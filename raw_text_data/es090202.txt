      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’ 
      ΣΥΝΕΔΡΙΑΣΗ ΟΖ’
      
      Δευτέρα 2 Φεβρουαρίου 2009
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών κ. Α. Τζιτζικώστα και Π. Παναγιωτόπουλου, σελ.
      2. Ανακοινώνεται ότι ο Πρωθυπουργός κ. Κώστας Καραμανλής με επιστολή του γνωστοποιεί την πρόσφατη Κυβερνητική μεταβολή που αφορά το διορισμό του κ. Κ. Γκιουλέκα ως Υφυπουργού Εσωτερικών, σελ.
      3. Ειδική Ημερήσια Διάταξη:
      Συζήτηση και λήψη απόφασης επί της προτάσεως του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς για τη σύσταση Επιτροπής γενικότερου ενδιαφέροντος, με θέμα τη δημοκρατική αναδιοργάνωση της Αστυνομίας, σελ.
      4. Επί του Κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 3 Φεβρουαρίου 2009, σελ.
      4. Συζήτηση επικαίρων ερωτήσεων:
      α) Προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την λειτουργία του Βενιζέλειου Νοσοκομείου Ηρακλείου, τη διόρθωση της πρόσφατης προκήρυξης για πρόσληψη προσωπικού κ.λπ., σελ.
      β) Προς τον Υπουργό Εσωτερικών:
      i. σχετικά με τη λήψη μέτρων προστασίας των δικαιωμάτων των μεταναστών που ζουν στη χώρα μας κ.λπ., σελ.
      ii. σχετικά με τον καταυλισμό Αφγανών λαθρομεταναστών στην Πάτρα κ.λπ., σελ.
      γ) Προς τον  Υπουργό Εθνικής Άμυνας σχετικά με τις επεκτάσεις της εταιρείας ΕΛΠΕ-ΠΕΤΡΟΛΑ στην Ελευσίνα κ.λπ., σελ.
      δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ανάπλαση της περιοχής του Βοτανικού κ.λπ., σελ.
      
      ΟΜΙΛΗΤΕΣ
      Α. Επί του Κανονισμού:
      ΣΙΟΥΦΑΣ Δ., σελ.
      
      Β. Επί της Ειδικής Ημερήσιας Διάταξης:
      Α’Ι’ΒΑΛΙΩΤΗΣ Κ., σελ.
      ΑΛΑΒΑΝΟΣ Α., σελ.
      ΑΠΟΣΤΟΛΑΚΟΣ Γ., σελ.
      ΒΕΝΙΖΕΛΟΣ Ε., σελ.
      ΒΟΡΙΔΗΣ Μ., σελ.
      ΓΕΩΡΓΙΑΔΗΣ Α., σελ.
      ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
      ΔΡΙΤΣΑΣ Θ., σελ.
      ΚΑΚΛΑΜΑΝΗΣ Α., σελ.
      ΚΑΡΑΤΖΑΦΕΡΗΣ Γ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΜΑΡΚΟΓΙΑΝΝΑΚΗΣ Χ., σελ.
      ΝΤΟΛΙΟΣ Γ., σελ.
      ΠΑΠΑΓΕΩΡΓΙΟΥ Γ. (Ν. Ευβοίας), σελ.
      ΠΑΠΑΝΔΡΕΟΥ Γ., σελ.
      ΠΑΥΛΙΔΗΣ Α., σελ.
      ΠΕΤΑΛΩΤΗΣ Γ., σελ.
      ΠΛΕΥΡΗΣ Α., σελ.
      
      ΡΟΝΤΟΥΛΗΣ Α., σελ.
      ΣΚΥΛΛΑΚΟΣ Α., σελ.
      ΤΖΑΒΑΡΑΣ Κ., σελ.
      ΤΣΑΒΔΑΡΙΔΗΣ Λ., σελ.
      ΤΣΟΥΚΑΛΗΣ Ν., σελ.
      ΧΑΛΒΑΤΖΗΣ Σ., σελ.
      
      Γ. Επί των επικαίρων ερωτήσεων:
      ΒΟΡΙΔΗΣ Μ., σελ.
      ΓΕΩΡΓΙΑΔΗΣ Α., σελ.
      ΚΑΛΟΓΙΑΝΝΗΣ Σ., σελ.
      ΛΕΒΕΝΤΗΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΝΙΚΟΛΑ’Ι’ΔΟΥ Β., σελ.
      ΠΑΠΑΓΕΩΡΓΙΟΥ Γ. (Ν. ‘Αρτας), σελ.
      ΣΤΡΑΤΑΚΗΣ Ε., σελ.
      ΤΑΣΟΥΛΑΣ Κ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΖ΄
      Δευτέρα 2 Φεβρουαρίου 2009
      Αθήνα, σήμερα στις 2 Φεβρουαρίου 2009, ημέρα Δευτέρα και ώρα 18.01΄ συνήλθε στην Αίθουσα της Γερουσίας η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ:
      1) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παναγιωτίδης Γεώργιος ζητεί την ανακατασκευή γέφυρας στο χωριό Αρσένι του Νομού Πέλλας.
      2) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Δημοτική Κοινωφελής Επιχείρηση Ανάπτυξης Δήμου Βεγορίτιδας ζητεί την άμεση υπογραφή της σύμβασης υλοποίησης του Κέντρου Δημιουργικής Απασχόλησης Παιδιών στην Άρνισσα Νομού Πέλλας.
      3) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία οι κάτοικοι Τριγωνικού Σερβίων Κοζάνης ζητούν την απόρριψη της Μελέτης Περιβαλλοντικών Επιπτώσεων του έργου «Εκμετάλλευση λιγνιτωρυχείου συνολικής έκτασης 1.210.523 τ.μ. από ιδιωτική εταιρεία στη θέση Προσήλιο του Δήμου Σερβίων» κ.λπ..
      4) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Νικολαΐδου Κυριακή ζητεί το διορισμό της στο Υπουργείο Οικονομικών ως διακριθείσα αθλήτρια.
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Β΄ΕΛΜΕ Πέλλας ζητεί να υποβάλλονται στο Γραφείο Δευτεροβάθμιας Εκπαίδευσης Γιαννιτσών, οι αιτήσεις για τις εξετάσεις Κρατικού Πιστοποιητικού Γλωσσομάθειας των υποψηφίων από τα Γιαννιτσά και την ευρύτερη περιοχή.
      6) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ κατέθεσε αναφορά με την οποία η Ένωση Πληροφορικών Ελλάδος ζητεί τη λήψη συγκεκριμένων μέτρων, προκειμένου να εναρμονισθεί η Πληροφορική Παιδεία με τις υπάρχουσες εκπαιδευτικές και κοινωνικές ανάγκες, να αξιοποιηθεί αποτελεσματικά η θετική προοπτική του Ψηφιακού Αλφαβητισμού στο εκπαιδευτικό έργο των σχολείων κ.λπ..
      7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Βασιλειάδης Αθανάσιος ζητεί τη χορήγηση εφάπαξ επιδόματος από τον ΟΑΕΔ.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Σαπουντζόγλου Δημητρούλα, υπάλληλος στον ΟΑΕΔ Γιαννιτσών ζητεί να της δοθεί επιπλέον άδεια, ως εργαζόμενη σε παραμεθόρια περιοχή.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αποστολίδης Παναγιώτης, συνταξιούχος αναπηρίας του ΟΓΑ ζητεί να πληροφορηθεί εάν δικαιούται προσαύξηση της σύνταξής του, από το ΙΚΑ.
      10) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία η Ένωση Αγροτικών Συνεταιρισμών Κέρκυρας ζητεί να λάβουν την επιδότηση που δικαιούνται οι Κερκυραίοι Αγρότες.
      11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μοσχοβίνος Ευστάθιος ζητεί να ενημερωθεί για τους δικαιούχους ένταξης στο πρόγραμμα ενίσχυσης νέων επαγγελματιών του ΟΑΕΔ.
      12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία εκπαιδευτικοί του κλάδου ΤΕ1 του 1ου ΕΠΑΛ Γιαννιτσών ζητούν να τους δοθεί η δυνατότητα επιμόρφωσης σε πρόγραμμα των ΤΕΙ.
      13) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία ο Εμπορικός Σύλλογος Παξών διαμαρτύρεται για το κλείσιμο της Αγροτικής Τράπεζας Παξών.
      14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ζάλιου Ιωάννα ζητεί να ενημερωθεί για τον τρόπο συνταξιοδότησης της, ως εργαζόμενη μητέρα ανηλίκου τέκνου.
      15) Η Βουλευτής Β Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία οι Αγροτικοί Σύλλογοι Κάτω Σχολαρίου Θεσσαλονίκης ζητούν να ενταχθούν τα οινοποιήσιμα καθώς και τα επιτραπέζια αμπέλια της ανατολικής Θεσσαλονίκης στα μέτρα που αναγγέλλονται για τη στήριξη του αγροτικού εισοδήματος μέσω του ΕΛΓΑ.
      16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κουρτίδης Θωμάς ζητεί να επιστραφεί το αυτοκίνητο του αδελφού του, που κατασχέθηκε στα Γρεβενά από συνοριακούς φύλακες.
      17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Τσαλάκης Διονύσιος ζητεί την αναβάθμιση του οδικού δικτύου στο Νομό Πέλλας.
      18) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Νομαρχιακή Αυτοδιοίκηση Σάμου ζητεί την αύξηση των αεροπορικών δρομολογίων εξυπηρέτησης της Ικαρίας.
      19) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Επιμελητήριο Σάμου ζητεί την ένταξη του βορείου Αιγαίου στο ν. 3458/2006, που αφορά στην παράταση - ρύθμιση οφειλών στις τράπεζες καθώς και για κεφάλαια κίνησης με εγγύηση του δημοσίου από βιοτέχνες, βιομηχανικές, μεταλλευτικές, κτηνοτροφικές και ξενοδοχειακές επιχειρήσεις.
      20) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία ο Νομάρχης Χίου ζητεί την ενίσχυση με προσωπικό της Αστυνομικής Διεύθυνσης Χίου.
      21) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί χρηματοδότηση για τη σύνταξη των δασικών χαρτών της Νήσου Ικαρίας, στο πλαίσιο της καταπολέμησης της αποίμενης κτηνοτροφίας
      22) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμαρχος Ελλησπόντου Νομού Κοζάνης ζητεί την επανεξέταση των ποσοστών πρόσληψης για κάλυψη θέσεων των ορυχείων από κατοίκους πληττόμενων περιοχών του Νομού Κοζάνης.
      23) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμαρχος Βόρειας Κυνουρίας Νομού Αρκαδίας ζητεί να ενταχθεί ο δήμος του σε ειδική απόφαση αποζημίωσης ή σε πρόγραμμα ΠΣΕA λόγω της μικροκαρπίας των καστάνων.
      24) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία ο κ. Αναλυτής Δημήτριος διαμαρτύρεται για τον τρόπο υπολογισμού του Ενιαίου Τέλους Ακίνητης Περιουσίας.
      25) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία η ΤΔΕ της ΕΤΕ ΔΕΗ Χίου διαμαρτύρεται για την αποδυνάμωση του υποπρακτορείου της ΔΕΗ στα Καρδάμυλα της Χίου.
      26) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία ο κ. Ηλίας Γερογιάκομος ζητεί να λάβει επικουρική σύνταξη από το ΙΚΑ. 
      27) Ο Βουλευτής Ξάνθης κ. ΤΣΕΤΙΝ ΜΑΝΤΑΤΖΗ κατέθεσε αναφορά με την οποία οι Καράνταη Χουσεΐν και Χασάνογλου Μουμινέ, ιδιοκτήτες ραδιοφωνικών σταθμών Ξάνθης διαμαρτύρονται για την απόφαση του ΕΣΡ για διακοπή του ραδιοφωνικού σταθμού της Χασάνογλου Μουμινέ.
      28) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία η Δήμαρχος και οι κάτοικοι του Δημοτικού Διαμερίσματος Πολυανέμου του Δήμου Ακριτών Νομού Καστοριάς ζητούν την επαναλειτουργία του φυλακίου Άη Γιάννη με μόνιμη και καθημερινή παρουσία στρατού.
      29) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία ζητεί την εξειδίκευση και εξατομίκευση των αποζημιώσεων στους αγρότες του Νομού Άρτας και την άμεση καταβολή τους.
      30) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Σύνδεσμος Εγκαταστάσεων Υδραυλικών Θερμικών και Κλιματιστικών Έργων Νομού Καστοριάς ζητεί την επανεξέταση του υφιστάμενου νομικού πλαισίου περί συντηρητών καυστήρων κ.λπ..
      31) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Δήμαρχος Νεστορίου Νομού Καστοριάς ζητεί χρηματοδότηση για την κατασκευή έργων αποκατάστασης και προστασίας λόγω πλημμυρών.
      32) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Τμήμα Βορειανατολικού Αιγαίου του ΤΕΕ ζητεί την τοποθέτηση ελεγκτών ιατρών των ειδικοτήτων παθολόγου και οδοντιάτρου στο ΤΣΜΕΔΕ στα νησιά Λέσβο, Χίο, Ικαρία και Σάμο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ:
      1. Στην με αριθμό 4389/15-1-2008 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 35195/13-3-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4389/15.1.2008 ερώτηση, που κατατέθηκε στη Βουλή από το Βουλευτή κ. Ν. Pόβλια, με θέμα: «Κρίσεις Προϊσταμένων» και σε συνέχεια του με Α.Π. 8481/11.2.2008 εγγράφου μας, σας διαβιβάζουμε στοιχεία των εξής Υγειονομικών Περιφερειών (Υ.Π.Ε.):
      - 2ης Υγειονομικής Περιφέρειας Πειραιώς και Αιγαίου, (Α.Π. 5167/4000/27.2.08) 
      - 3ης Υγειονομικής Περιφέρειας Μακεδονίας, (Α.Π. 3633/4.3.2008)
      - 4ης Υγειονομικής Περιφέρειας Μακεδονίας και Θράκης, (Α.Π. 3865/4.3.2008)
      - 5ης Υγειονομικής Περιφέρειας Θεσσαλίας και Στερεάς Ελλάδας, (Α.Π. 4051/7.3.2008)
      - 7ης Υγειονομικής Περιφέρειας Κρήτης, (Α.Π. 2531/27.2.2008)
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      2. Στην με αριθμό 9232/28-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 45276/11-4-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στη με αρ. 9232/28-03-08 ερώτηση που κατατέθηκε στη Βουλή από το Βουλευτή κ. Γ. Σκουλά με θέμα «Νέες απειλητικές ασθένειες», σας γνωρίζουμε τα εξής:
      Στα πλαίσια προετοιμασίας της χώρας μας για την αντιμετώπιση ενδεχόμενης πανδημίας γρίπης, έχει συσταθεί, υπό την Προεδρία του Υπουργού Υγείας και Κοινωνικής Αλληλεγγύης, η Εθνική Επιτροπή Πανδημίας Γρίπης και η Εκτελεστική Επιτροπή Πανδημίας Γρίπης, με στόχο τη διασφάλιση της δημόσιας υγείας.
      Το Μάιο του 2005 το Υπουργείο Υγείας και Κοινωνικής Αλληλεγγύης εκπόνησε το Επιχειρησιακό Σχέδιο «Άρτεμις», το οποίο έχει δοκιμαστεί επιτυχώς σε ασκήσεις προσομοίωσης κρίσεων που αφορούν την επιδημία γρίπης, που έχουν πραγματοποιηθεί στα νοσοκομεία όλης της χώρας. Η ενημέρωση και η εξέλιξη του είναι συνεχής και έγκυρη, βάσει διεθνών δεδομένων. Το Σχέδιο «Άρτεμις» περιγράφει αναλυτικά και το συντονισμό μεταξύ των Οργανισμών Υγείας σε επιχειρησιακό επίπεδο, σε ενδεχόμενη πανδημία γρίπης.
      Επίσης, το Υ.Υ.Κ.Α. έχει εκδώσει εγκύκλιο για τη γρίπη και τον αντιγριπικό εμβολιασμό και είναι σε διαρκή επικοινωνία με τον Παγκόσμιο Οργανισμό Υγείας, την Ευρωπαϊκή Ένωση και το Ευρωπαϊκό Κέντρο Ελέγχου Νοσημάτων (ECDC).
      Αναφορικά με την ενημέρωση των Ελλήνων πολιτών για την ορθολογική χρήση αντιβιοτικών, λειτουργεί στο ΚΕΕΛΠΝΟ η Επιστημονική Επιτροπή Νοσοκομειακών Λοιμώξεων και η Διατομεακή Επιτροπή για την Αντιμικροβιακή Αντοχή. Οι Επιτροπές αυτές βρίσκονται στο τελικό στάδιο προετοιμασίας του Επιχειρησιακού Σχεδίου για την Αντιμετώπιση της Μικροβιακής Αντοχής και με στόχο την καταπολέμηση αυτής, οργανώνουν εκστρατείες ενημέρωσης του κοινού για τη σημασία της άσκοπης κατανάλωσης αντιβιοτικών στην κοινότητα.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 9351/31-3-2008 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. Φ900α/5815/9596/24-4-2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 9351/3 -03-2008 ερώτησης της Βουλής των Ελλήνων, που κατέθεσε ο Βουλευτής κ. Παναγιώτης Λαφαζάνης με θέμα τους ελέγχους στο προσωπικό του Στρατού Ξηράς για χρήση ουσιών, σας γνωρίζουμε τα ακόλουθα:
      Κατ' αρχήν σας διαβεβαιώνουμε ότι η πολιτική Ηγεσία του ΥΠ.ΕΘ.Α. συνεργάζεται αρμονικά με τα Γενικά Επιτελεία για την υλοποίηση της πολιτικής της, πολλώ δε μάλλον όταν αφορά την ζωή και την υγεία του προσωπικού των Ενόπλων Δυνάμεων.
      Η χρήση εξαρτησιογόνων ουσιών, όπως είναι κοινά αποδεκτό, αποτελεί μείζον πρόβλημα της ελληνικής κοινωνίας, με έντονα αρνητικές προεκτάσεις σε όλους τους τομείς της ζωής, τόσο του ίδιου του χρήστη, όσο και του άμεσου και ευρύτερου κοινωνικού του περίγυρου. Ως αναπόσπαστο τμήμα της ελληνικής κοινωνίας, οι Ένοπλες Δυνάμεις τίθενται εκ των πραγμάτων αντιμέτωπες με το πρόβλημα και καλούνται να συμβάλουν, στο μέτρο Jου δυνατού, στον περιορισμό της χρήσης εξαρτησιογόνων ουσιών.
      Η Παγία Διαταγή 7-14/2008 περί «χρήσης εθιστικών ψυχοτρόπων ουσιών από προσωπικό του Στρατού Ξηράς (πρόληψη - έλεγχος - αντιμετώπιση)» ετέθη σε εφαρμογή σε συμφωνία με τα καθοριζόμενα στο Σύνταγμα (άρθρο 4 παρ. 6), το Π.Δ 133/02 (Κρίση Σωματικής Ικανότητας Στρατιωτικού Προσωπικού), το Π.Δ 17/96 (Μέτρα για τη βελτίωση της ασφάλειας και της υγείας των εργαζομένων), το οποίο εκδόθηκε σε εφαρμογή του Ν. 1568/85 (Υγιεινή και Ασφάλεια των εργαζομένων) και όπως ορίζεται στον Ν. 3144/2003 (άρθρο 9 παρ.4).
      Η εφαρμογή της υπόψη Παγίας Διαταγής δεν επηρεάζει την ισχύουσα νομοθεσία και τη ενδεχόμενη λήψη διοικητικών μέτρων ή άσκηση ποινικής δίωξης, όπως καθορίζεται στις διατάξεις των Ν. 1729/1987 και Ν. 2161/1993 «Περί καταπολέμησης της διάδοσης των ναρκωτικών κλπ» και στην ΠαΔ 9-8/2001 «Δικαστικές-Διοικητικές Πράξεις».
      Τυχόν άρνηση εξεταζόμενου να υποβληθεί σε έλεγχο δηλώνεται γραπτώς και ενυπογράφως.
      Δεν χρησιμοποιείται απειλή, εκφοβισμός ή βία, αλλά δίδεται στην Ομάδα Ελέγχου η δυνατότητα άμεσης παραπομπής του αρνούμενου στο πλησιέστερο στρατιωτικό νοσοκομείο προς έλεγχο για χρήση ψυχοτρόπων ουσιών, κλινική εξέταση και εξέταση της σωματικής ικανότητας από την αρμόδια Επιτροπή Απαλλαγών.
      Το έργο το οποίο καλείται να επιτελέσει ο Στρατός Ξηράς είναι άρρηκτα συνδεδεμένο με την τήρηση αυστηρών κανόνων οι οποίοι διέπουν την υγιεινή και ασφάλεια του στρατιωτικού και πολιτικού προσωπικού. Η συστηματική επίβλεψη και η θέσπιση προληπτικών ελέγχων έχουν σκοπό την πρόληψη των κινδύνων οι οποίοι ελλοχεύουν και την εξάλειψη των επικίνδυνων καταστάσεων, οι οποίες θέτουν σε κίνδυνο τη ζωή και την υγεία του προσωπικού αλλά και την ασφάλεια των μέσων.
      Τ ο προσωπικό το οποίο θα διαπιστωθεί ότι κάνει χρήση ναρκωτικών ψυχοτρόπων ουσιών ή βρίσκεται υπό την επήρεια αλκοόλ σε ποσοστό περιεκτικότητας πέρα των επιτρεπτών ορίων υπόκειται τόσο σε διοικητικό όσο και σε ποινικό έλεγχο, σύμφωνα με τα προβλεπόμενα στο ΣΚ 20-1, στον Στρατιωτικό Ποινικό Κώδικα και στον Υπαλληλικό Κώδικα.
      Η ανάγκη θέσπισης διαδικασιών ελέγχου του προσωπικού του Στρατού Ξηράς απορρέει από την διαπίστωση κρουσμάτων, την προσπάθεια διασφάλισης ομαλής λειτουργίας της Υπηρεσίας και την ασφαλή και επιτυχή εκτέλεση του έργου και της ανατεθείσης αποστολής.
      Απώτερος σκοπός της ΠαΔ 7-14/2008 είναι η κωδικοποίηση σε ενιαίο θεσμικό κείμενο των μέτρων τα οποία λαμβάνονται από την Υπηρεσία για την αντιμετώπιση προβλημάτων τα οποία συνδέονται καθ' οιονδήποτε τρόπο με τη χρήση ψυχοτρόπων ουσιών, αφενός δίδοντας ιδιαίτερη έμφαση στην πρόληψη, αφετέρου τηρώντας τις αρχές του θεμελιώδους δημόσιου καθήκοντος (ΠΔ 16/00, ΠΔ 133/02, Ν. 3421/05, ΝΔ 1400/1973) για την εκπλήρωση του οποίου η Υπηρεσία οφείλει να μεριμνά.
      Σε κάθε περίπτωση οι διενεργούμενοι έλεγχοι διεξάγονται με ιδιαίτερη βαρύτητα στη διασφάλιση της προστασίας των προσωπικών δεδομένων (Ν. 2472, όπως τροποποιήθηκε με τον Ν. 3471/2006) και του ιατρικού απορρήτου (Β.Δ. 25-5/6-7-1955).
      Τέλος, πιστεύουμε ότι η εξάρτηση από τα ναρκωτικά αποτελεί πολυδιάστατο παγκόσμιο φαινόμενο με αρνητικές επιπτώσεις όχι μόνο στους άμεσα εμπλεκόμενους (χρήστες, διακινητές) αλλά και σε ολόκληρο το κοινωνικό σύνολο. Για την αποτελεσματική αντιμετώπισή του απαιτείται η στενή και μακροχρόνια συνεργασία όλων των εμπλεκόμενων φορέων. Πάνω απ' όλα όμως απαιτείται ειλικρινής και ουσιαστική ευαισθητοποίηση της κοινωνίας μας και καθενός μας ξεχωριστά.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      4. Στην με αριθμό 9298/31-3-2008 ερώτηση των Βουλευτών κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. Φ.900α/5812/9592/24-4-2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 9298/31-03-2008 ερώτησης της Βουλής των Ελλήνων, που κατέθεσαν οι Boυλευτές κύριοι Σπυρίδων-Άδωνις Γεωργιάδης και Βαΐτσης Αποστολάτος με θέμα τις αποθήκες πυρομαχικών σε τουριστικές περιοχές, σας γνωρίζουμε τα ακόλουθα:
      Το Γ.Ε.Σ., από το 1990 και με δεδομένο το γεγονός ότι κατά την εγκατάσταση της 698 ΑΒΠ στην περιοχή των Κεχριών δεν υπήρχαν κατοικίες πλησίον της Μονάδας, απέστειλε στη Νομαρχία Κορίνθου έγγραφο με το οποίο ζητούσε την επέμβασή της, λόγω αρμοδιότητάς, για την αντιμετώπιση του προβλήματος δια της απαγόρευσης ανέγερσης κατοικιών περιμετρικά του στρατοπέδου και σε ακτίνα τουλάχιστον 870 μέτρων.
      Πράγματι, το 1996, έλαβε χώρα ατύχημα στην 698 ΑΒΠ, το οποίο δεν προκλήθηκε από στρατιωτικά πυρομαχικά του αποθέματος του Γ.Ε.Σ., αλλά από αυτανάφλεξη πυροτεχνημάτων, που τηρούνταν ως πειστήρια για την ΕΛ.ΑΣ., και είχε ως αποτέλεσμα τον θανάσιμο τραυματισμό δύο Μονίμων Πολιτικών Υπαλλήλων και τον σοβαρό τραυματισμό ενός Μονίμου Ανθυπολοχαγού.
      Για λόγους εθνικής ασφαλείας η ταυτότητα των Μονάδων Πυρομαχικών οι οποίες λειτουργούν πλησίον κατοικημένων περιοχών δεν είναι δυνατόν να δημοσιοποιηθεί, πλην όμως καλούνται οι ερωτώντες κ.κ. Βουλευτές, οποτεδήποτε επιθυμούν, να επισκεφθούν το ΥΠ.ΕΘ.Α. προκειμένου να λάβουν πλήρη ενημέρωση από τους αρμόδιους επιτελείς.
      Τέλος, σας διαβεβαιώνουμε ότι τα πυρομαχικά των Ενόπλων Δυνάμεων είναι καταλεπτώς καταγεγραμμένα, κατά τον τύπο και την ποσότητά τους, η δε κατάστασή τους ελέγχεται συστηματικά σύμφωνα με τις διεθνείς προδιαγραφές. Όλοι οι χώροι αποθήκευσης των πυρομαχικών επιθεωρούνται σε τακτά χρονικά διαστήματα, ώστε να εξασφαλίζεται ότι πληρούνται τα κριτήρια ασφαλείας των νατοϊκών συμφωνιών και των αντίστοιχων κανονισμών των Ενόπλων Δυνάμεων.
      Ο Υπουργός
      ΕΥΑΓΓΕΛΟΣ –ΒΑΣΙΛΕΙΟΣ Ι. ΜΕΪΜΑΡΑΚΗΣ»
      5. Στη με αριθμό 11482/8.5.08 ερώτηση του Βουλευτή κ. Κωνσταντίνου Γείτονα δόθηκε με το υπ΄αριθμ. 4310/28.5.2008 έγγραφο από τον Υφυπουργό Εσωτερικών η ακόλουθη απάντηση:
      «Σε συνέχεια της ερώτησης 11482/8-5-2008 και κατά το μέρος που αφορά τη Γενική Γραμματεία Πολιτικής Προστασίας του Υπουργείου Εσωτερικών σας γνωρίζουμε ότι:
      Η Γενική Γραμματεία Πολιτικής Προστασίας, στα πλαίσια των αρμοδιοτήτων της για τον συντονισμό των δράσεων πρόληψης και ετοιμότητας, εξέδωσε εγκύκλιο με συντονιστικές οδηγίες σχετικά με την εμπλοκή των φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου καθώς και στην αντιμετώπιση εκτάκτων αναγκών που μπορεί να προκύψουν από δασικές πυρκαγιές (2706/7-4-2008 έγγραφο ΓΓΠΠ).
      Στο ανωτέρω έγγραφο καλούνται οι ΟΤΑ: α) Να συνεργαστούν και να συνδράμουν τις κατά τόπους Δασικές Υπηρεσίες, στη συντήρηση και βελτίωση του δασικού οδικού δικτύου, όταν συντρέχει λόγος, β) να προχωρήσουν στην εκτέλεση προγραμμάτων προληπτικού καθαρισμού της βλάστησης σε περιοχές ιδιαίτερης προστασίας αρμοδιότητάς τους και στη ζώνη μίξης -δασών - πόλεων και οικισμών για λόγους αντιπυρικής προστασίας των πολεοδομικών τους συγκροτημάτων καθ' υπόδειξη και συνεργασία με τις Δασικές Υπηρεσίες, γ) να μεριμνήσουν για την απομάκρυνση των υπολειμμάτων καθαρισμού της βλάστησης που ενεργείται για τους ίδιους λόγους από ιδιοκτήτες σε περιβάλλοντες χώρους κατοικιών και οικοπεδικές εκτάσεις (Πυρ. Διάταξη 4/87), δ) να λάβουν όλα τα προβλεπόμενα προληπτικά μέτρα που αναφέρονται στο αρ.118 του Ν1892/1990 και στην Πυροσβεστική Διάταξη 9/2000 όπως τροποποιήθηκε και συμπληρώθηκε με την 9Α/2005.
      Σημειώνεται ότι το Υπουργείο Εσωτερικών στο πλαίσιο των αρμοδιοτήτων του, χρηματοδοτεί και για το έτος 2008 τους ΟΤΑ της Χώρας καθώς και τους Αναπτυξιακούς Συνδέσμους για την εκτέλεση προγραμμάτων προληπτικού καθαρισμού της βλάστησης για τη μείωση του κινδύνου, σε περιοχές ιδιαίτερης προστασίας (άλση, πάρκα, κατασκηνώσεις, κλπ.) που ανήκουν στους ΟΤΑ, για καθαρισμούς ρεμάτων, καθώς και για την απομάκρυνση των υπολειμμάτων καθαρισμού της βλάστησης που ενεργείται για τους ίδιους λόγους από ιδιοκτήτες σε περιβάλλοντες χώρους κατοικιών και οικοπεδικές εκτάσεις. Η χρηματοδότηση αυτή ανέρχεται στα 35εκ. ευρώ, ποσό σχεδόν διπλάσιο σε σχέση με το 2003 - οπότε δόθηκε το ποσό των 18,2εκ. ευρώ - και αυξημένο και σε σχέση με το 2007 οπότε δόθηκε το ποσό των 22 εκ. ευρώ. Σημειώνεται ότι, για μια ακόμη φορά, τα ποσά προς τους ΟΤΑ για πυροπροστασία δίδονται πριν από την έναρξη της αντιπυρικής περιόδου, σε αντίθεση με ό,τι συνέβαινε πριν από το 2004.
      Παράλληλα, υπογράφηκε μεταξύ Ελλάδας και Γαλλίας «Διοικητικό Μνημόνιο» σχετικά με την αλληλοδιάθεση εναερίων μέσων αεροπυρόσβεσης. Επιπλέον συστάθηκε κοινή διακρατική ομάδα με έργο την περαιτέρω διερεύνηση διεύρυνσης της διμερούς συνεργασίας και σε άλλους τομείς, όπως εκπαίδευση στελεχών, ανάπτυξη κοινών ασκήσεων, υιοθέτηση διαδικασιών κλπ.
      Ενισχύθηκε η λειτουργία του Ενιαίου Ευρωπαϊκού Αριθμού Κλήσης Έκτακτης Ανάγκης «112». Αυτό επιτεύχθηκε αρχικά με τη θεσμοθέτηση και λειτουργία της Υπηρεσίας Αναγνώρισης της Θέσης του Καλούντος. Η υπηρεσία αυτή εξασφαλίζει, κατόπιν αιτήματος, τον γεωγραφικό εντοπισμό των πολιτών που βρίσκονται στην Ελλάδα, όταν οι τελευταίοι βρίσκονται σε κατάσταση έκτακτης ανάγκης, δεν γνωρίζουν τη γεωγραφική τους θέση και καλούν «112».
      Επίσης, σύμφωνα με το 7017/4/8372/20-5-2008 έγγραφο της Γενικής Γραμματείας Δημόσιας Τάξης σας γνωρίζουμε τα εξής:
      Σε ό,τι αφορά την πυροπροστασία του Υμηττού, σημειώνεται ότι καθ' όλη τη διάρκεια της αντιπυρικής περιόδου διατίθενται έξι (6) περιπολικά πυροσβεστικά οχήματα, ενώ στελεχώνονται και τέσσερα (4) πυροφυλάκια, τα οποία έχουν ως απώτερο σκοπό την καλύτερη επόπτευση της ευρύτερης περιοχής, την άμεση αναγγελία πυρκαγιάς, αλλά και τη γρήγορη και αποτελεσματική αντιμετώπισή της. Σε περίπτωση δε εκτεταμένου συμβάντος προβλέπεται η άμεση κινητοποίηση πυροσβεστικών οχημάτων από όμορες Πυροσβεστικές Υπηρεσίες, καθώς και πεζοπόρων τμημάτων από την 1η ΕΜΑΚ. Επίσης, ανάλογα με το δείκτη επικινδυνότητας, θα διατίθεται μεικτό εποχούμενο περίπολο με τη συνδρομή των Ενόπλων Δυνάμεων και της Ελληνικής Αστυνομίας, με απώτερο σκοπό την αναγγελία πυρκαγιάς και τη γρήγορη κινητοποίηση των πυροσβεστικών δυνάμεων. Σε καθημερινή βάση ορίζεται επιχειρησιακός αξιωματικός, ο οποίος διενεργεί περιπολίες στον τομέα ευθύνης του και είναι επιφορτισμένος για την άμεση μετάβαση του στον τόπο της πυρκαγιάς και την επιτυχέστερη κινητοποίηση των πυροσβεστικών δυνάμεων. Επιπροσθέτως, διενεργούνται περιπολίες από οχήματα μελών εθελοντικών οργανώσεων που δραστηριοποιούνται για την καλύτερη αντιπυρική θωράκιση του Υμηττού, όπως ο Σύνδεσμος Προστασίας και Ανάπτυξης Υμηττού (Σ.Π.Α.Υ.), η Εθελοντική Δασοπροστασία Δήμου Ηλιούπολης, η Φιλοδασική Ένωση Αθηνών, οι Ομάδες Πυρασφάλειας Δήμων Ηλιούπολης, Βύρωνα, Καισαριανής κλπ.
      Την παρελθούσα αντιπυρική περίοδο τοποθετήθηκαν έξι (6) νέες υδατοδεξαμενές στην περιοχή του Υμηττού από το Σύνδεσμο Προστασίας και Ανάπτυξης Υμηττού (Σ.Π.Α.Υ.) και τρεις (3) από το Πυροσβεστικό Σώμα, ενώ έχουν δρομολογηθεί όλες οι απαιτούμενες ενέργειες για να τοποθετηθούν και φέτος νέες υδατοδεξαμενές στην ευρύτερη περιοχή του Υμηττού και της Αττικής γενικότερα. Ήδη έχει γίνει έλεγχος και καταγραφή των ήδη υπαρχουσών υδατοδεξαμενών προκειμένου να ολοκληρωθούν οι απαραίτητες ενέργειες για τη συντήρηση και αποκατάσταση τυχόν ζημιών.
      Σχετικά με την από αέρος πυρόσβεση, επισημαίνεται ότι, σύμφωνα με τον επιχειρησιακό σχεδιασμό του Πυροσβεστικού Σώματος, ο Υμηττός και η Αττική γενικότερα καλύπτονται από τα πυροσβεστικά αεροσκάφη του εθνικού εναέριου στόλου, καθώς και από τα μισθωμένα ελικόπτερα που σταθμεύουν στην Αττική.
      Σε ό,τι αφορά το προληπτικό έργο της δασοπροστασίας, οι αρμόδιες Υπηρεσίες του Πυροσβεστικού Σώματος, στα πλαίσια της κοινής προσπάθειας και συνεργασίας για την αποτροπή εκδήλωσης δασικών πυρκαγιών και την αποτελεσματική αντιμετώπισή τους, πραγματοποιούν στα δάση, στις δασικές εκτάσεις και στο δασικό οδικό δίκτυο συστηματικούς ελέγχους και για τα προβλήματα που εντοπίζονται ενημερώνουν άμεσα τις αρμόδιες για την αποκατάσταση τους Υπηρεσίες. Ήδη έχουν πραγματοποιηθεί σχετικοί έλεγχοι στον Υμηττό και έχουν ενημερωθεί οι αρμόδιες Υπηρεσίες.
      Επιπλέον, σύμφωνα με το 3319/19-5-2008 έγγραφο της Περιφέρειας Αττικής σας γνωρίζουμε ότι:
      Έχει συνταχθεί το 2008 από το Δασαρχείο Πεντέλης της Περιφέρειας Αττικής για όλη την περιοχή ευθύνης Δασαρχείου Πεντέλης (περιλαμβάνει και το Όρος Υμηττός) και έχει εγκριθεί μελέτη συντήρησης δασικών δρόμων, δημιουργίας στεγασμένων ζωνών - παρόδιων καθαρισμών με προϋπολογισμό 1.884.475,00 ευρώ και αναμένεται χρηματοδότηση προκειμένου να εκτελεστεί το εν λόγω έργο.
      Το Δασαρχείο Πεντέλης επιτηρεί τις εκτάσεις που έχει αρμοδιότητα με περιπολίες και διανυκτερεύσεις (αρ. 90283/1467/23-4-08 διαταγή Υ.Α.Α.Τ.) ενεργώντας αποτρεπτικά και εάν διαπιστώσει παραβάσεις ασκεί διώξεις.
      Συμπληρωματικά, 'σας γνωρίζουμε ότι η ευθύνη έκδοσης οδηγιών και τεχνικών προδιαγραφών έργων και εργασιών αντιπυρικής προστασίας δασών και δασικών εκτάσεων και η εκπόνηση προγραμμάτων προστασίας τους από τον κίνδυνο των πυρκαγιών, αποτελεί αρμοδιότητα της Γενικής Διεύθυνσης Δασών και Φ.Π. του Υπουργείου Αγροτικής Ανάπτυξης και Τροφίμων (Ν2612/1998, Ν3208/2003, ΠΔ402/1988).
      Οι Δ/νσεις Δασών των Περιφερειών που έχουν την ευθύνη συντονισμού και εποπτείας της σύνταξης των προγραμμάτων έργων και εργασιών αντιπυρικής προστασίας σε δάση και δασικές εκτάσεις που υπάγονται σε αυτές (Ν. 2503/1997, ΚΥΑ12030/Φ109.1/1999), λαμβάνοντας υπόψη και την έγγραφη γνώμη του Περιφερειακού Διοικητή της Πυροσβεστικής Υπηρεσίας σύμφωνα με τα οριζόμενα στην παρ 2 του αρθ 1 του Ν2612/1998.
      Στα πλαίσια αυτά, το Υπουργείο Εσωτερικών χρηματοδοτεί τους ΟΤΑ συμπεριλαμβανομένων και των Συνδέσμων, όπως στην προκειμένη περίπτωση του Σ.Π.Α.Υ., για την εκτέλεση προγραμμάτων προληπτικού καθαρισμού της βλάστησης και ενισχύει την εκτέλεση έργων και εργασιών προληπτικού καθαρισμού της βλάστησης από τους ΟΤΑ καθ' υπόδειξη και συνεργασία με τις Περιφερειακές Δασικές Υπηρεσίες κυρίως στη ζώνη μίξης δασών - πόλεων και οικισμών για λόγους αντιπυρικής προστασίας των πολεοδομικών τους συγκροτημάτων.
      Επίσης, σας γνωρίζουμε ότι για θέματα που αφορούν τη διαχείριση δασών και δασικών εκτάσεων καθώς και για τη χρηματοδότηση έργων και δράσεων που εμπίπτουν στην κατηγορία των δασοτεχνικών έργων, αρμόδιο είναι το Υπουργείο Αγροτικής Ανάπτυξης & Τροφίμων, στο οποίο κοινοποιείται το παρόν με αντίγραφο της ερώτησης.
      Για θέματα που αφορούν τον καθαρισμό των πυλώνων υψηλής τάσης στην περιοχή του Υμηττού, αρμόδιο είναι το Υπουργείο Ανάπτυξης, στο οποίο κοινοποιείται το παρόν με, αντίγραφο της ερώτησης.
      Για ενημέρωσή σας, σας επισυνάπτουμε τα απαντητικά έγγραφα 3319/19-5-2008 της Περιφέρειας Αττικής και 7017/4/8372/20-5-2008 της Γενικής Γραμματείας Δημόσιας Τάξης.
      Συνημμένα: Το 3319/19-5-2008 έγγραφο της Περιφέρειας Αττικής.
      	Το 7017/4/8372/20-5-2008 έγγραφο της Γεν. Γραμ. Δημόσιας Τάξης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      6. Στην με αριθμό 4728/18-1-08 ερώτηση του Βουλευτή κ. Κ. Μπαντουβά δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./360/11-2-08 έγγραφο από τον Υπουργό Πολιτισμού η ακόλουθη απάντηση:
      	«Σε απάντηση της με αριθμ. πρωτοκόλλου 4728/18.1.08 ερώτησης του Βουλευτή κ. Κωνσταντίνου Μπαντουβά, σας γνωρίζουμε τα εξής:
      Με την αρ. πρωτ. ΥΠΠΟ/ΔΑΒΜΜ/46201/1855/27.07.2006 Υπουργική Απόφαση εγκρίθηκε, μετά από γνωμοδότηση του Κεντρικού Αρχαιολογικού Συμβουλίου, η μελέτη αποκατάστασης των υφάλων σπηλαιώσεων του επιθαλάσσιου φρουρίου Κούλε Ηρακλείου Κρήτης, η οποία υποβλήθηκε για έλεγχο προς τις συναρμόδιες Υπηρεσίες του Υπουργείου Πολιτισμού. Με την εν λόγω απόφαση ορίζεται ότι οι εργασίες, που περιγράφονται σ' αυτή θα εκτελεστούν με τη φροντίδα, δαπάνη και επίβλεψη του Οργανισμού Λιμένος Ηρακλείου Α.Ε. και την εποπτεία του Υπουργείου Πολιτισμού.
      Παράλληλα με τα έργα προστασίας του μνημείου από τον έντονο κυματισμό, τα οποία έχει αναλάβει ο Οργανισμός Λιμένος Ηρακλείου, το ΥΠ.ΠΟ. έχει ήδη δρομολογήσει τη μελέτη για την αποκατάσταση του μνημείου. Ήδη έχει εγκριθεί από την Διεύθυνση Αναστήλωσης Βυζαντινών και Μεταβυζαντινών Αρχαιοτήτων και η μελέτη για την άρση ετοιμορροπίας του parapetto του φρουρίου, όπως επίσης και η εκτέλεση των σχετικών εργασιών.
      Η μελέτη πλήρους αποκατάστασης του μνημείου θα εκπονηθεί με επίβλεψη από τις υπηρεσίες του ΥΠ.ΠΟ., ενώ παράλληλα θα γίνουν άμεσες σωστικές επεμβάσεις με χρηματοδότηση από εθνικούς πόρους της τάξης των 200.000 €. Λαμβάνοντας υπόψη τις ιδιαίτερες δυσκολίες και το μεγάλο μέγεθος του μνημείου, προβλέπεται ότι το έργο της αποκατάστασης θα ξεκινήσει τον Μάρτιο του 2009, με προοπτική ολοκλήρωσης μέχρι το τέλος του 2010. Ο προϋπολογισμός των επεμβάσεων (Α' Φάση: στεγάνωση, αρμολογήματα, προστασία και διάβρωση, αντικατάσταση λίθων, κλπ) εκτιμάται στα 2.000.000 € και θα χρηματοδοτηθεί από το Δ' ΚΠΣ. Μετά την αποκατάστασή του το μνημείο θα αποδοθεί στο κοινό, μέσα από πολιτιστικές χρήσεις (εκθέσεις και εκδηλώσεις).
      Είναι προφανές ότι το Υπουργείο Πολιτισμού κάθε άλλο παρά αδιαφορία δείχνει για το συγκεκριμένο μνημείο. Η αποκατάσταση του, που για χρόνια παρέμενε στα χαρτιά, τώρα προχωρά με γοργά βήματα.
      Ο Υπουργός
      ΜΙΧΑΛΗΣ ΛΙΑΠΗΣ»
      	7. Στην με αριθμό 5090/25-1-08 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 12550/ΙΗ/12-2-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      	«Απαντώντας στην ερώτηση με αριθμό 5090/25-1-08, την οποία κατέθεσε ο Βουλευτής κ. Γιάννης Κουτσούκος σχετικά με την ίδρυση Τμήματος Εμπορίας και Διαφήμισης στο Παράρτημα Αμαλιάδος του ΤΕΙ Πάτρας, σας γνωρίζουμε τα ακόλουθα:
      Σύμφωνα με τον ιδρυτικό Νόμο των ΤΕΙ 1404/1983 (ΦΕΚ 173 Α'), όπως συμπληρώθηκε με το Ν. 3549/2007 (ΦΕΚ 69 Α') και σύμφωνα με τα νέα κριτήρια που το Συμβούλιο Ανώτατης Τεχνολογικής Εκπαίδευσης (ΣΑΤΕ) έχει ορίσει στην από 7/16-5-2007 συνεδρίαση της Ολομέλειάς του, για την ίδρυση νέου Τμήματος ΤΕΙ, απαιτούνται τα εξής: υποβολή πλήρους και τεκμηριωμένης πρότασης από τις Συνελεύσεις των ιδίων των Ιδρυμάτων, η οποία θα πρέπει να περιλαμβάνει ειδικές μελέτες σκοπιμότητας και βιωσιμότητας καθώς και οικονομοτεχνική μελέτη και ειδικότερα στοιχεία, όπως την εκτίμηση του κόστους λειτουργίας, τη δυνατότητα προσφοράς κτιριακών εγκαταστάσεων από τις τοπικές κοινωνίες, τις επαγγελματικές δραστηριότητες και προοπτικές των πτυχιούχων του προτεινόμενου Τμήματος, καθώς και κάθε άλλη πληροφορία που μπορεί να ενισχύει την υποβαλλόμενη πρόταση.
      Εφόσον οι προτάσεις πληρούν τα απαιτούμενα από το νόμο ανωτέρω κριτήρια, εισάγονται για γνωμοδότηση στο αρμόδιο Τμήμα του Εθνικού Συμβουλίου Παιδείας (ΕΣΥΠ), το Συμβούλιο Ανώτατης Τεχνολογικής Εκπαίδευσης, από το οποίο εξετάζονται και. αξιολογούνται. Μετά τη θετική γνωμοδότηση του ΣΑΤΕ για την ίδρυση και λειτουργία του νέου Τμήματος, απαιτείται η έκδοση Προεδρικού Διατάγματος, το οποίο συνυπογράφουν οι Υπουργοί Εσωτερικών, Οικονομίας και Οικονομικών και Εθνικής -Παιδείας και Θρησκευμάτων και τη νομιμότητα του οποίου επεξεργάζεται το Συμβούλιο της Επικρατείας (ΣτΕ).
      Το ΣΑΤΕ στις από 8/06-06-2007 και 9/05-07-2007 Συνεδριάσεις της Ολομέλειάς του, γνωμοδότησε θετικά για την ίδρυση Τμήματος Εμπορίας και Διαφήμισης στο Παράρτημα Αμαλιάδος του ΤΕΙ Πάτρας.
      Το ΥΠΕΠΘ μετά τη γνωμοδότηση του ΣΑΤΕ προωθεί τη διαδικασία για την έκδοση του σχετικού Προεδρικού Διατάγματος.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      8. Στην με αριθμό 10759/17-4-2008 ερώτηση της Βουλευτού κ. Μαρίας Σκραφνάκη δόθηκε με το υπ’ αριθμ. 1486/7-5-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 10759/17-4-2008 ερώτησης, που κατατέθηκε στη Βουλή από τη Βουλευτή κα Μ. Σκραφνάκη, σχετικά με το ανωτέρω θέμα, σας πληροφορούμε τα εξής:
      Μέσα στο προσεχές χρονικό διάστημα θα εκδοθεί από τις αρμόδιες για την υλοποίηση των διατάξεων του Ν. 2643/1998 υπηρεσίες του ΟΑΕΔ (14 σε όλη την Ελλάδα), η προκήρυξη θέσεων εργασίας δημοσίου τομέα του έτους 2008 με βάση το νόμο αυτό, όπως ισχύει σήμερα.
      Σχετικά με την προκήρυξη αυτή, είναι ήδη έτοιμο το σχέδιο της Κοινής Υπουργικής Απόφασης (Κ.Υ.Α.) με την οποία καθορίζονται: α) ο τύπος του ειδικού εντύπου της αίτησης - υπεύθυνης δήλωσης και β) τα δικαιολογητικά που θα καταθέσουν στην Πρωτοβάθμια Επιτροπή του Ν. 2643/1998 οι υποψήφιοι προς τοποθέτηση στις θέσεις εργασίας που θα προκηρυχθούν.
      Μετά τη συνυπογραφή του σχεδίου της Κ.Υ.Α. από το Υπουργείο Εσωτερικών και τη δημοσίευση αυτής στην Εφημερίδα της Κυβερνήσεως, η αρμόδια υπηρεσία του Υπουργείου μας θα αποστείλει αυτή στις 14 υπηρεσίες του ΟΑΕΔ που είναι αρμόδιες να εκδώσουν την προκήρυξη για την περιοχή ευθύνης τους.
      Παράλληλα, η ανωτέρω θα δημοσιευθεί στην ιστοσελίδα του Υπουργείου μας www.Ypakp.gr αρκετό χρονικό διάστημα πριν πραγματοποιηθεί η προκήρυξη από τις αρμόδιες υπηρεσίες του ΟΑΕΔ.
      Έτσι οι ενδιαφερόμενοι θα μπορούν να πληροφορούνται:
      α) για το έντυπο της αίτησης το οποίο θα συμπληρώσουν και θα υποβάλλουν στην Πρωτοβάθμια Επιτροπή του Ν. 2643/1998, μέσα στην αποκλειστική προθεσμία των 30 ημερών από την τελευταία δημοσίευση της προκήρυξης στον τύπο και
      β) για τα δικαιολογητικά τα οποία οι υποψήφιοι θα πρέπει να συγκεντρώσουν ώστε να τα υποβάλλουν στην ίδια Επιτροπή μέσα στην αποκλειστική προθεσμία των 15 ημερών από την ανάρτηση της σχετικής πρόσκλησης στο κατάστημα της αρμόδιας υπηρεσίας του ΟΑΕΔ.
      Σημειώνεται ότι, όταν θα πραγματοποιηθεί η προκήρυξη,. η εν λόγω Κοινή Υπουργική Απόφαση θα διανέμεται στους υποψηφίους από τις υπηρεσίες του ΟΑΕΔ που θα προβούν σε προκήρυξη.
      Οι θέσεις εργασίας δημοσίου τομέα που θα περιληφθούν σε κάθε μία από τις 14 προκηρύξεις, έχουν αποσταλεί τμηματικά από την αρμόδια υπηρεσία του Υπουργείου μας στις αρμόδιες για την προκήρυξη υπηρεσίες του ΟΑΕΔ.
      Η διαδικασία της προκήρυξης που πραγματοποιείται με βάση το Ν. 2643/1998 διέπεται από τις διατάξεις του άρθρου 11 του Ν. 3227/2004 (ΑΙ 31).
      Η προκήρυξη του ιδιωτικού τομέα, θα εκδοθεί από τις ανωτέρω υπηρεσίες του ΟΑΕΔ όταν ολοκληρωθεί ο έλεγχος αυτής και εγκριθεί από την Κεντρική Επιτροπή Εποπτείας και Συντονισμού Εφαρμογής του Ν. 2643/1998. (παρ. 15 του άρθρου 31 του Ν. 2956/2001, ΑΙ 258, όπως ισχύει μετά την τροποποίησή της από την παρ. 9 του άρθρου 11 του Ν. 3227/2004, ΑΙ 31).
      Η Υπουργός
      ΦΑΝΗ ΠΕΤΡΑΛΙΑ - ΠΑΛΛΗ»
      9. Στην με αριθμό 10479/15-4-2008 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 49555/ΙΗ/9-5-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10479/15-4-08, την οποία κατέθεσε ο Βουλευτής κ. Δημ. Βαρβαρίγος, σας γνωρίζουμε τα ακόλουθα:
      Ι. Για την ίδρυση νέου Τμήματος Τ.Ε.Ι., σύμφωνα με τον ιδρυτικό Νόμο των Τ.Ε.Ι. 1404/1983 (Φ.Ε.Κ. 173/τ. Α'), όπως συμπληρώθηκε με το Νόμο 3549/2007 (Φ.Ε.Κ. 69/τ. Α') και σύμφωνα με τα νέα κριτήρια που το Συμβούλιο Ανώτατης Τεχνολογικής Εκπαίδευσης (Σ.Α.Τ.Ε.) έχει ορίσει στην από 7/16-05-2007 συνεδρίαση της Ολομέλειάς του, απαιτείται η υποβολή πλήρους και τεκμηριωμένης πρότασης από τις Συνελεύσεις των ίδιων των Ιδρυμάτων. Η πρόταση αυτή θα πρέπει να περιλαμβάνει ειδικές μελέτες σκοπιμότητας και βιωσιμότητας καθώς και οικονομοτεχνική μελέτη.
      Η Ολομέλεια του Σ.Α.Τ.Ε. μπορεί να αξιολογεί, να συνεκτιμά τις προτάσεις και να διατυπώνει γνώμες επιστημονικά τεκμηριωμένες, λαμβάνοντας υπόψη τόσο τις παραμέτρους του εκπαιδευτικού-ακαδημαϊκού χώρου όσο και τις οικονομικές και κοινωνικές ανάγκες της χώρας.
      Το Τ.Ε.Ι. Ιονίων Νήσων με τις αριθ.35/29-6-2005, 5/21-2-2006, 17/1-6-2007,21/18-72006 και 16/15-5-2007 Συνεδριάσεις της Διοικούσας Επιτροπής του, πρότεινε την ίδρυση Τμήματος Προστασίας και Συντήρησης Πολιτισμικής Κληρονομιάς και τη μετονομασία του Τμήματος Οικολογίας και Περιβάλλοντος, στο Παράρτημα Ζακύνθου.
      Το Σ.Α.Τ.Ε. στις από 8/6-6-2007 και 6/2-2-2007 Συνεδριάσεις της Ολομέλειάς του, γνωμοδότησε θετικά τόσο για την ίδρυση του Τμήματος Προστασίας και Συντήρησης Πολιτιστικής Κληρονομιάς, όσο και για τη μετονομασία του Τμήματος Οικολογίας και Περιβάλλοντος σε Τμήμα Τεχνολογίας Περιβάλλοντος και Οικολογίας, στο Παράρτημα Ζακύνθου.
      Το ΥΠ.Ε.Π.Θ. έχει ήδη προωθήσει τη διαδικασία έκδοσης των σχετικών Προεδρικών Διαταγμάτων.
      ΙΙ. Η άδεια οικοδόμησης των κτιριακών εγκαταστάσεων του τμήματος Οικολογίας και Περιβάλλοντος αναμένεται να εκδοθεί από την Πολεοδομία Ζακύνθου άμεσα.
      Η σχετική μελέτη παρεδόθη από τον Ο.Σ.Κ στη Διοικούσα Επιτροπή του T.E.I. Ιονίων Νήσων, πριν από έξι μήνες.
      Το ΥΠ.Ε.Π.Θ. ενέταξε στο Π.Δ.Ε. του 2005 το έργο με κωδικό 2005ΣΕ04300040 και τίτλο «ΚΑΤΑΣΚΕΥΗ ΚΤΙΡΙΟΥ ΤΜΗΜΑΤΟΣ OIKOΛOΓlAΣ & ΠΕΡΙΒΑΛΛΟΝΤΟΣ ΣΤΗ ΖΑΚΥΝΘΟ» με προϋπολογισμό € 5.000.000.
      Για το Π.Δ.Ε. 2008, και μετά από αίτημα του T.E.I., ζητήθηκε αύξηση προϋπολογισμού του έργου, ήτοι από € 5.000.000 σε € 8.300.000, έτσι ώστε να δημοπρατηθεί άμεσα.
      Το έργο θα δημοπρατηθεί μετά την έγκριση της ΣΑΕ 043 από το ΥΠ.ΟI.Ο.
      Το έργο σχεδιάζεται να αποπερατωθεί το 2010 και οι πιστώσεις του κατανέμονται ως εξής: 2008: € 300.000,00 2009: € 4.000.000,00 και 201 ο: € 4.000.000,00
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»)
      	ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 3 Φεβρουαρίου 2009.
      	Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      	1. Η με αριθμό 10110/18-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Εθνικής Παιδείας και Θρησκευμάτων, σχετικά με τη χορήγηση υπολογιστών στους αριστούχους μαθητές των γυμνασίων.
      	2. Η με αριθμό 11825/22-12-2008 ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Οικονομίας και Οικονομικών, σχετικά με την αποζημίωση των πρώην εργαζομένων της «Δ. Λούπας Α.Ε.» στη Φαλάνη Λάρισας.
      	3. Η με αριθμό 11757/18-12-2008 ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Αδώνιδος Γεωργιάδη προς τον Υπουργό Εθνικής Παιδείας και Θρησκευμάτων, σχετικά με τις καταλήψεις σχολείων ανά την επικράτεια.
      	Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      	1. Η με αριθμό 9894/13-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Οικονομίας και Οικονομικών, σχετικά με την πληρωμή από τον Οργανισμό Περίθαλψης Ασφαλισμένων Δημοσίου (ΟΠΑΔ) των οφειλομένων χρημάτων στους ιατρούς.
      Επίσης έχω την τιμή να ανακοινώσω στο Σώμα ότι ο Πρωθυπουργός κ. Κώστας Καραμανλής με επιστολή του προς τον Πρόεδρο της Βουλής κ. Δημήτριο Σιούφα γνωστοποίησε την πρόσφατη κυβερνητική μεταβολή. 
      Η σχετική επιστολή, που αφορά διορισμό του κ. Κωνσταντίνου Γκιουλέκα ως Υφυπουργού Εσωτερικών, καταχωρίζεται στα Πρακτικά της σημερινής συνεδρίασης και έχει ως εξής:
      (ΝΑ ΦΩΤΟΓΡΑΦΗΘΕΙ Η ΣΕΛ. 6)
      ΠΡΟΕΔΡΕΥΟΥΣΑ (Έλσα Παπαδημητρίου): Έχω την τιμή να ανακοινώσω στο Σώμα την ειδική ημερήσια διάταξη της Ολομέλειας της Βουλής της Τετάρτης 4 Φεβρουαρίου 2009 και ώρα 10:00, που είναι αφιερωμένη στην μνήμη του Νικολάου Πλαστήρα. Θα λάβουν το λόγο όποιοι εκ των Αρχηγών των κομμάτων το επιθυμούν, οι Κοινοβουλευτικοί Εκπρόσωποι, καθώς και όσοι Βουλευτές εγγραφούν στον κατάλογο των ομιλητών. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 451/26-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με την λήψη μέτρων για τη λειτουργία του Βενιζέλειου Νοσοκομείου Ηρακλείου, τη διόρθωση της πρόσφατης προκήρυξης για πρόσληψη προσωπικού κ.λπ..
      Συγκεκριμένα η επίκαιρη ερώτηση του κυρίου Βουλευτή έχει ως εξής:
      «Σε πρόσφατη προκήρυξη του Βενιζέλειου Νοσοκομείου Ηρακλείου για πρόσληψη προσωπικού προς κάλυψη έκτακτων αναγκών, από λάθος των υπηρεσιών και της διοίκησης, δεν ανεγράφη στην προκήρυξη η φράση «κάλυψη εκτάκτων αναγκών», με αποτέλεσμα να μην μπορεί να γίνει η πληρωμή των δεδουλευμένων.
      Οι προσληφθέντες, ενώ εργάζονται πέραν των τριών μηνών, βρίσκονται σε απόγνωση, γιατί ακόμη δεν έχουν πληρωθεί, ενώ οι υποχρεώσεις των ίδιων και των οικογενειών τους είναι επιτακτικές. 
      Οι ενδιαφερόμενοι έχουν προβεί σε διάφορες ενέργειες χωρίς αποτέλεσμα, γιατί οι σχετικές διορθώσεις πρέπει να γίνουν από την πλευρά της διοίκησης προκειμένου να μη δημιουργηθούν πρόσθετα δικαιώματα στους προσληφθέντες, όπως υποστηρίζει ο επίτροπος.
      Ερωτάται ο κύριος Υπουργός:
      Αν προτίθεται να παρέμβει άμεσα στη Διοίκηση του Βενιζέλειου Νοσοκομείου Ηρακλείου, ώστε να γίνουν οι απαραίτητες διορθώσεις για να πληρωθούν οι εργαζόμενοι, έστω και με μεγάλη καθυστέρηση, και να συνεχιστεί ομαλά η λειτουργία του νοσοκομείου.»
      Στην επίκαιρη ερώτηση του κ. Στρατάκη θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε. 
      Κύριε συνάδελφε, ξέρετε πολύ καλά ότι οι προσλήψεις αυτού του προσωπικού ιδιωτικού δικαίου ορισμένου χρόνου νοσηλευτικού ή βοηθητικού υγειονομικού προσωπικού γίνεται με βάση μια ορισμένη διαδικασία που ακολουθείται χρόνια τώρα. Δηλαδή, στην αρχή κάθε χρονιάς ζητείται ο προγραμματισμός απ’ όλα τα νοσοκομεία των απαραίτητων θέσεων προκειμένου να καλύψουν τις ανάγκες λόγω της έλλειψης του προσωπικού. Έτσι και έγινε και το 2008. Ζητήθηκε απ’ όλα τα νοσοκομεία της χώρας, έγινε η συγκέντρωση των στοιχείων, ακολουθήθηκε η διαδικασία έγκρισης από την επιτροπή που προβλέπεται από το νόμο και ακολούθως με την υπουργική απόφαση η οποία εκδόθηκε τέλος Φεβρουαρίου του 2008 έγινε η κατανομή των θέσεων αυτών,  ΙΔΟΧ όπως λέγονται σε όλα τα νοσοκομεία της χώρας. Έγινε λοιπόν και στο Βενιζέλειο Νοσοκομείο της Κρήτης αλλά και στο Πανεπιστημιακό Νοσοκομείο. Ακολούθησαν όλες τις νόμιμες διαδικασίες, προκηρύχθηκαν με βάση το ν. 2190/1994 που γίνεται κάτω από τον έλεγχο του ΑΣΕΠ και όταν ήρθε το πλήρωμα του χρόνου υποβλήθηκαν από το νοσοκομείο τα σχετικά εντάλματα στο Ελεγκτικό Συνέδριο προκειμένου να πληρωθούν. 
      Υποβλήθηκαν τέλος Νοεμβρίου του 2008 και τέλος Ιανουαρίου, εάν δεν κάνω λάθος, στις 29, στις 30, ο Πάρεδρος του Ελεγκτικού Συνεδρίου του Ηρακλείου επέστρεψε τα εντάλματα, θεωρώντας ότι δεν είναι σύννομα και ότι δεν έχουν γίνει με τις προβλεπόμενες διαδικασίες.
      Θα σας πω ότι είναι μία ερμηνεία την οποία έδωσε ο Πάρεδρος και την οποία δεν θέλω να σχολιάσω, μοναδική σε όλη τη χώρα. Υπήρξε άλλο ένα περιστατικό στη Χαλκιδική, όπου με μία προσφυγή από το νοσοκομείο εδόθη η θετική απάντηση και προχώρησε η πληρωμή.
      Το ίδιο σας πληροφορώ συμβαίνει και με το Πανεπιστημιακό Νοσοκομείο και έχει ακολουθηθεί η διαδικασία στο Τμήμα του Ελεγκτικού Συνεδρίου. Περιμένουμε την απόφαση και εφόσον είναι αρνητική θα ζητήσουμε την ανάκλησή της, ώστε με νέα τεκμηριωμένα στοιχεία και μία σειρά από λόγους πολύ σοβαρούς πιστεύουμε ότι το θέμα θα τακτοποιηθεί και έτσι δεν θα ταλαιπωρηθούν οι εργαζόμενοι, οι οποίοι στο κάτω-κάτω δεν φταίνε σε τίποτε γι’ αυτήν την κατάσταση η οποία δημιουργήθηκε.
      Να σας πω δε ότι με τον ίδιο τρόπο έγιναν όλες οι προκηρύξεις και οι προσλήψεις ιδιωτικού δικαίου ορισμένου χρόνου. Έχω εδώ, αν θέλετε –στη διάθεσή σας είναι- όλες τις αποφάσεις όλων των υγειονομικών περιφερειών, όπου προκηρύσσονται με το συγκεκριμένο τρόπο.
      Υπάρχει μία διαφορετική προσέγγιση στο θέμα «λειτουργικές ανάγκες», εκτός εάν υπάρχει κάποιος άλλος λόγος από το συγκεκριμένο Πάρεδρο και μας δίνει αυτή την αρνητική απάντηση.
      Να ακούσω και τα στοιχεία σας και να απαντήσω στη δευτερολογία μου, κύριε συνάδελφε.
      ΠΡΟΕΔΡΕΥΩΝ (Έλσα Παπαδημητρίου): Ο κ. Στρατάκης έχει το λόγο για δύο λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, όταν μία προκήρυξη αναφέρει ότι καλύπτει πάγιες και διαρκείς ανάγκες, είναι λογικό και επόμενο ο Πάρεδρος να δημιουργεί αυτής της μορφής τα προβλήματα. Το θέμα είναι ότι αυτό συμβαίνει, απ’ ό,τι τουλάχιστον έχουμε διαπιστώσει –δεν ξέρω με ποιους άλλους τρόπους λύσατε στην υπόλοιπη περιφέρεια τα ζητήματα αυτά, εάν προέκυψαν- μόνο στην Κρήτη. 
      Φαίνεται, έχουμε κάποιο προνόμιο να διαλύονται τα νοσοκομεία, να μην υπάρχει προσωπικό, να κάνουμε τεράστιες προσπάθειες για να προσληφθεί προσωπικό, προκειμένου να καλυφθούν οι ανάγκες και να μπορούν να λειτουργούν ομαλά τα νοσοκομεία και να δημιουργούνται και αυτής της μορφής τα πρόσθετα προβλήματα. Πολλοί εργαζόμενοι έχουν κάνει επίσχεση εργασίας. 
      Υπάρχουν ζητήματα τα οποία πρέπει άμεσα να λυθούν, εκτός εάν εκτιμάτε, κύριοι Υπουργοί –και δράττομαι της ευκαιρίας που είναι εδώ και ο κ. Μαρκογιαννάκης- ότι η Κρήτη δεν έχει τα δικαιώματα που έχει η υπόλοιπη Ελλάδα. Το είδαμε με τις αποζημιώσεις των αγροτών, το είδαμε σήμερα από τις 6.00΄ η ώρα το πρωί που είμαστε στο λιμάνι με τη συνταγματική εκτροπή που υπάρχει να χτυπιούνται οι Βουλευτές από τα ΜΑΤ, να τους ρίχνουν δακρυγόνα και να μην μπορούμε να κάνουμε μια ειρηνική πορεία, όπως δικαιούται ο κάθε Έλληνας πολίτης. 
      Θα ήθελα η Κυβέρνηση να σκύψει με προσοχή στο ζήτημα, διότι μας προκαλεί οργή αυτή η αντιμετώπιση, να δούμε εάν μπορούμε να λύσουμε έστω επί μέρους προβλήματα. Θα παρακαλέσω τον κ. Μαρκογιαννάκη, που είναι παρών, να σεβαστεί την καταγωγή του και το φιλότιμο των Κρητικών, διότι με αυτές τις συμπεριφορές είστε όλοι υπόλογοι και υπαίτιοι για οτιδήποτε συμβεί. 
      Εμείς προτάσσουμε τα στήθη μας ανοικτά. Δεν είμαστε κουκουλοφόροι. Εάν θέλετε να προστατεύετε τους κουκουλοφόρους, εμείς είμαστε με το κεφάλι ψηλά, να έρθουμε σε αντιπαράθεση με όποιας μορφής διαδικασία και καλούμε και την Κυβέρνηση συνολικά να αντιμετωπίσει αυτά τα προβλήματα που παρουσιάζονται στην Κρήτη.
      Κύριε Υπουργέ, τα νοσοκομεία του Ηρακλείου στενάζουν, το ξέρετε πάρα πολύ καλά, από καιρό. Έχουμε διεκδικήσει να γίνουν προσλήψεις. Γίνονται αυτές οι περιορισμένες έστω, εποχικού χαρακτήρα. Τουλάχιστον να μη δημιουργούνται προβλήματα. Διερωτώμαι τόσον καιρό –μόνος σας είπατε ότι είναι ένας χρόνος τώρα που έχει αρχίσει αυτή η διαδικασία- δεν γνωρίζατε ότι έπρεπε να υπάρξουν διορθώσεις στην προκήρυξη, ώστε να μην αντιμετωπίζουμε αυτής της μορφής τα προβλήματα; Πραγματικά φοβάμαι και λυπάμαι ότι όλα αυτά ίσως υποκρύπτουν σκοπιμότητες. Δεν θέλω να το πιστέψω, αλλά αν κρίνω από τη συνολική συμπεριφορά της Κυβέρνησης απέναντι στην Κρήτη, φοβάμαι ότι ο συμπέρασμα που προκύπτει είναι ότι πράγματι υπάρχει μια ιδιαίτερη μεταχείριση, πέρα και έξω από τις συνταγματικές αρχές. 
      Θέλω για άλλη μια φορά να παρακαλέσω η Κυβέρνηση να αναλάβει τις ευθύνες της συνολικά για τα ζητήματα της Κρήτης και να υπάρξει περισσότερος σεβασμός και προσοχή στο φιλότιμο των Κρητικών, διότι και η υπομονή έχει τα όριά της.
      Ευχαριστώ, κυρία Πρόεδρε.
      ΠΡΟΕΔΡΕΥΩΝ (Έλσα Παπαδημητρίου): Ο κύριος Υπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Κύριε συνάδελφε, εάν δεν παρίστατο ο συνάδελφος κ. Μαρκογιαννάκης θα σας απαντούσα. Δεν θέλω να μπω σε ξένα χωράφια, θεωρώ, όμως, πέρα για πέρα υπερβολικά τα όσα είπατε και πολύ περισσότερο ... 
      ΕΜΜΑΝΟΥΗΛ ΣΤΡΑΤΑΚΗΣ: Καθόλου! Υπάρχει τραυματίας Βουλευτής. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν σας διέκοψα, κύριε συνάδελφε. Σεβαστείτε τους κανόνες. 
      Και πολύ περισσότερο χρόνο διαθέσατε γι’ αυτά τα θέματα, παρά για τα θέματα της υγείας, που υποτίθεται σας απασχολούν ιδιαίτερα και τα θέσατε εδώ. 
      Σας λέω, λοιπόν, ότι και το Βενιζέλειο και το Πανεπιστημιακό είναι από τα καλύτερα στελεχωμένα νοσοκομεία της χώρας. Αυτό το ξέρετε, διότι και άλλες φορές σας απάντησα, αλλά συνέχεια δεν είχατε να δώσετε. 
      Θα σας πω και κάτι άλλο. Εγώ μίλησα σε ένα πνεύμα που μου επέβαλε η θέση και για το συγκεκριμένο θέμα. Σας λέω, λοιπόν, κύριοι συνάδελφοι, ότι εγώ προσωπικά πιστεύω ότι κρύβει σκοπιμότητα η απόφαση του Παρέδρου του Ελεγκτικού Συνεδρίου…
      ΕΜΜΑΝΟΥΗΛ ΣΤΡΑΤΑΚΗΣ: Να τον ελέγξετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): …όταν έχω εδώ από το 2004, με την ίδιου τύπου προκήρυξη, να θεωρούνται και να υπογράφονται και φέτος ειδικά δεν υπεγράφη. 
      Η ερμηνεία για λειτουργικές ανάγκες μόνο αναφέρεται, δεν υπάρχει πουθενά στην προκήρυξη το «πάγιες και διαρκείς ανάγκες». Επιπλέον, οι προσλήψεις με το ν.2190 μόνο για ορισμένου χρόνου είναι και για καμμία άλλη χρήση. 
      Επομένως, είπα στην αρχή ότι έχει μία δική του προσέγγιση ο κύριος Πάρεδρος, την οποία σεβάστηκα. Με προκαλέσατε και σας λέω αυτό. Δεν είναι θέμα να διορθώσουμε ή να ανακαλέσουμε την απόφαση. Ο ίδιος τα προηγούμενα χρόνια υπέγραφε, όπως υπογράφουν όλοι οι πάρεδροι σε όλη την Ελλάδα. Δώστε εσείς μια ερμηνεία. 
      ΕΜΜΑΝΟΥΗΛ ΣΤΡΑΤΑΚΗΣ: …οι εργαζόμενοι.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Σ	τρατάκη, παρακαλώ να μη διακόπτετε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εμείς, λοιπόν, αναλαμβάνουμε από την πλευρά της πολιτείας τις υποχρεώσεις. Αυτό θα το τακτοποιήσουμε, διότι δεν φταίει ο εργαζόμενος να πληρώνει την όποια ερμηνεία του όποιου παρέδρου και τα όποια λάθη της διοίκησης. Αυτό θέλω να σας απαντήσω. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Εισερχόμεθα στη συζήτηση της δεύτερης με αριθμό 462/27-1-2009 επίκαιρης ερώτησης της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εσωτερικών, σχετικά με τη λήψη μέτρων προστασίας των δικαιωμάτων των μεταναστών που ζουν στη χώρα μας κ.λπ..
      Ειδικότερα, η κ. Νικολαΐδου στην επίκαιρη ερώτησή της γράφει και ερωτά τα εξής:
      «Συνεχίζεται και εντείνεται ειδικά το τελευταίο διάστημα η επίθεση απέναντι ακόμα και σε στοιχειώδη δικαιώματα των μεταναστών. 
      Και δεύτερο περιστατικό θανάτου προστέθηκε στη λίστα των μεταναστών που έχασαν τη ζωή τους στην προσπάθειά τους να υποβάλουν αίτημα ασύλου. Κοντά στη Διεύθυνση Αλλοδαπών Αττικής, όπου συγκεντρώνονται κατά χιλιάδες οι μετανάστες, στις 3.1.2009 σκοτώθηκε ένας Μπαγκλαντέζος μετανάστης, ενώ είχε προηγηθεί ο θάνατος ενός Πακιστανού μετανάστη στις 26.10.2008, αλλά και ένας βαρύς τραυματισμός Πακιστανού στις 6.12.2008. 
      Όλο το προηγούμενο διάστημα το ΚΚΕ έχει αναδείξει την άθλια κατάσταση που επικρατεί στη Διεύθυνση Αλλοδαπών Αττικής, έχει προειδοποιήσει με βάση τις συνθήκες, αλλά και την εντεινόμενη επίθεση των δυνάμεων καταστολής, ώστε να διατηρείται η «τάξη» στους χιλιάδες μετανάστες που συνωστίζονται εκεί. 
      Τα θύματα που μετράμε στη Διεύθυνση Αλλοδαπών Αττικής είναι αποτέλεσμα της αντιμεταναστευτικής πολιτικής που ασκείται από Κυβέρνηση και Ευρωπαϊκή Ένωση. 
      Ερωτάται ο κύριος Υπουργός:
      1. Αν έχει προχωρήσει και σε ποιο σημείο βρίσκεται η προανακριτική έρευνα για τις υποθέσεις αυτές. 
      2. Με ποια μέτρα θα αντιμετωπιστεί επιτέλους η κατάσταση στη Διεύθυνση Αλλοδαπών, ώστε να προστατευθεί η ίδια η ζωή των αιτούντων άσυλο και τι μέτρα προτίθεται να πάρει για τη νομιμοποίηση όλων των μεταναστών που ζουν και εργάζονται στη χώρα». 
      Στην επίκαιρη ερώτηση της κ. Νικολαΐδου θα απαντήσει ο Αναπληρωτής Υπουργός Εσωτερικών κ. Μαρκογιαννάκης. 
      Ορίστε, κύριε Υπουργέ, έχετε το λόγο για τρία λεπτά. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Δυστυχώς, βλέπω ότι έφυγε ο κ. Στρατάκης και έτσι δεν θα έχω την ευκαιρία να του απαντήσω άμεσα στο μικροπολιτικό παραλήρημά του, θα έχω την ευκαιρία όμως να τοποθετηθώ γενικότερα στη συζήτηση που θα ακολουθήσει επί της αιτήσεως που έχει υποβάλει ο ΣΥΡΙΖΑ για τη σύσταση της διακομματικής επιτροπής. 
      Κυρία Πρόεδρε, κυρία συνάδελφε, όπως ξέρετε, στην Πέτρου Ράλλη είναι η Διεύθυνση Αλλοδαπών. Μεταξύ των άλλων καθηκόντων είναι και να δέχεται αιτήσεις για παροχή ασύλου, κάτι που γίνεται μία ημέρα την εβδομάδα και συγκεκριμένα κάθε Σάββατο, όπου κατατίθενται περίπου τριακόσιες με τετρακόσιες αιτήσεις. Γιατί δεν γίνεται κάθε μέρα; Διότι δεν είναι δυνατόν, εάν έχουμε ροή καθημερινά τριακόσιες με τετρακόσιες αιτήσεις, να ελπίζουμε ότι θα μπορέσουν να εξεταστούν αυτές οι αιτήσεις. Θα σας έλεγα, μάλιστα, ότι ούτε σε δεκαπέντε χρόνια δεν θα μπορέσουν να εξεταστούν.
       Μαζεύονται περίπου χίλια διακόσια με χίλια τριακόσια άτομα, τα οποία πολλές φορές δυστυχώς βρίσκονται εκεί από το βράδυ της προηγούμενης ημέρας, προκειμένου να πιάσουν σειρά. Έτσι, πηγαίνουν και εγκαθίστανται εκεί. Μάλιστα, πολλοί από αυτούς περιφέρονται και στην περιοχή, διότι τους δίνεται η ευκαιρία να κάνουν γνωριμίες μεταξύ των συμπατριωτών τους, αλλά και διάφορες συζητήσεις. 
      Πράγματι είχαμε τρία θλιβερά περιστατικά τον τελευταίο καιρό, Οκτώβριο, Δεκέμβριο και Ιανουάριο. Είχαμε δύο νεκρούς και έναν βαρύτατα τραυματία, ο οποίος ακόμα νοσηλεύεται -είχε τραυματιστεί στις 12 Δεκεμβρίου- χωρίς να έχει τη δυνατότητα να δώσει κατάθεση.
      Εκείνο το οποίο θα ήθελα να πω, είναι το εξής: Δεν προκύπτει από πουθενά, δεν υπάρχει οποιαδήποτε μαρτυρία οποιουδήποτε ότι πρόκειται περί εγκληματικής ενέργειας, πολύ περισσότερο περί ανάμειξης οποιουδήποτε αστυνομικού. Διότι στην περιοχή δεν υπάρχουν αστυνομικές δυνάμεις, δεν υπήρχε η οποιαδήποτε καταδίωξη, δεν φαίνεται να υπάρχουν τραύματα τέτοιου είδους που να δικαιολογούν επίθεση με οποιοδήποτε όργανο, το οποίο μπορεί να φέρει πάνω του ένας αστυνομικός. Σε κάθε περίπτωση διενεργείται προανάκριση, αναμένονται να έλθουν και ιατροδικαστικές εκθέσεις και τότε θα έχουμε το οριστικό αποτέλεσμα.
      Περαιτέρω εκείνο το οποίο θα ήθελα να πω εγώ, είναι το εξής: Απ’ ό,τι φαίνεται, εάν ακολουθήσουν την κανονική διαδρομή για να πάνε στη Διεύθυνση Αλλοδαπών οι συνάνθρωποί μας, οι οποίοι ζητούν το πολιτικό άσυλο, η απόσταση είναι μεγάλη, γι’ αυτό κόβουν δρόμο και διασχίζουν το ρέμα το σχετικό που βρίσκεται εκεί, το οποίο έχει ένα βάθος περίπου επτά μέτρα. Ίσως να μην υπάρχει ο κατάλληλος φωτισμός και πιθανόν να πρόκειται περί ατυχημάτων. Δεν έχω οποιαδήποτε ένδειξη –επαναλαμβάνω- ότι πρόκειται για εγκληματική ενέργεια. Ήδη μάλιστα αποταθήκαμε στο Δήμο Ταύρου, ο οποίος και λαμβάνει τα μέτρα, προκειμένου να υπάρχουν σχετικές περιφράξεις και να μην έχουμε και στο μέλλον τέτοιου είδους ατυχήματα, εάν είναι ατυχήματα, διότι επαναλαμβάνω ότι ακόμα συνεχίζεται η προανάκριση και φυσικά, εάν προκύψει το οτιδήποτε, εδώ είμαστε για να ασκηθεί δίωξη ή οτιδήποτε άλλο στο πλαίσιο της δικαστικής οδού.
      ΠΡΟΕΔΡΕΥΟΥΣΑ (Έλσα Παπαδημητρίου): Η συνάδελφος κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κυρία Πρόεδρε.
      Θα ξεκινήσω καταγγέλλοντας τη σημερινή επίθεση, κύριε  Υπουργέ, απέναντι στους αγρότες της Κρήτης που ήρθαν στην Αθήνα να διαμαρτυρηθούν, ακριβώς επειδή και η Κυβέρνηση δεν ανταποκρίνεται στο να λύσει κάποια, τέλος πάντων, από τα προβλήματα που έχουν οι μικρομεσαίοι αγρότες και ακριβώς αντιμετωπίσατε τους αγρότες αυτούς με ΜΑΤ. Πρέπει να σας πω ότι για πάρα πολλά χρόνια είχαμε να δούμε ΜΑΤ στο λιμάνι. Απ’ ό,τι φαίνεται θα μείνετε και εσείς στην Ιστορία σαν έναν προηγούμενο Υπουργό του ΠΑΣΟΚ που είχε επίσης συμπεριφερθεί περίπου το ίδιο. Δεν τους επιτρέψατε το δικαίωμα που έχουν να διαμαρτυρηθούν απέναντι στην αντιλαϊκή πολιτική της Ευρωπαϊκής Ένωσης, που πολύ πιστά εφαρμόζετε σήμερα εσείς και χθες το ΠΑΣΟΚ. Μετατρέψατε σε κόλαση το λιμάνι του Πειραιά. Δεν ήταν μόνο οι τραυματισμοί αυτοί που ανέφερα, αλλά μία γενική αναστάτωση. Σταμάτησε η κυκλοφορία των πλοίων και δεν ξέρω αν έχει λυθεί το πρόβλημα. Από συζήτηση και από διάλογο έχουν χορτάσει και οι αγρότες και οι πάντες. 
      Εμείς, λοιπόν, μετά απ’ όλα αυτά, όχι απλά σας λέμε ότι έχετε ευθύνη, τη μεγαλύτερη σήμερα εσείς, αλλά καλούμε και τους αγρότες –απ’ ό,τι φαίνεται βγάζουν καθημερινά συμπεράσματα- να συνεχίσουν αυτήν την αντίσταση και να αγωνιστούν για τη λύση των προβλημάτων τους, γιατί ξέρουν ότι η Κοινή Αγροτική Πολιτική τούς ξεκληρίζει και θα τους αφανίσει.
      Στο συγκεκριμένο, λοιπόν, πρόβλημα της ερώτησης. Κοιτάξτε, δεν είναι η πρώτη φορά, το είπατε και εσείς ότι είναι  το τρίτο περιστατικό και αν συνεχίσουμε έτσι –μακάρι να διαψευστούμε- τα περιστατικά θα γίνουν πολλά. Έχετε ευθύνη. Δεν έχει γίνει καμμία προανακριτική εξέταση.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κυρία Πρόεδρε.
      Δεν είναι δικαιολογία αυτή. Επειδή ξέρω πολύ καλά την περιοχή, δεν είναι λύση το ότι απευθυνθήκατε στο Δήμο του Ταύρου με τον προκάτοχό σας Υπουργό. Είχα μια συνομιλία εκείνη την ημέρα και μου έλεγε ότι έχετε μιλήσει στον Υπουργό ΠΕΧΩΔΕ. Τελικά, δεν είναι και λύση η περίφραξη του ρέματος. Το πρόβλημα είναι ότι συνωστίζονται πάνω από χίλια άτομα κάθε Σάββατο, για να εξυπηρετηθούν περίπου διακόσιοι, κύριε  Υπουργέ. Δεν ξέρω τι στοιχεία σας δίνουν και μου λέτε τριακόσιους. Θα συνεχίσετε αυτήν την πολιτική; Δεν θα προχωρήσετε; Πρώτα απ' όλα, είναι τραγελαφικό τη στιγμή που  αστυνομικοί που σε μία έφοδο τους κυνηγούν, τους στριμώχνουν στην κυριολεξία, πέφτουν από το ρέμα και σκοτώνονται ή τραυματίζονται, στους ίδιους να υποβάλλεται αίτηση για παραχώρηση ασύλου. Είναι τραγελαφικό.
      Μέχρι πότε θα έχει αυτήν την αρμοδιότητα η Αστυνομία; Θα προχωρήσετε στο να δώσετε άσυλο στους μετανάστες που βρίσκονται εδώ;
       Άλλωστε καθημερινά έχουμε τέτοια φαινόμενα. Ξέρετε το πρόβλημα που προέκυψε την προηγούμενη εβδομάδα στην περιοχή του Αγίου Παντελεήμονα όπου μπήκαν με κλωτσιές σε ένα δωμάτιο που στεγάζονταν δεκαπέντε Αφγανοί οι οποίοι δεν βρίσκονται εδώ επειδή το θέλουν, αλλά γιατί υπάρχει τέτοια κατάσταση στη χώρα τους που έρχονται σαν πρόσφυγες. Από αυτούς συνέλαβαν, λοιπόν, δεκατέσσερις. Κάθε φορά σε τέτοια περιστατικά δείχνει τη μεγάλη της ικανότητα η Αστυνομία και συμπεριφέρεται όχι απλά απάνθρωπα, αλλά τους μεταφέρει κλωτσηδόν στα τμήματα και τελικά βέβαια ανακαλύπτει ότι από τους δεκαπέντε οι δεκατέσσερις δεν είχαν νόμιμα χαρτιά. Η κατάσταση αυτή θα συνεχίζεται. 
      Γιατί δεν εφαρμόζετε για παράδειγμα τις κατευθύνσεις της ύπατης αρμοστίας για τους πρόσφυγες, που ιδιαίτερα αυτήν την περίοδο με το μακελειό που γίνεται σε πολλές χώρες πολλοί προσπαθούν να βρουν καταφύγιο στη χώρα μας; Θα συνεχίσετε αυτήν τη μεταναστευτική πολιτική; Αυτά είναι τα ερωτήματα που βάζουμε και απάντηση δεν έχουμε πάρει.
      Και δεν αγωνιούμε μόνο, αλλά ανησυχούμε ότι αυτά τα φαινόμενα θα αυξηθούν και θα έχουμε περισσότερα θύματα. Μακάρι να διαψευστούμε, αλλά βλέποντας την πολιτική σας είμαστε σίγουροι ότι θα συνεχιστούν. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ορίστε, κύριε Υπουργέ, έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Το πρόβλημα των λαθρομεταναστών, κυρία συνάδελφε, είναι τόσο μεγάλο που εκτιμώ ότι δεν θα πρέπει να έχει κανείς την απαίτηση να το λύσουμε σε μία συζήτηση ενός ή δύο λεπτών. Είναι όμως πολύ μεγάλο πρόβλημα, έχει πάρει διαστάσεις τεράστιες και από ανθρωπιστικής πλευράς, αλλά και όσον αφορά τα προβλήματα που αντιμετωπίζει η ελληνική κοινωνία, αλλά και οι ίδιοι που υπάρχουν στη χώρα μας. 
      Εγώ αυτό το οποίο θέλω να πω αυτήν τη στιγμή –επειδή αναφερθήκατε σε κάποια έφοδο στον Άγιο Παντελεήμονα- είναι το εξής: Εγώ ξέρω ότι κατά το Σύνταγμα ουδείς σε αυτήν τη χώρα είτε είναι ημεδαπός είτε είναι αλλοδαπός εξαιρείται από το νόμο. Οποιοσδήποτε παρανομεί, οποιοσδήποτε συμπεριφέρεται κατά τρόπο παράνομο, πρέπει να αποδέχεται τον έλεγχο και την τιμωρία, εφόσον αυτή επιβληθεί.  
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Παρανομεί ο πολιτικός πρόσφυγας; 
      ΠΡΟΕΔΡΕΥΟΥΣΑ (΄Ελσα Παπαδημητρίου): Κυρία συνάδελφε, μιλήσατε τεσσεράμισι λεπτά. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Θα ήθελα να πω το εξής σε σχέση με τα περιστατικά στη Διεύθυνση Αλλοδαπών. Κυρία συνάδελφε, αν έχετε κάποια συγκεκριμένα στοιχεία, θα πρέπει να πάτε να τα καταθέσετε εγγράφως με μία μηνυτήρια αναφορά ή οποιαδήποτε αναφορά όπου θα εκτίθενται τα στοιχεία τα οποία έχετε εσείς, για να  βοηθηθεί η Αστυνομία να κάνει τη δουλειά της. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Τα στοιχεία τα έχετε εσείς, όχι εμείς. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Η Αστυνομία κάνει ό,τι μπορεί και προσπαθεί να συλλέξει στοιχεία. Από εκεί και πέρα κάθε πολίτης και προπάντων ο Βουλευτής ή το πολιτικό κόμμα, εφόσον έχει στοιχεία όχι αόριστα αλλά συγκεκριμένα, θα πάει να τα καταθέσει εγγράφως και τότε, εφόσον ο ενεργών την αυταπάγγελτη προανάκριση δεν κάνει τη δουλειά του, εδώ είμαστε. 
      Και τελειώνω, κυρία συνάδελφε, με το εξής πράγμα. Είπατε και εσείς κάτι περί αγροτών. Εγώ θα τοποθετηθώ συνολικά στο πρόβλημα μετά από λίγο που θα συζητηθεί η σχετική πρόταση του ΣΥΡΙΖΑ γύρω από τη σύσταση διακομματικής επιτροπής για να ερευνήσει τα της Αστυνομίας. Θα ήθελα να σας κάνω όμως μια ερώτηση και θα ήθελα να σας επιτρέψει η κυρία Πρόεδρος να απαντήσετε. Εσείς θα επιτρέπατε τρακτέρ ύψους τεσσάρων μέτρων με ένα υνί να κυκλοφορήσει στην οδό Πανεπιστημίου; Απαντήστε να σας ακούσουν οι Αθηναίοι. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Υπουργέ, η εικόνα της πόλης …
      ΠΡΟΕΔΡΕΥΟΥΣΑ (΄Ελσα Παπαδημητρίου): Με συγχωρείτε κυρία συνάδελφε και Αντιπρόεδρε. Από πού παίρνετε το λόγο;
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δεν επιτρέπετε; 
      ΠΡΟΕΔΡΕΥΟΥΣΑ (΄Ελσα Παπαδημητρίου): Όχι. Με συγχωρείτε δεν επιτρέπω. Δεν έχει δικαίωμα ο Υπουργός να διευθύνει τη συζήτηση.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ο Υπουργός δεν θα πάρει απάντηση. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Να μου απαντήσετε κατ’ ιδίαν. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δεν έχει νόημα το κατ’ ιδίαν. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Με εκπλήσσετε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Και θα δούμε ποιοι είναι φιλοαγρότες και ποιοι όχι. Αμφιβάλλω αν ξέρετε τι είναι χωράφι. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Εγώ σας εκπλήσσω μόνο κυρία συνάδελφε; 
      ΠΡΟΕΔΡΕΥΟΥΣΑ (΄Ελσα Παπαδημητρίου): Για παραβίαση. Μιλήσατε τεσσεράμισι λεπτά και παίρνετε το λόγο. 
      Και εσείς κύριε Υπουργέ, παρακαλώ. 
      Κυρίες και κύριοι συνάδελφοι, οι συνάδελφοι Πάνος Παναγιωτόπουλος και Απόστολος Τζιτζικώστας με επιστολή τους προς τον Πρόεδρο της Βουλής ζητούν να εγκρίνουμε την άδεια μικρής απουσίας τους στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (΄Ελσα Παπαδημητρίου): Συνεπώς η Βουλή ενέκρινε τη ζητηθείσα άδεια.
      Εισερχόμαστε στην τρίτη με αριθμό 467/27-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εθνικής Άμυνας, σχετικά με τις επεκτάσεις της εταιρείας ΕΛΠΕ-ΠΕΤΡΟΛΑ στην Ελευσίνα κ.λπ.. 
      Ο κ. Λεβέντης έχει επεκταθεί και σε άλλα Υπουργεία για την Ελευσίνα.
      Η επίκαιρη ερώτηση του κυρίου συναδέλφου έχει ως εξής: 
      «Μακροχρόνια είναι η προσπάθεια της εταιρείας «ΠΕΤΡΟΛΑ» –τώρα ΕΛΠΕ- να επεκτείνει τις εγκαταστάσεις της προς την πλευρά της Ελευσίνας σε απόσταση μερικών εκατοντάδων μέτρων από τον οικοδομικό ιστό της πόλης και παρά τη σύσσωμη αντίδραση του λαού, της Τοπικής και Νομαρχιακής Αυτοδιοίκησης και τις επανειλημμένες ακυρώσεις του Συμβουλίου της Επικρατείας. 
      Ανάμεσα παρεμβάλλεται ο χώρος των πυρομαχικών της «ΠΥΡΚΑΛ», το υπέδαφος της οποίας έχει διαποτιστεί από τις διαρροές των δεξαμενών της «ΠΕΤΡΟΛΑ», που επί πενταετία τροφοδοτούν με δεκάδες τόνους βενζίνης και πετρελαίου κάθε μέρα τις τριάντα γεωτρήσεις που εργάζονται νυχθημερόν γύρω από τις αποθήκες των πυρομαχικών. 
      Τώρα κατασκευάζεται εσπευσμένα ένας μαντρότοιχος ύψους δέκα και μήκους εννιακοσίων μέτρων που θα είναι το μόνο διαχωριστικό φράγμα ανάμεσα στο νέο διυλιστήριο και τις εγκαταστάσεις της «ΠΥΡΚΑΛ». 
      Επειδή προκαλείται σοβαρότατο οικολογικό πρόβλημα αλλά και τεράστιο κίνδυνος, επειδή οι μεθοδεύσεις της ΠΕΤΡΟΛΑ-ΕΛΠΕ στοχεύουν στην απομάκρυνση της αμυντικής βιομηχανίας της «ΠΥΡΚΑΛ» με αφετηρία την ενοικίαση χώρου της «ΠΥΡΚΑΛ» από τα ΕΛΠΕ προκειμένου να εξασφαλίσει τις ελλείπουσες προϋποθέσεις για την επέκτασή της, 
      Ερωτάται ο κύριος Υπουργός: 
      Είναι εις γνώση του τα συμβαίνοντα στο χώρο, που στοχεύουν στον εξοστρακισμό της «ΠΥΡΚΑΛ» και την οριστική άλωση του συνολικού χώρου της από την επεκτατική διάθεση της ΠΕΤΡΟΛΑ-ΕΛΠΕ; 
      Ποια μέτρα λαμβάνονται για την προστασία του περιβάλλοντος και την αποτροπή ενός μείζονος ατυχήματος από δύο βιομηχανίες, όπου έχουν συμβεί επανειλημμένα πολύνεκρα ατυχήματα, υπάγονται στις οδηγίες Σεβέζο και τώρα οδηγούνται σε έναν θανάσιμο εναγκαλισμό;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Εθνικής Άμυνας κ. Τασούλας. 
      Κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ήθελα να απαντήσω στον κύριο συνάδελφο σχετικά με την επέκταση των Ελληνικών Πετρελαίων ότι αυτή προέρχεται από δύο κοινές υπουργικές αποφάσεις οι οποίες υπεγράφησαν τον Ιούνιο και τον Ιούλιο του προηγουμένου έτους και αφορούν στην επέκταση της αδείας και στην έγκριση των περιβαλλοντικών όρων επεκτάσεως της αδείας των εγκαταστάσεων των ΕΛΠΕ στην Ελευσίνα και ότι επιπλέον αυτές οι υπουργικές αποφάσεις έχουν προσβληθεί, θα έλεγα, από μία σωρεία φορέων, μεταξύ των οποίων και η Διοίκηση των Ελληνικών Αμυντικών Συστημάτων, για παράβαση περιβαλλοντικών όρων και για παραβαση των όρων ασφαλείας. Η αίτηση ακυρώσεως έγινε το Νοέμβριο του 2008 από τα Ελληνικά Αμυντικά Συστήματα κατά των υπουργικών αυτών αποφάσεων και μόλις προσφάτως, στις 21 Ιανουαρίου του τρέχοντος έτους, κατετέθησαν και οι πρόσθετοι λόγοι. Στις 6 Φεβρουαρίου στην ολομέλεια του Συμβουλίου της Επικρατείας λόγω μείζονος σημασίας του θέματος συζητούνται όλες αυτές οι αιτήσεις ακυρώσεως και θα έχουμε την απόφαση του ανωτάτου διοικητικού δικαστηρίου της χώρας. 
      Όσον αφορά στο μαντρότοιχο ο οποίος γίνεται, αυτός γίνεται με βάση μια οικοδομική άδεια της Πολεοδομίας Ελευσίνος. Έχει προβληθεί ενώπιον του Διοικητικού Εφετείου Αθηνών η οικοδομική άδεια κατασκευής αυτού του μαντρότοιχου από τα Ελληνικά Πετρέλαια, έχει ζητηθεί και η αναστολή ισχύος της αδείας και έχει ζητηθεί και έκδοση προσωρινής διαταγής, η οποία έχει απορριφθεί από το Διοικητικό Εφετείο, ωστόσο περιμένουμε την απόφαση για την αίτηση αναστολής τηρήσεως της αδείας και φυσικά και της αιτήσεως ακυρώσεως. 
      Όλα αυτά καταδεικνύουν, όπως προκύπτει και από το γεγονός ότι τα Ελληνικά Αμυντικά Συστήματα έχουν καταθέσει αυτές τις αιτήσεις ακυρώσεως, ότι δεν υπάρχει καμμία συμφωνία, όπως έχει ακουστεί, ούτε καν προσύμφωνο γραπτό μεταξύ των Ελληνικών Αμυντικών Συστημάτων, της πρώην «ΠΥΡΚΑΛ» δηλαδή, του εργοστασίου που γίνονται οι γομώσεις των πυρομαχικών μεγάλου κυρίως βεληνεκούς, αλλά απεναντίας παρά το ότι είναι κρατική εταιρεία τα Ελληνικά Αμυντικά Συστήματα και παρά το ότι οι κοινές αποφάσεις είναι υπουργικές, κρατικές για την επέκταση της αδείας των Ελληνικών Πετρελαίων, εν τούτοις έγινε αυτή η αίτηση ακυρώσεως. 
      Γίνεται επίκληση σοβαρών λόγων και είμαστε βέβαιοι ότι το ανώτατο διοικητικό δικαστήριο της χώρας, το Συμβούλιο της Επικρατείας, θα εκδώσει μια απόφαση, με την οποία θα πρέπει και να συμμορφωθούν όλα τα μέρη. Και είμαστε εν αναμονή αυτής της αποφάσεως. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ορίστε, κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, είναι μακρά ιστορία. Επανειλημμένα έχει προσπαθήσει από την εποχή της χούντας που πραξικοπηματικά εγκαταστάθηκε η «ΠΕΤΡΟΛΑ» στην Ελευσίνα να επεκταθεί προς το χώρο της Ελευσίνας. Είναι τώρα σε απόσταση πεντακοσίων-εξακοσίων μέτρων από τα σπίτια της Ελευσίνας και θέλει να έλθει στα τριακόσια μέτρα. Και έχει ξεσηκωθεί όλη η κοινωνία, η τοπική αυτοδιοίκηση και επανειλημμένα έχουν γίνει προσφυγές στο Συμβούλιο της Επικρατείας και έχουν απορριφθεί αυτές οι αιτήσεις και οι προσπάθειες της «ΠΕΤΡΟΛΑ» –τώρα υπό τον μανδύα των ΕΛΠΕ.
      Κοινές Υπουργικές Αποφάσεις είχαν βγει και επί ΠΑΣΟΚ και απορρίφθηκαν στο Συμβούλιο της Επικρατείας. Ποιο είναι τώρα το πρόβλημα;
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Απορρίφθηκαν οι αποφάσεις ή οι αιτήσεις ακυρώσεως;
      ΑΘΑΝΑΣΙΟΣ ΛΕΒΕΝΤΗΣ: Είχαν βγει κοινές υπουργικές αποφάσεις επί ΠΑΣΟΚ, για να γίνει επέκταση και μετά έγιναν προσφυγές στο Συμβούλιο της Επικρατείας και απερρίφθησαν, δεν προχώρησαν. Αυτά είναι από το 2003-2004.
      Από εκεί και πέρα, έρχεται τώρα σε έναν θανάσιμο εναγκαλισμό η ΠΕΤΡΟΛΑ-ΕΛΠΕ με την «ΠΥΡΚΑΛ». Πρέπει να ξέρετε, κύριε Υπουργέ –και αν δεν το ξέρετε, θα ήταν πολύ χρήσιμο να επισκεφθείτε επιτοπίως και να δείτε- ότι υπάρχουν τριάντα γεωτρήσεις στο χώρο της «ΠΥΡΚΑΛ», γύρω από τις αποθήκες των πυρομαχικών, απ’ όπου αναβλύζει πετρέλαιο και βενζίνη και ανασύρονται κάθε μέρα δεκάδες τόνοι και τροφοδοτούν από εκεί τα διυλιστήρια. Βρήκαμε κι εμείς, τέλος πάντων, άλλες πετρελαιοπηγές.  
      Αυτό είναι εξαιρετικά επικίνδυνο. Έχουν γίνει πάμπολλα θανατηφόρα ατυχήματα. Σας αναφέρω ενδεικτικά περιστατικά με δεκαπέντε νεκρούς στην «ΠΕΤΡΟΛΑ», τρεις στην «ΠΥΡΚΑΛ» καθώς και σε άλλα ατυχήματα. 
      Έρχεται τώρα εδώ με έναν απαράδεκτα παραπλανητικό τρόπο η ΕΛΠΕ-«ΠΕΤΡΟΛΑ» και διαλαλεί με τις εφημερίδες, σε ολοσέλιδες διαφημίσεις «επενδύουμε στο μέλλον της Ελλάδας, 1,5 δισεκατομμύριο ευρώ στην ανάπτυξη και στο περιβάλλον, μειώνουμε τους τοπικούς ρύπους έως και 85%» -παρακαλώ!-  «δημιουργούμε ένα διυλιστήριο εκατόν πενήντα στρεμμάτων, όπου θα κατεργάζονται εκατό χιλιάδες τόνοι μαζούτ ημερησίως και θα απορροφούμε και 85% τοπικών ρύπων», οι οποίοι είναι βέβαια εκεί πέρα επίσης από την «ΠΕΤΡΟΛΑ».
      Αυτό τι σημαίνει; Ότι τότε θα δεήσουν ενδεχομένως να βάλουν αντιρρυπαντική τεχνολογία, την οποία έως τώρα δεν την έχουν εγκαταστήσει, εκβιάζοντας να γίνει αποδεκτή αυτή η εγκατάσταση-επέκταση. 
      Εμείς πρέπει να σας επισημάνουμε ότι και οι δύο αυτές βιομηχανίες και η «ΠΥΡΚΑΛ» και η «ΠΕΤΡΟΛΑ» υπάγονται στις οδηγίες της Σεβέζο και σας επισημαίνουμε επίσης τους κινδύνους για ένα μείζον ατύχημα που μπορεί να ανατινάξει όλο το Θριάσιο και τη μισή Αττική στον αέρα. 
      Νομίζω ότι έχουμε υποχρέωση να μην επεκταθούν άλλο τα διυλιστήρια και επίσης να ληφθούν μέτρα προστατευτικά, ώστε να μην έχουμε αυτές τις ενδεχόμενες απειλές, οι οποίες δυστυχώς δεν είναι και τόσο υποθετικές αλλά υπάρχουν λόγοι και έχουν συμβεί σε πάρα πολλές περιπτώσεις και στο εξωτερικό και εδώ. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Όλα αυτά που είπε ο αξιότιμος κύριος συνάδελφος είναι υπ’ όψιν του Υπουργείου Εθνικής Αμύνης. Οι γεωτρήσεις, για τις οποίες ομιλεί, μην φανταστείτε ότι είναι γεωτρήσεις από τις συνήθεις. Είναι γεωτρήσεις βάθους μισού μέτρου ή εβδομήντα  εκατοστών που τις κάνουν τα Ελληνικά Πετρέλαια μέσα στο χώρο της πρώην «ΠΥΡΚΑΛ» για την παροχέτευση πετρελαιοειδών, τα οποία πράγματι από κάποια υπερχείλιση και λόγω των κλίσεων που υπάρχουν διοχετεύονται στο οικόπεδο των Ελληνικών Αμυντικών Συστημάτων. 
      Ήθελα να πω ότι με εξαίρεση τη μεταβίβαση της υαλουργίας «ΟΟΥΕΝ», η οποία ανήκε στον όμιλο Μποδοσάκη και η οποία είναι στην περιοχή και προσετέθη στην ιδιοκτησία των Ελληνικών Πετρελαίων, δεν υπάρχει άλλη επέκταση των Ελληνικών Πετρελαίων προς την κατεύθυνση των τέως εγκαταστάσεων Μποδοσάκη, όπως είναι γνωστές, των εγκαταστάσεων των Ελληνικών Αμυντικών Συστημάτων.
      ΑΘΑΝΑΣΙΟΣ ΛΕΒΕΝΤΗΣ: Διαβεβαιώνετε ότι δεν θα υπάρξει μια τέτοια πρόθεση; Από την πλευρά της ΠΕΤΡΟΛΑ υπάρχει πρόθεση.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Η πρόθεση των Ελληνικών Πετρελαίων, όχι της ΠΕΤΡΟΛΑ, είναι να κάνουν μία επένδυση περίπου 1,5 δισεκατομμυρίων ευρώ, μία επένδυση η οποία κατά τους εγκριθέντες περιβαλλοντικούς όρους, θα μειώσει τις εκπομπές διοξειδίου του θείου κατά 70%, των σωματιδίων κατά 84%, θα μειώσει τις εισαγωγές μαζούτ κατά 50% και αυτή ακριβώς την απόφαση τα Ελληνικά Αμυντικά Συστήματα και για λόγους ασφαλείας και για λόγους περιβαλλοντικούς, προσέβαλαν ενώπιον του Συμβουλίου της Επικρατείας, το οποίο, όπως και εσείς είπατε, στο παρελθόν δεν έχει κάνει δεκτές παρόμοιες απόπειρες επεκτάσεως και παρόμοιες περιβαλλοντικές εξηγήσεις των επεκτάσεων. Και νομίζω, πως όταν μία υπόθεση που άπτεται του περιβάλλοντος είναι στα χέρια του Συμβουλίου της Επικρατείας, δικαιούμεθα να αισθανόμαστε ασφαλείς ότι η κρίση θα είναι αντικειμενική και μάλιστα όχι σχηματισμού, αλλά της Ολομελείας του Συμβουλίου της Επικρατείας, που λόγω της μείζονος σπουδαιότητας και του θέματος και της επενδύσεως, ήχθη εκεί το θέμα. 
      Συνεπώς, 6 Φεβρουαρίου εκδικάζεται το θέμα και με βάση αυτήν την απόφαση θα προσαρμόσουμε τις πολιτικές μας και τις τακτικές μας, αναμένοντας την απόφαση του Ανωτάτου Διοικητικού Δικαστηρίου, το οποίο και στο παρελθόν έχει αποδείξει την ευαισθησία του και μάλιστα κατηγορείται ενίοτε και για «υπερβολική» προστασία του περιβάλλοντος εις βάρος αναπτυξιακών τομέων της οικονομίας. Αδίκως ή δικαίως, πάντως αυτή τη φορά νομίζω ότι θα πρέπει φρονίμως να αναμένουμε την απόφαση και αναλόγως να πράξουμε.
      ΑΘΑΝΑΣΙΟΣ ΛΕΒΕΝΤΗΣ: Αδίκως, κύριε Υπουργέ.
      ΠΡΟΕΔΡΕΥΟΥΣΑ (Έλσα Παπαδημητρίου): Επόμενη είναι η τέταρτη με αριθμό 459/27-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εσωτερικών, σχετικά με τον καταυλισμό Αφγανών λαθρομεταναστών  στην Πάτρα κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Στις 21-1-2009 το απόγευμα στην οδό Ευρώτα στην Πάτρα, όπου έχει παράνομα καταληφθεί χώρος και έχει δημιουργηθεί εδώ και καιρό καταυλισμός λαθρομεταναστών, σημειώθηκε πυρκαγιά προερχόμενη, σύμφωνα με τις πρώτες ενδείξεις, από βραχυκύκλωμα λόγω της παράνομης ρευματοληψίας του οικισμού από το δίκτυο δημοτικού φωτισμού της πόλης.
      Το ανωτέρω σοβαρό συμβάν, έρχεται με τραγικό τρόπο να επιβεβαιώσει της έντονες ανησυχίες των περιοίκων, οι οποίοι με συγκεκριμένες παρεμβάσεις στις τοπικές αρχές, έχουν επανειλημμένως επισημάνει την επικινδυνότητα της παράνομης εγκατάστασης που αποτελείται από χαρτονένια παραπήγματα, γυμνά καλώδια παράνομης ηλεκτροδότησης, φιάλες υγραερίου και γκαζάκια για την κάλυψη των καθημερινών αναγκών των χιλιάδων λαθρομεταναστών που στεγάζονται εκεί. Με αφορμή αυτό το γεγονός, ομάδα αναρχικών και ακροαριστερών συγκεντρώθηκαν προκειμένου να ασκήσουν βία και να κατατρομοκρατήσουν τους κατοίκους, ώστε να μην αντιδρούν για την άθλια κατάσταση που έχει περιέλθει η γειτονιά τους.
      Ερωτάται ο κύριος Υπουργός:
      1. Πού οφείλεται η απραξία της πολιτείας και των δημοτικών αρχών στις συνεχείς εκκλήσεις των κατοίκων της Πάτρας για την αντιμετώπιση της άθλιας κατάστασης για τη δημόσια υγεία και την ασφάλεια των κατοίκων της περιοχής;
      2. Ποια συγκεκριμένα μέτρα προτίθεται να λάβει η πολιτεία για την προστασία της υγείας, της περιουσίας και της ζωής των κατοίκων της περιοχής που όχι μόνο υφίστανται την άθλια κατάσταση της παραγκουπόλεως, αλλά όταν διαμαρτύρονται, υφίστανται και τους τραμπουκισμούς της άκρας αριστεράς;»
      Στην ερώτηση θα απαντήσει ο Υπουργός κ. Μαρκογιαννάκης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κυρία Πρόεδρε, αγαπητέ συνάδελφε, το πρόβλημα στην Πάτρα δεν είναι τωρινό. Πάνω από δέκα χρόνια ταλαιπωρεί τους λαθρομετανάστες, αλλά προπάντων την  κοινωνία των Πατρών, η οποία υφίσταται μία κατάσταση η οποία είναι απαράδεκτη από άποψη υγιεινής, αλλά και από πιθανότητα κινδύνων, όσον αφορά και αυτών οι οποίοι διαμένουν εντός του καταυλισμού, αλλά και των κατοίκων της γύρω περιοχής. 
      Αγαπητέ συνάδελφε, το νόμισμα έχει δύο όψεις. Η  μία όψη είναι αυτοί οι άτυχοι άνθρωποι, οι οποίοι φεύγουν κατατρεγμένοι από τον τόπο τους και ψάχνουν για μια καλύτερη ζωή και νομίζουν ότι ο παράδεισος είναι στην Ευρώπη. Οι περισσότεροι δε από αυτούς που παραμένουν σ' αυτόν τον καταυλισμό χρησιμοποιούν τη χώρα μας ως χώρα διέλευσης. Δεν σκοπεύουν να παραμείνουν στην Ελλάδα. Θέλουν να περάσουν από την Ελλάδα και να πάνε στη συνέχεια στην Ευρώπη. Επειδή όμως υπάρχουν τα γνωστά προβλήματα, παραμένουν είτε στην Πάτρα, είτε στην Ηγουμενίτσα, κυρίως στην Πάτρα που έχει δημιουργηθεί αυτός ο καταυλισμός, που πράγματι οι συνθήκες ήταν άθλιες. Εδώ και  μία δεκαετία γίνονται συσκέψεις –από το 1997 με έχουν ενημερώσει οι αρμόδιες υπηρεσίες- για να βρεθεί ένας τόπος, όπου θα πάνε να διαμένουν  οι άνθρωποι αυτοί κάτω από ανθρώπινες συνθήκες, διότι καλώδια, γκαζάκια, πετρογκάζ, φιάλες, όλα αυτά είναι αναμεμειγμένα κατά  τρόπο επικίνδυνο και εξ αιτίας αυτών προήλθε και η πυρκαγιά, η οποία  κατέστρεψε σχεδόν ολόκληρο τον καταυλισμό. 
      Το μεγάλο  πρόβλημα που αντιμετωπίζει η ελληνική πολιτεία διαχρονικά, όσον αφορά τους λαθρομετανάστες από διάφορες χώρες, που θα έλεγα ότι δεν έχουν και  την καλύτερη δημόσια διοίκηση, είναι ότι στερούνται οι ίδιοι οποιουδήποτε ταξιδιωτικού εγγράφου με αποτέλεσμα να μην είναι δυνατή η επαναπροώθησή τους. Κανείς δεν τους δέχεται. Λένε ότι δεν είναι δικός μας υπήκοος. Οι προξενικές και άλλες αρχές, οι πρεσβείες εδώ, δεν έχουν συνεργασία με τις ελληνικές αρχές προκειμένου να εκδίδουν τα πρόχειρα ταξιδιωτικά έγγραφα για να φεύγουν. Καμμία από τις αεροπορικές εταιρείες δεν δέχεται τον οποιοδήποτε που στερείται ταξιδιωτικού εγγράφου και έτσι όταν μπουν στη χώρα μας, δυστυχώς, εκ των πραγμάτων παραμένουν εδώ χωρίς να υπάρχει η οποιαδήποτε δυνατότητα να φύγουν με τους γνωστούς τρόπους. 
      Έτσι λοιπόν, στην Πάτρα έχει δημιουργηθεί αυτό το πρόβλημα και  έγινε η πυρκαγιά. Πράγματι, όταν έγινε η πυρκαγιά μαζεύτηκαν κάποιοι αναρχικοί, οι οποίοι ως στόχο είχαν να τρομοκρατήσουν τους κατοίκους της γύρω περιοχής, έτσι ώστε να μη διαμαρτύρονται και να ξεκινήσει πάλι μία διαδικασία ξανά από την αρχή για να γίνει εκεί πέρα ο καταυλισμός. 
      Έγινε η επέμβαση και απομακρύνθηκαν. Μπορώ να πω ότι τον τελευταίο καιρό είχαν γίνει σημαντικές επεμβάσεις στην περιοχή γύρω  από το λιμάνι και έτσι είναι κάπως ευχαριστημένοι και οι καταστηματάρχες και οι κάτοικοι της περιοχής. Ήδη δε οδηγούμεθα στην επιλογή χώρου στο Δήμο Ρίου, προκειμένου να γίνει μια σύγχρονη εγκατάσταση, ένας χώρος  υποδοχής, όπου θα διαβιούν κάτω από συνθήκες ανθρώπινες, όσον είναι δυνατόν, αυτοί οι δυστυχείς άνθρωποι, οι οποίοι επισκέπτονται τη χώρα μας για τους λόγους που σας είπα προηγουμένως. 
      Είναι δε χαρακτηριστικό ότι ούτε καν μπαίνουν στον  κόπο να υποβάλουν αίτηση ασύλου, διότι όπως σας είπα αυτοί δε στοχεύουν να παραμείνουν στη χώρα μας. Θέλουν να περάσουν και να φύγουν, να πάνε στην Ιταλία και από την Ιταλία στις άλλες χώρες της Ευρώπης. Όμως δυστυχώς δεν είναι εύκολα αυτά τα πράγματα και  το κακό για μας είναι ότι παραμένουν εδώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος κ. Βορίδης. 
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, αντιλαμβάνομαι ότι το πρόβλημα το ξέρετε. Είναι εξάλλου ευρύτερα γνωστό. Οι συνθήκες είναι εντελώς απαράδεκτες σε όλα τα επίπεδα. 
      Εγώ απλώς επισημαίνω ότι ακόμα και τώρα δεν  καταλήγουμε σε μια συγκεκριμένη στάση και πολιτική γι’ αυτά τα ζητήματα. 
      Το πρώτο που θα πω είναι: Φανταστείτε πλέον την απελπισία των κατοίκων, οι οποίοι είναι υποχρεωμένοι να διαβιούν δίπλα σε έναν καταυλισμό, ο οποίος δεν  έχει στοιχειώδεις συνθήκες υγιεινής και ασφαλείας. Έχουν κάνει παραστάσεις –ακούστε να δείτε πως έχει η κατάσταση- έχει κηρυχθεί αυθαίρετος ο συγκεκριμένος καταυλισμός και μάλιστα κατεδαφιστέος. Ισχύει δε μία ένσταση όπου, η δευτεροβάθμια επιτροπή στην Πολεοδομία ξέρετε τι είπε; Ότι δεν  είναι αρμοδία να κρίνει. Και για ποιους λόγους; Για «ανθρωπιστικούς». 
      Έκαναν οι άνθρωποι τώρα μήνυση στους αρμοδίους της πολεοδομίας. Ουδείς συγκινείται. Ουδείς λαμβάνει οποιαδήποτε πρόνοια και οποιοδήποτε μέτρο, όπως είπατε επί δεκαετίες. 
      Να πω δε και το εξής, το οποίο είναι σχεδόν κωμικοτραγικό. Όταν ζητήθηκε να ελεγχθούν αυτοί οι άνθρωποι, αυτοί που διαβιούν σ’ αυτόν τον καταυλισμό από πλευράς υγειονομικής, ώστε, αν μη τι άλλο να τους παρέχονται τα στοιχειώδη,  αυτοί, επειδή συστηματικά και δόλια –δεν είναι όλοι αθώοι σ’ αυτόν τον κόσμο- αρνούνται να δώσουν οποιοδήποτε στοιχείο, εδέχθησαν κατά παραχώρηση την επίσκεψη του υγειονομικού κλιμακίου, με την προϋπόθεση ότι θα δήλωναν το όνομα «Αχμέτ 1, Αχμέτ 2, Αχμέτ 3 … Αχμέτ 75». Και έτσι έγινε ο υγειονομικός έλεγχος, ακριβώς για να μη δώσουν οποιαδήποτε στοιχεία. 
      Ρωτώ, λοιπόν, το εξής: Υπάρχει νόμος σε αυτόν τον τόπο που απαγορεύει την παράνομη είσοδο στη χώρα των μεταναστών; Υπάρχει νόμος, ο οποίος θεωρεί αξιόποινη την παράνομη παραμονή στο χώρο αυτών; 
      Όταν, λοιπόν, έχουμε τέτοιες περιπτώσεις, όπου δολίως κάποιος δεν συνεργάζεται με τις Αρχές, γιατί θέλει να αποφύγει τις συνέπειες του νόμου, ρωτάω: Γιατί δεν εφαρμόζεται ο νόμος; Ποια είναι τέλος πάντων η αδυναμία μας; Δώσατε βέβαια τη λύση του Δήμου Ρίου... 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αν μου επιτρέπετε, κυρία Πρόεδρε, σε τριάντα δευτερόλεπτα τελειώνω. 
      Εγώ θα σας πω και ότι εκεί θα δημιουργηθούν τα γνωστά προβλήματα, απλώς θα μετατεθούν σε διαφορετική περιοχή. Το γνωστό ζήτημα που υπάρχει είναι ότι θα τεθεί το θέμα του αν θα είναι κλειστό αυτό το κέντρο ή ανοιχτό. Και θα σας πουν πάλι οι γνωστοί παράγοντες ότι το κέντρο πρέπει να είναι ανοιχτό. Εάν το κέντρο είναι ανοιχτό, αυτό που θα συμβεί είναι ότι θα διαμορφωθεί η ίδια κατάσταση και στο Ρίο. Θα την πάρουμε, λοιπόν, από την Πάτρα και θα την πάμε στο Ρίο.
      Και τελειώνω με το εξής: Κάτι πρέπει να γίνει με τη βία αυτών των ομάδων. Δεν είναι δυνατόν κάτοικοι να θέλουν να διαμαρτυρηθούν για το σπίτι τους, για την περιοχή τους, για τα παιδιά τους, για την περιουσία τους και ταυτόχρονα να έχουν και πάνω στο κεφάλι τους τους εκβιασμούς των ομάδων των κουκουλοφόρων. 
      Δεν γίνεται να συνεχίσουμε να ζούμε κάτω από αυτό το καθεστώς. Έχει μεγάλη ευθύνη η Κυβέρνησή σας. Να πάρει μέτρα, να κάνει αυτά που πρέπει, ώστε τουλάχιστον να υπάρξει προστασία των κατοίκων.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κύριε συνάδελφε, ορισμένα από αυτά τα οποία είπατε, τα υιοθετώ κι εγώ, ιδιαίτερα τα τελευταία. 
      Αλλά θα ήθελα να σας πω ότι θα πρέπει να καταλάβετε ότι δεν είναι καθόλου εύκολη υπόθεση αυτό το οποίο ζητήσατε: Την εφαρμογή δηλαδή του νόμου σε αυτές τις περιπτώσεις, που είτε τα στοιχεία που δίνει κάποιος λαθρομετανάστης αγνώστων λοιπών στοιχείων εθνικότητας ή ο,τιδήποτε, να τιμωρείται.
      Ωραία, εγώ σας λέω ότι θα τιμωρείται. Θα πάει στη φυλακή ένα-δύο μήνες. Βγαίνει από τη φυλακή, μπορεί να απελαθεί; Από την ώρα που δεν μπορεί να απελαθεί, πού θα τον πας; Καμμία χώρα του κόσμου δεν αποδέχεται ότι είναι υπήκοός της. Δεν πιστεύω να υιοθετεί κάποιος την άποψη ότι πρέπει να υποστεί το βασανισμό για να μας αποκαλύψει τα πραγματικά του στοιχεία. Κανείς δεν υιοθετεί κάτι τέτοιο.
      Να σας πω και κάτι άλλο. Εγώ είμαι από εκείνους που πιστεύουν –και το έχω πει επανειλημμένως- ότι από την ώρα που θα βάλει κάποιος στο μυαλό του να έλθει στην Ελλάδα, ιδιαίτερα από τα ανατολικά σύνορα –διότι από τα βόρεια σύνορα η κατάσταση ελέγχεται- είναι αδύνατον να αποκρουστεί. Γιατί; Διότι δεν έρχονται καταβάλλοντας προσπάθεια να μην τους δούμε ότι έρχονται, αλλά έρχονται και πηγαίνουν αμέσως στην Αστυνομία. Κατ’ ευθείαν πηγαίνουν στην Αστυνομία. Λένε αμέσως, «Police». Γιατί; Διότι ξέρουν πάρα πολύ καλά ότι οι διαδικασίες οι οποίες ακολουθούνται είτε βάσει των ευρωπαϊκών οδηγιών, είτε των Ηνωμένων Εθνών κ.λπ., μας επιβάλλουν να τους αποδεχθούμε. Τι σημασία άλλωστε θα είχε να ξεκινήσουμε μία διαδικασία απέλασης, η οποία είναι ατελέσφορη με τα δεδομένα τα οποία σας είπα προηγουμένως; 
      Είναι ένα τεράστιο πρόβλημα. Εγώ πιστεύω ότι δεν μπορούμε να το αντιμετωπίσουμε με τη σκοπιά την κομματική. Θα πρέπει ο καθένας από εμάς να το δει ως εθνικό θέμα, διότι πράγματι αρχίζει και γίνεται πάρα-πάρα πολύ μεγάλο το πρόβλημα.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Επίκαιρες ερωτήσεις δευτέρου κύκλου:
      Η πρώτη με αριθμό 453/27-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς τον Υπουργό Ανάπτυξης, σχετικά με την ασφάλεια των τροφίμων, τους ελεγκτικούς μηχανισμούς στη δημόσια υγεία κ.λπ., διαγράφεται και δεν θα συζητηθεί, λόγω κωλύματος του κυρίου Υπουργού. 
      Η δεύτερη με αριθμό 463/27-1-2009 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Σοφίας Καλαντίδου προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με την καταβολή των δεδουλευμένων στους δασεργάτες που εργάστηκαν στα καμένα δάση της Ρόδου κ.λπ., διαγράφεται και δεν θα συζητηθεί λόγω κωλύματος του  κυρίου Υπουργού.  
      Ακολουθεί η τρίτη με αριθμό 458/27-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ανάπλαση της περιοχής του Βοτανικού κ.λπ.. 
      Ειδικότερα η επίκαιρη ερώτηση του κυρίου συναδέλφου έχει ως εξής:
      «Με μεγάλο προβληματισμό παρακολουθούν οι δημότες Αθηνών και ιδιαίτερα οι κάτοικοι του Βοτανικού ότι το σχέδιο για τη διπλή ανάπλαση που θα αναβαθμίσει την υποβαθμισμένη περιοχή του Βοτανικού και θα δώσει θέσεις εργασίας σε μία περίοδο έντονης οικονομικής κρίσης, να προσκολλά σε νομικά κωλύματα λόγω πρωτίστως, μιας δημοτικής παράταξης, η οποία, ενώ έχει καταλάβει τη δημοτική αγορά Κυψέλης, υποτίθεται ότι κόπτεται για το περιβάλλον στην Αθήνα. Παράλληλα, το ιστορικό σωματείο του Παναθηναϊκού κινδυνεύει να συνεχίσει να είναι χωρίς γήπεδο, καθώς η καθυστέρηση ή η μη υλοποίηση της διπλής ανάπτυξης συνεπάγεται και με τη δυνατότητα ανέγερσης γηπέδου του Παναθηναϊκού στο Βοτανικό.
      Συνεπώς ερωτάται ο αρμόδιος Υπουργός:
      Α) Υπάρχει εναλλακτικό σχέδιο σε περίπτωση που η απόφαση του Συμβουλίου της Επικρατείας είναι αρνητική, ώστε να μπορέσει τελικά να αναβαθμιστεί η περιοχή του Βοτανικού και παράλληλα να γίνει πάρκο το σημερινό γήπεδο στη Λεωφόρο Αλεξάνδρας;
      Β) Ποιες εναλλακτικές λύσεις εξετάζετε, προκειμένου ο Παναθηναϊκός να αποκτήσει γήπεδο, καθώς δεν είναι δυνατόν μία ομάδα με μεγάλη ιστορία και πολυπληθείς φιλάθλους να μην έχει γήπεδο;».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός ΠΕΧΩΔΕ κ. Καλογιάννης. 
      Ορίστε κ. Καλογιάννη έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Κυρία συνάδελφε, με το ν. 3481/2006, νόμο τον οποίο προώθησε το ΥΠΕΧΩΔΕ, έχει θεσμοθετηθεί η διαδικασία για τη διπλή ανάπλαση στο Βοτανικό και στη Λεωφόρο Αλεξάνδρας. Αυτό προέκυψε από τη διαπιστωμένη ανάγκη να αναβαθμιστεί μία περιοχή, όπως ο Βοτανικός, ο οποίος όλοι γνωρίζουμε ότι περιβαλλοντικά, αλλά και πολεοδομικά είναι πολύ υποβαθμισμένος, αλλά και από την ανάγκη δημιουργίας ενός νέου γηπέδου για τον Παναθηναϊκό.
      Ο νόμος είναι ξεκάθαρος. Ορίζει ότι οι οικοδομικές άδειες για οποιεσδήποτε κατασκευές στο συγκεκριμένο οικοδομικό τετράγωνο το οποίο συζητάμε 45-46-50 χορηγούνται από τις αρμόδιες πολεοδομικές υπηρεσίες και όχι από το ΥΠΕΧΩΔΕ. Μόνον οι οικοδομικές άδειες των αθλητικών εγκαταστάσεων χορηγούνται από την αρμόδια υπηρεσία, από την αρμόδια Διεύθυνση Οικοδομικών και Κτηριοδομικών Κανονισμών του ΥΠΕΧΩΔΕ.
      Η οικοδομική άδεια του γηπέδου, λοιπόν, θα εκδοθεί από το ΥΠΕΧΩΔΕ αμέσως μόλις κατατεθεί ο σχετικός φάκελος. Σύμφωνα με όλα τα στοιχεία που έχουμε, την ενημέρωση, την πληροφόρηση που έχουμε, η διαδικασία αυτή κινείται από το δήμο της Αθήνας με γρήγορους ρυθμούς.
      Θα πρέπει να πω ότι μέχρι στιγμής έχει κατατεθεί και έχει εγκριθεί από το ΥΠΕΧΩΔΕ η στρατηγική μελέτη περιβαλλοντικών επιπτώσεων της διπλής ανάπλασης. Επίσης, ο Δήμος της Αθήνας έχει καταθέσει στο ΥΠΕΧΩΔΕ το master plan της διπλής ανάπλασης και το σκέλος που αφορά στο κομμάτι του Βοτανικού έχει ήδη εγκριθεί από το ΥΠΕΧΩΔΕ. Βρίσκεται δε υπό έγκριση το σκέλος του master plan, της γενικής διάταξης των έργων που πρόκειται να γίνουν στη Λεωφόρο Αλεξάνδρας. Ακολουθεί η περιβαλλοντική αδειοδότηση του γηπέδου, έτσι ώστε να εκδοθεί η οικοδομική άδεια.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γεωργιάδης έχει το λόγο. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κυρία Πρόεδρε, ευχαριστώ.
      Κύριε Υπουργέ, δεν αμφισβητώ καθόλου τις καλές προθέσεις του Υπουργού κ. Σουφλιά, του οποίου ο ρόλος είναι θετικός, όσον αφορά τη διπλή ανάπλαση στον Ελαιώνα. 
      Ο λόγος που έκανα αυτή την ερώτηση ήταν κυρίως για να δω αν γνωρίζετε το μέγεθος της πολιτικής υποκρισίας εκ μέρους του ΣΥΡΙΖΑ και του κ. Αλέξη Τσίπρα, την οποία πρέπει να αντιμετωπίσετε. Μάλιστα, ο κ. Αλαβάνος πριν από λίγες μέρες εδώ στη Βουλή, την Πέμπτη, αν θυμάμαι καλά, σας έκανε μία ερώτηση, με την οποία, σε ιδιαίτερα έντονο ύφος σας επέπληξε, γιατί δεν προχωράτε στις διαδικασίες. Μάλιστα, είπε ότι ο ΣΥΡΙΖΑ είναι υπέρ του γηπέδου, αλλά είναι κατά μόνο του «ΤHE MALL» του κ. Βωβού. 
      Ψεύδεται ασυστόλως για δεύτερη φορά. Τον «είχα πιάσει» και το καλοκαίρι με τα κολλέγια, όπου ως Ευρωβουλευτής έλεγε να πάει η Ελλάδα στο Δικαστήριο, γιατί δεν αναγνωρίζει τους τίτλους των κολλεγίων και ως Πρόεδρος του ΣΥΡΙΖΑ «τα γύριζε». 
      Θα καταθέσω λοιπόν για τα Πρακτικά της Βουλής, προς ενημέρωση και δική σας και των συναδέλφων και του ελληνικού λαού, τα εξής: Εδώ είναι η προσφυγή που κατέθεσαν οι περίφημοι εκατόν τριάντα δύο, με ημερομηνία 24.10.2008, των οποίων την πολιτική κηδεμονία έχει αποδεχτεί ο ΣΥΡΙΖΑ –γι’ αυτό, άλλωστε, συναντήθηκε με τον κ. Βαρδινογιάννη ο κ. Τσίπρας από την περασμένη εβδομάδα- βάσει της οποίας βγήκε η προσωρινή αναστολή των έργων. Αυτή είναι η προσφυγή που έκαναν τα μέλη του ΣΥΡΙΖΑ και οι δημοτικοί του σύμβουλοι στο Δήμο Αθηναίων κατά του εμπορικού κέντρου του κ. Βωβού. 
      Θα καταθέσω, όμως, άλλες δύο προσφυγές που έχουν κάνει, τις οποίες έχουν αποκρύψει από τον ελληνικό λαό. Η πρώτη προσφυγή είναι με ημερομηνία 23.4.2007. Ο ίδιος δικηγόρος, τα ίδια πρόσωπα. Τα έχω σημειώσει με πράσινο, κυρίως για τους συναδέλφους του ΣΥΡΙΖΑ. Πρόκειται για εν ενεργεία Δημοτικούς Συμβούλους Ανοιχτής Πόλης. Αυτή η προσφυγή έχει γίνει εναντίον της αγοράς από την Εθνική Τράπεζα, της γης, πάνω στην οποία χτίζεται το γήπεδο του Παναθηναϊκού.
      Δεύτερη προσφυγή, με ημερομηνία 18.4.2008. Τα ίδια πρόσωπα. Τα έχω σημειώσει πάλι με πράσινο, για να μπορεί να τα δει κάποιος πάρα πολύ εύκολα. Είναι η σύμβαση μεταξύ του Δήμου Αθηναίων και της ΠΑΕ Παναθηναϊκός, για την κατασκευή του γηπέδου.
      Πώς, λοιπόν, κύριε Υπουργέ, ο κ. Αλαβάνος έρχεται εδώ στη Βουλή και μας κάνει μαθήματα για το πόσο ο ΣΥΡΙΖΑ είναι υπέρ του γηπέδου, όταν τα μέλη του ΣΥΡΙΖΑ και οι δημοτικοί του σύμβουλοι έχουν κάνει δύο προσφυγές εναντίον του γηπέδου του Παναθηναϊκού; Και πώς επιτρέπεται να λένε τέτοια ψέματα μέσα στο Κοινοβούλιο;
      Και για να κλείσω, θα σας πω, πως έχω εδώ από τα Πρακτικά του Δήμου Αθηναίων πενήντα στον αριθμό συνεδριάσεις του Δημοτικού Συμβουλίου του Δήμου Αθηναίων για το θέμα του γηπέδου. Δεκαέξι εξ αυτών αφορούν το εμπορικό κέντρο του κ. Βωβού, ενώ οι άλλες τριάντα τέσσερις είναι για το γήπεδο. Και τις πενήντα τις έχει καταψηφίσει η παράταξη του κ. Τσίπρα. 
      Και κλείνω –για να καταλάβετε σε ποιον παραλογισμό ζούμε- λέγοντας ότι η τελευταία από τις πενήντα είναι αυτή με την οποία ζητάτε εσείς ως ΠΕΧΩΔΕ την προσωρινή άδεια παραχώρησης κομματιού γης για να περνάνε τα μηχανήματα και για να γίνει η διαπλάτυνση των οδών, ώστε να μπορούν να γίνουν τα έργα στο γήπεδο, την οποία, προσωρινή παραχώρηση γης στο ΠΕΧΩΔΕ καταψήφισε η παράταξη του κ. Τσίπρα στο Δημοτικό Συμβούλιο.
      Κύριε Υπουργέ, έχετε καταλάβει ότι είμαστε όμηροι των μειοψηφιών και ότι αυτά που λένε μέσα στη Βουλή και ο διαπρύσιος λόγος και ο τρόπος που τα λένε είναι «ένα κάρο ψέματα»; Τι θα κάνετε για να αντιμετωπίσετε όλα αυτά τα ψέματα;
      Κλείνοντας δε, για να μην καταχραστώ το χρόνο, επειδή είχα κάνει μία –αν θέλετε, λίγο ατυχή για ορισμένους- συσχέτιση του Παρθενώνα στον Ιερό Λόφο της Ακροπόλεως μ’ αυτούς που αντιδρούν και κάποιους τους ξένισε, καταθέτω στα Πρακτικά της Βουλής για τους συναδέλφους το απόσπασμα από το βίο του Περικλέους από το έργο του Πλούταρχου «Βίοι Παράλληλοι», για να δείτε ότι όταν ο Περικλής πήγε να κάνει την Ακρόπολη, πράγματι κάποιοι προσπάθησαν να τον σταματήσουν με τα ίδια τα επιχειρήματα που ακούμε σήμερα. Και πράγματι, τότε, κυρία Πρόεδρε, ο Περικλής, ευτυχώς, τα αντιμετώπισε με τα επιχειρήματα που σας λέω εγώ τώρα! Και έτσι χτίστηκε η Ακρόπολη!
      Θέλω, λοιπόν, να ακούσω αν έχετε σχέδιο για να μας βγάλετε από την ομηρία αυτών των θλιβερών μειοψηφιών.
      (Στο σημείο αυτό ο Βουλευτής κ. Άδωνις-Σπυρίδων Γεωργιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Κύριε συνάδελφε, θα απαντήσω στα θέματα που αφορούν στο ΥΠΕΧΩΔΕ. 
      Επιτρέψτε μου να κάνω μία παρένθεση και να πω ότι συμφωνώ. Υπήρχαν προβλήματα στην Αθήνα την εποχή του Περικλή, όταν αυτός επιχειρούσε να κάνει την Ακρόπολη. Δεν υπήρχαν βέβαια αντίστοιχα προβλήματα, δεν υπήρχαν αυτά που υπάρχουν σήμερα. Ο Θουκυδίδης το περιγράφει πάρα πολύ ωραία. 
      Νομίζω ότι στην πρωτομιλία μου ήμουν πολύ σαφής. Ανέφερα τη διαδικασία η οποία περιγράφεται ξεκάθαρα στο σχετικό νόμο, και η οποία ακολουθείται βήμα προς βήμα.
      Εμείς περιμένουμε να κατατεθεί ο σχετικός φάκελος. 
      Είπα και προηγουμένως ότι οι πληροφορίες που έχουμε -από τη συνεργασία μας με το Δήμο της Αθήνας- είναι ότι το συντομότερο δυνατό θα καταθέσει το σχετικό φάκελο στο ΥΠΕΧΩΔΕ, έτσι ώστε να τον εκδώσουμε και πιστεύω ότι τα πράγματα θα προχωρήσουν πραγματικά στη θετική κατεύθυνση, διότι είναι κοινός τόπος ότι η Αθήνα έχει απόλυτη ανάγκη αυτή τη διπλή ανάπλαση. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ 
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση και λήψη απόφασης, σύμφωνα με το άρθρο 44 του Κανονισμού της Βουλής επί της προτάσεως του Προέδρου της Κοινοβουλευτικής Ομάδας του ΣΥΡΙΖΑ για τη σύσταση Επιτροπής γενικότερου ενδιαφέροντος, με θέμα τη δημοκρατική αναδιοργάνωση της Αστυνομίας. 
      Η συζήτηση θα διεξαχθεί με ανάλογη εφαρμογή του άρθρου 137.
      Όσον αφορά στην οργάνωση της συζήτησης, προτείνω τα εξής:
      Κατ’ εφαρμογήν της διάταξης της παραγράφου 5 του άρθρου 65 του Κανονισμού της Βουλής, να υπάρξει κατάλογος κατά προτεραιότητα ομιλητών που θα οριστούν από τα κόμματα, ως εξής: Τρεις Βουλευτές από τη Νέα Δημοκρατία, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα τρία κόμματα. Εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, όποιος άλλος συνάδελφος θέλει να μιλήσει, θα εγγραφεί μέχρι το τέλος της ομιλίας του δεύτερου ομιλητή, όπως γίνεται πάντα. 
      Οι πέντε πρώτοι ομιλητές -ένας από κάθε κόμμα- προτείνω να μιλήσουν μέχρι δεκαπέντε λεπτά έκαστος και οι λοιποί τέσσερις ομιλητές –δύο από τη Νέα Δημοκρατία και δύο από το ΠΑΣΟΚ- μέχρι οκτώ λεπτά. 
      Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο θα μιλήσουν πέντε λεπτά. 
      Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. 
      Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δώδεκα λεπτά. Εάν, όμως, προηγηθεί ομιλία Προέδρου Κοινοβουλευτικής Ομάδας, ο αναπληρωτής του θα λάβει το λόγο για πέντε λεπτά. 
      Οι Υπουργοί θα μιλήσουν για δεκαοκτώ λεπτά. 
      Κατά τα λοιπά, εφαρμόζονται οι διατάξεις των άρθρων 97 και 167 του Κανονισμού της Βουλής. 
      Εφόσον η Βουλή αποδεχθεί αυτήν την πρόταση, τα κόμματα έχουν υποδείξει από τη Νέα Δημοκρατία τους κ.κ. Κωνσταντίνο Τζαβάρα, Γρηγόρη Αποστολάκο και Λάζαρο Τσαβδαρίδη. 
      Από το ΠΑΣΟΚ τους κ.κ. Χαράλαμπο Καστανίδη, Γεώργιο Ντόλιο και τον Γεώργιο Πεταλωτή.
      Από το Κομουνιστικό Κόμμα Ελλάδας τον κ. Αντώνη Σκυλλάκο.
      Από το Συνασπισμό Ριζοσπαστικής Αριστεράς τον κ. Νικόλαο Τσούκαλη και από το Λαϊκό Ορθόδοξο Συναγερμό τον κ. Αθανάσιο Πλεύρη. 
      Συμφωνεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, το Σώμα συμφώνησε.  
      Πριν δώσω το λόγο στον κ. Τσούκαλη, θα ήθελα πρώτα να κάνω μία ανακοίνωση. 
      Με επιστολή του ο κ. Τραγάκης προς τον Πρόεδρο της Βουλής ορίζει ως Κοινοβουλευτικό Εκπρόσωπο το Βουλευτή κ. Ιωάννη Γιαννέλη, ενώ ο κ. Αστέριος Ροντούλης, Κοινοβουλευτικός Εκπρόσωπος του ΛΑΟΣ, ορίζει ως Κοινοβουλευτικό Εκπρόσωπο το Βουλευτή κ. Μαυρουδή Βορίδη.
      ΙΩΑΝΝΗΣ ΑΜΟΙΡΙΔΗΣ: Κυρία Πρόεδρε, πώς θα γίνει η εγγραφή μας; 
      ΠΡΟΕΔΡΕΥΟΥΣΑ (Έλσα Παπαδημητρίου): Επειδή δεν λειτουργεί το σύστημα ηλεκτρονικής εγγραφής, ο κ. Μυλωνάς στο πρώτο έδρανο δεξιά έχει αναλάβει το ρόλο της ηλεκτρονικής αποδοχής. 
      Παρακαλώ, να εγγράφεστε εκεί και θα γίνει ο διαχωρισμός ανά κόμμα. 
      Το λόγο έχει ο κ. Τσούκαλης για δεκαπέντε λεπτά. 
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, τα γεγονότα που ακολούθησαν το θανάσιμο έγκλημα σε βάρος του νεαρού μαθητή από αστυνομικά όργανα και βεβαίως, αμέσως και μετά την απόπειρα δολοφονίας του νεαρού αστυνομικού, επανέφεραν με αγωνιώδη τρόπο στο επίκεντρο της δημόσιας συζήτησης και κριτικής ερωτήματα, σχετικά με το ρόλο, την αποστολή και τις ευθύνες της Αστυνομίας, τις ευθύνες των εκάστοτε πολιτικών προϊσταμένων της, τα καθήκοντα του αστυνομικού, των ειδικών σωμάτων κλπ.. 
      	Πιστεύουμε ότι η ελληνική Βουλή οφείλει να δώσει μία θετική πολιτική διέξοδο σε αυτόν τον προβληματισμό, που να οδηγήσει σε μία ριζική, δημοκρατική αναδιάρθρωση της Αστυνομίας. Γι’ αυτό ακριβώς υποβάλαμε και αυτήν τη συγκεκριμένη πρόταση. Ο αστυνόμος πολίτης, με τη στήριξη της κοινωνίας, να μπορέσει να προστατέψει αποτελεσματικά τις ελευθερίες, τα δικαιώματα και τη ζωή του κάθε πολίτη. 
      Στο πλαίσιο αυτό, έχοντας υπ’ όψιν μας και την πρόταση της Πανελλήνιας Ομοσπονδίας Αστυνομικών Υπαλλήλων προς τα κοινοβουλευτικά κόμματα για τη σύσταση διακομματικής επιτροπής, ζητάμε, λοιπόν, τη με περιεχόμενο δημοκρατική αναδιάρθρωση της Αστυνομίας. 
      	Τον περασμένο Δεκέμβριο, κυρίες και κύριοι συνάδελφοι, ζήσαμε άλλη μία αστυνομική τραγωδία. Την προκάλεσε μεν η εκπυρσοκρότηση ενός όπλου, όμως, ο ηθικός αυτουργός  είναι άλλος. Είναι η επί χρόνια ανοχή του Κράτους, των κατά καιρούς κυβερνήσεων, αλλά και των διωκτικών και δικαστικών αρχών, στους άγριους ξυλοδαρμούς πολιτών, φοιτητών, εργαζομένων, συνταξιούχων, ακόμη και των ίδιων των αστυνομικών κατά τη διάρκεια πορειών, συγκεντρώσεων, διαδηλώσεων, διαμαρτυριών και διεκδικήσεων. Ξυλοδαρμοί απρόκλητοι, πολλές φορές μανιώδεις και ενίοτε επικίνδυνοι για την υγεία και τη ζωή. 
      Η υποκρισία ορισμένων και όχι δυστυχώς λίγων –εκτός των άλλων και εισαγγελέων και δικαστών- οι οποίοι δυσανασχετούν όταν ένας προσαγόμενος ενώπιόν τους καταγγέλλει κακοποίηση από αστυνομικά όργανα. Οι πολίτες όταν καταγγέλλουν τέτοιες αυθαιρεσίες θεωρούνται από τις δικαστικές αρχές ως μειωμένης αποδεικτικής αξιοπιστίας. 
      	Η «εθισμένη» δυσπιστία απέναντι στις καταγγελίες πολιτών για κατάχρηση της αστυνομικής εξουσίας, η πολλάκις απαντώσα αγαστή συνεργασία εισαγγελέων, ανακριτών, αστυνομικών, ιατροδικαστών τρέπει τη δικαστική εγγύηση σε κενό γράμμα. 
      Θα αναφερθώ και στα άλλα μεμονωμένα περιστατικά θυμάτων που μπήκαν στην πορεία της βολίδας ή σκόνταψαν και έπεσαν στη γωνία της ζαρντινιέρας ή αυτοτραυματίστηκαν, που βιντεοσκοπήθηκαν να κακοποιούν αλλήλους προς τέρψη των αστυνομικών που τους κρατούσαν, που δεν έφθασαν ποτέ ενώπιον της αρμόδιας δικαστικής αρχής, όπως συνέβη με το δύστυχο μετανάστη που εξέπνευσε κρατούμενος και τόσων άλλων σιωπηλών μαρτύρων μεταναστών, αδύνατων, που δεν τολμούν να εξιστορήσουν όσα βίωσαν. 
      	Όλα τα προηγούμενα τραγικά γεγονότα χαρακτηρίστηκαν απλά ως δυσλειτουργία του συστήματος. Όταν, όμως, κυρίες και κύριοι συνάδελφοι, οι όροι της δυσλειτουργίας είναι προγραμματισμένοι και ενεργοί, η τραγωδία μπορεί να προκύψει έστω και από απλή σύμπτωση. 
      Όμως, δεν είναι σύμπτωση. Η πρόληψη της βαρβαρότητας  προϋποθέτει αντιπαράθεση και δουλειά, ανάλογα ακριβώς με τις συνθήκες, ενώ τα τυχαία και μεμονωμένα περιστατικά είναι εξίσου απρόβλεπτα. 
      	Η δίκη μπορεί να έχει ως αντικείμενό της πράξεις δόλιες ή αμελείς, καθόλου τυχαίες, που ωστόσο από μακροκοινωνική άποψη να είναι συγκυριακές. Αν μία αστυνομική υπηρεσία λειτουργεί εύρυθμα, αλλά κάποιος αστυνομικός συμβεί να παρεκτραπεί, αναφερόμαστε –σωστά- απλώς σε μία κακιά στιγμή. Αν συγχρόνως τα δικαστήρια αποφεύγουν τις διακρίνουσες μεταχειρίσεις, τότε μία δυσανάλογη ή μία χαριστική απόφασή τους χαρακτηρίζεται, επίσης, κακή παρέμβαση. Κανείς ίσως στις συγκεκριμένες περιπτώσεις να μη διαφωνεί. 
      	Όμως, αν η μία όψη, κυρίες και κύριοι συνάδελφοι, του νομίσματος είναι ο νέος, ο οποίος μπορεί να ζει με ασφάλεια, με ελευθερία και με δημοκρατικά δικαιώματα, η άλλη όψη του νομίσματος πρέπει να είναι ο αστυνομικός πολίτης, ο αστυνομικός που αισθάνεται αξιοπρέπεια, ο αστυνομικός ο οποίος είναι εκπαιδευμένος και ο αστυνομικός που λειτουργεί νόμιμα μέσα στην κοινωνία. 
      Αστυνόμευση δεν σημαίνει μόνο καταπολέμηση του εγκλήματος. Αντίρροπος, αλλά ισοδύναμος στόχος είναι ο σεβασμός των δικαιωμάτων του πολίτη, αθώου, υπόπτου ή ενόχου, ενώπιον των οργάνων της τάξης. Απομένει λοιπόν να ασχοληθούμε με ό,τι μπορεί κάπως να αλλάξει και ίσως την επ’ αύριο να προληφθεί. 
      Η ισορροπία αυτών των λειτουργιών προϋποθέτει όμως, κυρίες και κύριοι συνάδελφοι, αντίστοιχη εκπαίδευση, μία εκπαίδευση η οποία δεν θα πραγματοποιείται μακριά από την κοινωνία σε στρατιωτικές συνθήκες, αντιμετωπίζοντας τους πολίτες ως εχθρούς. Δεν μπορούμε να δεχθούμε το σύστημα της διαταγής, έτσι όπως ακριβώς καθιερώθηκε και με πρόσφατο νόμο, που έρχεται από πάνω και ισχύει και για τον τελευταίο αστυνομικό, στο πιο απόμακρο μέρος της χώρας μας, σε εντελώς διαφορετικές συνθήκες, η οποία πνίγει την κάθε πρωτοβουλία. Δεν μπορούμε να δεχθούμε, κυρίες και κύριοι συνάδελφοι, αυτή την έλλειψη επαφής που έχουν τόσο κατά τη διάρκεια της εκπαίδευσης, όσο και μετά, με ψυχολόγους, με κοινωνιολόγους, με τις πολιτικές και κοινωνικές δυνάμεις της χώρας μας. 
      Μετά από εκτενή συζήτηση που είχαμε με την Πανελλήνια Ομοσπονδία Αστυνομικών Υπαλλήλων καταλήξαμε στην ανάγκη να αντιμετωπιστούν μία σειρά από αυτά τα προβλήματα. Πέρα όμως από την εκπαίδευση, κυρίες και κύριοι συνάδελφοι, υπάρχει ένας προβληματισμός για τις λειτουργίες της Αστυνομίας, για τον οπλισμό και διάφορα άλλα πράγματα. Υπάρχει ένας μεγάλος προβληματισμός σχετικά με τα ΜΑΤ, που δεν βοηθούν, με την έννοια ότι έχουν μόνιμα ανθρώπους κλεισμένους μέσα σε κλούβες, οι οποίοι  βγαίνουν αποκλειστικά και μόνο για να έρθουν σε σύγκρουση με την κοινωνία και πολλές φορές με νέους και νέες εργαζόμενους που αγωνίζονται για τα δίκαιά τους. Ενδιαφέρει, όχι μόνο πότε επιβάλλεται, αλλά και πότε δεν επιτρέπεται η σωματική έρευνα, πότε χρειάζεται ως έσχατη ανάγκη και άμυνα η κατασταλτική επέμβαση και πότε θεσμικά αποκλείεται. Πολλοί αστυνομικοί, ενώ έχουν την κατάλληλη βασική παιδεία –και πρέπει να το αναγνωρίσουμε αυτό και τους βιώνουμε- και επιμόρφωση, είναι ευγενείς, προσεκτικοί και αποτελεσματικοί, όμως στιγματίζονται άδικα, εξαιτίας της συμπεριφοράς των «ράμπο» συναδέλφων τους. Και εδώ, κυρίες και κύριοι συνάδελφοι, αξίζει να επαναλάβουμε, παραφράζοντας το γνωστό τραγούδι του Λουκιανού Κελαηδόνη, «όχι στους ράμπο και στους μπάτσους, ναι στους αστυνομικούς». 
      Το ζητούμενο, άλλωστε, δεν αφορά μόνο την εκπαίδευση, αλλά και τα προσόντα επιλογής του διορισμού. Δεν αρκεί να επιδείξει ο υποψήφιος -και μάλιστα αυτός που προορίζεται για τις ειδικές δυνάμεις- ότι είναι ικανός να χειρίζεται όπλα και λαβές, ώστε να εξουδετερώνει το στόχο, γιατί τότε την εκπαίδευση των Ελλήνων Αστυνομικών θα μπορούσαν να αναλάβουν διάφορες σχολές πολεμικών τεχνών, bolding building και σκοποβολής. Η επιλογή προϋποθέτει δοκιμασία στο σεβασμό των ελευθεριών. Στο κράτος δικαίου ο αστυνομικός γνωρίζει το Σύνταγμα απέξω. 
      Κρίσιμη είναι επίσης η παράμετρος της ποινικής καταστολής. Το Ευρωπαϊκό Δικαστήριο Ανθρωπίνων Δικαιωμάτων και η Επιτροπή του ΟΗΕ για τα δικαιώματα του ανθρώπου καταδίκασαν την Ελλάδα κατά την τελευταία τετραετία εννέα φορές για κακομεταχείριση και παράνομη χρήση όπλων. Στις περισσότερες περιπτώσεις η καταδίκη περιελάμβανε και τους ίδιους τους αστυνομικούς που έκαναν τις απαλλακτικές ΕΔΕ, ή τους δικαστικούς που αθώωναν τους δράστες. Κανένας όμως, από αυτούς δεν τιμωρήθηκε. Αν ο φορέας εξουσίας, κυρίες και κύριοι συνάδελφοι, βρίσκει ενδοϋπηρεσιακή κατανόηση για την παρεκτροπή του, εισπράττει το μήνυμα ότι μπορεί να συνεχίσει. Το ίδιο μήνυμα παρέχει η ποινική δικαιοσύνη, όταν δείχνει φθηνή στις σφαίρες και ακριβή στα πράσινα παπούτσια. Καμμία επιείκεια κατά την απόδοση ευθυνών, υποσχέθηκε ο κύριος Πρωθυπουργός. Ίσως ο κύριος Πρωθυπουργός δεν θυμάται ότι ζητούμενο του κράτους δικαίου δεν είναι η έλλειψη επιείκειας, αλλά επιτέλους η δίκαιη ποινή. 
      Τώρα πάντως η απόδοση και ποινικών ευθυνών, είναι και κοινωνικά επείγουσα.
      Όταν για ένα αποκρουστικό έγκλημα δεν επιβάλλεται η ανάλογη ποινή, απειλούνται αυτοδικίες με μορφή βεντέτας, βόμβες μολότοφ, τυφλής βίας, αντιδράσεων, που και οι ίδιες είναι εγκληματικές. Ποιος ως τόσο πείθεται ή παρηγορείται με την εξαγγελία της μελλοντικής τιμωρίας ενόχων;
      Κυρίες και κύριοι συνάδελφοι, ο κατάλογος των εγκλημάτων εξουσιαστικής βίας που τιμωρήθηκαν ανώδυνα, είναι ατελείωτος. Ο ποινικός έλεγχος γράφεται στην ιστορία συνήθως, χωρίς να αποτελεί την κρίσιμη παράμετρο. Αναμφίβολα δεν είναι οι ταυτότητες, αλλά οι πράξεις που γεννούν την ευθύνη. Κανείς δεν είναι εκ προοιμίου ένοχος ή μόνο ανεύθυνος και βεβαίως ούτε κατήγορος. Οι γενικεύσεις εκτός από ρατσισμό και ψυχικές ταραχές, αποκαλύπτουν τον αυταρχισμό. Στην πραγματικότητα η κοινωνική ειρήνη θεμελιώνεται όχι στην έλλειψη, αλλά στην κραταίωση της δημοκρατίας, στο διάλογο και στην κοινωνική αλληλεγγύη. 
      Τα αρμόδια όργανα της πολιτείας, κυρίες και κύριοι συνάδελφοι, είναι υπόλογα και υπεύθυνα να αναλάβουν δράση, ώστε ο ρόλος της αστυνομίας και των αστυνομικών να εστιαστεί και να περιοριστεί στην αποστολή της. Δηλαδή, στην πρόληψη και πάταξη της εγκληματικότητας, όχι στην ενοχοποίηση και καταστολή της διαμαρτυρίας, στην προστασία και όχι στον εκφοβισμό του ανθρώπου και του πολίτη, στην αναζήτηση και συλλογή στοιχείων, όχι στην κατασκευή και χάλκευσή τους, στην προάσπιση και όχι στην παραβίαση των δικαιωμάτων των ανθρώπων και των πολιτών. 
      Δεν βρισκόμαστε μπροστά σε τυχαία και μεμονωμένα περιστατικά, αλλά σε ένα κωδικοποιημένο σύστημα βίας, που αποτελεί έκπτωση πολιτισμού και προκαλεί τις ειδικές και κοινωνικές δυνάμεις της δημοκρατίας. Η ανοχή είναι συνενοχή και το τίμημα τεράστιο, όταν μετριέται σε ανθρώπινο αίμα. 
      Γι’ αυτό, κυρίες και κύριοι συνάδελφοι, τολμήσαμε να κάνουμε αποδεκτή την εναγώνια πρόταση της Πανελλήνιας Ομοσπονδίας Αστυνομικών Υπαλλήλων και να προτείνουμε τη σύσταση αυτής της Επιτροπής.
      Καλούμε όλες τις πολιτικές δυνάμεις αυτού του τόπου να συνδράμουν στη σύστασή της. Όποιος αρνηθεί βεβαίως θα είναι υπόλογος απέναντι στην κοινωνία και δευτερευόντως απέναντι στους αστυνομικούς που πραγματικά με αγωνία περιμένουν τη λήψη αυτής της απόφασης.
      Ευχαριστώ πολύ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Ο κ. Κωνσταντίνος Τζαβάρας έχει το λόγο.
      ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κυρία Πρόεδρε.
      Ακούγοντας τον εκλεκτό συνάδελφο, τον οποίο διαδέχομαι στο Βήμα, εύλογα μπορώ να πω ότι συμμερίζομαι την απορία που μπορεί να διατυπώσει ο καθένας μας για το αν πράγματι η ειλικρινής πρόθεση του ΣΥΡΙΖΑ είναι να προκαλέσει μια επιτροπή μελών της Βουλής για να συζητηθεί με βάσει τις διατάξεις των άρθρων 44 και 45 του Κανονισμού της Βουλής, ένα θέμα γενικοτέρου ενδιαφέροντος, ή επιχειρεί με ένα πλάγιο τρόπο να εισάγει ως θέμα συζητήσεως στη Βουλή και να κεφαλαιοποιήσει πολιτικά τους άθλους που πραγματοποίησε κατά τη διάρκεια των γεγονότων στα οποία αναφέρθηκε ο εκλεκτός συνάδελφος όπου είτε λίγο είτε πολύ θεωρώ ότι δεν στήριξε την Αστυνομία τουλάχιστον στο έργο που είχε τις κρίσιμες εκείνες ώρες. 
      Και χωρίς βεβαίως να θέλω να μειώσω τη συμβολή που έχει ο ΣΥΡΙΖΑ ως κοινοβουλευτικό κόμμα στη λειτουργία της δημοκρατίας, της κοινοβουλευτικής δημοκρατίας, θέλω μόνο να επισημάνω ότι βλέποντας και διαβάζοντας το κείμενο αυτής της συγκεκριμένης αίτησης, παραξενεύτηκα διότι ουδέποτε έχω συναντήσει τόσο πολύ υπονόμευση από τα λόγια που χρησιμοποιεί κάποιος για να δηλώσει κάτι, στο νόημα που θέλει να κάνει αντιληπτό. 
      Ουδέποτε η ρητορική υπονόμευσε τόσο πολύ το νόημα, για το οποίο θέλει να μας κάνει όλους ευαίσθητους ο ΣΥΡΙΖΑ. Δηλαδή και μόνο από την αναφορά του ότι ο αστυνόμος πολίτης πρέπει να έχει τη στήριξη της κοινωνίας για να υποστηρίζει και να προασπίζεται τα ανθρώπινα δικαιώματα αλλά και την περιουσία και την υγεία του Έλληνα πολίτη, μόνο από αυτήν τη συγκεκριμένη διατύπωση προκύπτει μία θεμελιώδης παραδοχή που κάνει ο ΣΥΡΙΖΑ, ότι δηλαδή βάζει την κοινωνία απέναντι στην Αστυνομία, ή τουλάχιστον κλονίζει αυτό που πρέπει να τρέφει ο κάθε πολίτης στο αστυνομικό έργο. 
      Τι σημαίνει αστυνόμος πολίτης; Τι σημαίνει θανάσιμο έγκλημα και τι δολοφονική απόπειρα ως συγκεκριμένα, μεμονωμένα περιστατικά, τα οποία μπορούν να τροφοδοτήσουν ένα διάλογο για τη δημοκρατική αναδιοργάνωση της κοινωνίας, της αστυνομίας; 
      Θεωρώ βέβαια ότι δεν έχει κανένα νόημα με βάση και εξ αφορμής αυτά τα συγκεκριμένα περιστατικά να γίνει ένας διάλογος που τιτλοφορείται από το ΣΥΡΙΖΑ με αυτές τις πολύ βαρύγδουπες λέξεις που είναι κενές αντικειμένου και νοήματος. 
      Τι σημαίνει «δημοκρατική αναδιοργάνωση της Αστυνομίας»; Δεν είναι δημοκρατικά οργανωμένη η Αστυνομία; Οι κανόνες, οι νόμοι, τα προεδρικά διατάγματα, το Σύνταγμα δεν είναι προϊόν δημοκρατικής λειτουργίας της Βουλής ή του Προέδρου της Δημοκρατίας ή δεν αποτελούν αυτό ακριβώς το κανονιστικό πλαίσιο μέσα στο οποίο τοποθετεί τα όργανα του κράτους; Κατά ποια έννοια ξαφνικά θα πρέπει όλοι εμείς εδώ οι Βουλευτές να θεωρήσουμε ότι μετά από δύο ή τρία μεμονωμένα περιστατικά, τα οποία δεν ανάγονται σε συγκεκριμένη κατεύθυνση του αστυνομικού έργου που δόθηκε από την ηγεσία του, αλλά σε παρεκτροπές και υπερβάσεις, σε καταχρήσεις -αν θέλετε- την ώρα που ασκεί το καθήκον του ένας συγκεκριμένος αστυνομικός, κατά ποια ακριβώς λογική, θα πρέπει εξ αυτών των μεμονωμένων περιστατικών να δεχθούμε ότι υπάρχει έλλειμμα στη δημοκρατική οργάνωση της Αστυνομίας; 
      Έτσι, λοιπόν, επιμένω να λέω, ότι δεν είναι η πρώτη φορά που ο ΣΥΡΙΖΑ χρησιμοποιεί ανοίκειες λέξεις για να προσδιορίσει νοήματα τα οποία ουσιαστικά δεν έχουν καμμία μα καμμία σημασία όταν τουλάχιστον προσπαθούν να αποτελέσουν αντικείμενο θεώρησης και συζήτησης στο Κοινοβούλιο.
      Ένα δεύτερο επίσης ζήτημα που έχει αξία και πρέπει να το θίξουμε, είναι ότι με τον τρόπο αυτόν δεν κάνει τίποτα άλλο από το να εισάγει προς συζήτηση ένα επίσης αμφιλεγόμενο κείμενο -θα μου επιτρέψετε να πω παρόλο το σεβασμό που έχω- στα συνδικαλιστικά όργανα που εκφράζουν συνολικά την Αστυνομία. Σε αυτό το κύκλωμα του Μαΐου του 2007, το οποίο έχει συντάξει η ΠΟΑΣΥ, εάν κάποιος δεν γνώριζε ότι έχει συνταχθεί από εκπροσώπους της Αστυνομίας, πραγματικά θα άφηνε το μυαλό του να φανταστεί ότι προέρχεται από κάποιες φιλελεύθερες, από κάποιες άλλες γραφίδες οι οποίες δεν έχουν καμμία μα καμμία σχέση με τον τρόπο που πρέπει να είναι οργανωμένη η Αστυνομία. 
      Εξηγούμαι. Αναφέρομαι κυρίως στο υπ’ αριθμόν 5 σημείο της συγκεκριμένης αιτήσεως για τη σύσταση διακομματικής επιτροπής. Εκεί αναφέρεται ότι «βία είναι μία εγωκεντρική αντίληψη στην απονομή ή στην αποκατάσταση της δικαιοσύνης».
      Και ερωτάται ο οποιοσδήποτε λογικός άνθρωπος, ο οποιοσδήποτε νοήμων που διαβάζει και προσπαθεί να κατανοήσει τι περιέχει αυτή η συγκεκριμένη αίτηση.
      Περιέχει την απλοποίηση φαινομένων που έχουν σχέση με την εγκληματική βία ή προσπαθεί να απλουστεύσει τόσο πολύ τα φαινόμενα ή τις εκδηλώσεις της ακραίας παραβατικότητας που στηρίζονται σε βίαιες συμπεριφορές ώστε να τις κάνει αποδεκτές από ευρύτερες μάζες του πληθυσμού;
      	Εν συνεχεία αξίζει επίσης να σημειώσουμε ένα επιπλέον στίγμα. Λέει στο υπ’ αριθμ. 6 στοιχείο της αυτή η αναφορά ότι η βία όταν στρέφεται εναντίον των αστυνομικών είναι βία εναντίον της κοινωνίας. Ερωτώ. Αυτές οι δύο αποστροφές ως νοήματα, ως παραδοχές έχουν καμμία σχέση μ’ αυτό που θα πρέπει να είναι η Αστυνομία και μ’ αυτήν τη σχέση που θα πρέπει να έχει η κοινωνία με την Αστυνομία; Και βέβαια δεχόμαστε ότι οποιαδήποτε βία που αφορά είτε ένστολο, είτε απλό πολίτη, είναι μία ακραία συμπεριφορά που στρέφεται εναντίον του κοινωνικού συνόλου γιατί πράγματι η Αστυνομία σ’ όλα τα πολιτισμένα, τα δικαιοκρατούμενα κράτη του κόσμου, αυτά τα οποία ακολουθούν το ιδεολογικό πρόταγμα του Διαφωτισμού, έχει ως αποστολή την επιβολή της κοινωνικής ευταξίας, τη διασφάλιση της δημόσιας τάξης οι οποίες διασαλεύονται από το έγκλημα. 
      Το έγκλημα δεν είναι τίποτε άλλο παρά η διατάραξη που επέρχεται στην κοινωνική ειρήνη όταν κάποιοι, είτε μεμονωμένα, είτε εκ συμφώνου και οργανωμένα, προσπαθούν να πλήξουν αγαθά τα οποία η έννομη τάξη αναγνωρίζει ως άξιες προστασίας ως αρχές και οντότητες συμβολικές. Υπ’ αυτήν την έννοια πώς πρέπει να θεωρήσουμε ότι μέσα απ’ αυτό το κείμενο θα πρέπει για τη Βουλή να προκύψει υποχρέωση για να οργανώσουμε μία διακομματική συζήτηση που ως σκοπό θα έχει την διοργάνωση, σε δημοκρατικές βάσεις μάλιστα, της Αστυνομίας;
      	Επίσης υπάρχει ένα άλλο ζήτημα. Σ’ αυτό το κείμενο υπάρχουν άλλα δύο επιμέρους θέματα. Το πρώτο θέμα είναι ένας υπερβολικός προβληματισμός για το ποιος πρέπει να είναι ο χαρακτήρας της Αστυνομίας σ’ ένα δημοκρατικό κράτος δικαίου, εάν δηλαδή η Αστυνομία θα πρέπει να είναι πολιτικό σώμα ή εάν θα πρέπει να είναι στρατιωτικό σώμα. Μα, από πού προκύπτει και από ποια συγκεκριμένη νομική βάση μπορεί κανένας να υποστηρίξει ότι ο νομοθέτης, είτε ο συνταγματικός, είτε ο κοινός, έχουν επιφυλάξει έναν από τους δύο ρόλους για την Αστυνομία στην Ελλάδα; Η Αστυνομία είναι ένα ειδικό σώμα που δεν χρειάζεται να είναι ούτε πολιτικό ούτε στρατιωτικό γιατί είναι απλά αστυνομικό. Όταν η Αστυνομία έχει ως αποστολή την εμπέδωση και την επιβολή της κοινωνικής ειρήνης και της τάξης, αυτό ακριβώς το καθήκον είναι που την κάνει ένα ειδικό σώμα και απέναντι σ’ αυτό το ειδικό σώμα που αντιστοιχούν συγκεκριμένες οργανωτικές δομές θα πρέπει όλοι να έχουμε έναν απεριόριστο σεβασμό και να μην «δαιμονοποιούμε» συγκεκριμένους ή μεμονωμένους λειτουργούς αυτού του σώματος όταν κάνουν το καθήκον τους. 
      Πράγματι κανένας δεν μπορεί να έχει αντίρρηση ότι όταν η τάξη επιβάλλεται, θα υπάρξουν οπωσδήποτε και κάποιες παρενέργειες τις οποίες όμως η νέα διακυβέρνηση από το 2007 ήδη έχει εντάξει μέσα σ’ ένα τριετές πρόγραμμα που λέγεται «Τριετές Πρόγραμμα Πολιτικής Δημόσιας Ασφάλειας και Τάξης» που ως σκοπό έχει την επιβολή της τάξης με σεβασμό στα ανθρώπινα δικαιώματα και την εμπέδωση ενός κλίματος ασφάλειας που είναι δημόσιο αγαθό και το δικαιούται ο πολίτης με βάση ακριβώς εκείνες τις αρχές και αυτές τις πρόνοιες που ταυτόχρονα δίνουν σε όλους την πεποίθηση ότι εδώ, στην Ελλάδα, σ’ αυτήν τη φάση του αιώνα που ζούμε, υπάρχει πράγματι από τη νομοθεσία εμπεδωμένο κλίμα εμπιστοσύνης απέναντι στους θεσμούς.
      	(Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Δεν μπορώ να διανοηθώ ούτε και μπορώ να αντιληφθώ γιατί θα πρέπει να προέρχεται μονίμως από τον ΣΥΡΙΖΑ ένας λόγος συναισθηματικής προσέγγισης πολιτικών φαινομένων. Δεν μπορώ να αντιληφθώ γιατί θα πρέπει μονίμως με κραυγές που ουσιαστικά κάποιες φορές καταντούν ασυνάρτητες και γραφικές να βάλουμε συλλήβδην και αθρόως εναντίον ενός σώματος το οποίο τουλάχιστον μεταπολιτευτικά ακόμα και τις τελευταίες δεκαετίες, θα έλεγα, μπορεί να είναι υπερήφανο γιατί υπηρετεί ευόρκως την αποστολή και το καθήκον που έχει. 
      Και ένα άλλο ζήτημα είναι ότι μέσα από αυτό το συγκεκριμένο κείμενο ελλοχεύει μια διάθεση για την εμπέδωση ενός συστήματος αυτοαστυνόμευσης, θα το έλεγα. Δεν μπορώ να κατανοήσω γιατί θα πρέπει σε ένα κείμενο που προέρχεται από συνδικαλιστές να λοιδορείται τόσο έντονα η ηγεσία της Αστυνομίας. 
      Και μάλιστα κάποιοι, αυτοί οι οποίοι έχουν συγγράψει το συγκεκριμένο πόνημα, φτάνουν στο σημείο αναφερόμενοι στην ηγεσία να λένε ότι δεν εκπληρώνει το ρόλο της με αξιοπρέπεια. Μα, επιτέλους, είναι λόγια αυτά τα οποία νομιμοποιούνται να τα διατυπώνουν οι αστυνομικοί οι οποίοι έχουν τάξει ως σκοπό την προάσπιση των συμφερόντων του σώματος που υπηρετούν; Τι σημαίνει αυτή ακριβώς η αποστροφή και κατά ποια λογική θεωρείται υγιής συνδικαλισμός εκείνος ο συνδικαλισμός που θεωρεί ως αντίπαλό του την ηγεσία του σώματος που υπηρετεί και όχι τα προβλήματα τα οποία καλείται να επιλύσει ή με τις διαμαρτυρίες του ή με τις παραστάσεις του ή εν πάση περιπτώσει με οποιοδήποτε άλλο  πρόσφορο, νόμιμο μέσο. 
      Είναι πράγματι απορίας άξιο γιατί θα πρέπει να δίνουμε τόσο πολλή σημασία σε λόγια τα οποία δεν έχουν καμμία σπουδαιότητα και καμμία αξία και χρησιμοποιούνται μόνον και μόνο για να αξιοποιήσουν και να εκμεταλλευθούν ιδιοτελώς αυτήν την συγκεκριμένη συγκυρία η οποία πράγματι άφησε τραύματα στην κοινωνία. Και τα τραύματα που άφησε δεν έχουν μόνο να κάνουν με τα δύο φονικά περιστατικά. 
      Μάλιστα εδώ θα μου επιτρέψει ο εκλεκτός συνάδελφος του ΣΥΡΙΖΑ να κάνω μια υφολογική παρατήρηση. Χρησιμοποιείται η έκφραση φονικό έγκλημα. Βέβαια θεωρώ ότι η ακριβής διατύπωση κατά την βούληση αυτού που έγραψε το συγκεκριμένο κείμενο θα πρέπει να είναι θανατηφόρο έγκλημα. Γιατί θανάσιμο έγκλημα είναι αντίστοιχη έκφραση με το θανάσιμο αμάρτημα. Δηλαδή, το αμάρτημα που επιδέχεται και επισύρει τον θάνατο αυτού που αμαρτάνει ή αυτού που εγκληματεί. Μ’ αυτόν τον τρόπο θεωρώ ότι ο ΣΥΡΙΖΑ δεν θέλει να δημιουργήσει και προσπάθειες για να επαναφέρει την θανατική ποινή στην Ελλάδα για τέτοιου είδους ζητήματα. 
      Όπως επίσης υπάρχει και ένα άλλο θέμα. Το θέμα που αναφέρεται στο ότι θα πρέπει σε όλες τις μορφές της λειτουργίας του πολιτεύματος να θεωρείται η μερικότητα ή μειοψηφία, που δικαιούται πράγματι να διαμαρτύρεται αν πλήττονται τα συμφέροντά της, ως συνώνυμο ή ως αντιπρόσωπο του λαού. Είναι αδιανόητη αυτή η προσπάθεια που γίνεται συστηματικά από τον ΣΥΡΙΖΑ κυρίως αλλά και από άλλους χώρους της Αντιπολίτευσης. 
      Σε καμμία περίπτωση αυτοί οι οποίοι ως συνδικαλιστές διαδηλώνουν ή διαμαρτύρονται δικαιωματικά δεν εκπροσωπούν ούτε αντιπροσωπεύουν το λαό. Και υπ’ αυτήν την έννοια θεωρώ ότι θα ήταν ασύγγνωστη  παράβαση στοιχειωδών δημοκρατικών καθηκόντων για όλους μας η αποδοχή της συγκεκριμένης πρότασης. Μιας πρότασης, ανακεφαλαιώνω, που δεν προσφέρει πράγματι τίποτα γιατί είναι δημοκρατικά οργανωμένη η Αστυνομία και επίσης δεν δημιουργεί την  υποχρέωση από κανέναν μας να έχουμε, τουλάχιστον, επί του παρόντος μια καλύτερη η μια αποτελεσματικότερη Αστυνομία απ’ αυτήν που έχουμε. Μια Αστυνομία η οποία πράγματι έχει υιοθετήσει τα πιο σύγχρονα μοντέλα οργάνωσης, έχει υιοθετήσει τους ποιο σύγχρονους και τους πιο πρόσφορους τρόπους δράσης. 
      Εν πάση περιπτώσει, είναι ένας αποτελεσματικός δημοκρατικός μοχλός για την αντιμετώπιση της εγκληματικότητας και έχει προσδιοριστεί από την ικανή και άξια σημερινή ηγεσία του Υπουργείου Εσωτερικών, που έχει ως αντικείμενο την πρόνοια για τη δημόσια τάξη, ως προσπάθεια για να υπάρξει αντιμετώπιση του εγκλήματος σε όλες της τις μορφές, σε όλες της τις εκδηλώσεις και σε όλα τα επίπεδα που αυτό εμφανίζεται.
      Θεωρώ, λοιπόν, ότι θα πρέπει να απορριφθεί η συγκεκριμένη πρόταση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Καστανίδης για δεκαπέντε λεπτά.
       ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, παρακολούθησα με πολύ μεγάλη προσοχή την περιπέτεια της νομικής και φιλοσοφικής σκέψης του άρτι κατελθόντος από το Βήμα συναδέλφου και θα τον παρότρυνα όπως και την Κυβέρνηση και το κόμμα του να υποβάλλουν σε βάσανο την κρίση μας στην διακομματική επιτροπή που πρέπει να συσταθεί για θέμα σοβαρό και γενικότερου κοινωνικού ενδιαφέροντος. Άλλωστε, η διακομματική επιτροπή θα διευκόλυνε και την Κυβέρνηση να ξαναστοχαστεί πάνω στα θέματα της δημόσιας τάξης, της ασφάλειας και της ελευθερίας.
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΈΛΣΑ ΠΑΠΑΔΗΜΗΤΡΙΟΥ).
      Το ΠΑΣΟΚ υπερψηφίζει την πρόταση που κατέθεσε ο ΣΥΡΙΖΑ. Επιθυμεί τη σύσταση διακομματικής επιτροπής με πολύ συγκεκριμένο αντικείμενο, τη συζήτηση και τη διαμόρφωση δηλαδή προτάσεων για τη θεσμική ανασύνταξη της Ελληνικής Αστυνομίας και για μια αξιόπιστη πολιτική ασφάλειας. 
      Η διακομματική συνεννόηση σε θέματα γενικότερου κοινωνικού ενδιαφέροντος αποκτά μεγαλύτερη σημασία υπό το φως των δραματικών γεγονότων του περασμένου Δεκεμβρίου. Πυκνά σε ένταση γεγονότα έστρεψαν το ενδιαφέρον της κοινής γνώμης γύρω από την κατάσταση της Ελληνικής Αστυνομίας, ανέσυραν ξεχασμένους προβληματισμούς, μας επιβάλλεται γι’ αυτό να απαντήσουμε με τη μεγαλύτερη δυνατή πειστικότητα πώς να αναδιοργανώσουμε την Ελληνική Αστυνομία, πώς να αποκαταστήσουμε το αίσθημα ασφάλειας μεταξύ των Ελλήνων πολιτών. Να απαντήσουμε πώς, αποκαθιστώντας το αίσθημα ασφάλειας, οι δυνάμεις τάξης σέβονται στο ακέραιο τα ατομικά δικαιώματα, τις ατομικές ελευθερίες των πολιτών, το Σύνταγμα και την Ευρωπαϊκή Σύμβαση των Δικαιωμάτων του Ανθρώπου.
      Τι συνέβη τον περασμένο Δεκέμβριο; Για γεγονότα, από τη δολοφονία του 15χρονου Αλέξη, διά μέσου των λεηλασιών στο κέντρο της Αθήνας και άλλων μεγάλων πόλεων, μέχρι τη δολοφονική επίθεση σε βάρος του νεαρού αστυνομικού, δημιουργήθηκαν ερωτήματα για το πώς μπορεί η Ελληνική Αστυνομία να δράσει με τρόπο αποτελεσματικό, γιατί προφανώς η εικόνα που έδωσε ήταν η χειρότερη δυνατή. 
      Είναι χαρακτηριστικό ότι η στάση των στελεχών της Ελληνικής Αστυνομίας κατά τη διάρκεια αυτών των γεγονότων πήρε τα χαρακτηριστικά εκκρεμούς. Τη μια φορά το εκκρεμές χτυπούσε στην απόλυτη αδράνεια των αστυνομικών δυνάμεων, με αποτέλεσμα άναρχες ομάδες κρυμμένες πίσω από την κουκούλα να καταστρέφουν το κέντρο της Αθήνας, περιουσίες πολιτών και την επόμενη στιγμή χτυπούσε στην άλλη πλευρά όπως φάνηκε από τα γεγονότα αμέσως μετά τις γιορτές, όταν κατά τη διάρκεια του πανεκπαιδευτικού συλλαλητηρίου επιτέθηκαν σε εγκλωβισμένους ανθρώπους μέσα σε πολυκατοικία της οδού Ασκληπιού και από απόσταση τριάντα εκατοστών χτυπούσαν με χημικά τα πρόσωπα των εγκλωβισμένων.
      Όταν μεσολάβησαν οι δικηγόροι της πολυκατοικίας και της γύρω περιοχής για να βρεθεί μία λύση και να φυγαδευτούν οι εγκλωβισμένοι στην πολυκατοικία της Ασκληπιού, κατά παράβαση κάθε έννοιας τάξης και νομιμότητας, εσύρθησαν στη Γενική Αστυνομική Διεύθυνση Ασφάλειας οι δικηγόροι! 
      Η Αστυνομία κινήθηκε είτε χωρίς κανένα επιχειρησιακό σχέδιο, εγκαταλελειμμένη από τη φυσική και πολιτική της ηγεσία -ειρήσθω εν παρόδω, ότι τα στελέχη της Αστυνομίας που βρίσκονταν στο δρόμο επί πάρα πολλές ώρες έλεγαν ότι «οι επιτελείς είναι μακριά από εμάς»- είτε έδρασε με τρόπο που συνιστά υπερβάλλουσα βία και αυθαιρεσία. 
      Ένα άλλο μεγάλο πρόβλημα είναι τι ιδέες καλλιεργούνται στο Αστυνομικό Σώμα. Η αποδιοργάνωση της Ελληνικής Αστυνομίας οφείλεται σε αρνητικές πράξεις ή παραλείψεις της Κυβέρνησης. Στην πραγματικότητα η Κυβέρνηση εγκατέλειψε την Ελληνική Αστυνομία. Δεν έκανε τίποτα απολύτως για την οργανωτική, τεχνική και οικονομική υποστήριξή της. Και την εγκατέλειψε, την ίδια ώρα που φρόντισε με μοναδικό τρόπο να ελέγξει κομματικά όχι μόνον την ηγεσία και τα επιτελεία της, αλλά ακόμα και το σύνολο των στελεχών της. Την ίδια ώρα που την εγκατέλειψε οργανωτικά, οικονομικά και τεχνικά, ενδιαφερόταν να καλλιεργήσει μία ιδιότυπη ιδεολογία αυταρχισμού και αδιαλλαξίας στο εσωτερικό των Σωμάτων Ασφαλείας. 
      Θέλω να είμαι σαφής με παραδείγματα, κυρίες και κύριοι συνάδελφοι. Εξ υφαρπαγής επεχείρησε η Κυβέρνηση να προωθήσει προεδρικό διάταγμα, με το οποίο ακύρωνε το αντικειμενικό σύστημα μεταθέσεων των ανδρών και γυναικών της Ελληνικής Αστυνομίας που είχε θεσπιστεί επί ΠΑΣΟΚ. Υπήρξε γενικευμένη αντίδραση όλων των ενώσεων των αστυνομικών υπαλλήλων και αντίδραση, βεβαίως, των πολιτικών κομμάτων. Υπό το κράτος της γενικευμένης αντίδρασης, η εξ υφαρπαγής προσπάθεια ακυρώθηκε. Λίγο πιο πριν, όμως, η Κυβέρνηση προώθησε και επέτυχε την έγκριση από το Συμβούλιο της Επικρατείας προεδρικού διατάγματος που άλλαξε, χωρίς κανένας να πάρει είδηση, το πειθαρχικό δίκαιο των αστυνομικών υπαλλήλων. 
      Ξέρετε τι προβλέπει το πειθαρχικό δίκαιο των αστυνομικών υπαλλήλων; Προβλέπει σοβαρότατες έως εξοντωτικές ποινές για αυτούς τους αστυνομικούς υπαλλήλους που θα τολμήσουν να ασκήσουν «αστόχαστη» κριτική στις πράξεις των ανωτέρων τους αξιωματικών. 
      Την ίδια, όμως, ώρα δεν υπάρχει καμμία έννοια πειθαρχικού δικαίου, όταν παραβάτης αστυνομικός εμφανίζεται να χρησιμοποιεί αστυνομική αυθαιρεσία. Δείτε το παράδειγμα της «ζαρντινιέρας», στο οποίο πειθαρχικές ποινές ουσιαστικά δεν υπήρξαν, ή δείτε το παράδειγμα της υπόθεσης Ζελίλοφ. Η χώρα μας - τελευταίο κρούσμα αυτό του Ιουλίου του 2008- καταδικάστηκε από το Δικαστήριο Ανθρωπίνων Δικαιωμάτων της Ευρώπης, διότι δεν έκαναν τίποτα, ούτε η Αστυνομία ούτε η ελληνική δικαιοσύνη, για να τιμωρήσουν παραδειγματικά τους αστυνομικούς που βιαιοπράγησαν σε βάρος οικονομικών μεταναστών. Αυτή είναι η υπόθεση Ζελίλοφ. Η χώρα μας καταδικάστηκε. 
      Από τη μια, είναι η καλλιέργεια ενός ιδιότυπου αυταρχισμού, από την περίφημη ρήση Μητσοτάκη: «η Αστυνομία είναι το κράτος» μέχρι την περίφημη διατύπωση Πολύδωρα: «είστε οι πραίτορες, οι οποίοι πρέπει να επιβάλουν την τάξη κατά τον τρόπο που νομίζουν», και τη σημερινή έκφραση αδιαλλαξίας στο λιμάνι του Πειραιά. 
      Γιατί αυτή η έλλειψη λογικής; Γιατί αυτή η έκφραση αδιαλλαξίας για τους Κρήτες αγρότες που έφτασαν στην Αθήνα για να διαδηλώσουν τα αιτήματά τους; Κάθε άλλη κοινωνική ομάδα μπορεί να καταλαμβάνει το οδόστρωμα αθηναϊκών περιοχών, αλλά οι Κρήτες είναι από άλλη πατρίδα; Δεν θα μπορούσε να πρυτανεύσει η κοινή λογική και η Αστυνομία να οργανώσει ειδική διαδρομή; Αυτή θα επέλεγε τη διαδρομή σε μια πλευρά των δρόμων, με οδηγό μπροστά περιπολικό, ώστε να  καταλήξουν στο Υπουργείο Γεωργίας για ένα γόνιμο διάλογο. Γιατί αυτή η επίδειξη της αδιαλλαξίας, ενώ θα μπορούσαν κάλλιστα να υπάρξουν λύσεις, χωρίς…
      ΠΑΝΑΓΙΩΤΗΣ ΑΔΡΑΚΤΑΣ: Τα αστικά τα στέλνατε ανασφάλιστα με ψηφοφόρους  κάποτε στην επαρχία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Αδρακτά, δεν θέλω να απαντήσω σε διακοπές σας, διότι προτιμώ τις δύσκολες απαντήσεις. 
      ΠΑΝΑΓΙΩΤΗΣ ΑΔΡΑΚΤΑΣ: …(Δεν ακούστηκε). 
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Αδρακτά, παρακαλώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Από τη μια, λοιπόν, ένας ιδιότυπος αυταρχισμός, μια προσπάθεια το επιτελικό σύστημα -όπως με το πειθαρχικό δίκαιο επιχείρησαν- να μένει αλώβητο στις κινήσεις του, εξοντωτικές ποινές σε βάρος των κατωτέρων και από την άλλη εκεί όπου πρέπει να υπάρξει παραδειγματική τιμωρία για την αστυνομική βία και την αστυνομική αυθαιρεσία, ουδέν, με αποτέλεσμα να καταδικαζόμαστε από το Δικαστήριο Ανθρωπίνων Δικαιωμάτων.
      Τα γεγονότα του Δεκεμβρίου έδειξαν ότι υπάρχει πρόβλημα αποτελεσματικής εκπαίδευσης. Φαντάζομαι ότι οι συνάδελφοι της Νέας Δημοκρατίας γνωρίζουν ότι με απόφαση σχετικά πρόσφατη της Κυβέρνησης η εκπαίδευση των αστυφυλάκων γίνεται σε στρατώνες, σε στρατιωτικά κέντρα εκπαίδευσης, ενώ παλαιότερα δεν ίσχυε αυτό. Αυτή είναι η απαιτούμενη εκπαίδευση των αστυνομικών; Ο άνθρωπος που πυροβόλησε τον δεκαπεντάχρονο μαθητή ήταν ειδικός φρουρός. Είχε πείρα, ως ειδικός φρουρός. Ξέρετε ποια είναι η εκπαίδευση των ειδικών φρουρών που εντάσσονται στο Αστυνομικό Σώμα; Αυτοί που προσελήφθησαν Οκτώβριο ανέλαβαν υπηρεσία 18 Δεκεμβρίου και είχαν πλήρη εξάρτυση και οπλισμό στις 18 Δεκεμβρίου. Είναι επαρκής αυτή η εκπαίδευση; Προσελήφθησαν Οκτώβριο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Ο συγκεκριμένος πότε προσελήφθη; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε τον συγκεριμένο, εγώ σας λέω πράγματα, τα οποία είναι σαφή. 
      Ένας άνθρωπος, ο οποίος βρίσκεται σε αδυναμία, ξέρετε τι απαντάει; Κάποιος προσελήφθη το 1999 και επειδή έδρασε λανθασμένα το 2008 ευθύνεται αυτός που τον προσέλαβε το 1999. Ε, αυτή η λογική, κύριε Υπουργέ, σας ταιριάζει,  ναι, σας αναλογεί. 
      Εγώ, λοιπόν, λέω ότι η εκπαίδευση του τότε -που μπορεί να ήταν καλύτερη- δεν ήταν  η άριστη, τώρα χειροτέρευσε. Δεν με ενδιαφέρει να κατανείμω ευθύνες, με ενδιαφέρει να δείξω το πρόβλημα. Με ενδιαφέρει να σας πω ότι δεν υπάρχει  καλή θεωρητική κατάρτιση. Με ενδιαφέρει να σας πω ότι δεν υπάρχουν διά βίου κέντρα εκπαίδευσης των αστυνομικών. Υπάρχουν κέντρα πρακτικής εξάσκησης; Όλους μας, μας αφορά αυτό. Κάνει ειδική πρακτική εξάσκηση ο αστυνομικός που είναι στα τμήματα τάξης; Κάνει διαφορετική πρακτική εξάσκηση ο αστυνομικός που είναι στην Τροχαία; Παίρνει διαφορετική πρακτική εξάσκηση αυτός που είναι στην Αντιτρομοκρατική; Κάνει διαφορετική πρακτική εξάσκηση αυτός που εντάσσεται στις Υπηρεσίες Ασφαλείας; Απάντηση, όχι. 
      Πρέπει, λοιπόν, να κάνουμε σοβαρή δουλειά πάνω στα θέματα της εκπαίδευσης. Να ξαναοργανώσουμε το εκπαιδευτικό σύστημα της Αστυνομίας. Αυτά είναι θέματα, τα οποία δεν μας αφορούν; Μας αφορούν και προτείνουμε, υιοθετώντας την πρόταση του Συνασπισμού, να δουλέψουμε όλοι μαζί στην διακομματική επιτροπή, γιατί όχι; Είναι ενδιαφέρουσες οι απόψεις –είμαι σίγουρος-  οι οποίες θα ακουστούν από όλες τις πλευρές. 
      Γιατί η Νέα Δημοκρατία ανάγει σε υψηλή διακήρυξη το διάλογο για την παιδεία και αρνείται το διάλογο για την δημόσια τάξη και για μια αξιόπιστη πολιτική ασφάλειας; Είναι σοβαρά θέματα και τα δύο. 
      Γιατί θα έπρεπε κανείς να απορρίψει την πρόταση που σήμερα κατατίθεται; Δεν το αντιλαμβάνομαι. Ιδέες μπορούν να έχουν όλοι και πρέπει να συζητήσουμε πώς θα αποκαταστήσουμε το αίσθημα ασφαλείας μεταξύ των Ελλήνων πολιτών, ενώ ταυτόχρονα οι δυνάμεις τάξης και ασφάλειας θα λειτουργούν με τέτοιο τρόπο που να δικαιώνουν την έννοια του κράτους δικαίου, ενός δηλαδή κράτους που πρώτα από όλα προστατεύει τις ατομικές ελευθερίες και τα ατομικά δικαιώματα των πολιτών.
      Ξέρουμε όλοι μας –και με αυτό τελειώνω, κυρία Πρόεδρε- ότι δεν υπάρχει αντίφαση μεταξύ ασφάλειας και ελευθερίας. Όποιοι εισάγουν στη συζήτησή μας τη διάκριση μεταξύ ασφάλειας και ελευθερίας, δεν έχουν κατανοήσει το πρόβλημα. 
      Εάν, λοιπόν, όλοι μας υιοθετήσουμε την αρχή ότι η ασφάλεια και η ελευθερία πηγαίνουν μαζί και όσο υπερασπίζεσαι την ελευθερία, υπερασπίζεσαι και την ασφάλεια, όσο υπερασπίζεσαι τα δικαιώματα των πολιτών και το κράτος δικαίου, υπερασπίζεσαι και την ασφάλεια, τότε θα έχουμε κάνει ένα μεγάλο βήμα για να συζητήσουμε σε ορθή βάση και να συνεισφέρουμε εξ αδιαιρέτου στην αναδιοργάνωση και τη θεσμική ανασύνταξη της Ελληνικής Αστυνομίας. Αυτό θα είναι εθνικά επωφελές. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Καστανίδη.
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Εμείς δεν είμαστε αντίθετοι με την συγκρότηση διακομματικής επιτροπής. Συμφωνούμε. Εξάλλου έχουμε συμφωνήσει σχεδόν σε κάθε πρόταση. Δεν θυμάμαι να υπάρχει μια φορά που να έγινε πρόταση για συγκρότηση διακομματικής επιτροπής για ένα συγκεκριμένο ζήτημα και εμείς να είπαμε όχι. 
      Το αποτέλεσμα, όμως, από τη συγκρότηση αυτών των επιτροπών, είναι από ελάχιστο μέχρι μηδενικό, για τον εξής λόγο: εκεί που τα πολιτικά κόμματα έχουν διαφορετικές αφετηρίες και αντιλήψεις, το κάθε κόμμα καταθέτει το δικό του πόρισμα. Ίσως δεν είναι πάντα τέσσερα ή πέντε πορίσματα, αλλά πολλά. Και εκεί ακόμα που μπορούμε και συμφωνούμε, το κοινό αυτό πόρισμα το πετάει η επόμενη ή επόμενες κυβερνήσεις στον κάλαθο των αχρήστων. 
      Για παράδειγμα, εγώ δύο χρόνια δούλεψα στην διακομματική επιτροπή για τα δάση και πάρθηκε ομόφωνη απόφαση. Το πόρισμα αυτό δεν εφαρμόστηκε ποτέ, κανένα κομμάτι του. 
      Άρα, λοιπόν, «ναι» στη διακομματική, αλλά να ξέρουμε τι μπορεί να αποφέρει μια διακομματική επιτροπή και ποιά θα είναι τα πρακτικά αποτελέσματα.
      Η δική μας αντίληψη περί καταστολής ξεκινάει από το σε ποιά εποχή ζούμε και ποιά συμφέροντα συγκρούονται. Ζούμε στην εποχή του κρατικομονοπωλιακού καπιταλισμού, που ο ανταγωνισμός μεταξύ πολυεθνικών, μονοπωλίων, μεγάλου κεφαλαίου είναι πάρα πολύ σκληρός. Αυτός ο ανταγωνισμός από τη μια μεριά ωθεί τις κυβερνήσεις που υπηρετούν αυτά τα μεγάλα οικονομικά συμφέροντα να πάρουν μέτρα κατά των εργαζομένων και γενικότερα των λαϊκών στρωμάτων στο εσωτερικό της κάθε χώρας, ταυτόχρονα, όμως, επειδή υπάρχει και ανταγωνισμός χωρών, για να εξυπηρετηθεί το μεγάλο κεφάλαιο της συγκεκριμένης χώρας, των Ηνωμένων Πολιτειών και της Ευρωπαϊκής Ένωσης, όπου υπάρχει ανταγωνισμός και επιχειρηματιών και χωρών, σπρώχνει σε αυτό που βλέπουμε να τσαλαπατιέται, το διεθνές δίκαιο και να εφαρμόζεται όχι απλώς καταστολή, αλλά εισβολή και κατοχή ξένων χωρών και να εφαρμόζεται σε παγκόσμιο επίπεδο ο νόμος της ζούγκλας, ο νόμος του ισχυρότερου και από πίσω ακολουθεί -είτε συμφωνώντας εξ αρχής, είτε χωρίς να μιλά στην αρχή, αλλά πάντως σέρνεται στην πορεία- ο Οργανισμός Ηνωμένων Εθνών.
      Άρα το να μιλάμε και στις διεθνείς σχέσεις για εκδημοκρατισμό ή για πιο δημοκρατικό ΟΗΕ, μπορεί στα λόγια να φαίνεται ωραίο, στην πράξη, όμως, τα μεγάλα οικονομικά συμφέροντα και οι αντιθέσεις των ισχυρών καπιταλιστικών χωρών δεν επιτρέπουν εκδημοκρατισμό των διεθνών σχέσεων. Μόνο ο αγώνας των λαών και οι αντιστάσεις με μεγάλες θυσίες σαν αυτές της Παλαιστίνης ή του Ιράκ και σε άλλες χώρες όπου αντιστέκονται μπορούν να φέρουν κάποιο αποτέλεσμα.
      Στο εσωτερικό τώρα της κάθε χώρας η προοπτική είναι όλο και μεγαλύτερος αυταρχισμός, όλο και μεγαλύτερη καταστολή. Αυτό απαιτεί η ανάγκη του κεφαλαίου να κερδίσει περισσότερα αφαιρώντας κοινωνικά δικαιώματα.
      Γνωρίζουν πολύ καλά οι κρατούντες, ανεξαρτήτως χρώματος στην Ελλάδα αν θα είναι μπλε ή αν θα είναι πράσινοι, το ίδιο στη Γαλλία με τα κόμματα εξουσίας, στην Ισπανία, ανεξαρτήτως αν είναι δεξιές ή σοσιαλδημοκρατικές κυβερνήσεις, ότι η προοπτική είναι να υποστηρίξουν την ανταγωνιστικότητα των επιχειρήσεων η οποία δημιουργεί μεγάλη κοινωνική αδικία, οδηγεί σε διαμαρτυρία, οδηγεί σε οργή, οδηγεί σε αγώνες και μπορεί να οδηγήσει κάτω από προϋποθέσεις και σε τέτοιου είδους αγώνες που να μην αμφισβητηθεί μόνο μια κυβέρνηση, να φύγει η μία και να έλθει μια άλλη που να εφαρμόσει την ίδια πολιτική, αλλά να πλήξει και τα κέντρα εξουσίας, να πλήξει και το ίδιο  το σύστημα. Γι’ αυτό χρειάζεται και στις ευρωπαϊκές χώρες και στις ΗΠΑ περισσότερη καταστολή, σκληρότερη Αστυνομία. Και αυτό  το βλέπουμε ιδιαίτερα μετά το κτύπημα των δίδυμων πύργων ποια νομοθεσία εφαρμόζεται και στις ΗΠΑ και μεταφέρεται και στην Ευρώπη. Είναι οι τρομονόμοι, η «νόμιμη» παρακολούθηση, η Συνθήκη του Σένγκεν, οι διάφορες συμβάσεις είτε για την έκδοση είτε για τη δικαστική συνεργασία. Και ψηφίζουν και τα δύο κόμματα, και η Νέα Δημοκρατία και το ΠΑΣΟΚ όλες αυτές τις συμφωνίες. Αυτά δεν είναι καταστολή; Ή μάλλον δεν είναι θωράκιση του συστήματος απέναντι στο λαό που μπορεί να ξεσηκώνεται και να διαμαρτύρεται και σε κάποιες περιπτώσεις μπορεί και να μην ελέγχεται; Γι’ αυτό  το σκοπό θωρακίζεται το σύστημα και όχι μόνο αυτό, αλλά και συντονίζονται σε περιοχές όπου υπάρχει ένωση κρατών όπως είναι η Ευρωπαϊκή Ένωση και γίνεται συντονισμός στον ενιαίο χώρο τάξης και δικαιοσύνης που είναι στην Ευρώπη, και κοινή νομοθεσία και κοινοί αστυνομικοί μηχανισμοί και κοινή δράση των μηχανισμών μέχρι σημείου να είμαστε αναγκασμένοι να δεχόμαστε και ξένους αστυνομικούς που ελεύθερα θα μπαίνουν από τα δικά μας σύνορα για να κυνηγούν τους δήθεν ή τους υπαρκτούς εγκληματίες ή τους «τρομοκράτες».
      Η προοπτική είναι όλο και μεγαλύτερη σκλήρυνση και της νομοθεσίας και της Αστυνομίας και στην Ελλάδα και στις άλλες χώρες απέναντι στον «εχθρό» λαό, διότι είναι σαφές, ιδιαίτερα με την οικονομική κρίση που περνάμε, ότι αυτό επιβαρύνει την κατάσταση, ότι θα υπάρξουν κοινωνικές αντιδράσεις και ότι θα πρέπει να τις συντρίψουν οι κυβερνώντες ανεξαρτήτως χρώματος.
      Γι’ αυτό και ο προσανατολισμός της Αστυνομίας και στα χρόνια  που κυβερνούσε το ΠΑΣΟΚ και στα χρόνια που κυβερνάει τώρα η Νέα Δημοκρατία ήταν κυρίως προς την κατεύθυνση αντιμετώπισης του λαϊκού κινήματος.
      Οι κάμερες παραδείγματος χάριν που έχουν μπει στην Πανεπιστημίου και  στους άλλους δρόμους, προσέφεραν τίποτα στην αντιμετώπιση του κοινού εγκλήματος ή απλώς παρακολουθούν τους διαδηλωτές και ζουμάρουν τα πρόσωπα για να δουν ποιοι πρωτοστατούν στις διαδηλώσεις και συγκεντρώσεις;
      Να ένα χαρακτηριστικό παράδειγμα προσανατολισμού. Διότι η εγκληματικότητα αντιμετωπίζεται πολύ λιγότερο και με λιγότερα αποτελέσματα απ’ ό,τι αντιμετωπίζονται οι πορείες, οι διαδηλώσεις, όταν αποφασίζει η Αστυνομία να τις αντιμετωπίσει με χημικά και με άλλους τρόπους; Διότι ο προσανατολισμός είναι εκεί να έχουμε συγκεντρωμένη την προσοχή μας. 
      Υπάρχουν βέβαια και άλλοι λόγοι, ότι πολλοί αστυνομικοί ασχολούνται και με άλλες δουλειές που δεν θα έπρεπε να ασχολούνται. Υπάρχουν και τέτοια ζητήματα. Υπάρχουν και ζητήματα οργάνωσης. Το πρόβλημα, όμως, είναι του προσανατολισμού της Αστυνομίας σαν μηχανισμού καταστολής απέναντι στα κινήματα. Για αυτό και δεν υπάρχει ιδιαίτερη προσπάθεια και δεν έχουμε τα αποτελέσματα που θα μπορούσαμε να έχουμε στην αντιμετώπιση της εγκληματικότητας.
      Εδώ θα πρέπει να σημειώσω και το εξής: ο αυταρχισμός απέναντι στο λαό με δυνάμεις καταστολής, με νομοθεσία κατασταλτική δεν μπορεί να μην πλήξει και το ίδιο το Σώμα της Αστυνομίας, τα Σώματα Ασφαλείας. Το ένα φέρνει το άλλο. Δηλαδή δεν μπορεί να έχουμε πίεση προς τον λαό, πολιτική ενάντια στους αγώνες και από την άλλη να έχουμε δημοκρατική λειτουργία της Αστυνομίας. Αυτό είναι αντιφατικό. Γι’ αυτό η έννοια εκδημοκρατισμός της Αστυνομίας στις σημερινές συνθήκες γεννά πολλά ερωτηματικά. 
      Να φέρω συγκεκριμένα παραδείγματα για να γίνω κατανοητός. Θυμόμαστε όλοι, όταν προσπάθησαν να κάνουν συνδικαλιστικά όργανα οι Αστυνομικοί και με τις κυβερνήσεις του ΠΑΣΟΚ και με τις κυβερνήσεις της Νέας Δημοκρατίας, ότι έφτυσαν αίμα, απολύθηκαν, διώχθηκαν γιατί κανένα από τα δυο κόμματα δεν ήθελε συνδικαλισμό στα Σώματα Ασφαλείας. Το επέβαλε ο δικός τους αγώνας με θυσίες, η συμπαράσταση από το εργατικό κίνημα και η κοινωνική διαμαρτυρία, τη στιγμή που στην Ευρώπη υπήρχε συνδικαλισμός από χρόνια.
      Δεύτερον, σας θυμίζω ότι όταν για οικονομικά αιτήματα, για να πάρουν το επικίνδυνο, που δεν τους το έδινε η Κυβέρνηση τότε, έκαναν συγκέντρωση και κτυπήθηκαν από τα ΜΑΤ, τους συναδέλφους τους, ειπώθηκε στην Αίθουσα της Βουλής εδώ πέρα ότι θα έπρεπε να διωχθούν για στάση. Για στάση είπε ο αρμόδιος Υπουργός. Κατηγόρησε τους αστυνομικούς ότι έκαναν στάση επειδή έκαναν συγκέντρωση έξω από το Υπουργείο Εθνικής Οικονομίας. 
      Έρχομαι τώρα στα χρόνια που κυβερνά η Νέα Δημοκρατία. Γιατί μέσα στο καλοκαίρι κρυφά και ερήμην των συνδικαλιστικών φορέων των αστυνομικών πέρασε το πειθαρχικό δίκαιο για να μην μπορούν να κάνουν κριτική οι συνδικαλιστές στην αστυνομική ηγεσία ή στο Υπουργείο; Γιατί θέλουν να δέσουν τα λουριά, να φυσήξει άνεμος αυταρχικός μέσα στο Σώμα της Αστυνομίας. Γιατί τους πάνε για εκπαίδευση στο στρατό; Τι προσφέρει ο στρατός, αν όχι περισσότερη λογική στρατιωτικοποίησης του Σώματος; Γιατί γίνεται προσπάθεια να καταργηθεί το σύστημα μεταθέσεων και αποσπάσεων που ισχύει ως ένα βαθμό αντικειμενικά μέχρι σήμερα για να μπορούν να μετατίθενται οι αστυνομικοί μακριά από το χώρο που είναι οι συγγενείς τους, που είναι η πατρίδα τους; Βέβαια το πήρε πίσω προς το παρόν το Υπουργείο. Γίνεται, όμως, για να φοβούνται οι αστυνομικοί. Σήκω-σήκω, κάτσε-κάτσε, σαν στρατιωτάκια. Να υπακούν σε παράνομες διαταγές, σε αντισυνταγματικές διαταγές. Να τους λένε: «Βάρα τον πατέρα σου που κατέβηκε με το τρακτέρ από την Κρήτη ή από τη Θεσσαλία. Τράβα να βαρέσεις τα παιδιά σου που είναι φοιτητές και αγωνίζονται στα Προπύλαια». Όλη η μεθόδευση είναι ακόμα αυταρχικότερη. Αστυνομία με αφαίρεση δικαιωμάτων που είναι κατεκτημένα μέσα στην Αστυνομία με τον αγώνα των υπαλλήλων αυτών, όσο μπόρεσαν  να αντιπαλέψουν ορισμένα ζητήματα. 
      Και βεβαίως υπάρχει ζήτημα με τη διαπαιδαγώγηση και με την εκπαίδευση. Δεν είναι τόσο η εκπαίδευση -και στην εκπαίδευση υπάρχουν κενά- όσο η διαπαιδαγώγηση, τι αέρας φυσάει. «Θα μπορώ να κάνω αυθαιρεσία;» θα σκέφτεται ο αστυνομικός, «ή θα τιμωρηθώ;». 
      Όλες οι πρακτικές μέχρι σήμερα είναι να συγκαλύπτονται οι ευθύνες κάποιων αστυνομικών που κάνουν σαφώς παραβίαση της νομοθεσίας. Αυτή είναι η πρακτική δυστυχώς.
      (Στο σημείο αυτό την Προεδρική Έδρα καταλαμβάνει ο ΣΤ’ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Εάν υπήρχε σωστή διαπαιδαγώγηση, μπορεί και να μην είχαμε τα φαινόμενα αυτά σαν τη δολοφονία του μαθητή. Γιατί δεν είναι η μοναδική δολοφονία, έχουν σκοτωθεί και άλλοι. Με πολλή ευκολία ορισμένοι τραβάνε το όπλο και πυροβολούν  κατευθείαν, στο νεαρό, στον πιθανό κλέφτη κ.λπ. 
      Πολλή συζήτηση γίνεται για τη βία και για την ανασφάλεια. Η δικιά μας η άποψη είναι ότι υπάρχει και άλλου είδους βία στην κοινωνία. Δεν έχω το χρόνο να επεκταθώ. Υπάρχει η βία των εργοδοτών που, αν πάτε σε ένα εργοστάσιο και μιλήσετε για τα προβλήματά τους και ρωτήσετε, κάντε καμία ερώτηση να δείτε αν τολμάει εύκολα κάποιος να κάνει μια ερώτηση σε έναν Βουλευτή, γιατί φοβάται ότι την άλλη μέρα θα απολυθεί. Υπάρχει, λοιπόν, πολλών ειδών βία. 
      Όσον αφορά δε την ανασφάλεια, μεγεθύνεται η ανασφάλεια και από τα μέσα ενημέρωσης και από ορισμένα συγκεκριμένα κόμματα, ώστε να μπορέσουν να προχωρήσει ακόμα περισσότερο, να γίνει αποδεκτή από την κοινωνία η μεγαλύτερη ακόμα αστυνόμευση και καταστολή. Εμείς δεν είμαστε ενάντια στην αντιμετώπιση της εγκληματικότητας, όταν λέμε αστυνόμευση. Όχι, όμως, ενάντια στο λαό. Και βεβαίως χρειάζεται αναδιοργάνωση, όπως λέει το ΠΑΣΟΚ, και διοικητική δομή και υλικοτεχνικές υποδομές, αλλά αυτά είναι τεχνοκρατικά ζητήματα με τα οποία εμείς δεν έχουμε αντίρρηση. Το ζήτημα είναι του προσανατολισμού της Αστυνομίας. Και όσον αφορά ξανά την επιλογή της ηγεσίας, όχι μόνο στην Αστυνομία, η επιλογή της ηγεσίας σε όλο το δημόσιο τομέα γίνεται έτσι ώστε, όταν ανεβαίνει το ένα κόμμα βάζει τους δικούς του και όταν ανεβαίνει το άλλο, βάζει τους δικούς του, γιατί χρησιμοποιείται και σαν εκλογικός μηχανισμός. 
      Η Νέα Δημοκρατία, άκουσα τον Υπουργό κ. Παυλόπουλο που ήμασταν προχθές σε ένα συνέδριο των αστυνομικών, είπε ότι δεν υπάρχει δίλημμα ανάμεσα στην ασφάλεια και στα δημοκρατικά δικαιώματα. Το άκουσα και από τον κ. Καστανίδη. Δεν είναι έτσι τα πράγματα. Η ενίσχυση της ασφάλειας και ξέρετε τι εννοούν και στην Ελλάδα και αλλού και στις Ηνωμένες Πολιτείες, αντιτρομοκρατική πολιτική, που αντιτρομοκρατική πολιτική μπορεί να συμπεριλαμβάνει και τους λαϊκούς αγώνες. Ήδη στη Λάρισα τέσσερα παιδιά, τα οποία είναι στη μετεφηβική ηλικία, έχουν συστήσει, λέει, συμμορία και πάνε με τον αντιτρομοκρατικό νόμο.
      Να, ορίστε ποια είναι τα αποτελέσματα. Την ίδια στιγμή η διαπαιδαγώγηση που γίνεται δεν φέρνει κανένα αποτέλεσμα, διότι οδηγεί στην αυθαιρεσία. Τι πρακτική ακολουθούν και επί ΠΑΣΟΚ και επί Νέας Δημοκρατίας; Επιχείρηση «σκούπας». Σκούπα, να τους μαζέψουμε τους αλλοδαπούς όλους μαζί, άσχημης συμπεριφοράς μέχρι και βασανιστηρίων σε βάρος και Ελλήνων αλλά κυρίως αλλοδαπών. Έχω προσωπικό παράδειγμα που πήγαν φωτογραφίες σε Υπουργό στο παρελθόν με αστυνομικό που κατήγγειλε βασανισμό κρατουμένου αλλοδαπού και αντί να τιμωρηθεί αυτός που τον βασάνισε, τιμωρήθηκε ο αστυνομικός που τα κατήγγειλε. Έχω μιλήσει προσωπικά και έχω κρατημένες τις φωτογραφίες. Αυτή δεν είναι διαπαιδαγώγηση, είναι κατάχρηση. Ο «Συνήγορος του Πολίτη» μιλάει για κατάχρηση των συλλήψεων και των προσαγωγών, ότι κάνουν κατάχρηση, σε πιάνουν το βράδυ, σε πάνε στο Τμήμα χωρίς λόγο δυο και τρεις ώρες για να δουν άμα διώκεσαι. Αυτά είναι εκφοβισμός, δεν είναι διαπαιδαγώγηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε.
      ΑΝΤΩΝΗΣ ΣΚΥΛΛΑΚΟΣ: Ολοκληρώνω.
      Τελειώνω με το εξής: οι σαράντα πέντε, πενήντα χιλιάδες αστυνομικοί στην Ελλάδα ανάλογα με τον πληθυσμό είναι οι περισσότεροι που υπάρχουν. Είναι απαράδεκτο αυτό το ζήτημα και να επεκτείνεται με καινούργιες αρμοδιότητες και στη Δημοτική Αστυνομία και με το να δίνουν όπλα στους «σεκιουριτάδες». Όμως, η Αστυνομία είναι και εργαζόμενοι άνθρωποι, έχουν προβλήματα και έχουν μειωμένα δικαιώματα σε σχέση με υπερωρίες, με Κυριακές, με αργίες, σε σύγκριση με τους άλλους εργαζόμενους με την εργατική νομοθεσία. Εμείς έχουμε υποστηρίξει όλα αυτά τα αιτήματα. Έχουν δίκιο στα οικονομικά τους αιτήματα, όμως, δεν έχουν τη δυνατότητα να κάνουν συνδικαλισμό, να μπορούν να φωνάξουν όπως φωνάζουν άλλοι κλάδοι και γι’ αυτό παραμένουν στην κατάσταση να εισάγονται με 700 ευρώ και να αναγκάζονται να κάνουν και δεύτερη δουλειά για να επιβιώσουν.
      Εμείς σε αυτά τα ζητήματα έχουμε εκφράσει καθαρά τη συμπαράστασή μας, αλλά στα ζητήματα καταστολής και της προοπτικής αυτής και στην Ελλάδα και στις άλλες χώρες είμαστε καθαροί: Θα πάμε προς το χειρότερο. Η κρίση και η πολιτική της ανταγωνιστικότητας και του ανταγωνισμού πιέζει εργάτες, καταστρέφει αγρότες και πρέπει να αντιμετωπιστεί. Γι’ αυτό χρειάζεται Αστυνομία που να είναι το μακρύ χέρι της Κυβέρνησης. 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ, κύριε συνάδελφε, ολοκληρώστε. 
      ΑΝΤΩΝΗΣ ΣΚΥΛΛΑΚΟΣ: Ολοκληρώνω, κύριε Πρόεδρε. 
      Στο συνέδριο που πήγα προχθές των αστυνομικών είπε ο Πρόεδρος «δεν θέλουμε να είμαστε το μακρύ χέρι της Κυβέρνησης». Και πραγματικά δεν θέλουν να χτυπάνε τους πατεράδες τους και τα παιδιά τους. Αυτή είναι η αλήθεια. 
      Όμως, έτσι μας έρχονται τα πράγματα και ιδιαίτερα με την οικονομική κρίση θα είναι το μακρύ χέρι της εκάστοτε κυβέρνησης και μάλιστα πιο σκληρό χέρι. Θα τους εξαναγκάσουν, αφαιρώντας τους και τα δικαιώματα που έχουν κατακτήσει μέχρι σήμερα!
      ΠΡΟΕΔΡΕΥΩΝ (Ιωάννης Δραγασάκης): Ο κ. Πλεύρης έχει το λόγο για δεκαπέντε λεπτά. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε. 
      Κύριοι συνάδελφοι, διάβασα την πρόταση που κάνει ο ΣΥΡΙΖΑ και προσπαθώ να καταλάβω τι εννοεί σ΄ ένα σημείο. Ξεκινάει δηλαδή και λέει τα γεγονότα που ακολούθησαν από το θανάσιμο έγκλημα σε βάρος του νεαρού μαθητή Αλέξη Γρηγορόπουλου από αστυνομικό μέχρι και τη δολοφονική επίθεση που προκάλεσε το βαρύ τραυματισμό του νεαρού αστυνομικού Διαμαντή Μαντζούνη, «επέφεραν με αγωνιώδη τρόπο» και συνεχίζει και αναφέρεται στον εκδημοκρατισμό της Αστυνομίας. 
      Να καταλάβω δηλαδή. Για το γεγονός ότι έγινε δολοφονική επίθεση σ’ έναν αστυνομικό ευθύνεται αν η Αστυνομία λειτουργεί ή δεν λειτουργεί δημοκρατικά; Ή για τα γεγονότα που ακολούθησαν από το θάνατο του Αλέξη Γρηγορόπουλου; Δηλαδή όλα αυτά που ζήσαμε στην Αθήνα ήταν προϊόν ενός προβληματισμού αν η Αστυνομία λειτουργεί ή δεν λειτουργεί δημοκρατικά; 
      Γιατί με βάση αυτόν τον πρόλογο εγώ θα περίμενα να ήταν άλλη πρόταση: Να μιλήσουμε για την κοινωνική αναταραχή που αναπτύσσεται, να μιλήσουμε για το γεγονός ότι τα πανεπιστήμια γίνονται άντρο κουκουλοφόρων, οι οποίοι βγαίνουν και καταστρέφουν την Αθήνα και τις λοιπές πόλεις. Να μιλήσουμε για το ενδεχόμενο κατά πόσο μπορούν δάσκαλοι να παίρνουν τα παιδιά του δημοτικού και του γυμνασίου, να τους δείχνουν τα αστυνομικά τμήματα και να τους λένε «πετάξτε νεράντζια και πέτρες!». 
      Εγώ περίμενα ότι μ’ αυτόν τον πρόλογο, αυτήν τη συζήτηση θα κάναμε. Θεωρώ ότι από μόνη της μια συζήτηση για εκδημοκρατισμό της Αστυνομίας προσβάλλει και το δημοκρατικό μας πολίτευμα και το νομικό μας πολιτισμό. 
      Θέλω να καταλάβω: Πιστεύουμε ότι η Αστυνομία μας δεν λειτουργεί μέσα σε δημοκρατικά πλαίσια; Διότι όταν μιλάμε για έναν εκδημοκρατισμό και μια δημοκρατική δομή, δεν αναφερόμαστε στο ότι υπάρχουν ενδεχομένως τέσσερα, πέντε, δέκα, είκοσι, τριάντα περιστατικά, τα οποία είναι αρνητικά. Θεωρούμε ότι έτσι όπως έχει δομηθεί η Ελληνική Αστυνομία, δεν υπηρετεί τη δημοκρατία. 
      Εδώ πέρα ίσως να είναι και μια κουβέντα χάσματος γενεών. Διότι πολλοί συνάδελφοι, οι οποίοι έχουν περάσει κάποιες άλλες εποχές, θεωρούν ότι αυτήν τη στιγμή δεν προστατεύονται τα ανθρώπινα δικαιώματα και ότι πλήττεται η δημοκρατία. 
      Κύριοι συνάδελφοι, πρέπει να σας θυμίσω ότι όλοι οι αστυνομικοί που υπηρετούν σήμερα, τουλάχιστον οι χαμηλόμισθοι αυτοί αστυνομικοί –δεν λέω για τους αξιωματικούς- έχουν γεννηθεί πολύ μετά το 1974. Πώς είναι δυνατόν να μιλάτε σ’ αυτούς τους ανθρώπους και να τους προσβάλλετε μ’ αυτόν τον τρόπο, λέγοντας ότι χρειάζονται εκδημοκρατισμό; Χρειάζεται εκδημοκρατισμό το παιδί των είκοσι, των είκοσι ενός και των είκοσι δύο χρόνων που παίρνει 700 ευρώ και βρίσκεται εδώ, έξω από το Κοινοβούλιο; 
      Έρχονται αυτοί που θέλουν να διαμαρτυρηθούν και εχθρός τους δεν είναι η Αστυνομία. Ίσως αυτό δεν έχετε καταλάβει κάποιοι. Εχθρός τους είμαστε εμείς που είμαστε μέσα εδώ! Όσοι έρχονται και ρίχνουν τις μολότοφ, αν δεν βρίσκονταν οι αστυνομικοί εκεί, θα έμπαιναν μέσα να ρίξουν εδώ τις μολότοφ. Αυτός είναι ο στόχος! Αυτός είναι ο εχθρός τους! Και ο αστυνομικός βρίσκεται εκεί πέρα, για να προστατεύσει αυτό το οποίο έχουμε δημιουργήσει. 
      Και προσπαθώ να καταλάβω, τι είναι η Αστυνομία; Κάποιος φιλοσοφικός όμιλος που πρέπει να δούμε ποια είναι η δράση του και ποια η λειτουργία του; 
      Ακούω για το αν η Αστυνομία είναι καταστολή. Προφανώς. Χρειάζεται να μπούμε σε συζήτηση για το αν η Αστυνομία είναι ή δεν είναι κατασταλτικός μηχανισμός; Μα η Αστυνομία υπάρχει προφανώς για να αντιμετωπίσει το έγκλημα. Δεν υπάρχει, προκειμένου να συζητήσει με τον εγκληματία τα αίτια που τον οδήγησαν να γίνει εγκληματίας. Αυτές είναι άλλες διαδικασίες. Η Αστυνομία από μόνη της, από τη φύση της αναγκαστικά έχει το στοιχείο της καταστολής. 
      Τίθεται το ερώτημα: Ναι, αναγκαστικά θα πάμε στην καταστολή με την Αστυνομία, αλλά πρέπει να σέβεται τα ανθρώπινα δικαιώματα. Αυτό είναι προφανές. Χρειάζεται, δηλαδή, να κάνουμε κάποια κουβέντα σ’ αυτό; Για την ακρίβεια αυτό που πρέπει να καταλάβουμε είναι ότι υπάρχει ένα νομικό πλαίσιο το οποίο προφανώς η Αστυνομία πρέπει να σέβεται: Και για τον τρόπο που θα γίνουν οι συλλήψεις και για τον τρόπο που θα χρησιμοποιηθούν τα όπλα και για τον τρόπο με τον οποίο θα δράσει γενικότερα, προκειμένου να αντιμετωπίσει το έγκλημα. 
      Αλλά εδώ δεν είναι θέμα μιας ευρύτερης διακομματικής κουβέντας. Είναι θέμα νομικού πλαισίου που υπάρχει και πρέπει να εφαρμόζεται. Και δεν μπορώ να καταλάβω το σκεπτικό που υπάρχει, διότι η Αστυνομία δρα από μόνη της; Η Αστυνομία δεν παίρνει εντολές; Δεν υπάρχει πολιτικός προϊστάμενος της Αστυνομίας; Και πραγματικά πολλές φορές φτάνουμε στα όρια της προκλητικότητας, μπορώ να πω, διότι πολλοί που κατακρίνουν την Αστυνομία, έρχονται εδώ πέρα να παρουσιάσουν ότι για όλα τα προβλήματα που υπάρχουν στην Ελλάδα ευθύνεται η Αστυνομία. Αυτό μας δημιουργείται ως αντίληψη. 
      Εδώ πέρα, λοιπόν, πρέπει να ανοίξει μία κουβέντα –και εδώ θα ήμουνα σύμφωνος- για το τι Αστυνομία θέλουμε. Θέλουμε μία Αστυνομία η οποία θα κάθεται με τις ασπίδες της, θα δέχεται τα απορρίμματα –που το είδαμε προηγουμένως- και θα παίρνει τα εύσημα από τον Υπουργό τον κ. Παυλόπουλο, επειδή δεχόταν τα απορρίμματα και δεν έκανε τίποτα; Θέλουμε μία Αστυνομία για την οποία θα βγαίνει ο Υπουργός και θα λέει ότι οι εντολές είναι η Αστυνομία να λειτουργήσει αμυντικά και να καίγεται το κέντρο της Αθήνας και η Αστυνομία να παρακολουθεί; Θέλουμε μία Αστυνομία που θα έχει διακόσιους τραυματίες στο «401» και βέβαια κανένας συνάδελφος από το ΣΥΡΙΖΑ και από τα άλλα κόμματα που λένε για εκδημοκρατισμό της Αστυνομίας, δεν πήγαν να επισκεφτούν αυτούς τους ανθρώπους, οι οποίοι κτυπήθηκαν προκειμένου να προστατεύσουν την περιουσία του Έλληνα πολίτη; 
      Το γνωρίζετε, κύριοι συνάδελφοι, ότι στα γεγονότα του Δεκεμβρίου οι  τραυματισμοί στην Αστυνομία ξεπέρασαν τους εκατόν σαράντα; Το γνωρίζετε ότι νοσηλεύτηκαν στο «401» εκατόν σαράντα δύο παιδιά, τα οποία παίρνουν 700 ευρώ; Αυτά τα αντιλαμβάνεστε; Το γνωρίζετε ότι επειδή κάποιοι θέλανε να λαϊκίσουν απέναντι σε διάφορες ομάδες που έβγαιναν, έχουν κάνει τα παιδιά των αστυνομικών να ντρέπονται να πάνε στο σχολείο και να πουν ότι ο πατέρας τους είναι αστυνομικός; 
      Φταίει ο υποτιθέμενος μη εκδημοκρατισμός της Αστυνομίας για όλα αυτά; Όχι. Φταίει η υποκρισία που υπάρχει εδώ. Και η υποκρισία είναι η εξής: Όταν για κάποιες πολιτικές υπεύθυνη είναι είτε η εκάστοτε Κυβέρνηση, είτε όσοι έχουν κυβερνήσει, τότε προσπαθούν να βρουν ένα άλλοθι και να δημιουργήσουν τον κακό αστυνομικό. Μα ο αστυνομικός, εκτελεί ορισμένες εντολές και σ’ αυτές τις εντολές υπακούει. 
      Και δεν μπορώ να καταλάβω τη λογική του αστυνομικού πολίτη. Προφανώς, ο αστυνομικός είναι πολίτης. Είπε κανένας ότι ο αστυνομικός δεν είναι πολίτης; Είπε κανένας ότι δεν έχει τα πολιτικά δικαιώματα; Είπε κανένας ότι προφανώς η Αστυνομία δεν είναι τμήμα του Στρατού και ότι υπάγεται μέσα σε κάποιους άλλους κανόνες, οι οποίοι είναι κανόνες της κοινωνίας; Ποια όμως είναι η κουβέντα ότι δεν έχουμε δημοκρατική Αστυνομία; 
      Και επειδή πολλές φορές γίνεται επίκληση της Ευρώπης, ειδικά όταν είναι για θέματα ανθρωπίνων δικαιωμάτων για τα οποία κατηγορούμαστε –όπως άκουγα στη συζήτηση για το σύμφωνο συμβίωσης για τα ομόφυλα ζευγάρια που είχαμε επίκληση της Ευρώπης- θέλετε να δούμε πώς λειτουργούν οι ευρωπαϊκές Αστυνομίες; Γιατί αυτήν τη στιγμή όποιος δει αυτήν την πρόταση θα νομίζει ότι εδώ στην Ελλάδα η Αστυνομία λειτουργεί με τέτοιο τρόπο που ουσιαστικά έχει καταλύσει την τάξη και ουσιαστικά παραβιάζει καθημερινά τα ανθρώπινα δικαιώματα. Έχετε εμπειρία Αστυνομίας στα προηγμένα ευρωπαϊκά κράτη; 
      Νομίζετε ότι η αστυνομία στη Γερμανία θα δεχόταν να τρώει τις μολότοφ και να παρακολουθεί; Ή υπάρχει περίπτωση να έμπαιναν κάποιοι σ’ ένα πανεπιστήμιο, να κατέστρεφαν τα πάντα, να έκαιγαν το κέντρο του Βερολίνου και να έχει πάρει η αστυνομία εντολή «η στάση σας θα είναι αμυντική;». 
      Θέλετε να πάμε στα γεγονότα του Παρισίου, όπου Υπουργός Δημοσίας Τάξεως ήταν ο νυν Πρόεδρος της Γαλλικής Δημοκρατίας, να δούμε πώς λειτούργησε η αστυνομία; Διότι, κύριοι, δεν μπορείτε να επικαλείστε όποτε σας συμφέρει την Ευρώπη και όποτε βλέπετε μια άλλη αντιμετώπιση που δεν σας αρέσει, τότε να αφήνετε υπονοούμενα ότι η Ευρώπη δεν λειτουργεί με δημοκρατικό τρόπο στα επίπεδα των Σωμάτων Ασφαλείας και ότι εμείς έχουμε ανακαλύψει την πυρίτιδα. Αν έπρεπε να κάνουμε μια σοβαρή κουβέντα εδώ, αυτή θα ήταν για τον εκδημοκρατισμό μέσα στα πανεπιστήμια, που έχουν γίνει άντρα κουκουλοφόρων και εγκληματιών. 
      Και επειδή πρέπει κάποια στιγμή να ακουστούν και κάποια νούμερα, σε μια από τις πρώτες ερωτήσεις που είχα κάνει ως Βουλευτής προς τον τότε Υπουργό κ. Χηνοφώτη για το πόσοι αστυνομικοί έχουν τραυματιστεί τα τελευταία τρία χρόνια  –η ερώτηση αυτή ήταν του 2008, δεν περιελάμβανε το τι έχει γίνει εδώ και ένα χρόνο- η απάντηση ήταν ότι έχουν τραυματιστεί τριακόσιοι πενήντα ένας αστυνομικοί. Δηλαδή ανά τρεις μέρες τραυματίζεται ένας αστυνομικός, προκειμένου να υπηρετεί το κοινωνικό σύνολο, την κοινωνική ειρήνη και την κοινωνική συνοχή. 
      Και σ’ αυτούς τους ανθρώπους που ανά τρεις μέρες τραυματίζεται ένας, που όταν φεύγουν από το σπίτι, οι γυναίκες τους δεν ξέρουν αν θα γυρίσουν, που οι μητέρες τους ανησυχούν όταν μένουν είκοσι τέσσερις και παραπάνω ώρες στη δουλειά, γιατί κάποια παιδιά δεκαπέντε και δεκαέξι χρονών έχουν προβληματισμούς και κάθονται με τις μολότοφ και με τις πέτρες στους δρόμους, σ’ αυτούς τους ανθρώπους που δέχονται τα απορρίμματα, δέχονται τις πέτρες, δέχονται τις μολότοφ, δέχονται τις ύβρεις και πρέπει σ’ όλα αυτά να είναι ψύχραιμοι, έρχεστε να πείτε «χρειάζεται να εκδημοκρατιστείτε». Αυτό το πράγμα είναι αστείο. Δηλαδή δεν πιστεύω  ότι μπορεί να μπει σε κάποια σοβαρή κουβέντα, αν κάναμε μια σοβαρή συζήτηση.
      Το πρόβλημα ποιο είναι; Το πρόβλημα είναι ότι τελικά έχετε καταστήσει μια Αστυνομία φοβική, η οποία προτιμά να μη δρα για να αντιμετωπίσει το έγκλημα, διότι γνωρίζει ότι αν δράσει θα βρει το μπελά της, μια Αστυνομία που φοβάται να πάρει την παραμικρή πρωτοβουλία και μια Αστυνομία που λέει «να μην κάνω τίποτα, διότι αν κάνω κάτι, θα κατηγορηθώ». 
      Χαρακτηριστικό παράδειγμα είναι αυτό το οποίο συμβαίνει στα γήπεδα, όπου, όταν γίνονται επεισόδια, ακούμε από τα Μέσα Μαζικής Ενημέρωσης ότι η αστυνομία άργησε να επέμβει. Αν η Αστυνομία επέμβει και καταστείλει τα επεισόδια, ακούμε ότι η Αστυνομία προκάλεσε με την παρουσία της. Για ό,τι γίνεται εδώ πέρα, για όλα φταίει η Αστυνομία. 
      Δεν είναι δυνατόν, κύριοι συνάδελφοι, να αφήνετε την Αστυνομία στο έλεος των Μέσων Μαζικής Ενημέρωσης και του καθενός αντικοινωνικού στοιχείου  που εμφανίζεται, που αναπτύσσει εγκληματική δραστηριότητα και να μην την προστατεύετε. Δεν έχω ακούσει ποτέ να βγει επίσημα η Κυβέρνηση και να προστατεύσει την Αστυνομία. 
      Θα μου πείτε, δεν υπάρχουν τρωτά σημεία στην Αστυνομία; Προφανώς και υπάρχουν. Δεν ήταν απαράδεκτο το περιστατικό που συνέβη και ερευνάται αυτήν τη στιγμή από τη δικαιοσύνη, με το θάνατο του δεκαπεντάχρονου μαθητή; Προφανώς, αλλά το θέμα ποιο είναι; Είναι ή δεν είναι μεμονωμένα περιστατικά; Εγώ πιστεύω ότι είναι μεμονωμένα περιστατικά. Και δεν το πιστεύω γιατί έχω μια απλή  πεποίθηση. 
      Θα πάρουμε την περίπτωση του Γρηγορόπουλου. Έχουμε έναν αστυνομικό για τον οποίο αυτήν τη στιγμή η πολιτεία έχει πράξει ό,τι περισσότερο μπορούσε. Δηλαδή ασκήθηκε ποινική δίωξη για ανθρωποκτονία εν προθέσεως -δεν μπορούσε να ασκηθεί τίποτε περισσότερο- προφυλακίστηκε αυτός ο άνθρωπος και ο συνεργάτης του που ήταν μαζί. Τι έπρεπε να κάνουμε; Να το φέρουμε στο Σύνταγμα να τον κρεμάσουμε; Αυτό το πράγμα έπρεπε να συμβεί; 
      Η συντεταγμένη πολιτεία λειτούργησε αυτόματα. Έσπευσαν, βέβαια, από τον πολιτικό κόσμο να βγάλουν και απόφαση για το τι ακριβώς έχει γίνει και πλέον έχει ακολουθηθεί ο δρόμος της δικαιοσύνης. Και είναι πραγματικά ένα λυπηρό, ένα τραγικό γεγονός. Δεν είναι δυνατόν κάποιος να χαίρεται με το θάνατο ενός δεκαπεντάχρονου, αλλά θα πρέπει να αναλογιστείτε τις ευθύνες σας, γιατί όλοι εσείς που σπεύσατε και λέγατε τα χίλια δύο για την αστυνομία, οπλίσατε και το όπλο αυτού, που έκανε την επίθεση στον αστυνομικό. Και αυτήν τη στιγμή, ο αστυνομικός τραυματίστηκε, από θαύμα σώθηκε και βρίσκεται ακόμα νοσηλευόμενος στο νοσοκομείο «Ερυθρός Σταυρός». 
      Ποιος όπλισε αυτό το όπλο; Ποιος έδωσε έστω και αυτό το ηθικό δικαίωμα σε κάποιους να αμφισβητούν την Αστυνομία, όταν από πολιτικούς χώρους ακούγεται ότι η Αστυνομία θέλει εκδημοκρατισμό; Εάν πιστεύουμε ότι η Αστυνομία θέλει εκδημοκρατισμό, τότε δικαιολογούμε και αυτούς που λένε «α, δεν λειτουργεί δημοκρατικά η Αστυνομία; Άρα, κάνουμε επίθεση στα αστυνομικά τμήματα και στις κλούβες και στα περιπολικά και χτυπάμε τους αστυνομικούς». 
      Δεν καταλαβαίνετε ότι με τέτοιες θέσεις ουσιαστικά αυτό το θέμα υπηρετείτε; Είναι δυνατόν στην Ελλάδα, στη δημοκρατία του 2009, να κάνουμε κουβέντα για το εάν υπάρχουν τομείς της Δημόσιας Διοίκησης που δεν λειτουργούν με δημοκρατικό τρόπο; Να αντιμετωπιστούν όλα τα φαινόμενα διαφθοράς που υπάρχουν, όπως υπάρχει διαφθορά και στην πολιτική. Να αντιμετωπιστούν και όλα τα φαινόμενα βίας που υπάρχουν, γιατί υπάρχει βία και σ’ άλλους τομείς, όπως, για παράδειγμα, μέσα στα πανεπιστήμια. Εγώ τουλάχιστον και οι συνάδελφοί στο ΛΑΟΣ αυτήν τη στιγμή δεν μπορούμε να μπούμε μέσα στη Νομική, γιατί οι δικοί σας των φοιτητικών παρατάξεων θα μας προπηλακίσουν. Να αντιμετωπιστούν και αυτά τα φαινόμενα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Και αν θέλετε, πραγματικά, να κάνουμε μία συζήτηση για την Αστυνομία, η συζήτηση θα είναι στο επίπεδο….
      ΠΡΟΕΔΡΕΥΩΝ (Ιωάννης Δραγασάκης): Σας παρακαλώ, κύριε συνάδελφε.
      ΑΘΑΝΑΣΙΟΣ ΠΛΕΥΡΗΣ: Θα ήθελα το χρόνο που χρησιμοποίησαν και άλλοι συνάδελφοι. Ένα λεπτό χρησιμοποίησαν, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Κύριε Πλεύρη, δεν είναι σωστός τρόπος αυτός να απαντάτε στο Προεδρείο. Αν θέλει το Προεδρείο, μπορεί να δείξει μια ανοχή για ένα λεπτό.
      ΑΘΑΝΑΣΙΟΣ ΠΛΕΥΡΗΣ: Μπορεί το Προεδρείο να δείξει ανοχή ενός λεπτού; 
      ΠΡΟΕΔΡΕΥΩΝ (Ιωάννης Δραγασάκης): Ευχαρίστως.
      ΑΘΑΝΑΣΙΟΣ ΠΛΕΥΡΗΣ: Η συζήτηση που πρέπει να γίνει είναι στο εξής επίπεδο: Η Αστυνομία είναι ή δεν είναι αποτελεσματική; Αυτή είναι η κουβέντα, διότι το πώς θα λειτουργεί η Αστυνομία καθορίζεται από το Σύνταγμα, καθορίζεται από τους νόμους που ψηφίζουμε εδώ. 
      Το επίπεδο της συζήτησης, λοιπόν, είναι τι Αστυνομία θέλουμε. Εμείς, τουλάχιστον, λέμε ότι θέλουμε μια αποτελεσματική Αστυνομία, μια Αστυνομία με την οποία ο πολίτης θα αισθάνεται ασφάλεια και θα βλέπει να γίνονται σεβαστά τα ανθρώπινα δικαιώματά του. 
      Όμως αυτή η κουβέντα, απέχει παρασάγγας από την κουβέντα εκδημοκρατισμού της Αστυνομίας και γι’ αυτόν το λόγο δεν θέλουμε να συμμετάσχουμε σε καμμία κουβέντα που θίγει το θεσμό της Αστυνομίας και που προσπαθεί να δημιουργήσει θύλακες που θα προκαλούν επιθέσεις σε αστυνομικά τμήματα και σε αστυνομικούς. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Πλεύρη.
      Το λόγο έχει ζητήσει ο κ. Αλαβάνος, ο Πρόεδρος της Κοινοβουλευτικής Ομάδας του ΣΥΡΙΖΑ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Νομίζω ότι ο χαμός αυτού του μικρού παιδιού, του Αλέξη, του μαθητή του Γυμνασίου, ο βαρύς τραυματισμός του νεαρού αστυφύλακα, του Διαμαντή, το γεγονός ότι κεντρικό σύνθημα στη νεολαία –χωρίς να στηρίζεται από καμμία πολιτική δύναμη- ήταν ένα σύνθημα που αμφισβητούσε την Αστυνομία συνολικά, καθώς και όλα αυτά που έχουμε ζήσει με τους μετανάστες, θα έπρεπε να κάνουν όλες τις πολιτικές δυνάμεις και όχι μόνο τις τρεις δυνάμεις της Αντιπολίτευσης που τάχθηκαν υπέρ αυτής της πρότασης να θέλουν να γίνει αυτή η διακομματική επιτροπή για να συζητήσει το θέμα της Αστυνομίας και όχι να κάνουν ότι δεν τρέχει τίποτα. 
      Όμως, όποιος δεν είχε πειστεί σ’ ένα αίτημα το οποίο έρχεται και από την ίδια την κοινωνία, νομίζω ότι θα αρκούσε να ήταν σήμερα το πρωί στον Πειραιά για να πειστεί, διότι αυτά που έγιναν στον Πειραιά σήμερα ενάντια στους αγρότες της Κρήτης είναι ασύλληπτα. 
      Δείχνουν ότι το κεντρικό πρόβλημα –το θέμα της Αστυνομίας είναι πολυπαραγοντικό- είναι ότι η Κυβέρνηση χρησιμοποιεί την Αστυνομία ως ένα εργαλείο αυθαίρετης και παράνομης, πολλές φορές, βίας. 
      Κύριε Υπουργέ, θέλω να σας ρωτήσω το εξής: Τι δικαίωμα είχαν τα ΜΑΤ σήμερα να είναι με την εντολή σας μέσα στη ζώνη στην οποία ασκεί τη διαφύλαξη της τάξης το Λιμενικό; Με ποιον τρόπο περιφρονείτε τους νόμους και τους καταμερισμούς; Με ποιον τρόπο περιφρονείτε το Λιμενικό και ερχόμαστε και βλέπουμε το πρωί να είναι τα λεωφορεία των ΜΑΤ και όλες οι δυνάμεις παραταγμένες σαν να έχουν καταλάβει ξένο χώρο, όπως είναι αυτός που ανήκει στο Λιμενικό; Και γιατί συνέβη αυτό; Για ποιο λόγο; 
      Κύριε Υπουργέ της Δημόσιας Τάξης, κύριε Αναπληρωτά Υπουργέ Εσωτερικών, την ξέρετε την Κρήτη. Είστε Βουλευτής Κρήτης. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Πολύ καλύτερα από εσάς. Εγώ είμαι original!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δεν δείξατε κάτι τέτοιο.
      Ξέρετε για ποιο λόγο έρχονται εκατοντάδες αγρότες από το Ηράκλειο, από το Λασίθι, από το  Ρέθυμνο και από τα Χανιά.
      Ξέρετε τα προβλήματά τους. Ξέρετε πως εξαφανίζεται η αμπελουργία στα Χανιά, στο Λασίθι, στο Ρέθυμνο και στο Ηράκλειο! Ξέρετε πως φυτοζωεί η κτηνοτροφία και τα αδιέξοδα που έχουν! Ξέρετε ότι η τιμή του λαδιού είναι η μισή από την περσινή! Ξέρετε τα προβλήματα με τους πατατοπαραγωγούς στο Λασίθι. Ξέρετε ότι είναι ακραία η κατάστασή τους. 
      Και αυτοί έρχονται ειρηνικά. Τι είχαν πάνω στα τρακτέρ;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Υνιά! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ελιές είχαν, που είναι το σύμβολο της ειρήνης. Αυτό φοβηθήκατε;
      Εδώ αποδείξατε ότι με τα ΜΑΤ και με την αύξηση των δακρυγόνων –τα οποία εισπνεύσαμε και εγώ και οι Βουλευτές του ΠΑΣΟΚ που ήταν εκεί και δήμαρχοι και νομάρχες και εκατοντάδες αγρότες- μπορείτε να τους «παγώσετε» και τους «παγώσατε» εκεί πέρα. Ποιος μπορεί να αμφισβητήσει τη δύναμη την οποία έχει η κρατική μηχανή όταν θέλει να την ασκήσει ενάντια σε ανθρώπους που κινητοποιούνται; 
      Και έχουμε ένα εισαγγελέα που λέει –κατ’ εντολή σας, δυστυχώς- ότι δεν επιτρέπουμε τη διέλευση, διότι είναι πετρελαιοκίνητα. Μα είναι σοβαρό αυτό το πράγμα; Έτσι αντιμετωπίζετε εσείς, μ’ αυτόν τον τρόπο, έναν κόσμο απελπισμένο που έρχεται να βρει να λύση, που αισθάνεται ότι «ρίχθηκε», που αισθάνεται ότι η Κρήτη δεν ανήκει στην Ελλάδα, ακόμα και γι’ αυτό το ανεπαρκέστατο πακέτο των 500 ευρώ; 
      Ξέρετε, δεν είμαι γεννημένος στην Κρήτη, αλλά ζω στην Κρήτη δεκαετίες, από τότε που γνωρίστηκα με τη σημερινή μου σύζυγο. Ζω την Κρήτη ως Βουλευτής Ηρακλείου, τρία χρόνια τώρα!
       ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Το Λευκοχώρι και η Αυλή πού είναι, κύριε Πρόεδρε; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Σας παρακαλώ, κύριε Μπαντουβά! 
      Εγώ ξέρω ότι όταν πας στην Κρήτη, σου βγάζουν την τσικουδιά και το δίσκο που έχει μέσα το τυρί, το αράπικο φιστίκι και το παξιμάδι. 
      Πώς η Κυβέρνηση και ένας Υπουργός που έχει την αρμοδιότητα της δημόσιας τάξης υποδέχθηκε με τέτοιο τρόπο τους πατριώτες του, των οποίων ξέρει τη νοοτροπία και την περηφάνιά τους; Ξέρετε ότι οι Κρητικοί είναι ντόμπροι.
      Αν μου πείτε ότι σας έδωσαν το λόγο τους, αλλά είναι από αυτούς που τον καταπατούν, να το σκεφθώ. Πείτε ότι δεν είναι ντόμπροι οι Κρητικοί, δεν έχω εμπιστοσύνη στο λόγο τους, δεν έχω εμπιστοσύνη στη συντονιστική τους επιτροπή.
      Και αντί να τους δώσετε τσικουδιά και παξιμάδι, «σερβίρατε» σ’ όλο αυτόν τον κόσμο που ήρθε στην Αθήνα τα αέρια της ασφυξίας, ούτε καν δακρυγόνα. 
      Κάνετε λάθος. 
      Ξέρετε ότι πίσω από αυτόν τον κόσμο υπάρχει μια ιστορία αγώνων, όχι μόνο αγώνων για την ελευθερία και για τη γη τους, αλλά υπάρχει μια ιστορία αγώνων για την αγροτική τους παραγωγή. 
      Ξέρετε ότι σχεδόν κάθε δεκαετία, όλο τον περασμένο αιώνα, είχαμε τεράστιες αγροτικές κινητοποιήσεις. Ξέρετε τη δεκαετία του ’30, τη δεκαετία του ’60, τη δεκαετία του ’90, που τη βίωσε η Νέα Δημοκρατία. Ξέρετε όλα αυτά που είχαν γίνει στο Ηράκλειο, στη νομαρχία κ.λπ. Για ποιο λόγο, λοιπόν, τους αντιμετωπίζετε μ’ αυτόν τον τρόπο; Για ποιο λόγο τους περιφρονείτε; Για ποιο λόγο θίγετε την αξιοπρέπειά τους, ότι μπορεί να δώσουν ένα λόγο; 
      	Σας καλώ και σήμερα, που είναι σε αδιέξοδο, σήμερα που βλέπετε ότι ξεσηκώθηκαν όλοι οι Κρητικοί -ξεσηκώθηκαν και οι οπαδοί της Νέας Δημοκρατίας, όχι μόνο οι οπαδοί των κομμάτων της Αντιπολίτευσης- που είναι χιλιάδες έξω από τη Νομαρχία του Ηρακλείου, που υπάρχουν όλα αυτά τα προβλήματα με την Εφορεία των Χανίων, του Κολυμπαρίου. 
      	Σας καλώ και σήμερα –έστω και σήμερα το βράδυ- να πείτε: «Εμείς δεν φοβόμαστε τους Κρητικούς και δεν είμαστε ενάντια στους Κρητικούς, αλλά εμείς τιμάμε το λόγο τους και έχουμε εμπιστοσύνη στο λόγο τους. Μπορούν να έρθουν μέσα στην Αθήνα. Μπορούν να διαδηλώσουν με συμβολικό τρόπο, με τον ίδιο τρόπο που διεκδικεί η κάθε ομάδα.» Τι θα έκαναν; Θα τα σπάγανε; Θα έκαναν επιθέσεις; Θα  ερχόντουσαν στο Μαξίμου και ενάντια στο Κοινοβούλιο; Τι απ’ όλα αυτά θα έκαναν; Είναι απαράδεκτη η στάση σας! 
      	Ξαναλέω πως είναι και αυτός ακόμη ένας λόγος, το «μακρύ χέρι της εξουσίας», που λένε οι αστυνομικοί. Οι συνδικαλιστές τους οι νόμιμοι λένε: «Δεν θέλουμε να είμαστε το μακρύ χέρι της εξουσίας, για να συζητήσουμε αυτό το θέμα». Και περιμέναμε, η Νέα Δημοκρατία να είναι η πρώτη που θα πει το «ναι» σ’ αυτό το ζήτημα. Διότι, αν θέλετε, θα έπρεπε να έχετε βιώσει τα αδιέξοδα, τις δυσκολίες, την ανάγκη διαμόρφωσης μιας κοινής άποψης, όσο γίνεται –εντελώς δεν γίνεται- ανάμεσα στις πολιτικές δυνάμεις, ώστε να έχουμε μια πολιτική διαφορετική για την Αστυνομία σ’ όλα αυτά τα ζητήματα τα οποία μπορούσαν να τεθούν. 
      Εγώ θα κάνω μια πολύ επιγραμματική αναφορά στα ζητήματα που θα θέλαμε εμείς, ως Συνασπισμός Ριζοσπαστικής Αριστεράς, να θέσουμε, αφού πρώτα καταθέσω στα Πρακτικά –για να δείτε πού φθάσατε- την ανακοίνωση της Ένωσης Αστυνομικών Υπαλλήλων Νομού Ηρακλείου, που λένε –προς τιμήν τους- οι αστυνομικοί όλων των βαθμών της Αστυνομικής Διεύθυνσης Ηρακλείου ότι στέκονται δίπλα, στο πλευρό  των αγροτών της Κρήτης, των πατεράδων τους, στα αδέλφια τους, στους συγγενείς τους και στα δίκαια αιτήματά τους. Ως συνδικάτο απαιτούν για μια ακόμη φορά να μη χρησιμοποιηθεί ο αστυνομικός ως το μακρύ χέρι της εξουσίας κ.λπ. Τίποτα απ’ αυτά δεν καταλαβαίνετε; 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω, επίσης, να καταθέσω την πρόταση σύστασης διακομματικής επιτροπής της ΠΟΑΣΥ. Τι σημαίνει ΠΟΑΣΥ; Γιατί ορισμένοι έχουν καχυποψία; Πού το πάει ο ΣΥΡΙΖΑ; Τι ρόλο παίζει ο ΣΥΡΙΖΑ κ.λπ.; ΠΟΑΣΥ είναι η Πανελλήνια Ομοσπονδία Αστυνομικών Υπαλλήλων. Δεν υπάρχει κανείς στη διοίκησή της που να προέρχεται από το δικό μας κομματικό χώρο. Κανείς απολύτως! 
      Ξέρετε πολιτικά από πού ξεκίνησαν αυτοί οι άνθρωποι. Έρχονται εδώ πέρα, βλέπουν όλα τα κόμματα, τους βλέπουμε και εμείς μέσα στις «καυτές» μέρες του Δεκέμβρη και μας λένε: «Ζητάμε διακομματική επιτροπή, για να δούμε όλα αυτά τα ζητήματα της Αστυνομίας». Καταθέτω την πρότασή τους στα Πρακτικά. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τι θέματα θα μπορούσε να δει κάποιος; Θα μπορούσε να δει το δημόσιο χαρακτήρα της ασφάλειας των πολιτών, να απαγορεύεται η οπλοφορία και η οπλοχρησία από ιδιωτικές  εταιρείες, να υπάρχει κατάργηση των ειδικών φρουρών και των συνοριακών φυλάκων και η ένταξη τους στην ΕΛΑΣ. Αναφέρθηκε ο κ. Καστανίδης. Με ένα-δυο μήνες ψευτοεκπαίδευση  κυκλοφορεί ο άλλος, όσο καλές προθέσεις και να έχει, με το όπλο μέσα στους δρόμους. 
      Δεύτερον, σύγχρονη εκπαίδευση, όχι στρατιωτική. Ο στρατός είναι για τους εχθρούς της πατρίδας, ώστε να υπερασπιστεί την πατρίδα, αν υπάρχει κίνδυνος, από τους εχθρούς της. Ο αστυνομικός είναι για να υπερασπιστεί το φίλο πολίτη. 
      Δεν μπορεί να εκπαιδεύονται στη Θήβα, στην Αυλώνα κλεισμένοι, σε στρατόπεδα, χωρίς ψυχολόγους, κοινωνιολόγους χωρίς επαφή με την κοινωνία.
      Τρίτον, δημιουργία μόνιμης διακοινοβουλευτικής επιτροπής για την επιλογή της ηγεσίας, τη δράση και τη λειτουργία της Αστυνομίας.
      Καταθέτω την απόφαση της κοινοβουλευτικής συνέλευσης του ΟΑΣΕ, που ζητάει κοινοβουλευτικό έλεγχο της Αστυνομίας απ’ όλες τις χώρες-μέλη. Ο ΟΑΣΕ, όπου προεδρεύει η Ελλάδα υποτίθεται.
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τέταρτον, αναδιοργάνωση των αστυνομικών τμημάτων με κριτήρια πληθυσμιακά, κοινωνικά, γεωγραφικά. Να μην ασχολείται η Αστυνομία με διαβατήρια, πράσινες κάρτες. Να υπάρξει δικαστική αστυνομία. Να μη λέμε ότι έχουμε πενήντα πέντε χιλιάδες αστυνομικούς και στην πραγματικότητα να υπάρχουν τριάντα πέντε χιλιάδες. Και εδώ να περιορίσουμε τους αστυνομικούς, τους οποίους έχουμε ως Βουλευτές, για να μη μιλήσω για άλλες κατηγορίες, για να μη μιλήσω για το ρόλο που παίζουν στα γήπεδα, όπου οι ΠΑΕ οφείλουν να εξασφαλίζουν την τάξη.
      Πέμπτον, εφαρμογή του ν.1264 στα συνδικαλιστικά και πολιτικά τους δικαιώματα. Εκδημοκρατισμό του συνδικαλισμού στην Αστυνομία.
      Έκτον, ανάδειξη του κοινωνικού ρόλου του αστυνομικού. Συνεργασία της Αστυνομίας με την Τοπική Αυτοδιοίκηση.
      Έβδομον, κατάργηση των ΜΑΤ και ΙΜΕΤ και ένταξη στα πολυδύναμα αστυνομικά τμήματα και εξασφάλιση αόπλων περιπολιών ή οτιδήποτε άλλο θα μπορούσε να γίνει άοπλα, με ασφάλεια, εξασφαλίζοντας και τον αστυνομικό και τον πολίτη.
      Όγδοον, εκσυγχρονισμός της εκπαίδευσης με βάση τις νέες μορφές εγκληματικότητας. 
      Ένατον, άμεση αναγνώριση του επικίνδυνου και ανθυγιεινού της εργασίας και αυστηρή εφαρμογή των κανόνων υγιεινής και ασφάλειας και για τους αστυνομικούς και για τους πολίτες με τα νέα χημικά σας.
      Δέκατον, αύξηση του βασικού μισθού σε επίπεδα που οι αστυνομικοί να μην αναγκάζονται σε ελεύθερη εργασία. Να μη βλέπουμε γνωστούς αστυνομικούς με συγγενείς τους στο χώρο σας, να έχουν κάνει εταιρεία security και να απασχολούν εργαζομένους της αστυνομίας σε δεύτερη απασχόληση. Να μη βλέπουμε αστυνομικούς πορτιέρηδες και ταξιτζήδες. Να μη βλέπουμε αστυνομικούς οι οποίοι να παίρνουν 700 ευρώ και να ξεκινάνε έτσι.
      Ξαναλέμε, έχετε τεράστια ευθύνη. Οι τοποθετήσεις σας για δήθεν λευκό χαρτί και επιτροπή διακομματική στην εκπαίδευση, είναι πλήρης υποκρισία. Σας προτείνει εδώ η Αντιπολίτευση, τρεις δυνάμεις της Αντιπολίτευσης, διακομματική επιτροπή με βάση τον Κανονισμό της Βουλής και εσείς δεν τον δέχεστε, όταν για τις πυρκαγιές έχουμε μία πολύ θετική εμπειρία.
      Εμείς θα επιμείνουμε σ’ αυτόν τον αγώνα. Χαιρόμαστε που στηρίζουμε τις θέσεις του κυρίου όγκου των αστυνομικών, όπως εκφράζονται από την πανελλήνια ομοσπονδία τους. Θέλω να πούμε ότι μπορεί η χώρα μας, όταν σταματήσετε να τους χρησιμοποιείτε σαν όργανο βίας ενάντια στην κοινωνία, να είναι ήσυχη ότι και ο εργαζόμενος και ο αστυνομικός θα πάνε το βράδυ στο σπίτι τους με ασφάλεια.
      Ευχαριστώ πολύ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Ιωάννης Δραγασάκης): Ο Πρόεδρος του Πανελλήνιου Σοσιαλιστικού Κινήματος κ. Παπανδρέου έχει το λόγο.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, το ζήτημα που συζητάμε σήμερα, αναδεικνύει με πολύ ανάγλυφο τρόπο τις μεγάλες μας διαφορές. Διαφορές πολιτικής, διαφορές αντίληψης, διαφορές στον τρόπο διακυβέρνησης της χώρας, διαφορές στον τρόπο που αντιλαμβανόμαστε τη λειτουργία του ελληνικού κράτους απέναντι στον Έλληνα πολίτη. 
      Και το δίλημμα είναι πολύ απλό: Ή το κράτος υπηρετεί το δημόσιο συμφέρον, υπηρετεί τον πολίτη, και έχει ως επίκεντρο της καθημερινής του συμπεριφοράς τον άνθρωπο και την επίλυση των προβλημάτων που αντιμετωπίζει και άρα θα σέβεται και θα προστατεύει τα δικαιώματά του, τη ζωή του και το βιός του, ή θα είναι κράτος υποχείριο μιας συντηρητικής αντίληψης ότι όλα γίνονται για να υπηρετήσουν σκοπιμότητες κομματικές, ψηφοθηρικές, εξασφάλισης και διατήρησης του απόλυτου κομματικού ελέγχου της εξουσίας, εξυπηρέτησης ειδικών και ισχυρών συμφερόντων και, έτσι, κλείνουμε τα μάτια στις παρανομίες των αρεστών και ευνοούμενων, ενώ αγνοούμε ή ακόμη και αδικούμε όσους θεωρούμε μη ελεγχόμενους, μη δικούς μας. 
      Αυτός ο διαχωρισμός της κοινωνίας, αυτός ο διχασμός της κοινωνίας, είναι μια βασική αντίληψη που μας διαφοροποιεί από τη Νέα Δημοκρατία. Και αν αυτά, πριν από πέντε χρόνια, ακούγονταν ως υπερβολή, σήμερα, τα έχει δει, τα έχει διαπιστώσει, τα έχει υποστεί ο πολίτης της χώρας. 
      Η αναξιοκρατία παντού. Το βόλεμα των «ημετέρων», η παράκαμψη του ΑΣΕΠ με τα «STAGES». Η τοποθέτηση σε όλες τις διοικήσεις των «δικών μας» συγγενών και κομματικών φίλων. Η κομματική πίεση και οι κυβερνητικές παρεμβάσεις στη δικαιοσύνη. Η αποφυγή κάθε ελεγκτικής αρχής, όπως στην υπόθεση των υποκλοπών, η λεηλασία του δημόσιου πλούτου, τα ασφαλιστικά ταμεία, η διασπάθιση της περιουσίας του ελληνικού λαού μέσω της Μονής Βατοπεδίου, τα ειδικά κονδύλια του Υπουργείου Πολιτισμού, η πρόσληψη αγροφυλάκων αντί γιατρών. Όλα τα παραπάνω είναι συμπτώματα της ίδιας αρρώστιας, μιας πελατειακής και αντιδημοκρατικής διακυβέρνησης, αυτής της Νέας Δημοκρατίας, μιας Κυβέρνησης και ενός Αρχηγού, που θεωρούν φέουδό τους το κράτος, που επιδιώκει την εξουσία για την εξουσία, με θύμα, βέβαια, το μέσο πολίτη, υποσκάπτοντας το δημόσιο συμφέρον, προς όφελος του κομματικού ή ακόμα και του ιδιοτελούς συμφέροντος. Όπως κάνουν και σήμερα στον τρόπο με τον οποίο διαχειρίζονται την ελληνική οικονομία και, κατά συνέπεια, το εισόδημα της ελληνικής οικογένειας, με πολιτικές που μειώνουν το εισόδημα της μέσης ελληνικής οικογένειας, χωρίς σχέδιο εξόδου από την οικονομική και κοινωνική κρίση. Με πελατειακές και προεκλογικές εξαγγελίες, που εμπαίζουν τους πολίτες και ταυτόχρονα υπονομεύουν το μέλλον της οικονομίας. Χωρίς όραμα, χωρίς σχέδιο για το νέο παραγωγικό πρότυπο, που χρειάζεται η χώρα μας. Αυτή είναι η πελατειακή πολιτική που ακολούθησε κατά γράμμα η Νέα Δημοκρατία, με τις ευλογίες του αρχηγού της, και στην Ελληνική Αστυνομία.
      Μήπως υπερβάλλω, κύριοι της Νέας Δημοκρατίας; Για ακούστε! Ενδιέφερε την Κυβέρνηση της Νέας Δημοκρατίας να περάσει προεδρικό διάταγμα για τα Σώματα Ασφαλείας εν μια νυκτί. Γιατί; Διότι καταργούσε το αντικειμενικό σύστημα μεταθέσεων, που είχε θεσπίσει το ΠΑΣΟΚ. Άλλαξε το πειθαρχικό δίκαιο των αστυνομικών υπαλλήλων αιφνιδιαστικά και μακριά από τα φώτα της δημοσιότητας. Γιατί; Για να μπορεί να επιβάλλει εξοντωτικές ποινές κατά βούληση. Αυτά, βλέπετε, τα θεωρούν ως αυτονόητα ότι θα τα έκανε η Νέα Δημοκρατία. Γι’ αυτό χαμογελάτε, γιατί είναι της πολιτικής σας. Τα υιοθετείτε αυτά. Εμείς τα καταγγέλλουμε αυτά.
      (Χειροκροτήματα από την πτέρυγα του ΠΑΣΟΚ)
       Όσο για τους ευνοούμενους, αυτοί που δείχνουν με τη διαγωγή τους τον αυταρχισμό ενός κράτους της Δεξιάς, αυτοί επιβραβεύονται. Δεν υπάρχει ουσιαστικά πειθαρχικό δίκαιο για παραβάτες αστυνομικούς, όπως στην περίπτωση της «ζαρντινιέρας» ή άλλων κρουσμάτων αστυνομικής και απαράδεκτης βίας. Παίρνουν μάλιστα ακόμα και προαγωγή. 
      (Στο σημείο αυτό, την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Ποια αναβάθμιση της ΕΛ.ΑΣ.; Η Κυβέρνηση δεν δαπάνησε σχεδόν τίποτα πέντε χρόνια τώρα για την ενίσχυση και αναβάθμιση της υλικοτεχνικής υποδομής της ΕΛ.ΑΣ.. Και βέβαια, όπως και αλλού, όπως παντού, δεν τήρησε τις οικονομικές υποσχέσεις της προς το προσωπικό της Αστυνομίας. Και βέβαια, δεν τήρησε, όπως αλλού, όπως παντού, την αρχή της αξιοκρατικής διαχείρισης του ανθρώπινου δυναμικού. 
      Το μόνο που ενδιέφερε την Κυβέρνηση της Νέας Δημοκρατίας και τον Αρχηγό της, ήταν ο ασφυκτικός, κομματικός έλεγχος, όχι μόνο της ηγεσίας και των επιτελείων, αλλά ολόκληρου του Σώματος. Πώς να σκέφτεται, λοιπόν, ο αστυνομικός το συμφέρον του πολίτη, όταν ξέρει ότι άλλα είναι τα κριτήρια με τα οποία κρίνεται, τιμωρείται ή προάγεται; Ακόμα και ο πιο φιλότιμος βρίσκεται σε δίλημμα, ποιον να υπηρετήσει. Το δημόσιο συμφέρον, τον πολίτη, το επαγγελματικό του καθήκον και συνείδηση, ή την εξυπηρέτηση της αυθαίρετης βούλησης και αντίληψης των κομματικών του προϊσταμένων; 
      Μία ευνομούμενη χώρα δεν θα άφηνε περιθώρια για τέτοια διλήμματα στον απλό αστυνομικό και, ακόμη περισσότερο, στην ιεραρχία των Σωμάτων Ασφαλείας. Σε μια δημοκρατική χώρα, ο αστυνομικός και ο αξιωματικός επιβραβεύονται όταν κάνουν καλά τη δουλειά τους. Προστατεύουν τον πολίτη, τα δικαιώματά του, προστατεύουν τη γειτονιά, τις περιουσίες, σέβονται τις βασικές αρχές ενός κράτους δικαίου, και πιστεύουν στην ισχύ του δικαίου και όχι στο δίκαιο του ισχυρού. Αυτό φέρατε στη χώρα μας, κύριοι της Νέας Δημοκρατίας. Το δίκαιο του ισχυρού. Την ανομία και την κατάρρευση κάθε έννοιας κράτους δικαίου. Πρόσφατο παράδειγμα: Θέλετε στο παρά πέντε να αλλάξετε τον εκλογικό νόμο. Παίζετε με τους θεσμούς. Παρ’ότι εμάς θα μας συνέφερε, με στενούς όρους, μικροκομματικούς, εμείς δεν παίζουμε με τους θεσμούς. Δεν μπαίνουμε σε τέτοιες λογικές.
      (Χειροκροτήματα από την πτέρυγα του ΠΑΣΟΚ)
       Και όταν εμείς καταθέσαμε σοβαρή πρόταση, το λεγόμενο «γερμανικό σύστημα» -παρότι δεν είναι το ίδιο μ’ αυτό για το οποίο εμείς μιλάμε, αλλά έχει κάποια στοιχεία του γερμανικού συστήματος-  για να κάνουμε σοβαρή τομή στην πολιτική ζωή της χώρας, για να μπορέσουμε να προασπίσουμε την αυτονομία της πολιτικής, εσείς κοιτούσατε πώς θα παίξετε με τους θεσμούς, όπως παίξατε με τους θεσμούς στην Αναθεώρηση του Συντάγματος, με τη νοθεία, με τις ψηφοφορίες, τα οποία βεβαίως υποβάθμισαν αυτόν τον οίκο της δημοκρατίας.
      (Χειροκροτήματα από την πτέρυγα του ΠΑΣΟΚ)
      Σε ό,τι αφορά τους αγρότες, το ζήσαμε και πάλι σήμερα το πρωί: Αυταρχισμός και βία. Η Κυβέρνηση δεν άντεξε την έλευση των απελπισμένων αγροτών από την Κρήτη –απελπισμένων από τη δική της πενταετή πολιτική- και έκανε μια επίδειξη πυγμής με τις αστυνομικές δυνάμεις. Προκαλέσατε τους αγρότες της Κρήτης, οξύνατε την κατάσταση, οδηγήσατε σε επικίνδυνες καταστάσεις, απέναντι σε αγρότες που ήλθαν να διαδηλώσουν ειρηνικά, με αποτέλεσμα ακόμη και να τραυματιστεί συνάδελφός μας.
      Κυρίες και κύριοι συνάδελφοι, είναι σαφές ότι το πρόβλημα της Αστυνομίας είναι στην ουσία πολιτικό. Εντάσσεται και αυτό στη γενικότερη αποδιοργάνωση του κράτους, που έχει προκαλέσει η κυβερνητική αναποτελεσματικότητα και πολιτική. Εντάσσεται στη γενικότερη λογική, τη δική σας λογική, ότι κοινωνικά προβλήματα λύνονται μέσω αστυνομικών μέτρων. Διότι δεν μπορέσατε, παρά τις σημερινές σας προφάσεις περί διαλόγου, και δεν μπορείτε να διαμορφώσετε ευρύτερες κοινωνικές συμμαχίες και συναινέσεις, για να πάει μπροστά η χώρα, διότι εξυπηρετείτε μειοψηφίες ειδικών συμφερόντων. Και κάθε συζήτηση περί διαλόγου είναι προφάσεις μπροστά σε μία προεκλογική περίοδο, για επικοινωνιακούς και μόνο λόγους.
      (Χειροκροτήματα από την πτέρυγα του ΠΑΣΟΚ)
      Αποτέλεσμα; Η απόρριψη και της σημερινής πρότασης. Η Κυβέρνηση αυτή, η Κυβέρνηση της Νέας Δημοκρατίας, είναι το κεντρικό πρόβλημα του τόπου. Η ευθύνη της για την αποδιοργάνωση της Ελληνικής Αστυνομίας, για τη γενικευμένη κυριαρχία του αισθήματος ανασφάλειας, είναι τεράστια. Έτσι, μ’ αυτές τις αντιλήψεις αυθαιρεσίας και δήθεν μαγκιάς, γίναμε μάρτυρες σε δραματικά γεγονότα στη χώρα μας, όπως στη δολοφονία του δεκαπεντάχρονου Αλέξη, τη βία στο κέντρο των πόλεων, την απόπειρα δολοφονίας ενός αστυνομικού. Και ξέρουμε, κυρίες και κύριοι -τουλάχιστον εμείς, οι σοσιαλιστές, γνωρίζουμε ανά τον κόσμο-  με μαθηματική ακρίβεια, πως όταν αυξάνεται η οικονομική ανισότητα, η ακρίβεια, η κοινωνική αδικία -και αυτό συνδυάζεται με την αίσθηση της έλλειψης δικαιοσύνης, της ατιμωρησίας των ισχυρών που πλουτίζουν παράνομα, των κυβερνητικών ιθυνόντων που εμπλέκονται και συγκαλύπτουν σκάνδαλα- τότε έχουμε την έξαρση της βίας, τότε βαίνουμε προς καταστάσεις που βλέπουμε σε χώρες, όπως της Λατινικής Αμερικής. Έτσι, βλέπουμε απαγωγές επιχειρηματιών, βεντέτες μεταξύ του υπόκοσμου, την πρωτοφανή εγκληματική ενέργεια σε βάρος μιας αλλοδαπής συνδικαλίστριας, στην περίπτωση της κ. Κούνεβα, την έξαρση της βίας που παρατηρείται στα γήπεδα το τελευταίο χρονικό διάστημα. Όλα είναι αποτελέσματα μιας νεοσυντηρητικής αυταρχικής κυβερνητικής πολιτικής, που διχάζει τον ελληνικό λαό και δεν τον ενώνει μπροστά στις μεγάλες προκλήσεις της εποχής. 
      Εμείς έχουμε μια εντελώς διαφορετική αντίληψη και βέβαια πολιτική, και το αποδείξαμε. Συμφιλιώσαμε, για πρώτη φορά μετά τον εμφύλιο, την Ελληνική Αστυνομία με την ελληνική κοινωνία. Καταφέραμε να έχουμε την πιο ασφαλή χώρα στους Ολυμπιακούς Αγώνες, καταφέραμε να μειώσουμε στο ελάχιστο τις πυρκαγιές τα καλοκαίρια, με ένα άρτια οργανωμένο Πυροσβεστικό Σώμα.
      Γιατί; Διότι μόνιμος στόχος μας ήταν, είναι και θα είναι, να υπηρετούμε το δημόσιο συμφέρον, τις αρχές της δημοκρατίας, την προάσπιση και προστασία των ανθρωπίνων δικαιωμάτων, την ασφάλεια και σιγουριά της ελληνικής οικογένειας. Αυτή είναι η διαφορά μας. Έχουμε διαφορετικούς προσανατολισμούς, μία διαφορετική πολιτική κουλτούρα. Διαφωνούμε σε μία βασική αρχή. Εσείς, επικαλείστε τη δήθεν τάξη, για να καταπατήσετε ακόμα και δικαιώματα και δημοκρατικές πρακτικές. Εμείς, δεν δεχόμαστε αυτήν τη λογική. Λέμε ξεκάθαρα: «Ο σκοπός δεν αγιάζει τα μέσα».
      Κυρίες και κύριοι συνάδελφοι, για το ΠΑΣΟΚ, δεν υπάρχει δίλημμα μεταξύ ασφάλειας και ελευθερίας, μεταξύ ασφάλειας και δημοκρατίας. Σ’ ένα ευνομούμενο κράτος, πρέπει και μπορούν να υπηρετούνται ταυτόχρονα και οι δύο αυτές αρχές, και να αισθάνεται σιγουριά ο πολίτης, και να μπορεί να γεύεται και τις ελευθερίες και τα δικαιώματά του. Και αυτό είναι που δεν μπορεί σήμερα να διασφαλίσει η Νέα Δημοκρατία. Είναι θέμα πολιτικής, είναι όμως και θέμα βούλησης, που δεν έχετε εσείς. Ακριβώς επειδή θέλουμε να εγγυηθούμε ότι τα Σώματα Ασφαλείας υπηρετούν αποκλειστικά το δημόσιο συμφέρον, υπερασπίζονται τα ανθρώπινα δικαιώματα, εκπαιδεύονται, οργανώνονται, κατευθύνονται αποκλειστικά μ’ αυτούς τους στόχους, στηρίζουμε σήμερα την πρωτοβουλία του ΣΥΡΙΖΑ, που κατέθεσε στη Βουλή πρόταση για Διακομματική Επιτροπή για την Ελληνική Αστυνομία. Πρέπει να ληφθούν αποφάσεις, για να υπάρχει διαφάνεια στις προαγωγές. Επιτέλους, εγγύηση για αξιοκρατικά κριτήρια. Εγγύηση για ουσιαστική εκπαίδευση. Σιγουριά για την εξυπηρέτηση του στόχου της προστασίας των ανθρωπίνων δικαιωμάτων, καθώς και παρεμπόδιση κάθε προσπάθειας κομματικής ή άλλης εξωθεσμικής παρέμβασης στη λειτουργία της Ελληνικής Αστυνομίας. Και η δική μας βούληση δεν αφορά μόνο τη σημερινή μας θέση ως Αξιωματική Αντιπολίτευση, αλλά η υποστήριξη που δίνουμε στην πρόταση του ΣΥΡΙΖΑ, είναι η υπόσχεσή μας να υπηρετήσουμε αυτές τις αρχές και αύριο, ως κυβέρνηση της χώρας. Και με τον τρόπο αυτό, μπορούμε να αποκαταστήσουμε μία δημοκρατική σχέση μεταξύ Αστυνομίας και πολίτη, προωθώντας παράλληλα και συγκεκριμένα μέτρα, που αναβαθμίζουν την ποιότητα της Αστυνομίας στη χώρα μας. Είναι κρίμα -αλλά αυτό αποδεικνύει βεβαίως και τη δική σας υποκρισία- που απορρίπτετε αυτήν την πρόταση. 
      Αναρωτιόμαστε, γιατί καλείτε τα κόμματα σε διάλογο σε άλλα θέματα, όπως στην παιδεία, ενώ δεν θέλετε μία διακομματική για την Αστυνομία; Προφανώς, διότι η διακομματική στην Αστυνομία θα απεκάλυπτε ακόμα περισσότερο αυτή σας την κομματική παρέμβαση στον χώρο των Σωμάτων Ασφαλείας. 
      Σε κάθε περίπτωση, θεωρώ σημαντική την ευκαιρία της συζήτησης, για να καταθέσουμε εν συντομία τις δικές μας προτάσεις για το κεφάλαιο «ασφάλεια» στη χώρα μας. 
      Πρώτον, χρειάζεται η απελευθέρωση των αστυνομικών δυνάμεων από την εκτέλεση καθηκόντων διοικητικής κυρίως φύσης, που δεν σχετίζονται με την αποστολή και το έργο τους. 
      Η επιστροφή των αστυνομικών στις γειτονιές, με περιπολίες πεζών ή με μοτοσικλέτες ή αυτοκίνητα, είναι απολύτως αναγκαία.
      Δεύτερον, να προχωρήσουμε σε πλήρη αναδιοργάνωση των σπουδών και της εκπαίδευσης των αστυνομικών. 
      Τρίτον, είναι η δημιουργία Ινστιτούτου Πολιτικής κατά του εγκλήματος και πολιτικής ασφάλειας, διεθνούς επιστημονικού κύρους.
      Τέταρτον θεωρούμε αυτονόητη την αλλαγή στον τρόπο επιλογής της ηγεσίας της Ελληνικής Αστυνομίας, με βάση επαγγελματικά και ποιοτικά κριτήρια, και όχι κομματικά ή συγγενικά κριτήρια, κύριοι της Νέας Δημοκρατίας. Αυτό εμείς θα το τηρήσουμε ως κυβέρνηση της χώρας, ώστε να τερματιστούν η αναξιοκρατία και ο κομματισμός.
      (Χειροκροτήματα από την πτέρυγα του ΠΑΣΟΚ)
      Πέμπτον, είναι αναγκαία η ριζική αλλαγή της διοικητικής δομής και λειτουργίας της Ελληνικής Αστυνομίας. Η διοικητική δομή της ΕΛΑΣ, όπως και των άλλων Σωμάτων Ασφαλείας, πρέπει να αντιστοιχηθεί και θα αντιστοιχηθεί με τη νέα διοικητική δομή της χώρας (επιτελικό κράτος, περιφερειακή αυτοδιοίκηση, διοίκηση και ισχυρός δήμος).
      Τέλος, είναι αυτονόητη η αναβάθμιση της υλικοτεχνικής υποδομής με επαρκή χρηματοδότηση.
      Κυρίες και κύριοι συνάδελφοι, είναι φανερό ότι αποτελεί επείγουσα προτεραιότητα η αύξηση της αποτελεσματικότητας της Ελληνικής Αστυνομίας σ’ ό,τι αφορά την ασφάλεια των πολιτών. Είναι φανερό ότι αποτελεί επείγουσα προτεραιότητα η ανάκτηση του κύρους της ΕΛΑΣ στα μάτια των πολιτών, καθώς και της εμπιστοσύνης και της αυτοπεποίθησής τους. 
      Για τα παραπάνω, έχω και προσωπική αντίληψη. Πρόσφατα, είχα την ευκαιρία να επισκεφθώ –νύχτα μάλιστα- το κέντρο επιχειρήσεων της Άμεσης Δράσης στη Γενική Αστυνομική Διεύθυνση Αθηνών και, στη συνέχεια, το Αστυνομικό Τμήμα Κυψέλης. Ενημερώθηκα για την κατάσταση που επικρατεί στον τομέα της δημόσιας τάξης και για τα πολλά προβλήματα που αντιμετωπίζουν οι αστυνομικοί στην άσκηση των καθηκόντων τους. Μάλιστα στο ερώτημα για ποια θέματα υπάρχουν, οι περισσότερες κλήσεις, μου απάντησαν, ότι το πρώτο είναι τα θέματα της τροχαίας και το δεύτερο είναι η ενδοοικογενειακή βία. Αυτό δείχνει βέβαια ένα βαθύτερο κοινωνικό πρόβλημα, δείχνει όμως και την ανάγκη σωστότερης εκπαίδευσης της Αστυνομίας, για την αντιμετώπιση δύσκολων και πολλές φορές νέων κοινωνικών προβλημάτων. Δείχνει επίσης την ανάγκη για μία πολιτεία, που θα σκύβει πάνω στα κοινωνικά προβλήματα με διάφορους τρόπους, όπως είναι οι θεσμοί κοινωνικής πρόνοιας, η «Βοήθεια στο Σπίτι», τα κέντρα για τα εξαρτημένα άτομα, μέχρι και οι κοινωνικοί λειτουργοί που μπορούν να αντιμετωπίσουν ανθρώπινα τα σύγχρονα ζητήματα της εποχής. 
      Δεν μπορούμε να περιμένουμε, η Αστυνομία να είναι εκείνη που θα διαχειρίζεται κάθε κοινωνικό πρόβλημα που προκύπτει. Για όλα αυτά, χρειάζεται μία άλλη κυβέρνηση, που έχει άλλους στόχους και ξέρει να σχεδιάζει σοβαρά και υπεύθυνα για τους στόχους αυτούς. Που θέλει και μπορεί. Αυτήν την ευθύνη αναλαμβάνουμε εμείς, ως Πανελλήνιο Σοσιαλιστικό Κίνημα.
      	Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΟΣ (Δημήτριος Σιούφας): Το λόγο έχει ο Αναπληρωτής Υπουργός Εσωτερικών κ. Χρήστος Μαρκογιαννάκης.
      	ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κυρίες και κύριοι συνάδελφοι, είμαι υποχρεωμένος να αρχίσω την ομιλία μου αναφερόμενος στα σημερινά γεγονότα στον Πειραιά μιας που πολύς λόγος έγινε σήμερα τόσο από τους συναδέλφους Βουλευτές της Αντιπολίτευσης όσο και από τον κ. Αλαβάνο αλλά και από τον μόλις κατελθόντα του Βήματος κ. Παπανδρέου. Λυπάμαι πάρα πολύ γι’ αυτήν την καπηλεία, λυπάμαι πάρα πολύ για την υποκρισία και λυπάμαι πάρα πολύ ιδιαίτερα για το ΠΑΣΟΚ που έφθασε στο σημείο να εκμεταλλεύεται κατά τρόπο ανάλγητο κομματικά το δίκαιο αγώνα των αγροτών να διεκδικήσουν κάτι καλύτερο.
      	Επειδή οι βολές ήταν περισσότερο προσωπικές από το πρωί τόσο από ορισμένους συμπατριώτες μου αλλά και από ορισμένους συναδέλφους, θέλω να κάνω κάποιες διευκρινίσεις.
      Ο τελευταίος μέσα σ’ αυτήν την Αίθουσα ο οποίος θα μπορούσε να έχει οποιαδήποτε αντίρρηση για τις διεκδικήσεις των αγροτών θα ήμουν εγώ. 
      Και θα ήμουν εγώ, γιατί εγώ, αγαπητοί συνάδελφοι, σε αντίθεση με όλους όσοι με επικρίνουν εδώ μέσα, γεννήθηκα στο χωράφι, μεγάλωσα στο χωράφι, ανατράφηκα από το χωράφι και έτσι με γνωρίζουν οι συμπατριώτες μου που με ακούν αυτήν τη στιγμή και το ξέρουν και οι συνάδελφοι εκ Χανίων που είναι εδώ μέσα.
      (Θόρυβος στην Αίθουσα)
      Εγώ το σεβασμό μου προς την αγροτιά τον δείχνω κάθε Σάββατο, όταν επισκέπτομαι δύο γεροντάκια σ’ ένα μικρό χωριό του Νομού Χανίων, συνταξιούχους του ΟΓΑ που τους οφείλω τα πάντα.
      Δεν επιτρέπω, λοιπόν, σε κανέναν, δεν δίνω σε κανέναν το δικαίωμα να με υβρίζει. Κάνω το καθήκον μου, τη δουλειά μου, όπως εγώ νομίζω ότι είναι σωστό και δέχομαι κριτική ότι ενδεχομένως μπορεί να έκανα κάποιο λάθος, αλλά ότι εγώ υποδέχθηκα τους συμπατριώτες μου με χημικά και τους φέρθηκα κατά τρόπο απαράδεκτο, δεν το δέχομαι.
      Θα σας πω την ιστορία όπως έχει. Όλοι οι αγρότες στην Ελλάδα διεκδίκησαν με μπλόκα. Μπορεί να διαφωνούμε με αυτόν τον τρόπο…
      ΓΕΩΡΓΙΟΣ ΝΤΟΛΙΟΣ : Μα, εσείς ήσασταν διαπραγματευτής στα μπλόκα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Σας παρακαλώ!
      Μπορεί να διαφωνούμε, αλλά κανείς μα κανείς δεν σκέφθηκε ότι θα έπρεπε να πάρει τα τρακτέρ και να έρθει να καταλάβει το κέντρο της Αθήνας.
      ΔΗΜΗΤΡΙΟΣ ΤΣΙΡΩΝΗΣ: Δεν είναι κουκουλοφόροι οι αγρότες.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Σας παρακαλώ πάρα πολύ!
      ΠΡΟΕΔΡΟΣ (Δημήτριος Σιούφας): Κύριε συνάδελφε, σας παρακαλώ!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Κανείς, λοιπόν, ούτε από τα Τέμπη ούτε από τη Φθιώτιδα ούτε από πουθενά αλλού κατέβηκε στο κέντρο της Αθήνας να το καταλάβει με τρακτέρ.
      Και επειδή στην Κρήτη από λάθη των συνδικαλιστών του ΠΑΣΟΚ και εσωκομματικές τριβές…
      (Θόρυβος στην Αίθουσα)
      ….συνεπεία της κατάληψης του αεροδρομίου ο αγώνας αποσυντονίστηκε, έγιναν εν τέλει και εκεί μπλόκα που θα μπορούσαν να συνεχίζονται και αυτή τη στιγμή, αλλά θέλησαν να έρθουν στην Αθήνα να διαδηλώσουν.
      Εγώ την πληροφορία την είχα. Επικοινώνησα με τον αρμόδιο Υπουργό, ο οποίος απεδέχθη συνάντηση με τους αρμοδίους, με αυτούς οι οποίοι ήθελαν να του εκθέσουν τα προβλήματα την Κυριακή το απόγευμα, δηλαδή χθες το απόγευμα. Το ανακοίνωσα παίρνοντας τηλέφωνα τη Νομάρχη Ηρακλείου, το Δήμαρχο Ηρακλείου, τους συναδέλφους μου. Μάρτυράς μου ο κ. Μπαντουβάς, στον οποίο είπα «Ανακοίνωσε στους συνδικαλιστές και στους φορείς ότι ο Υπουργός περιμένει να τους δει την Κυριακή στο γραφείο του».
      Η απάντηση ήταν αρνητική. Και όχι μόνο αυτό, αγαπητοί συνάδελφοι, αλλά για να δείτε την κομματικοποίηση της προσπάθειας, υπήρχαν και σπόνσορες συγκεκριμένοι με καταβολή χρηματικών ποσών, κομματικά όργανα, προκειμένου να διευκολυνθεί η υπόθεση.
      Και όταν έγινε μία συνάντηση πριν από μερικές μέρες στο Ηράκλειο για να δουν τι θα απογίνει…
      ΙΩΑΝΝΗΣ ΑΜΟΙΡΙΔΗΣ: Τι είναι αυτά που λέτε, κύριε Υπουργέ; Αυτά είναι προπαγάνδα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Σας παρακαλώ! Το ξέρουν όλοι.
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, διεξάγεται η συζήτηση μέχρι να ανέλθει στο Βήμα ο κ. Μαρκογιαννάκης με τον πλέον ήπιο και ήρεμο τρόπο. Σας παρακαλώ πάρα πολύ! Δεν είναι δυνατόν την ώρα που βρίσκεται στο Βήμα ο ομιλητής για να απαντήσει, πέντε συνάδελφοι από την πλευρά σας, να μην επιτρέπετε να ομιλήσει. Σας παρακαλώ πάρα πολύ να μην συνεχιστεί αυτή η κατάσταση, γιατί δεν θέλω να εφαρμόσω τον Κανονισμό. Έχετε την άποψή σας. Να ανεβείτε μετά στο Βήμα και να την καταθέσετε.
      Συνεχίστε, κύριε Υπουργέ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Την περασμένη εβδομάδα έγινε μία συνάντηση φορέων, προκειμένου να αποφασισθεί τι θα γίνει. Ο Πρόεδρος της Ομοσπονδίας Αγροτικών Συνεταιρισμών Νομού Ηρακλείου ευρισκόμενος στο βήμα κατηγορήθηκε από κάποιον από κάτω ότι λειτουργεί κομματικά. Ξέρετε πώς απάντησε; «Εγώ κομματικά, που όταν εγκατέλειψα το αεροδρόμιο, παρ’ ολίγο να με διαγράψουν από το κόμμα μου;». Αυτό είπε ο άνθρωπος, είναι καταγεγραμμένο και υπάρχει και η φωνή και η εικόνα. Ο συνάδελφος κ. Σκουλάκης ήταν εκεί.
      Παρά, λοιπόν, τις εκκλήσεις τις οποίες έκανα και δημόσια να μην ανέβουν τρακτέρ, «να ανεβείτε όσοι θέλετε, μαζί σας θα είμαι, μαζί θα πάμε στον Υπουργό, αλλά τρακτέρ όχι, ακόμα η Αθήνα δεν έχει συνέλθει από το Δεκέμβριο, ακόμα συζητείται η Ελλάδα στο εξωτερικό απ’ αυτά που έγιναν το Δεκέμβριο, δεν πρέπει να δώσουμε την παραμικρή δυνατότητα να επαναληφθούν ούτε καθ’ υπόνοια», παρά ταύτα ήρθαν τα τρακτέρ. Τεράστια τρακτέρ με το ένα υνί που καρφώνει ένα μέτρο κάτω!
      ΘΕΟΔΩΡΟΣ ΠΑΓΚΑΛΟΣ: Γιατί δεν τους σταματήσατε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Γιατί δεν τους σταματήσαμε; Θα σας πω γιατί δεν τους σταματήσαμε. Πού να τους σταματήσουμε; 
      ΘΕΟΔΩΡΟΣ ΠΑΓΚΑΛΟΣ: Στο Ηράκλειο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών):  Μπούκαραν μέσα στο πλοίο, κύριε Πάγκαλε. Ο εισαγγελέας τους εκλιπαρούσε, οι δυνάμεις δεν έφθαναν. Εν πάση περιπτώσει, δεν ξέρω τι θα γινόταν στο Ηράκλειο, εάν επιχειρείτο κάποια βία για να μην έρθουν.
      Έρχονται, λοιπόν, με τα τεράστια τρακτέρ. Και προσέξτε, οργανώνουν την εκστρατεία τα ίδια πρόσωπα, τα οποία προ ετών οργάνωσαν εκδηλώσεις στα Χανιά και έκαψαν τη νομαρχία, οργάνωσαν εκδηλώσεις στο Ηράκλειο και έκαψαν τη νομαρχία. Με τρακτέρ έσυραν τις κολώνες της νομαρχίας και την έριξαν κάτω. Είναι τα ίδια πρόσωπα, τα οποία στη συνείδηση βέβαια της πλατιάς μάζας των αγροτών δεν έχουν θέση. Είναι απορριπτέοι, διότι είναι οι εκτελεστές του ελαιολάδου, είναι οι άνθρωποι οι οποίοι έθαψαν τον ελαιοκαλλιεργητή. Ήταν, όμως, οι ίδιοι άνθρωποι. Και ήρθαν, παρά τις προειδοποιήσεις ότι δεν θα γίνει πορεία με τρακτέρ στην Αθήνα. Όποιος από εσάς θέλει, ας βγει μετά από εμένα να πει «ναι, να γίνει η πορεία με τρακτέρ στην Αθήνα». Να το πείτε, όμως, εδώ και όχι αορίστως να βρίζει ο καθένας και να στοχοποιεί εμένα σε ποιους; Στους αγρότες του Νομού Χανίων, που είμαι σπλάχνο από τα σπλάχνα τους. Ποιος από εσάς έχει δουλέψει μεροκάματο; 
      (Θόρυβος από την πτέρυγα του ΠΑΣΟΚ)
      Τσάμπα μεροκάματο; 
      (Θόρυβος από την πτέρυγα του ΠΑΣΟΚ)
      ΙΩΑΝΝΗΣ ΑΜΟΙΡΙΔΗΣ: Δούλεψες εσύ μεροκάματο και δεν δουλέψαμε εμείς;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών):  Σας παρακαλώ! Με στοχοποιείτε…
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Δημήτριος Σιούφας): Σας παρακαλώ! 
      Κύριε Υπουργέ…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Με στοχοποιείτε και με στοχοποιούν οι συμπατριώτες μου... 
      ΠΡΟΕΔΡΟΣ (Δημήτριος Σιούφας): Κύριε Υπουργέ, σας παρακαλώ πολύ την έκφραση την οποία χρησιμοποιήσατε είτε να την διορθώσετε είτε να την ανακαλέσετε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Στα χωράφια, κύριε Πρόεδρε. Συμπληρώνω, στα χωράφια.
      ΠΡΟΕΔΡΟΣ (Δημήτριος Σιούφας): Ευχαριστώ.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Στα χωράφια; Τι σημαίνει αυτό; 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Δημήτριος Σιούφας): Σας παρακαλώ πάρα πολύ, κύριοι συνάδελφοι.
       ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Σας παρακαλώ, κύριε Πρόεδρε! Είναι εκφράσεις αυτές; Σε ποιους απευθύνεστε, κύριε Υπουργέ; 
      ΠΡΟΕΔΡΟΣ (Δημήτριος Σιούφας): Κύριε Πετσάλνικε, σας παρακαλώ…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Στοχοποιούμαι…
      (Θόρυβος από την πτέρυγα του ΠΑΣΟΚ)
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Ακριβώς να μας πείτε. Σε ποιους απευθύνεστε; Στους Βουλευτές;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών):  Στοχοποιούμαι, λοιπόν, στους αγρότες, στους συμπατριώτες μου…
      ΠΡΟΕΔΡΟΣ (Δημήτριος Σιούφας): Κύριε Υπουργέ, ένα λεπτό.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών):  Παρακαλώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Παρακαλώ πολύ να διορθώσετε την έκφραση την οποία χρησιμοποιήσατε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Εντάξει, κύριε Πρόεδρε.
      ΣΑΒΒΑΣ ΤΣΙΤΟΥΡΙΔΗΣ: Μια ερώτηση έκανε ο συνάδελφος, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Κύριε Τσιτουρίδη, σας παρακαλώ πολύ! 
      Κύριε Υπουργέ, σας παρακαλώ πολύ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Την διορθώνω. Δεν ξέρω εάν υπάρχουν πολλοί…
      ΠΡΟΕΔΡΟΣ (Δημήτριος Σιούφας): Κατόπιν τούτου, θεωρείται λήξαν το θέμα.
      Συνεχίστε, κύριε Υπουργέ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Και αυτήν τη στιγμή δέχομαι απειλές, δέχεται το γραφείο μου στα Χανιά επιθέσεις. 
      Όταν ήρθαν οι συμπατριώτες μας στην Αθήνα, απ’ ό,τι καταλαβαίνετε, δεν ήταν δυνατόν να γίνει πορεία με τα τρακτέρ. Δεν μπορούσε να γίνει πορεία με τα τρακτέρ, διότι έστω και ο ελάχιστος κίνδυνος να υπήρχε να γίνει χάος η Αθήνα δεν μπορούσαμε σε καμμία περίπτωση να το επιτρέψουμε. Εάν κάποιος έχει αντίθετη άποψη, να το πει εδώ. 
      Και τι είπαμε; Περάστε, προχωρήστε όλοι, να σας φέρουμε λεωφορεία. Επικοινώνησα με τον κ. Στυλιανίδη και του είπα να έχει στη διάθεση του Υπουργείου είκοσι πέντε με τριάντα λεωφορεία να κατέβουν στον Πειραιά να πάρουν τους ανθρώπους, να τους πάνε όπου θέλουν. Τους είπαμε να κατέβουν οι Υπουργοί κάτω, εδώ, να μιλήσουν μαζί σας. Τίποτα απ’ όλα αυτά. Τα τρακτέρ στην Αθήνα, στην Ομόνοια, στην Πανεπιστημίου, στη Βουλή.
      Εγώ, αγαπητοί συνάδελφοι, είπα όχι. Εάν κάποιος βρεθεί να πει ναι, με γεια του, με χαρά του! Δεν υπάρχει σε καμμία περίπτωση πρόθεση από εμένα να επιτραπεί κάτι τέτοιο, διότι θεωρώ ότι είναι επικίνδυνο. Γι’ αυτόν το λόγο, για κανένα άλλο λόγο. 
      Αν ήθελαν να κάνουν μια βόλτα με τα τρακτέρ από το Ηράκλειο στα Χανιά ή από τα Χανιά στο Ηράκλειο, πολύ ευχαρίστως. Αν ήθελαν να συνεχίσουν τα μπλόκα, πολύ ευχαρίστως. Αυτή είναι η ουσία του πράγματος. Και δεν επετέθησαν οι αστυνομικοί. Οι αστυνομικοί δέχτηκαν επίθεση απ’ αυτά τα τεράστια τρακτέρ, τα οποία μπροστά έχουν κάτι σαν πιρούνες, με δολοφονική διάθεση. Και έκαναν ελαχιστότατη χρήση χημικών, προκειμένου να αμυνθούν. Δεν χτύπησαν κανέναν. Τραυματίστηκαν αστυνομικοί. Η κυρία συνάδελφος λέγεται ότι τραυματίστηκε από τρακτέρ, το οποίο τη χτύπησε. 
      	ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Όχι, λέγεται, έτσι είναι. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Έτσι έγινε. Από τρακτέρ χτυπήθηκε, δεν την χτύπησαν αστυνομικοί. 
      ΧΡΗΣΤΟΣ ΠΑΠΟΥΤΣΗΣ: Τι εννοείτε «λέγεται»; Δεν έγινε έτσι; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Μα από τρακτέρ χτυπήθηκε. Σας παρακαλώ πολύ. 
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, δεν μπορώ να αντιληφθώ αυτή την ένταση και τις συνεχείς διακοπές. Σας παρακαλώ! 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Σας πληροφορώ και κάτι άλλο. Εν τέλει έγινε η συνάντηση μεταξύ των φορέων και των αρμοδίων Υφυπουργών, στο Υπουργείο Εμπορικής Ναυτιλίας. Ξέρετε πού διαφώνησαν; Στο ότι ναι, εντάξει, συμφωνούμε, αλλά να πάμε και μία βόλτα μέχρι την Αθήνα. Αυτήν τη λογική εγώ δεν την καταλαβαίνω, σε καμμία περίπτωση. 
      Έρχομαι τώρα στην πρόταση την οποία έκανε ο ΣΥΡΙΖΑ. Όταν άκουγα τον κ. Παπανδρέου που έλεγε ότι επειδή ο κ. Παυλόπουλος εξέφρασε μία άποψη περί του εκλογικού νόμου και είπε ότι η Νέα Δημοκρατία εκμεταλλεύεται τους θεσμούς, έμεινα με το στόμα ανοιχτό, ιδιαίτερα όταν αντελήφθην ότι αναφέρεται στον εκλογικό νόμο. Μα, ποιος, άλλος χρησιμοποίησε τον εκλογικό νόμο, εκτός από το ΠΑΣΟΚ, για ίδιον κομματικόν όφελος; Όποτε βλέπατε ότι χάνετε τις εκλογές αλλάζατε τον εκλογικό νόμο και τον κάνατε αναλογικότερο. Όταν βλέπατε ότι κερδίζετε τις εκλογές και εφόσον είχε προηγηθεί κάποιος εκλογικός νόμος, ο οποίος ήταν προς την κατεύθυνση της ενισχυμένης αναλογικής, καλός ο εκλογικός νόμος. Και αν σήμερα υπάρχει αυτή η μικρή πλειοψηφία βουλευτικών εδρών στο Κοινοβούλιο, για τη Νέα Δημοκρατία, πού οφείλετε; Στον εκλογικό σας νόμο. Διότι εάν ο εκλογικός νόμος δεν άλλαζε την τελευταία στιγμή, ασφαλώς η πλειοψηφία θα ήταν διαφορετική. Δεν μπαίνω τώρα εγώ στη διαδικασία να πω ποιο είναι το καλύτερο εκλογικό σύστημα, αν είναι καλύτερο εκλογικό σύστημα η απλή αναλογική ή η ενισχυμένη ή το γερμανικό. Αυτή είναι μία συζήτηση που θα γίνει κάπου αλλού. Να μη λέμε όμως, πράγματα τα οποία δεν έχουν καμμία λογική, καμμία βάση και καμμία σχέση με την αλήθεια. 
      Άκουσα τον κ. Παπανδρέου να λέει ότι κομματικοποίησε η Νέα Δημοκρατία την Αστυνομία. Ε, όχι, δεν είναι έτσι. Αν η Αστυνομία έχει σήμερα προβλήματα, οφείλονται κατά πολύ στον άκρατο κομματισμό τον οποίο δυστυχώς επέβαλε το ΠΑΣΟΚ. 
      Θα σας πω, κύριοι συνάδελφοι, μόνο ένα νούμερο. Μία χρονιά έκανε κρίσεις ο κ. Τσούρας και αποστράτευσε εκατόν τέσσερις αστυνομικούς υποδιευθυντές –που ποτέ δεν γίνονται αποστρατείες υποδιευθυντών- για να κάνει εκκαθάριση. Έφυγαν όλοι. Ξέρετε πώς γίνονταν οι εισαγωγικές εξετάσεις στις παραγωγικές σχολές της Αστυνομίας, επί ημερών σας, την πρώτη -τη δεύτερη άλλαξε- οκταετία; Με ένα χαρτάκι. Καθόλου εξετάσεις. Με ένα σημείωμα. Δυστυχώς. 
      ΓΕΩΡΓΙΟΣ ΝΤΟΛΙΟΣ: Επί σαράντα χρόνια πώς γίνονταν; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Όχι, δεν ήταν έτσι. Επί σαράντα χρόνια ήταν αυστηρές οι εξετάσεις. Ήταν πολύ αυστηρές. Και όποιος δεν ήταν μαζί σας, ετίθετο εκτός μάχης νωρίς-νωρίς. 
      Έρχομαι τώρα σε κάποια ειδικότερα ζητήματα τα οποία ετέθησαν, γιατί πρέπει να τα κουβεντιάσουμε. Λέτε: «Γιατί πρέπει οι αστυνομικοί να εκπαιδεύονται κάποιες μέρες στο στρατό;». Είναι έξι εβδομάδες. Πριν πείτε το επιχείρημα, θα έπρεπε να δείτε ποιος επέβαλε αυτήν την υποχρέωση. Την επέβαλε διά νόμου ο κ. Βαλυράκης το 1996, ως Υπουργός Δημόσιας Τάξης. Τότε έγινε η νομοθετική ρύθμιση. Μπορείτε να το δείτε. Και έρχεστε και μας επικρίνετε εμάς που εφαρμόζουμε ένα δικό σας νόμο; Και καλώς το έκανε, διότι μετά την εισαγωγή με τις πανελλήνιες εξετάσεις, αυτά τα παιδιά των δεκαοκτώ ετών, πρέπει να υποστούν μία εκπαίδευση έξι εβδομάδων, να πάρουν χαμπάρι λίγο από πειθαρχία και λίγο από στρατιωτική εκπαίδευση. Είναι παιδιά δεκαοκτώ ετών που δεν έχουν πάει στο στρατό. 
      Έρχομαι στο πειθαρχικό.  Το καινούργιο πειθαρχικό ήταν το αποτέλεσμα ευρύτατου διαλόγου με τους συνδικαλιστές, που εγώ το συνδικαλισμό τον σέβομαι, αλλά μέχρι το σημείο που να μην είναι συνδιοίκηση. Καλός ο συνδικαλισμός, να διεκδικήσει, να κάνει προτάσεις για θεσμικές μεταβολές αλλά όχι συνδιοίκηση. Τη διοίκηση την έχει ο προϊστάμενος, την έχει η ηγεσία. Ο συνδικαλισμός έχει κάποιον άλλο ρόλο.
      Το καινούργιο πειθαρχικό δίκαιο, το τελευταίο που ψηφίστηκε μετά από ευρύτατο διάλογο με τις συνδικαλιστικές οργανώσεις, είναι καλό πειθαρχικό δίκαιο, επιταχύνει τις διαδικασίες, είναι σε ορισμένα θέματα αυστηρότερο εκεί που πρέπει να είναι, ιδιαίτερα στα θέματα διαφθοράς και σε καμμία περίπτωση δεν επιτρέπει την ατιμωρησία του παρελθόντος. 
      Κύριοι συνάδελφοι, θα σας καταθέσω μια προσωπική εμπειρία.
      Όταν ήμουν Υφυπουργός Δημόσιας Τάξης το διάστημα 2004 – 2006, είχα πάει στην Ξάνθη και με χαιρέτησε κάποιος κύριος. Στη συνέχεια κάποιοι άλλοι μου είπαν: Ξέρετε ποιος είναι αυτός; Τους απάντησα, όχι δεν ξέρω.  Μου λένε αυτός έχει καταδικαστεί δυο χρόνια ως συνεργάτης εμπόρου ναρκωτικών! Τους λέω: Και είναι ακόμα στο Σώμα; Μου είπαν ότι του επεβλήθη πειθαρχική ποινή δυο μηνών! Και υπηρετεί ακόμα αυτός ο κύριος. Αυτό ήταν το πειθαρχικό δίκαιο το οποίο θέλετε να υπάρχει. Ε, όχι. Θέλουμε ένα αντικειμενικό, ενδεχομένως αυστηρό, αλλά πειθαρχικό το οποίο να ωφελεί την Αστυνομία.
      Έρχομαι τώρα στο προεδρικό διάταγμα 100/03 για το οποίο κόπτεστε και άκουσα ότι δι’ υφαρπαγής πήγε να περάσει μια τροποποίησή του.
      Κύριοι συνάδελφοι, η τροποποίηση η οποία επιχειρήθηκε να γίνει ήταν σωστή και σας λέω ότι θα επανέλθει. Και θα επανέλθει διότι πρέπει να λειτουργήσει η Αστυνομία, διότι αυτήν τη στιγμή με αυτό το προεδρικό διάταγμα είναι αδύνατο στην ηγεσία να μετακινήσει έναν κακό αστυνομικό, ο οποίος δεν έχει κάνει τόσα αυταπόδεικτα πειθαρχικά που να πρέπει να αποταχθεί, αλλά, όμως, έχει στην πλάτη του ένα σωρό αναρρωτικές, είναι τεμπέλης, είναι απείθαρχος είναι οτιδήποτε άλλο και δεν έχει το δικαίωμα η ηγεσία να του πει, «πήγαινε στο διπλανό νομό». 
      Το σημαντικότερο, όμως, το εξωφρενικό ποιο είναι;  Πηγαίνετε σε ορισμένες περιοχές της Ελλάδος να δείτε ότι διοικητές αστυνομικών τμημάτων είναι ανθυπαστυνόμοι και υπάρχουν νομοί, κύριοι συνάδελφοι, όπου στις αστυνομικές διευθύνσεις υπάρχουν είκοσι και τριάντα υπεράριθμοι αστυνομικοί υποδιευθυντές ή αστυνόμοι και δεν μπορεί να γίνει μετακίνηση οποιουδήποτε να πάει να καλύψει ένα κενό. Ε,  την Αστυνομία δεν την θέλουμε έτσι, δεν μπορεί να λειτουργήσει έτσι. Πώς να το κάνουμε; Αν το θέλετε εσείς, με γεια σας με χαρά σας. Εμείς σε κάθε περίπτωση θα επιβάλουμε έναν τρόπο ο οποίος θα είναι δίκαιος, αντικειμενικός, όχι κομματικός.
      Να σας πω κάτι και να σας αποδείξω το πόσο αντικειμενικά λειτουργούμε; Έγιναν κρίσεις στην Πυροσβεστική. Το πήρε κανείς μυρωδιά; Έγιναν κρίσεις πριν από δέκα μέρες. Ποιος το πήρε μυρωδιά από εσάς;
      Όχι δεν υπήρχε διαμαρτυρία, όχι δεν υπήρχε τίποτε, αλλά όλα έγιναν άψογα διότι οι εντολές ήταν αξιοκρατία, αξιοκρατία, αξιοκρατία…, διότι όποιος δεν ενστερνιστεί την άποψη ότι ο ικανός και ο έντιμος είναι εκείνος που μπορεί να προσφέρει, αλλά μπορεί να τον βοηθήσει εκείνος ο οποίος είναι ημέτερος έστω και αν δεν έχει αυτά τα χαρακτηριστικά, είναι μακρά νυχτωμένος, είναι πολύ γελασμένος, διότι αν είχαμε διαφθορά στο παρελθόν, διαφθορά η οποία είχε φθάσει στα ύψη, οφείλεται ακριβώς σ’ αυτήν την τακτική που είχε ακολουθηθεί τότε. 
      Έρχομαι τώρα σ’ ένα άλλο θέμα και τελειώνω, κύριε Πρόεδρε. Μιλάτε για εκδημοκρατισμό. Κατ’ αρχάς ακούστε κάτι. Όταν δεχόμαστε πως έχουμε δημοκρατία, θα πρέπει να δεχθούμε πως έχουμε και δημοκρατική Αστυνομία. Όποιος αμφισβητεί τη δημοκρατικότητα οποιουδήποτε θεσμού, αμφισβητεί την δημοκρατία του τόπου. Καθαρές κουβέντες. Εν πάση, όμως, περιπτώσει η Αστυνομία είναι και ο μόνος θεσμός ο οποίος έχει διαδικασίες αυτοκάθαρσης. Την Υπηρεσία Εσωτερικών Υποθέσεων που στελεχώνεται από λαμπρούς αξιωματικούς και κατώτερους οι οποίοι κάνουν τη δουλειά τους, ελέγχουν, παραπέμπουν στο πειθαρχικό με εσωτερικές διαδικασίες χωρίς μηνύσεις, αγωγές και οτιδήποτε άλλο στο πειθαρχικό, στους εισαγγελείς, κάνουν προανάκριση και γενικά βοηθούν στη σωστή λειτουργία του Σώματος. 
      Αγαπητοί συνάδελφοι, θα μπορούσε κάποιος να πει πάρα πολλά για την Αστυνομία μας. Εγώ με δυο κουβέντες θα κλείσω λέγοντας ότι το μεγάλο λάθος ήταν η δεκαετία του ’90. Ήταν η δεκαετία του ’90 διότι τότε έγινε η μετάλλαξη του εγκλήματος, ποσοτική και ποιοτική και τότε βρέθηκε ανέτοιμη η Αστυνομία, δεν το είχαμε προβλέψει, πιαστήκαμε στον ύπνο και η Αστυνομία και η δικαιοσύνη και το σωφρονιστικό σύστημα, όλα μαζί. Δεν μπόρεσαν να ανταποκριθούν, δεν μπόρεσαν να αντιμετωπίσουν τη νέα μορφή εγκληματικότητας. Και δυστυχώς έκτοτε δεν κάναμε ό,τι έπρεπε να κάνουμε προκειμένου να επιφέρουμε τις σωστές επεμβάσεις και διορθώσεις για να αλλάξουν κάποια πράγματα.
      Όσον αφορά την Αστυνομία, επειδή προχωρούμε σ’ ένα διάλογο προκειμένου να γίνουν σοβαρές παρεμβάσεις, σας διαβεβαιώ ότι πριν επιχειρήσουμε το οτιδήποτε, προσωπικά θα έρθω σε επαφή με τα κόμματα. Και θα ήθελα οι εκπρόσωποι ή μάλλον οι άνθρωποι που ασχολούνται με τα θέματα δημόσιας τάξης  να έρθουν να συζητήσουμε, γιατί κάθε χρήσιμη ιδέα ασφαλώς θα ληφθεί υπ’ όψιν προκειμένου να κάνουμε μια καλύτερη Αστυνομία που εγώ θεωρώ πως είναι δημοκρατική, εάν θεωρείτε ότι έχουμε δημοκρατικό πολίτευμα. 
      Και το μεγαλύτερο λάθος που έγινε ήταν αυτό που έγινε το Δεκέμβριο, όταν επετράπη από κάποιους δασκάλους και καθηγητές παιδιά δεκατριών και δεκατεσσάρων ετών στο Σύνταγμα να πηγαίνουν απέναντι από τους αστυνομικούς συλλήβδην και αθρόως να φωνάζουν «μπάτσοι, γουρούνια, δολοφόνοι».  Ένας θεσμός πενήντα χιλιάδων ανθρώπων από αγγέλους να επιλεγεί, από το ηθικότερο κομμάτι της κοινωνίας να επιλεγεί, θα βρεθούν και κάποιοι που θα κάνουν εκτροπή, που θα κάνουν λάθη. Δεν φταίει ο θεσμός. Φταίει το πρόσωπο το οποίο εγκαλείται, τιμωρείται. Όμως ο θεσμός πρέπει να μείνει αλώβητος. Θα πρέπει να τον προσέχουμε διότι διαφορετικά αν και αυτό το «άλας μωρανθεί», τότε δεν ξέρω πού θα πάει αυτή η κοινωνία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του ΠΑΣΟΚ, ο πρώην Υπουργός  κ. Ευάγγελος Βενιζέλος για πέντε λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κύριε  Πρόεδρε, ο κ. Μαρκογιαννάκης με τη σημερινή αγόρευσή του στη Βουλή, με τη σημερινή νευρική λόγω της πίεσης υπό την οποία τελεί και επιθετική τοποθέτησή του, προσέφερε πολύ κακή υπηρεσία και στον εαυτό του και στην Κυβέρνηση. Αντιλαμβάνομαι την ανάγκη του να εμφανιστεί ενώπιον της Βουλής και να απολογηθεί για τα σημερινά επεισόδια. Αντιλαμβάνομαι πως νιώθει ένοχος για όλα όσα συνέβησαν και αφορούν τους συμπατριώτες του Κρητικούς. Όμως, από του σημείου αυτού μέχρι του σημείου να κατηγορεί την Αξιωματική Αντιπολίτευση ως υποκινητή της μετακίνησης των αγροτών από την Κρήτη στην Αθήνα και ως υποκινητή των επεισοδίων, η απόσταση είναι πολύ μεγάλη. Και συνιστά προσβολή προς το φιλότιμο και την αξιοπρέπεια των αγροτών της Κρήτης το να τους μετατρέπει ο Υπουργός  Δημόσιας Τάξης  σε απλά ενεργούμενα και υποκινούμενα ενός κόμματος. Θα λάβει, φοβούμαι, απάντηση σ’ αυτήν του την επίθεση, που δεν στρέφεται κατά του ΠΑΣΟΚ αλλά κατά του αγροτικού κινήματος και μάλιστα της ιδιαίτερης πατρίδας του. 
      Δεν μπορεί να θέτει το ΠΑΣΟΚ και τα άλλα κόμματα της Αντιπολίτευσης προ τεχνητών διλημμάτων, αν είμαστε υπέρ ή κατά της παρουσίας των τρακτέρ στο κέντρο της Αθήνας και της παρέλασης των τρακτέρ στην οδό Πανεπιστημίου προς τη Βουλή.
      Κακώς φτάσαμε στο σημείο αυτό. Βλέπετε, στα θέματα δημόσιας τάξης  όπως και σ’ όλα τα θέματα διαχείρισης κρίσεων, η απόσταση ανάμεσα στο θρίαμβο και την καταστροφή είναι μία τρίχα. Και η Κυβέρνηση οδηγήθηκε σήμερα σε μία πολιτική, κοινωνική και επικοινωνιακή ήττα επειδή δεν μπόρεσε να λειτουργήσει με καλά ανακλαστικά και με ετοιμότητα. Αντί να οργανώνει τρόπους μετάβασης των αγροτών στο Υπουργείο Αγροτικής Ανάπτυξης ο κ. Μαρκογιαννάκης, αφού έφτασαν με τα τρακτέρ στην Αθήνα, θα μπορούσε να είχε προτείνει στον Υπουργό και τους Υφυπουργούς Αγροτικής Ανάπτυξης να έχουν πάει το Σάββατο στην Κρήτη και να έχουν συζητήσει επί τόπου με τους αγρότες και να έχουν λύσει τα προβλήματα. Η Κυβέρνηση όμως δεν γνωρίζει τι σημαίνει κοινωνικός διάλογος και δεν έχει και την αξιοπιστία να κάνει έναν προληπτικό, ειλικρινή κοινωνικό διάλογο. Ταλαιπωρεί όλη τη χώρα. 
      Και ακούσαμε σήμερα το καταπληκτικό δόγμα πως δεν πειράζει να έχουμε μπλόκα και να διακόπτεται η κυκλοφορία στο εθνικό οδικό δίκτυο, στην οδό Αθηνών-Θεσσαλονίκης, στο επαρχιακό δίκτυο της Κρήτης. 
      (Στο σημείο αυτό την Προεδρική Έδρα καταλαμβάνει  ο ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
      Μας απασχολεί μόνο το κέντρο της Αθήνας. Ε, αυτό συνιστά και μία προσβολή προς όλη την υπόλοιπη χώρα και προς όλους τους πολίτες που ταλαιπωρούνται επί εβδομάδες τώρα, επειδή η Κυβέρνηση θέλει να φανεί επιεικής, δηλώνει ότι δεν ασκεί βία σε σχέση με τους αγρότες. Αλλά είδατε ότι και αυτή η θεωρία κατέρρευσε, γιατί ασκήθηκε βία και μάλιστα η χειρότερη μορφή βίας που είναι η ανόητη βία, γιατί τίποτα δεν είναι πιο αυταρχικό από το ανόητο κράτος και από την ανόητη πολιτική εξουσία που πάει και μπλέκεται με τα πίτουρα και φυσικά την τρώνε οι κότες.
      Ακούσαμε σήμερα επίσης, κύριε Πρόεδρε, την αξιομνημόνευτη ιστορική φράση με την οποία ξεκινά τη σταδιοδρομία στον τομέα της δημόσιας τάξης ο Αναπληρωτής Υπουργός, ο κ. Μαρκογιαννάκης. Όλοι οι συνάδελφοί του της Νέας Δημοκρατίας σ’ όλες τις περιόδους, από τη Μεταπολίτευση έως τώρα, συνέδεσαν τη διέλευσή τους από το Υπουργείο Δημόσιας Τάξης με μία επιγραμματική φράση που σπάει κόκαλα. Η δική του ποια ήταν; Ότι δεν είναι η δημοκρατία μέτρο οργάνωσης και λειτουργίας της Αστυνομίας, αλλά είναι η Αστυνομία μέτρο αξιολόγησης της δημοκρατίας. Έλεος, πια! Αυτό συνιστά προσβολή προς την Αίθουσα, προς τους κοινοβουλευτικούς θεσμούς και πλήρη διαστροφή της λειτουργίας του δημοκρατικού και δικαιοκρατικού πολιτεύματος. Με αυτήν τη νοοτροπία φυσικά δεν μπορούμε να έχουμε αποκατάσταση της σχέσης εμπιστοσύνης μεταξύ Αστυνομίας και κοινωνίας. 
      Χρειάζονται απλά πράγματα, κύριε Πρόεδρε: επαγγελματισμός, αξιοκρατία, διαφάνεια, νομιμότητα, σεβασμός των ανθρωπίνων δικαιωμάτων. Μπορούμε να στηρίξουμε όλοι μια καλά οργανωμένη επαγγελματική, αξιοκρατική Αστυνομία, που καταπολεμά το οργανωμένο έγκλημα, την τρομοκρατία, που προστατεύει τον πολίτη, αλλά ο κίνδυνος διολίσθησης στην ωμή βία και στην προσβολή των συνταγματικών δικαιωμάτων είναι πάντα υπαρκτός και εκεί είναι ο δικός μας φραγμός και μπορεί να υπάρξει αυτός ο φραγμός και αυτός ο διαχωρισμός. Μπορούμε να έχουμε και καλή Αστυνομία και καλή αστυνόμευση και καταπολέμηση του εγκλήματος και σεβασμό της νομιμότητας και σεβασμό των ανθρωπίνων δικαιωμάτων. 
      Αλλά φαίνεται ότι «μωραίνει Κύριος ον βούλεται απωλέσαι», διότι έρχεται η Αντιπολίτευση με την πρότασή της για τη σύσταση διακομματικής επιτροπής για τα θέματα της Αστυνομίας και, αντί να αρπάξει την ευκαιρία η Κυβέρνηση προκειμένου, μέσω της κοινοβουλευτικής διαδικασίας και του διαλόγου να αποκαταστήσει τη σχέση εμπιστοσύνης Αστυνομίας και κοινωνίας, να βρει διαύλους νομιμοποίησης της λειτουργίας της Αστυνομίας,  να αντλήσει ιδέες, να διαμορφώσει μία βάση συναίνεσης σ’ ένα τόσο μεγάλο θέμα, έρχεται και προβάλλει την αλαζονεία της, την αυταρέσκειά της, τη δήθεν  αυτάρκειά της. Και αντί να λειτουργήσουμε κοινοβουλευτικά, διακομματικά, συναινετικά, ερχόμαστε τώρα και αντιδικούμε, γιατί; Γιατί η Κυβέρνηση έχει την αντίληψη ότι η Αστυνομία είναι κομματικό της φέουδο, έχει προνομιακές σχέσεις με το αστυνομικό προσωπικό, έτσι νομίζει, και δεν καταλαβαίνει ότι τελικά, όπως έχασε όλες τις κοινωνικές δυνάμεις, όπως έχασε τους μικρομεσαίους, τους συνταξιούχους, τους αγρότες, έτσι έχει χάσει πολιτικά και το αστυνομικό προσωπικό, το οποίο εκθέτει σε κινδύνους και το εκθέτει και στα μάτια της κοινωνίας. 
      Λυπάμαι πραγματικά, κύριε Πρόεδρε, γιατί η Κυβέρνηση δεν αντιλαμβάνεται την κατάστασή της και χάνει μια ευκαιρία που της προσέφερε με υπευθυνότητα η Αντιπολίτευση, αρχής γενομένης από την πρόταση του ΣΥΡΙΖΑ που στηρίζει και το ΠΑΣΟΚ και οι άλλες δυνάμεις της Αντιπολίτευσης. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βενιζέλο.
      Το λόγο έχει ο κ. Χαλβατζής, Κοινοβουλευτικός Εκπρόσωπος του Κομμουνιστικού Κόμματος Ελλάδας, για δώδεκα λεπτά.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε.
      Ήθελα να σημειώσω ότι ο εισηγητής της Νέας Δημοκρατίας περιέγραψε μία Αστυνομία η οποία βρίσκεται μόνο στη σκέψη του, μία Αστυνομία η οποία βρίσκεται σε μια «ιδανική» λειτουργία του αστικού κράτους, μια Αστυνομία που έχει ως αντικείμενο τουλάχιστον τη διαχείριση της κυκλοφορίας οχημάτων ή και ολίγον από φιλανθρωπική διάθεση.
      Ας μιλήσουμε ουσιαστικά. Ας μιλήσουμε λέγοντας τα πράγματα με το όνομά τους. Γιατί γίνεται αυτή η συζήτηση σήμερα; Γίνεται με αφορμή τη δολοφονία του δεκαπεντάχρονου Αλέξη Γρηγορόπουλου. Γίνεται με αφορμή την απόπειρα δολοφονίας ενός άλλου μαθητή στο Περιστέρι και την απόπειρα δολοφονίας ενός αστυνομικού στο Υπουργείο Πολιτισμού.
      Και πρέπει να ξεκαθαρίσουμε από την αρχή το εξής: Σε μια ταξική κοινωνία και ο προσανατολισμός της Αστυνομίας είναι ταξικός. Και η Ελληνική Αστυνομία τα τελευταία χρόνια διασυνδέεται σταθερά με διεθνείς υπηρεσίες, οργανισμούς και μηχανισμούς.
      Ποιο είναι το κύριο καθήκον της; Η προστασία των συμφερόντων της κυρίαρχης τάξης, της αστικής τάξης. Αυτή ήταν και παραμένει η κύρια αποστολή της Αστυνομίας.
      Σήμερα, με βάση τις επιλογές της Ευρωπαϊκής Ένωσης, ενισχύεται αυτός ο προσανατολισμός. Ασφαλώς, σε κάθε περίοδο –ανάλογα την κατάσταση- αναπροσαρμόζεται η τακτική και τα μέσα που χρησιμοποιεί η Αστυνομία και δεν πρέπει να υπάρχει καμμία απολύτως αυταπάτη και να θεωρηθεί ότι μπορεί να λειτουργήσει η Αστυνομία έξω από τα πλαίσια των κατευθύνσεων της Ευρωπαϊκής Ένωσης. 
      Σήμερα υπάρχουν συγκεκριμένες συμφωνίες από την Ευρωπαϊκή Ένωση. Τα Σώματα Ασφαλείας εντάσσονται στους μηχανισμούς και τους σχεδιασμούς της Ευρωπαϊκής Ένωσης σ’ όλη τη γραμμή, ως μία δύναμη καταστολής. 
      Ο πολιτικός στόχος που επιδιώκεται –για παράδειγμα- σήμερα είναι η προσαρμογή των Σωμάτων Ασφαλείας και των υπηρεσιών τους στη στήριξη του λεγόμενου χώρου ελευθερίας, ασφάλειας και δικαιοσύνης της Ευρωπαϊκής Ένωσης. Είναι η πολιτική, η οποία στηρίζει και τις επεμβατικές δραστηριότητες της Ευρωπαϊκής Ένωσης έξω από τα πλαίσιά της και συμμετέχουν Έλληνες αστυνομικοί σε τέτοιες δραστηριότητες. Η ΕΛΑΣ συμμετέχει σε αποστολές, σε περιοχές που υπάρχουν κρίσεις στα Βαλκάνια και σε διάφορες χώρες. 
      Κάτι αντίστοιχο νομοθετήθηκε τελευταία και για το Πυροσβεστικό Σώμα, φυσικά όχι για την αντιμετώπιση φυσικών καταστροφών, σεισμών, λοιμών, καταποντισμών, πυρκαγιών και πλημμυρών –κάτι που είναι θεμιτό- αλλά συμμετέχει και σε χώρες που μπορεί να υπάρχει άλλου είδους κρίση που δεν προέρχεται από φυσικά φαινόμενα.
      Σ’ αυτήν τη λογική εντάσσεται και το Λιμενικό Σώμα. Τι κάνει εκεί; Έχει μία εντολή, μία αποστολή: τη διασφάλιση των εξωτερικών συνόρων της Ευρωπαϊκής Ένωσης. Εντάσσεται σε οργανισμούς όπως ο Frontex για το κυνήγι των μεταναστών. Εδώ εντάσσονται και οι τρομονόμοι και όλο το νομοθετικό, αντιδημοκρατικό οπλοστάσιο που οικοδομείται καθημερινά στην Ευρωπαϊκή Ένωση. 
      Και βεβαίως κάποιοι ομιλητές προηγούμενα μας είπαν «ξέρετε τι Αστυνομία υπάρχει στην Ευρωπαϊκή Ένωση;». Ξέρουμε. Υπάρχει μια Αστυνομία, η οποία υπηρετεί με συνέπεια, με πάθος και καταστέλλει κάθε λαϊκή, εργατική κινητοποίηση για να υπερασπιστεί τα συμφέροντα του μεγάλου κεφαλαίου. Και όλο αυτό το πλαίσιο προσανατολίζει, χαρακτηρίζει τις εξελίξεις στο χώρο των Σωμάτων Ασφαλείας και ειδικότερα στην Ελληνική Αστυνομία. 
      Στους τομείς αυτούς γίνεται και ο εκσυγχρονισμός με καινούργια μέσα και παρακολούθησης και καταστολής. Λόγου χάρη, αναπτύσσεται αυτό το διάστημα ένα μεγάλο εξοπλιστικό πρόγραμμα στο Λιμενικό Σώμα με πλωτά μέσα και άλλα μέσα παρακολούθησης ευρύτερα. Γιατί; Για να αντιμετωπίζουν τους μετανάστες. 
      Γιατί έρχονται οι μετανάστες; Όσο θα συνεχίζονται οι επεμβάσεις των Αμερικάνων και Ευρωπαίων ιμπεριαλιστών σε διάφορες χώρες του κόσμου, τόσο τα μεγάλα μεταναστευτικά ρεύματα δεν πρόκειται να σταματήσουν.
      Έρχονται οι άνθρωποι από εκεί, απ’ αυτές τις φτωχές εξαθλιωμένες χώρες  -με εξαθλιωμένους λαούς, γιατί οι χώρες είναι πλούσιες- για να γλιτώσουν είτε το λεπίδι των δικτατόρων είτε για να χορτάσουν ψωμί. Και βεβαίως, όλα αυτά εντάσσονται στους σχεδιασμούς της Σένγκεν, της EUROPOL και των μηχανισμών τους. Και αυτές οι διεθνείς συνθήκες και υποχρεώσεις είναι η μια πλευρά. Η άλλη πλευρά που αναπτύσσει μεγάλο ενδιαφέρον, προσανατολισμό και δράση, είναι η αντιμετώπιση των προβλημάτων στο εσωτερικό της χώρας.
      Ποια είναι η κυρίαρχη λογική που διακατέχει την Ελληνική Αστυνομία; Είναι η αντιμετώπιση του εχθρού λαού. Καθημερινά έρχεται στην επικαιρότητα μια πάγια αλήθεια, μια αλήθεια που λέει ότι για να περάσει μια κατά βάση αντεργατική, αντιλαϊκή πολιτική, αυτή πρέπει να συνοδεύεται από ΜΑΤ, από ρόπαλα, από δακρυγόνα. Αυτή είναι η πολιτική. Και γενικότερα, για να προωθηθεί αυτή η πολιτική χρειάζεται τους κατασταλτικούς μηχανισμούς. Και χρησιμοποιήθηκαν για όλες τις καπιταλιστικές αναδιαρθρώσεις τα τελευταία χρόνια.
      Για δεκάδες χρόνια αυτή η πολιτική εφαρμόζεται από όλες τις κυβερνήσεις. Σήμερα, στην κυριολεξία σήμερα το πρωί, η Νέα Δημοκρατία έδειξε αυτό το αυταρχικό πρόσωπο στο λιμάνι του Πειραιά. Πολλές φορές ο Πειραιάς είδε ανάλογες εικόνες. Και ξαφνιαζόμαστε μερικές φορές, όταν ακούμε τους Βουλευτές του ΠΑΣΟΚ να εξεγείρονται. Δηλαδή όταν κτυπούσαν τους λιμενεργάτες ή τους ναυτεργάτες τα ΜΑΤ στον Πειραιά, αυτή η Αστυνομία δεν ήταν; Την ίδια δομή δεν είχε; Την ίδια εκπαίδευση, τον ίδιο προσανατολισμό δεν είχε;
      Και με την ευκαιρία, θέλουμε να σημειώσουμε ότι αυτό που κινητοποιεί τους εργαζόμενους, αυτό που κινητοποιεί τους αγρότες, δεν είναι τίποτα λιγότερο και τίποτα περισσότερο από την αντιλαϊκή, αντεργατική και αντιαγροτική πολιτική της Ευρωπαϊκής Ένωσης, μια πολιτική την οποία εφαρμόζουν με συνέπεια, με σταθερότητα και η Νέα Δημοκρατία και το ΠΑΣΟΚ. 
      Η άρνηση της Κυβέρνησης να ικανοποιήσει τα δίκαια αιτήματα της φτωχομεσαίας αγροτιάς δεν είναι τίποτα άλλο, παρά μια υποταγή στις επιλογές της Ευρωπαϊκής Ένωσης. Και οι φτωχομεσαίοι αγρότες πρέπει να βγάλουν τα δικά τους πολιτικά συμπεράσματα και για χθες και για σήμερα. Πώς δηλαδή αντιμετωπίστηκαν στο παρελθόν οι αγρότες; Δυνάμεις της Αστυνομίας δεν ήταν αυτές οι οποίες πήγαν και ξεφούσκωσαν τα λάστιχα των τρακτέρ των αγροτών στην προηγούμενη κινητοποίηση; Δηλαδή τα ξεχνάμε αυτά τα πράγματα; Οι αστυνομικές δυνάμεις χρησιμοποιούνται πάντα ως το μακρύ χέρι του κράτους.
      Εμείς, κυρίες και κύριοι Βουλευτές, θέλουμε μια Αστυνομία προσανατολισμένη στη δίωξη του κοινού και οργανωμένου εγκλήματος και όχι για να αντιμετωπίζει το λαϊκό κίνημα. Θέλουμε να μην αντιμετωπίζει το εργατικό και λαϊκό κίνημα ως εχθρό, μια Αστυνομία με σύγχρονη εκπαίδευση και απαλλαγμένη από τα στρατιωτικά πρότυπα και τον αυταρχισμό, με μια δημοκρατική διαπαιδαγώγηση, που να σέβεται την ιστορία και τις αγωνιστικές παραδόσεις του λαού μας, με εσωτερικούς μηχανισμούς λειτουργίας δημοκρατικούς, με αναδιάταξη των δυνάμεων και των μέσων στην αντιμετώπιση του εγκλήματος.
      Δεν είναι αποτέλεσμα αυτής της ίδιας της εκπαίδευσης που λαμβάνουν οι αστυνομικοί, η συχνά βάρβαρη αντιμετώπιση, η απάνθρωπη συμπεριφορά απέναντι των ανυπεράσπιστων οικονομικών μεταναστών; Δεν είναι ευθύνη όλων των εκάστοτε πολιτικών προϊσταμένων αυτές οι συμπεριφορές;
      Και προχθές, το Σάββατο, είχαμε ανάλογες δραστηριότητες αστυνομικών δυνάμεων. Συνελήφθη άνθρωπος ο οποίος δεν συμμετείχε σε κινητοποίηση και όταν έγινε αυτή η διακρίβωση ότι δεν ήταν σ’ αυτήν την κινητοποίηση, η απάντηση του αστυνομικού ήταν «συμμετείχε όμως το προηγούμενο Σάββατο σε αντίστοιχη κινητοποίηση».
      Άρα, όλα καταγράφονται, όλα ενεργοποιούνται την κατάλληλη στιγμή.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε.
      Εμείς υπογραμμίζουμε, χωρίς ωστόσο να έχουμε καμμία αυταπάτη, ότι δεν μπορεί να υπάρχουν ουσιαστικές αλλαγές που θα υπηρετούν τα λαϊκά συμφέροντα. Όσο κυριαρχεί η αστική αντίληψη, δεν είναι δυνατόν να υπάρξει αλλαγή στο χαρακτήρα αυτού του κρατικού κατασταλτικού μηχανισμού. 
      Ωστόσο, παλεύουμε και σήμερα ενάντια στην καταστολή, όπως και για δημοκρατικές αλλαγές και μέσα στο χώρο αυτό. Όποια περιθώρια υπάρχουν, θα τα αξιοποιούμε καθημερινά. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Και θέλουμε να υπογραμμίσουμε ότι στη σημερινή εποχή που δυναμώνουν, που εντείνονται και ενισχύονται όλοι οι ιμπεριαλιστικοί οργανισμοί και μηχανισμοί, οι συνέπειες της καπιταλιστικής κρίσης θα βγάλουν πλατιές εργατικές λαϊκές μάζες στους δρόμους. Μοναδική απάντηση στον κλιμακούμενο αυταρχισμό είναι το εργατικό λαϊκό κίνημα, ανασυνταγμένο, ανασυγκροτημένο και ενισχυμένο. Μόνο αυτό το κίνημα θα υποχρεώσει μέχρι και σε ακινησία το μακρύ, κατασταλτικό χέρι του κράτους.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ.
      Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης για δεκαπέντε λεπτά.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ευχαριστώ, κύριε Πρόεδρε.
      Συγγνώμη για το απαίσιο της φωνής, αλλά είναι απόρροια των περιοδειών στις αγροτικές περιοχές τόσο των Σερρών, όσο και της Μεσσηνίας.
      Σήμερα, επ’ ευκαιρία της πρωτοβουλίας που είχε ο ΣΥΡΙΖΑ, συζητάμε ένα ιδιαίτερα σοβαρό θέμα, δηλαδή ποια αστυνομία θέλουμε. Θέλουμε μία αστυνομία light, η οποία να περιπολεί χωρίς όπλα; Το ακούσαμε και αυτό. Βέβαια, εγώ θα προσέθετα, για να μην έχουν τα χέρια τους ελεύθερα, να τους δίναμε και κανένα κομπολόι ή καμία γαρδένια και να στέλναμε αυτούς τους αστυνομικούς να αντιμετωπίσουν σήμερα τους κουκουλοφόρους που κατέλαβαν το Δημαρχείο! Κατέλαβαν το Δημαρχείο της Αθήνας!
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      Δεν μπορώ να καταλάβω ποια αστυνομία θέλουμε. Μετά, δεν μπορώ να καταλάβω ποια πολιτεία θέλουμε. Θέλουμε την πολιτεία που πάμε και αβαντάρουμε τους αγρότες «ελάτε να πολιορκήσετε την Αθήνα»; Μα, είμαστε σοβαροί; Και φταίει η Κυβέρνηση που απέκλεισε σε χίλια τρακτέρ να καταλάβουν το Κέντρο! Μπράβο τους! Οι αγρότες είναι πολύ καλά οργανωμένοι! Έχουν τεράστιες δημόσιες σχέσεις! Μοναδικές! 
      Και το λέω αυτό γιατί με πήρε εχθές ο εκπρόσωπος διεθνούς τηλεοπτικού δικτύου και μου είπε «θα είστε στην Αθήνα που θα γίνει η πολιορκία της πόλης από τα τρακτέρ της Κρήτης;». Προσέξτε το! Ήξερε, λοιπόν, ο εκπρόσωπος του διεθνούς τηλεοπτικού δικτύου ότι θα γίνει τέτοια βαβούρα στην Αθήνα και με ρωτούσε αν θα είμαι εκεί για την εικόνα την οποία ήθελαν! 
      Οι αγρότες της Κρήτης! Μπράβο! Η οργάνωσή τους σε διεθνές επίπεδο! Είχαν ειδοποιήσει, δηλαδή, το CNN, το EURONEWS, κλπ, για το χαβαλέ που θα επακολουθούσε! Δεν ήταν όμως δική τους δουλειά. Άλλοι έστησαν τα show.
      Θέλουμε, λοιπόν, τέτοια πράγματα; Θα λύσουν τα προβλήματα που έχει η χώρα, την οικονομική δυσπραγία, αυτήν την κρίση την οποία δεν μπορεί να αντιμετωπίσει μία ανίκανη Κυβέρνηση; Πολλαπλασιάζουν, δηλαδή, το πρόβλημα. Κλαδεύουν, δηλαδή, το ήδη σάπιο κλαδί. Και πρέπει να πούμε «μπράβο μας»!
      Και λέω για ανίκανη Κυβέρνηση, κύριοι συνάδελφοι της Νέας Δημοκρατίας, γιατί είναι ανίκανη. Δηλαδή, ξέρουμε ότι ξεσηκώνονται οι Κρητικοί, ξέρουμε ότι οι Κρητικοί έχουν μία δική τους «μενταλιτέ» -και απευθύνομαι στον κ. Νικηφοράκη, ο οποίος ξέρει ίσως καλύτερα από όλους τους Κρητικούς, όπως και ο κύριος Υπουργός- ξέρετε ότι έχουν πείσμα, υπομονή και επιμονή σ’ αυτά που κάνουν. Διαπιστώνουν ότι δεν είχαν τον πρώτο ρόλο στο αγροτικό κίνημα των τελευταίων ημερών. 
      Γιατί δεν πήγε ο Υπουργός κάτω; Ήταν τόσο δύσκολο να πάει ο Υπουργός κάτω; Και ας έλεγε: ήρθα, ρε παιδιά, τι θέλετε να κάνουμε; Γιατί δεν πήγε ο Υπουργός κάτω και περιμένατε τα τρακτέρ να έρθουν να πολιορκήσουν τη Βουλή και το Υπουργείο Γεωργίας; Δώστε μας μία απάντηση. Ούτε αυτό δεν μπορείτε να κάνετε; Και μετά θέλετε να σας έχει εμπιστοσύνη ο ελληνικός λαός; 
      Όμως, να πούμε και την αλήθεια: Πόσα από τα κόμματα που είμαστε εδώ στη Βουλή έβγαλαν μία ανακοίνωση όταν πήγε συνάδελφος Βουλευτής και «έφαγε γιαούρτια»; Το κακίσαμε σαν πρόκληση απέναντι στον Κοινοβουλευτισμό; Για το γεγονός ότι Βουλευτές «τρώνε γιαούρτια», κανείς από εμάς δεν έβγαλε ανακοίνωση να πει: ναι, ρε παιδιά, εντάξει το κίνημα, εντάξει οι κινητοποιήσεις, σίγουρα σωστά τα αιτήματα, αλλά μην «γιαουρτώνετε» τους Βουλευτές. Όταν, λοιπόν, έχει φάει «γιαούρτωμα» Βουλευτής και δη γυναίκα και δη ωραία γυναίκα, γιατί να μην φάει γιαούρτια ο Χατζηγάκης; 
      Άρα, λοιπόν, να είμαστε υπεύθυνοι των ενεργειών μας, των πράξεών μας και των πραγμάτων που ή αβαντάρουμε φωναχτά ή δια της σιωπής, επίσης, στηρίζουμε. 
      Το θέμα που μπαίνει, κύριε Υπουργέ, είναι τι Αστυνομία θέλουμε και τι περιμένουμε από την Αστυνομία. 
      Κατ’ αρχάς, ΠΑΣΟΚ και Νέα Δημοκρατία αφήσατε να εκφυλιστεί ο θεσμός του  συνδικαλισμού μέσα στην Αστυνομία. Έπρεπε να υπάρχει ο συνδικαλισμός, αλλά όχι ένας άκρατος συνδικαλισμός. Σε κάθε περιπέτεια που διανύει ο τόπος –είτε στα γεγονότα του Δεκεμβρίου ή στην απαγωγή του γιατρού ή στην απαγωγή του εφοπλιστή- εγώ βλέπω στην τηλεόραση να βγαίνει η δεύτερη ηγεσία της Αστυνομίας, το προεδρείο των συνδικαλιστών. Γιατί δεν ομολογούμε ότι έχουμε δύο ηγεσίες; Υπάρχει η φυσική ηγεσία και υπάρχει και η ηγεσία των συνδικαλιστών. Έχουμε δύο ηγεσίες μέσα σε ένα πολύ ευαίσθητο Σώμα!
      Επίσης, δεν έχει απαντηθεί επαρκώς, κύριε Υπουργέ, τι είναι η Αστυνομία. Όποτε μας εξυπηρετεί είναι δημόσιοι υπάλληλοι κι όποτε μας εξυπηρετεί, είναι στρατιωτικό Σώμα. Τους έχουμε ξεκαθαρίσει τι από τα δύο είναι η Αστυνομία ή ποια Αστυνομία θέλουμε στον τόπο; Δεν έχει ξεκαθαριστεί. 
      Ακούω να εγκαλεί η Νέα Δημοκρατία το ΠΑΣΟΚ –όταν είναι Κυβέρνηση- το ΠΑΣΟΚ τη Νέα Δημοκρατία και τα κόμματα της Αριστεράς και τους δύο για τη διαφθορά στην Αστυνομία. Σαφέστατα υπάρχει διαφθορά στην Αστυνομία. Ξεχνάει, όμως, το ΠΑΣΟΚ τις ανακρίσεις που εγένοντο όταν κατηγορείτο ο διευθυντής του πολιτικού γραφείου Υπουργού ότι μάζευε το «μαύρο χρήμα» από «τη νύχτα»; Το θυμάστε αυτό; Θυμάστε αυτό που γινόταν; 
      ΑΡΙΣΤΟΤΕΛΗΣ ΠΑΥΛΙΔΗΣ: Ποιοι ήταν, κύριε Πρόεδρε; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Αναπληρωτής Υπουργός Εσωτερικών): Δύο ήταν! 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν είμαι εδώ, αγαπητέ, για να δώσω παράσταση Ρωμαίου και Ιουλιέτας!
      Όταν, λοιπόν, συνέβαιναν τέτοια πράγματα πριν από δέκα χρόνια, πρέπει να καταλάβετε ότι υπάρχουν συγκεκριμένα πράγματα, τα οποία κουβαλάει το ΠΑΣΟΚ στην πλάτη του. Και αυτή την Αστυνομία κληρονόμησε η Νέα Δημοκρατία, η οποία Νέα Δημοκρατία δεν άλλαξε τίποτα από αυτό το σαθρό που της παραδώσατε. Και γι’ αυτό την εγκαλούμε. Την εγκαλούμε γιατί, ενώ ήξερε και κατηγορούσε για σαθρότητα, δεν έκανε τίποτα να αλλάξει αυτό το σαθρό. 
      Θα ξεχάσετε μέσα στην Αίθουσα -και οι μεν και οι δε, αλλά και η Αριστερά- τα σημειώματα του κ. Σολδάτου, που ήταν κράτος εν κράτει στην Αστυνομία; Τα ξεχνάτε αυτά τα πράγματα; Ξεχνάτε τα χειρόγραφα σημειώματα μιας παρακρατικής ηγεσίας; 
      Σαφέστατα, δεν είμαστε ευχαριστημένοι από την Αστυνομία. Δεν είμαστε ευχαριστημένοι από την Αστυνομία, γιατί δεν μπορεί να καλύψει τις ανάγκες των πολιτών. Όχι τα όργανα, όχι τα παιδιά. Ποια είναι τα παιδιά της Αστυνομίας; Άκουσα από κάποιον Αρχηγό ότι είναι μόνο και μόνο εναντίον των διαδηλωτών. Εξ αρχής δηλαδή. Ποια είναι τα παιδιά αυτά; Είναι παιδιά αγρότη, παιδιά εργάτη, παιδιά συνταξιούχου, παιδιά υπαλλήλου. Δεν είναι τα παιδιά του Βαρδινογιάννη. Δεν είναι τα παιδιά του Κόκκαλη η Αστυνομία! Δεν έχουν ετικέτα τα παιδιά. Είναι παιδιά, που τα πήραμε από τα φτωχότερα στρώματα. Και ποια θαλπωρή τους δείξαμε; Τη θαλπωρή της κομματικοποίησης; Ότι αν δεν είσαι από εδώ ή από εκεί, δεν μπορείς να προχωρήσεις; Εάν δεν ακουμπήσεις κάπου, δεν μπορείς να πας στην καλή μονάδα; Αυτά τους δείξαμε! 
      Τους δείξαμε ότι τα παίρνουν οι από πάνω. Τους δείξαμε ότι δεν πρέπει να μιλάνε, όταν βλέπουν ότι τα παίρνουν οι από πάνω. Και αυτό δεν είναι ψέμα, κύριε Υπουργέ. 
      	Και βεβαίως, σας άκουσα που είπατε ότι και κοινωνία αγγέλων να διαλέγαμε για την Αστυνομία, πάντα θα υπάρχουν οι επικίνδυνοι. Ε, εφόσον το ξέρετε αυτό και το έχετε διαπιστώσει, γιατί δεν τους απομονώνετε; Τόσο δύσκολο είναι να απομονώσουμε τους μακρυχέρηδες στην Αστυνομία; Ή δεν ξέρουμε πως για να γίνει μια δουλειά κάπως, πρέπει να «περιποιηθεί» κάποιος τον μεγάλο, από τον οποίο αποφασίζεται, εντός της Αστυνομίας, αλλά και σε όλες τις πτυχές της Δημόσιας Διοίκησης. Γίνεται δουλειά σε Πολεοδομία, αν δεν «τα πάρει» ο πολεοδόμος; Γίνεται δουλειά στην αρχαιολογία, αν δεν τα πάρει ο αρχαιολόγος; 
      	ΑΡΙΣΤΟΤΕΛΗΣ ΠΑΥΛΙΔΗΣ: Όχι στην αρχαιολογία! 
      	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ε, τότε είστε αρχαιολόγος εις την αντίληψη, κύριε Παυλίδη! Έχετε μείνει πολύ πίσω.
      	ΑΡΙΣΤΟΤΕΛΗΣ ΠΑΥΛΙΔΗΣ: Δεν θα συμφωνήσω μαζί σας.
      	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Γίνεται δουλειά στα λιμάνια, αν δεν τα πάρουν οι αρμόδιοι; Εκεί τα ξέρετε καλά. Έχετε θητεύσει. 
      	Όλοι στη δημόσια ζωή έχουν μάθει τον κανόνα, ότι όλοι πρέπει να «τα πάρουν». Και εμείς παθητικά το δεχόμαστε. Ή δεν είναι έτσι; 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: …(δεν ακούστηκε)
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πώς βγήκαμε πρώτοι, κύριε Μπαντουβά, εις τον κατάλογο, ως πιο διεφθαρμένη χώρα; Πώς έγινε δηλαδή; Αυτό είναι το συνοδό στοιχείο της πολιτικής ζωής της χώρας, ότι επί των ημερών όλων μας είτε στην κυβέρνηση είτε στην αντιπολίτευση, η χώρα έγινε η πιο διεφθαρμένη χώρα της Ευρώπης; Λοιπόν;
      Όλα αυτά αντανακλούν πάνω μας. Εμείς πρέπει να πάρουμε κάποιες πρωτοβουλίες, πρωτοβουλίες τις οποίες, όμως, δεν βλέπουμε να έχει όρεξη η Κυβέρνηση να τις πάρει. 
      Έχουμε πλέον από τα χειρότερα εγκλήματα. Οι απαγωγές έγιναν σχεδόν καθημερινότητα. Σε λίγο, κύριε Υπουργέ, θα είναι τόσες πολλές που δεν θα ασχολούνται καν τα κανάλια, όπως δεν ασχολούνται πλέον με τις ληστείες. 
      Θυμάμαι, όταν έκανα αστυνομικό ρεπορτάζ και εγένετο μία ληστεία, ήταν πρώτο θέμα στην εφημερίδα. Πρώτο θέμα τότε στη «ΒΡΑΔΥΝΗ», στην «ΑΠΟΓΕΥΜΑΤΙΝΗ»: ληστεία! Ήταν γεγονός ότι έγινε μία ληστεία. Θυμάμαι τότε που διάφοροι αρχισυντάκτες –πιτσιρικάς ήμουν στο «ΕΘΝΟΣ» και διευθυντές μου ήταν ο Φυντανίδης, ο Καψής- τρεις ημέρες «κυνηγούσαν» τη ληστεία. Τώρα δεν περνάει ούτε μονόστηλο. Γιατί γίνονται τέσσερις με πέντε ληστείες την ημέρα. Ρουτίνα δηλαδή.
      Θυμάμαι πριν από λίγο καιρό, κύριε Υπουργέ –δεν ξέρω αν την έχετε ακούσει- μια εκπομπή στην πρωινή ζώνη ραδιοφωνικού σταθμού, η οποία ξεκινούσε και έβαζε κουίζ: «Πού θα γίνει η πρώτη ληστεία της ημέρας;» Όχι αν θα γίνει, αλλά «πού θα γίνει»! Θα  γίνει στο Κουκάκι, στους Αμπελοκήπους, στην Κυψέλη; Ακούστε κουίζ! Ο παρουσιαστής ήταν σίγουρος ότι θα γίνει η ληστεία της ημέρας!  Και ποιος φταίει γι’ αυτό; Φταίει ότι κάποιοι δεν έχουν το επιτελικό σχέδιο να αντιμετωπίσουν αυτήν την καλπάζουσα εγκληματικότητα. 
      Βάζουμε τα παιδιά να πάνε έξω, σε ένα οργανωμένο έγκλημα, σε μια τρομοκρατία, σε ένα επίπεδο στο οποίο έχουν μαζευτεί όλες οι μαφίες των Βαλκανίων. 
      Θα ήθελα να πω στο φίλτατο κ. Χαλβατζή, ο οποίος έφυγε, πως δεν έχουμε μόνο μετανάστες από τις χώρες που βάλλονται και προσβάλλονται ευθέως από την επικυριαρχία των Αμερικανών στην περιοχή τους. Έχουμε και πάρα πολλούς από την πρώην Σοβιετική Ένωση, που όταν «βούλιαξε», μάς ήρθαν εδώ. 
      ΑΝΤΩΝΗΣ ΣΚΥΛΛΑΚΟΣ: Πεινάνε!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είχαν πεινάσει τόσο πολύ, που μόλις άνοιξαν τα σύνορα, πήδηξαν έξω!
      ΑΝΤΩΝΗΣ ΣΚΥΛΛΑΚΟΣ: Όταν έγινε ο καπιταλισμός.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και μια που μιλάτε, να σας πω, κύριε Σκυλλάκο, πως θυμάμαι το 1984, όταν είχα μια υποτροφία από το Ίδρυμα Αντενάουερ και μας είχαν πάει στο Βερολίνο, είχα περάσει απέναντι και συνάντησα κάποιους ανθρώπους. Λέω, λοιπόν, σε κάποιον «Αν ανοίξουν για είκοσι τέσσερις ώρες τα σύνορα, αυτό το τείχος, τι θα κάνεις;»  και μου λέει «Θα ανέβω σε ένα δέντρο.» «Γιατί θα ανέβεις σε ένα δέντρο;» «Γιατί θα με πατήσουν όλοι που θα τρέχουν να βγουν έξω.» Για να ξέρουμε δηλαδή σε ποια κατάσταση ήταν. 
      Τώρα σε όλα τα μαγαζιά και σε όλα τα σπίτια Ουκρανέζες, Ρωσίδες, Γεωργιανές, Μολδαβές κ.λπ.. Να ξέρουμε, λοιπόν, τι λέμε. Μην προκαλούμε, γιατί όταν προκαλούμε, θα ακούσουμε μια απάντηση. Το σύστημα το οποίο υπηρετήσατε και υπηρετείτε ακόμη και μεθαύριο στο συνέδριό σας θα είναι και το πρώτο θέμα, ε, αυτό έφερε την κατάντια σχεδόν σε παγκόσμια κλίμακα. 
      Και επιτέλους, μια και απευθύνομαι στον αξιότιμο καθ’ όλα κ. Σκυλλάκο, κύριε Υπουργέ, αν θέλετε να κάνετε Αστυνομία, αντιγράψτε σας παρακαλώ πάρα πολύ την Αστυνομία που υπήρχε στη Μόσχα επί Σοβιετικής Ένωσης. Εκεί θα δείτε αποτελέσματα. Εκεί θα δείτε αποτελέσματα, κύριε Μαρκογιαννάκη. Όχι αυτή τη λάιτ Αστυνομία που έχουμε τώρα! 
      (Χειροκροτήματα από την πτέρυγα του ΛΑΟΣ)
      Ή στην Ανατολική Γερμανία. Εκεί θα δείτε τα αποτελέσματα. 
      Εδώ θέλουμε δημοκρατική Αστυνομία. Δηλαδή τι Αστυνομία θέλουμε; Κομματική Αστυνομία. Λέμε να γίνει μια διακομματική, η Αστυνομία να μπει κάτω από τη διακομματική. Άρα, να κομματικοποιήσουμε την Αστυνομία, να πιάσει το κάθε κόμμα το κάτι τι του μέσα στο Ελληνικό Σώμα.
      Κύριε Υπουργέ, αν θέλετε να κάνετε κάτι, έστω και την τελευταία στιγμή, δώστε κανόνες λειτουργίας στον αστυνομικό. Ο αστυνομικός έρχεται απέναντι στον Παλαιοκώστα, ο αστυνομικός έρχεται απέναντι στον κουκουλοφόρο και δεν ξέρει τους κανόνες. 
      Σας έλεγα προ ημερών σε άλλη ευκαιρία, ότι Ευρωβουλευτής ων, αντιπρόεδρος μιας κοινοβουλευτικής ομάδας, είχα πάει σε επίσημη αποστολή στο Λονδίνο σε ένα συνέδριο και έτρεχε ο άνθρωπος που μας πήγαινε προς το αεροδρόμιο, ίσως με δεκαπέντε χιλιόμετρα παραπάνω, στον Α-40 και ακούγαμε τις σειρήνες. Μας σταματάνε να πάμε δεξιά και δεν μας πλησιάζει κανείς. Κάθεται από πίσω και ακούγεται από το μεγάφωνο «τα χέρια σας έξω». Έχω βγάλει εγώ το διαβατήριο, το ευρωπαϊκό και δεν μου δίνουν καμμία σημασία. Αφού μας βγάζει έξω και αφού του δίνω το διαβατήριο και του δείχνω ποιος είμαι, μαζί με τους άλλους συναδέλφους, μας βάζει να ακουμπήσουμε το περιπολικό με τεντωμένα πόδια, για να γίνει έλεγχος. Φανταστείτε αν αυτό γίνει εδώ στην Λεωφόρο Συγγρού, τι έχει να γίνει. Πόλεμος! Και εκεί ήμασταν τέσσερις Ευρωβουλευτές, από τέσσερες διαφορετικές χώρες.
      Αυτή είναι η Αστυνομία. Εδώ είμαστε να έχουμε τον αστυνομικό, να του πετάμε πέτρα στο κεφάλι και αυτός να μη μπορεί να αντιδράσει -δεν έγινε αυτό;- επειδή κάποιο καλόπαιδο, κάποιο επιπόλαιο παιδί, κάποιος εγκληματίας, αν θέλετε, έβγαλε το όπλο και πυροβόλησε, που ακόμα επαρκώς δεν έχουμε μάθει –και είναι ανεπάρκειά σας- εάν ήταν βολή με σημάδι ή από εξοστρακισμό της σφαίρας. Εν πάση περιπτώσει, επειδή υπήρξε ένας, έχουμε βάλει όλη την Αστυνομία στο σκόπευτρο; Πώς θα πάει ο αστυνομικός αύριο να υπερασπιστεί την τιμή, την περιουσία σας; Πώς; Δεν πάει. 
      Ο αστυνομικός, ας το καταλάβετε όλοι, κάνει μια λευκή απεργία. Δεν τρέχει. Πάει ο πολίτης και καταγγέλλει μια κλοπή και ο αστυνομικός λέει, καλά θα δούμε. Πού είναι το μεράκι του αστυνομικού που υπήρχε πριν από μερικά χρόνια για τη διαλεύκανση ενός εγκλήματος;
      Στη σχολή την οποία έχει ξεκινήσει το ΠΑΣΟΚ, θα θυμάστε, τους καλούς αξιωματικούς να τους διώχνουν επειδή ήταν δεξιοί και μετά να φεύγουν οι δήθεν, εντός ή εκτός εισαγωγικών, δημοκρατικοί αξιωματικοί από σας. Είναι λάθος. Η Αστυνομία θέλει αξιωματικούς. Δεν έχουμε την πολυτέλεια των διωγμών. Δεν είναι τόσο πολλοί οι καλοί αξιωματικοί. Μη μπαίνετε, λοιπόν, σ’ αυτή τη διαδικασία του «δικού μου» του «δικού σου». 
      Όσον αφορά τις πληροφορίες, δεν έχετε ανθρώπους που να έχουν τις πληροφορίες. Κάποτε ο αστυνομικός ήταν στη διεύθυνση πληροφοριών τριάντα χρόνια. Έπαιρνε σύνταξη από εκεί και ήξερε το κάθε τι. Τώρα βρίσκετε κάποιον, τον παίρνετε από την Τροχαία και τον πάτε εκεί. Ποιο θα είναι το αποτέλεσμα; 
      Πιστεύω, κύριε Μαρκογιαννάκη, ότι εσείς τουλάχιστον μπορείτε να διορθώσετε τα λάθη των προηγουμένων Υπουργών. Μπορείτε να βάλετε μια σειρά. Ελπίζω, όμως, ότι θα σας αφήσει ο κ. Καραμανλής, ο οποίος καθημερινώς επιδεικνύει αυξανόμενα φοβικά σύνδρομα.
      Ευχαριστώ πολύ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Πρόεδρο του ΛΑΟΣ κ. Καρατζαφέρη.
      Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όλοι οι ομιλητές, ο καθένας βέβαια με τους δικούς του χρωματισμούς, αναφέρονται σε υπαρκτά προβλήματα της Αστυνομίας. Άλλοι συνάδελφοι αναφέρονται στην αναποτελεσματικότητα της Αστυνομίας, κάποιοι άλλοι επισημαίνουν την ύπαρξη του μεταλλαγμένου εγκλήματος και την ανεπάρκεια της Αστυνομίας να το αντιμετωπίσει και κάποιοι, όπως εμείς, οι Βουλευτές του ΣΥ.ΡΙΖ.Α. επιμένουμε ότι ταυτόχρονα συντρέχει ανάγκη αντιμετώπισης και του μεγάλου ζητήματος του εκδημοκρατισμού της λειτουργίας της Αστυνομίας, με την έννοια της αντιστοίχισης της συμπεριφοράς των αστυνομικών οργάνων προς όλα εκείνα τα οποία επιτάσσει το Σύνταγμα και ο νόμος αναφορικά με το σεβασμό και την προστασία των δικαιωμάτων και των ελευθεριών του πολίτη.
      Ειλικρινά, δεν μπορώ να αντιληφθώ γιατί αμφισβητεί συνολικότερα τη δημοκρατική λειτουργία του πολιτεύματος η διακομματική ενασχόληση με τα ζητήματα της Αστυνομίας. Η διακομματική αντιμετώπιση όλων των προβλημάτων που ετέθησαν με διαφορετικούς χρωματισμούς μέσα στην Αίθουσα γιατί θίγει την υπόθεση της δημοκρατίας; 
      Θέλετε να σας θυμίσω τι έλεγε η Νέα Δημοκρατία στο πρόγραμμά της; Ακούστε, κύριε Υπουργέ: «Η κυβερνητική πολιτική για την εξασφάλιση της δημόσιας τάξης και ασφάλειας είναι ευκαιριακή, αναποτελεσματική και κομματικοποιημένη». Και λέγατε τότε ότι «η Νέα Δημοκρατία προτείνει την διαμόρφωση εθνικής πολιτικής για τα ζητήματα της δημόσιας τάξης, ως το αποτέλεσμα διακομματικής συνεργασίας. Σε αυτή τη θέση σάς καλούμε να προσέλθετε, μία διακομματική συνεργασία στο επίπεδο μίας μόνιμης διακομματικής επιτροπής της Βουλής». 
      Σήμερα όμως ακούμε να λέτε διαφορετικά πράγματα, να εκφράζετε διαφορετικές απόψεις, για να υπερασπιστείτε τι; Να υπερασπιστείτε την κατάσταση, η οποία είναι απαράδεκτη στο χώρο της Ελληνικής Αστυνομίας. Δεν έχει πέσει στη δική σας αντίληψη ότι υπάρχουν γεγονότα και μάλιστα καθ’ υποτροπή και κατά συρροή, τα οποία είναι απαράδεκτα, αναφορικά με την οφειλόμενη δημοκρατική συμπεριφορά της Αστυνομίας; Δεν έχετε ακούσει για βασανισμούς σε αστυνομικά τμήματα, για αναίτιους προπηλακισμούς των πολιτών, για τη «ζαρντινιέρα», για τη διαφθορά,  παρά την ύπαρξη της Διεύθυνσης Εσωτερικών Υποθέσεων; Αυτά δεν σας απασχολούν; Πιστεύετε ότι μπορείτε να τα αντιμετωπίσετε μόνοι σας; Δεν μπορείτε! Γι’ αυτό και σε χρόνο ανύποπτο προς τη σημερινή κατάσταση εσείς οι ίδιοι της Νέας Δημοκρατίας μιλούσατε για την ανάγκη της διακομματικής συνεργασίας. Το ίδιο σάς λέμε και τώρα, με το πρόσθετο δεδομένο ότι έχουμε έξαρση πολλών ελλειμμάτων στο χώρο της λειτουργίας της Ελληνικής Αστυνομίας. 
      Σε τί βλάπτει, κύριε Πρόεδρε, διακομματικά, στο πλαίσιο μίας διακομματικής επιτροπής, να αντιμετωπιστούν όλα εκείνα, τα οποία θα συνιστούν μία συνεχή διαδικασία εκδημοκρατισμού της λειτουργίας της Αστυνομίας; Σε τι βλάπτει, στο πλαίσιο μίας διακομματικής επιτροπής, να δούμε τα ζητήματα των αποδοχών, των συνθηκών εργασίας των αστυνομικών, που κανένας ή τουλάχιστον εμείς δεν είμαστε αξιωματικά αντίπαλοι προς εκείνα που διεκδικούν, αντιθέτως έχουμε στηρίξει, στηρίζουμε και θα στηρίζουμε τα εργασιακά τους δικαιώματα; 
      Έχετε ανεπιτυχώς χειριστεί τα ζητήματα των αγροτών της Κρήτης, κατ΄ επιεική έκφραση! Έχετε, με έναν τρόπο αυταρχικό, αντιμετωπίσει το δημοκρατικό δικαίωμα των πολιτών εν προκειμένω των αγροτών της Κρήτης, να διαδηλώνουν. Και απορώ. Ακούστηκε σε αυτήν την Αίθουσα από συναδέλφους οι  οποίοι υποτίθεται ότι έχουν και ευρωπαϊκή εμπειρία, όπου λένε «τρακτέρ στο χώρο της Αθήνας;». Δεν έχετε δει τρακτέρ στις Βρυξέλλες; Δεν έχετε δει τρακτέρ στις μεγάλες πόλεις του Παρισιού, της Πορτογαλίας ή της Ισπανίας; 
      Η δημοκρατία αποδεικνύει την αντοχή της, κύριε Πρόεδρε, την ικανότητά της, την ώρα που συναντιέται με το δικαίωμα του πολίτη να διαμαρτύρεται, να διαδηλώνει και να διεκδικεί. Και αυτό δεν το άντεξε η Νέα Δημοκρατία ή κατ’ επιεική έκφραση, δεν είχε την ικανότητα να το αντιμετωπίσει και γι’ αυτό προκύπτουν όλα αυτά. 
      Βεβαίως, δεν θα συγκροτηθεί η διακομματική επιτροπή, παρά τα όσα έλεγε εκ του αντιθέτου η Νέα Δημοκρατία στο πρόσφατο ή και στο απώτερο παρελθόν. 
      Και εν τέλει, κύριε Πρόεδρε, σε ό,τι αφορά την πρόταση του Συνασπισμού Ριζοσπαστικής Αριστεράς, εμείς δεν θέλουμε να γίνεται η σύγκριση σε αυτόν τον τόπο με το παρελθόν. Είναι ακριβή πολλά  από εκείνα που ελέχθησαν για συμπεριφορές επί κυβερνήσεων του ΠΑΣΟΚ αλλά επίσης ακριβές είναι ότι η σύγκριση πρέπει να γίνεται με τις πραγματικές δημοκρατικές ανάγκες αυτής της κοινωνίας, αλλά συνολικότερα και της λειτουργίας του πολιτεύματος. 
      Στον πυρήνα αυτής της δημοκρατικής λειτουργίας είναι και η Ελληνική Αστυνομία, η οποία πάσχει, νοσεί. Και τα ζητήματα αυτά δεν αντιμετωπίζονται με τους αυταρχισμούς, που επιδεικνύει η Κυβέρνηση της Νέας Δημοκρατίας. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Φώτη Κουβέλη. 
      Ακολουθεί ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλλης.
      Ορίστε, κύριε Γιαννέλλη, έχετε το λόγο. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κύριοι συνάδελφοι, η πρόταση του Προέδρου του ΣΥΡΙΖΑ για τη σύσταση διακομματικής επιτροπής για τον εκδημοκρατισμό, δήθεν, της αστυνομίας είναι μια πρόταση που φέρνει στη μνήμη μου μια παλιά πρόταση του ΠΑΣΟΚ που είχε γίνει για τη σύσταση διακομματικής επιτροπής, η οποία ως αντικείμενο είχε τη έρευνα των αιτίων που υπάρχουν και δημιουργείται πρόβλημα στις νησιωτικές περιοχές. Να βρεθούν τότε τα προβλήματα και να βρούμε συγχρόνως και τη θεραπεία, ώστε τα προβλήματα αυτά να πάψουν να υπάρχουν, να μπορέσει ο νησιώτης πολίτης να ακολουθήσει το ρυθμό ανάπτυξης της υπόλοιπης Ελλάδας. 
      Δέχθηκε τότε την πρόταση του ΠΑΣΟΚ η κυβέρνηση της Νέας Δημοκρατίας –ήταν το 1992- έγινε η διακομματική επιτροπή, τριάντα Βουλευτές από όλα τα κόμματα, επικεφαλής νομίζω ήταν ο κ. Σκανδαλίδης τότε. Δουλέψαμε πάρα πολλούς, επί μήνες, βγάλαμε τα πορίσματά μας, τα οποία εάν οι εκάστοτε κυβερνήσεις έφερναν στην επιφάνεια, θα είχαμε άλλα αποτελέσματα εμείς οι νησιώτες, πλην όμως αμέσως μετά το 1993, όταν το ΠΑΣΟΚ έγινε κυβέρνηση, ξεχάστηκε αυτό το πόρισμα. Έμειναν στα συρτάρια τα πορίσματα και κανένα από τα μέτρα αυτά δεν λειτούργησε. 
      Έρχομαι, λοιπόν, να συνταχθώ με αυτό που είπε ο κ. Σκυλλάκος, την ώρα που ήταν στο Βήμα, ότι πράγματι οι επιτροπές ελάχιστα προσφέρουν. Ελάχιστα προσφέρουν, διότι δεν υπάρχει σύγκλιση κατ΄αρχάς των θέσεων και των προγραμμάτων τους. Δεν είναι δυνατόν δύο κόμματα με διαφορετικά προγράμματα να μπορέσουν να συγκλίνουν. Έτσι και η επιτροπή για τα δάση που είπε και όλες οι άλλες επιτροπές, οι οποίες δημιουργήθηκαν έκτοτε, δεν έφεραν κανένα απολύτως αποτέλεσμα. 
      ΑΝΤΩΝΗΣ ΣΚΥΛΛΑΚΟΣ: Στις προτάσεις συμφωνούσαμε ομόφωνα και δεν εφαρμόστηκε τίποτα. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ομόφωνα, όπως έγινε με το πόρισμα της διακομματικής επιτροπής για την ανάπτυξη των νησιωτικών περιοχών του Αιγαίου. Όλοι συμφωνήσαμε, βγάλαμε τα πορίσματα, κανένα αποτέλεσμα. Το ίδιο ζητάτε και σήμερα; 
      Και μου κάνει βέβαια εντύπωση για το ΠΑΣΟΚ το οποίο συμφωνεί με την πρόταση του ΣΥΡΙΖΑ. Δεν ξέρω αν αυτό είναι μια γέφυρα για κάποιες μελλοντικές συνεργασίες. Αυτό είναι δική τους υπόθεση και δεν μας ενδιαφέρει. Όμως, απορώ γιατί. Γιατί εσείς πριν από πέντε χρόνια, το 2003, ψηφίσατε το νόμο τον οποίο σήμερα εφαρμόζουμε. Δηλαδή ο ν. 3169/2003 ήταν δικός σας νόμος. Ήταν ένας αρκετά καλός νόμος, τον οποίο εφαρμόζουμε σήμερα. Έχει ελάχιστα σημεία, τα οποία ενδεχομένως θέλουν κάποιες τροποποιήσεις, αλλά εμείς, ως Κυβέρνηση, εφαρμόζουμε το δικό σας νόμο, τον οποίο εσείς θέλετε να τον ανατρέψετε, διότι δεν είναι δήθεν δημοκρατικός. Εάν φτιάχνετε νόμους με προοπτικές ολίγων ετών και στη συνέχεια χαρακτηρίζετε ως μη δημοκρατικούς αυτούς τους νόμους, κρίνεστε και από το λαό. 
      Έτσι, λοιπόν, αυτός ο νόμος τον οποίο έχω εδώ, ο 3169 του Ιουλίου του 2003, πριν γίνει η Νέα Δημοκρατία Κυβέρνηση, τί κάνει; Ξεχωρίζετε τους αστυνομικούς. Λέτε ποιοι είναι οι αστυνομικοί, ποιοι είναι οι  ειδικοί φρουροί, ποιοι είναι οι συνοριοφύλακες. Λέτε στη συνέχεια τις προϋποθέσεις οπλοκατοχής. Λέτε  τις περιπτώσεις που μπορεί να γίνει χρήση του πυροβόλου  όπλου και τις αρχές που διέπουν τη χρήση αυτή. 
      Μιλάτε για τον έλεγχο καταλληλότητας, ποιος δηλαδή από τους αστυνομικούς έχει την ικανότητα και τη δυνατότητα να φέρει όπλο. Μιλάτε για την εκπαίδευσή τους στην οπλοκατοχή, μιλάτε επιτέλους για όλα τα άλλα θέματα, για τη σύσταση θέσεων ψυχιάτρων και ψυχολόγων, λύνετε όλο το πρόβλημα που υπάρχει. Και αυτό το νόμο σήμερα εσείς χαρακτηρίζεται αντιδημοκρατικό. Είναι περίεργο αυτό το πράγμα. Και συντάσσεστε με την πρόταση του Συνασπισμού και λέτε: ναι, να γίνει η διακομματική αυτή επιτροπή. Αυτό ενέχει μια αντίφαση, βεβαίως. Εμείς το δικό σας νόμο, αυτόν που πριν από λίγα χρόνια συντάξατε, αυτόν εφαρμόζουμε, θεωρούμε ότι είναι ένας καλός νόμος που θέλει κάποιες τροποποιήσεις που μελλοντικά το Υπουργείο Εσωτερικών, ο αρμόδιος αναπληρωτής Υπουργός όπου υπάρχουν σημεία τα οποία πρέπει να αλλαχθούν, θα αλλάξει τα σημεία αυτά. 
      Κυρίες και κύριοι συνάδελφοι, μίλησε ο κ. Αλαβάνος και είπε ότι χρησιμοποιεί την Αστυνομία η Νέα Δημοκρατία ως εργαλείο παράνομης βίας. Νομίζω ότι η φράση αυτή δεν είναι σοβαρή. Δεν μπορείτε να λέτε ότι «χρησιμοποιεί την Αστυνομία η Νέα Δημοκρατία ως εργαλείο παράνομης βίας». Θέλετε να μάθετε στα τελευταία γεγονότα που έγιναν, τη στάση που τήρησε η Αστυνομία απέναντι στους πολίτες και απέναντι στις περιουσίες των πολιτών, οι οποίες καταστρέφοντο από τους κουκουλοφόρους. Δεν ξέρω αν έχει δίκιο ή άδικο ο απλός λαός με τον οποίο κουβέντιασα, αλλά μίλησαν για μια σεμνή στάση της Αστυνομίας. Και το έκανε αυτό διότι ασφαλώς η Κυβέρνηση δεν ήθελε να διογκωθεί η κατάσταση. Έχετε δει πιο σεμνή στάση Αστυνομίας απέναντι σε γεγονότα τόσο σημαντικά, όπως καταστροφή περιουσιών; Δεν λύνεται μύτη. Δημιουργείται μια περίπτωση τέτοια που χρειάζεται συζήτηση, κυρίες και κύριοι συνάδελφοι. Τι θέλετε; Είναι αυτό που είπε ο Πρόεδρος ο κ. Καρατζαφέρης πριν από λίγο. Θέλετε μια λάιτ Αστυνομία; Αυτήν την Αστυνομία θέλετε όπου το κράτος να μη δείχνει τη δική του ισχύ; Πώς θα προστατεύσει την περιουσία του άλλου; 
      Να σας πω και κάτι; Μίλησε ο Πρόεδρος του ΠΑΣΟΚ κ. Παπανδρέου πριν από λίγο και είπε για το θάνατο του άτυχου Γρηγορούπουλου, για τη ζαρντινιέρα και είναι αντιδημοκρατική σήμερα η Αστυνομία. Όταν το 1985 σκοτωνόταν ο Καλτεζάς; Όταν χέρι αστυνομικού στόχευσε και φόνευσε τον Καλτεζά, ήταν δημοκρατική η Αστυνομία; Γιατί ξεχνάτε το παρελθόν σας και κρίνετε με διαφορετικά μέτρα και διαφορετικά σταθμά; Βεβαίως και ήταν δημοκρατική η αστυνομία τότε. Βέβαια, εμείς δεν κάναμε αυτά που κάνετε εσείς. Και θυμάστε - αναφέρομαι στο ΠΑΣΟΚ βεβαίως- ότι σκάγατε τα λάστιχα των αγροτών, εσείς που μιλάτε σήμερα για τους αγρότες, χτυπούσατε, δίνατε την εντολή στους αστυνομικούς. Διότι ο αστυνομικός παίρνει εντολή από την πολιτική ηγεσία σε αντίθεση με μας. θυμάστε τι γινόταν τότε με τους γέροντες μπροστά το Μέγαρο Μαξίμου και όλα αυτά που είχαν συμβεί τις τραγικές εκείνες μέρες. Εμείς δεν κάνουμε τίποτε απ’ όλα αυτά γιατί είναι δημοκρατικά οργανωμένη, πέρα για πέρα η Αστυνομία. Και πρέπει να θυμάστε το παρελθόν σας. Έχει ιδιαίτερη σημασία για ένα πολιτικό κόμμα να ξέρει τι έχει συμβεί στο παρελθόν και να θυμάται, για να μην κρίνει με διαφορετικά μέτρα και διαφορετικά σταθμά τα γεγονότα και να μην εκτίθεται μπροστά στο λαό. 
      Είπε, λοιπόν, ο κ. Παπανδρέου, πριν από λίγο που μίλησε εδώ για το θάνατο του Καλτεζά, για τη ζαρντινιέρα. Εμείς συμπεριφερθήκαμε διαφορετικά; Αυτοί που εξετέλεσαν τις εγκληματικές αυτές πράξεις θα δικαστούν, συνελήφθησαν, προφυλακίστηκαν. Ό,τι έγινε τότε στην περίπτωση του ΠΑΣΟΚ και ό,τι θα πρέπει να γίνεται σε μια δημοκρατικά οργανωμένη κοινωνία λειτούργησαν οι εισαγγελικές, οι δικαστικές αρχές, κανένας δεν συμφώνησε. Επειδή στους πενήντα χιλιάδες αστυνομικούς βρέθηκαν δύο που έκαναν κάποιο έγκλημα, όπως σωστά είπε, δεν έχουν το δικαίωμα κάποιοι πολιτικοί να βγάλουν και την ετυμηγορία από τώρα, πριν δικαστούν αυτοί. 
      Έτσι, λοιπόν, ερωτά κανείς: Είναι δυνατό να λειτουργείτε μ’ αυτήν τη λογική, με διαφορετικά μέτρα και διαφορετικά σταθμά; 
      Αναφέρθηκε ο κ. Παπανδρέου και στον εκλογικό νόμο. Είπε ο Υπουργός Εσωτερικών κ. Παυλόπουλος ότι προκειμένου να αποφευχθεί η ακυβερνησία, καλό θα ήταν ο νόμος Σκανδαλίδη, όπως τροποποιήθηκε στη συνέχεια –όπου οι σαράντα Βουλευτές έγιναν πενήντα ώστε να αποφευχθεί η ακυβερνησία- να περάσει με τη συμφωνία των κομμάτων ώστε να μην υπάρξουν δύο διαδοχικές εκλογές οποτεδήποτε γίνουν, στην ώρα τους, όταν θα έλθει το πλήρωμα του χρόνου. Ο κ. Παπανδρέου το ελοιδώρησε αυτό. 
      Δεν μου λέτε: Θέλετε να θυμηθούμε τις περιπτώσεις όπου πράγματι το ΠΑΣΟΚ χρησιμοποιούσε τους θεσμούς για κομματικούς λόγους και για δικά του κομματικά οφέλη; Θυμάστε τι πέρασε αυτός ο τόπος στην περίπτωση του εκλογικού νόμου του Κουτσόγιωργα; Θυμάστε ότι με 47,5% η Νέα Δημοκρατία δεν μπορούσε να κάνει κυβέρνηση; Αναγκαστήκαμε τότε να κάνουμε συγκυβέρνηση με το Κομμουνιστικό Κόμμα. Λειτούργησε, όσο λειτούργησε, αυτή η κυβέρνηση. Είχαμε διαφορετικά προγράμματα, αλλά η ανάγκη ανάγκασε και τα δύο κόμματα να το κάνουμε. 
      Τί θέλετε να γίνει τώρα; Να μας οδηγήσετε στην ακυβερνησία; Θέλετε να γίνουν διπλές εκλογές; Θέλετε να γίνουν εκλογές και στην πρώτη φάση, αν κάποιο κόμμα δεν συγκεντρώσει αυτό το ποσοστό που θέλει, να πρέπει να ξαναγίνουν εκλογές για να πάρει τις πενήντα έδρες; Γιατί δεν συμφωνούν τα μεγάλα κόμματα; Γιατί δεν συμφωνούν και τα μικρότερα κόμματα προς αυτήν την κατεύθυνση, αφού είναι δεδομένο πλέον ότι οι πενήντα έδρες δίνουν μία ισχυρότερη κυβέρνηση; Θα εφαρμοστεί, απλώς θα αποφύγουμε στην περίπτωση αυτή να γίνουν οι επαναληπτικές εκλογές.
      Νομίζω, λοιπόν, ότι δεν υπάρχει κανένας απολύτως λόγος σύστασης διακομματικής επιτροπής για τον δήθεν εκδημοκρατισμό της Αστυνομίας. Η Αστυνομία δουλεύει σωστά, η Αστυνομία κάνει το έργο της και νομίζω ότι ο αντίστοιχος Υπουργός έχει επιδείξει μια εξαιρετική στάση. Σήμερα, παρά το γεγονός ότι συμπολίτες του ήλθαν στην Αθήνα και θέλησαν να κατέβουν στο κέντρο με τα τρακτέρ, είχε το πολιτικό σθένος, είχε το θάρρος να πει αυτό που θα έπρεπε να πει ο κάθε σωστός Υπουργός, ότι «πράγματι, κύριοι, εγώ δεν θα χαλάσω την ευταξία, προκειμένου να κάνω το χατίρι των συμπολιτών μου» και το έπραξε. Έτσι πρέπει να λειτουργεί η Αστυνομία και σωστά λειτούργησε.
      	Υπάρχει λοιπόν δημοκρατική Αστυνομία, λειτουργεί δημοκρατικά και δεν χρειάζεται να γίνει αποδεκτή καμμία πρόταση για σύσταση διακομματικής επιτροπής. Νομίζω ότι πρέπει να απορριφθεί αυτή η πρόταση του Συνασπισμού.
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον Κοινοβουλευτικό Εκπρόσωπο της Νέας Δημοκρατίας.
      	Το λόγο έχει ο Πρόεδρος κ. Κακλαμάνης.
      	ΑΠΟΣΤΟΛΟΣ ΚΑΚΛΑΜΑΝΗΣ: Κύριοι συνάδελφοι -δεν υπάρχει καμμία κυρία στην Αίθουσα- όλοι γνωρίζετε ότι η κ. Σκραφνάκη, η συνάδελφός μας από το Ηράκλειο, βρίσκεται στο Τζάνειο νοσοκομείο. Γιατί; Γιατί μαζί με άλλους συναδέλφους, τον κ. Δρίτσα, Βουλευτή Πειραιά από τον Συνασπισμό, τον κύριο Κεγκέρογλου και άλλους συναδέλφους από την Κρήτη, προσπαθούσαν να βρουν κάποιον τρόπο ώστε να μην ακολουθήσουν τα γεγονότα, τα οποία ακολούθησαν και τα οποία νομίζω ότι δεν τιμούν τη δημοκρατία μας.
      Κάποτε πρέπει να δούμε εάν πραγματικά λειτουργεί η δημοκρατία μας, εάν οι συνταγματικά διατεταγμένες, ανεξάρτητες, εξουσίες λειτουργούν, όπως ορίζει το Σύνταγμα και οι νόμοι που ψηφίζει η Βουλή των Ελλήνων.
      Κυρίες και κύριοι συνάδελφοι, με εξέπληξε ο συνήθως μετριοπαθής συνάδελφος από τη Μυτιλήνη κ. Γιαννέλλης. Όλοι κάνουμε λάθη, ιδιαίτερα όταν κοιτάζουμε πολύ πίσω στο παρελθόν. Δεν είναι δυνατόν το παρελθόν, κύριε Γιαννέλλη και κύριοι συνάδελφοι, να καθορίσει την πορεία μας σήμερα, στον 21ο αιώνα, στο μέλλον.
      Θυμηθήκατε την υπόθεση Καλτεζά του 1985, δηλαδή πήγατε είκοσι πέντε χρόνια πίσω. Τι να σας πω; Προφανώς –γι’ αυτό μίλησα για τη διάκριση των εξουσιών- εάν έγινε ό,τι έγινε από όργανα της Αστυνομίας, σας πληροφορώ ότι η δικαιοσύνη ήρθε και επιβράβευσε, απήλλαξε ουσιαστικά το δράστη αυτής της, όπως την ονομάσατε, δολοφονίας. 
      Δεν θα εκφέρω κρίση από αυτή τη θέση, γι’ αυτό και δεν χρησιμοποίησα ούτε χρησιμοποιώ, πέραν των αντικειμενικών στοιχείων οποιασδήποτε πράξης που πρέπει να κρίνουμε και αναλόγως να υπερασπιστούμε ή να επικρίνουμε, σε ό,τι αφορά το υποκειμενικό στοιχείο.
      Δεν θα μιλήσω, λοιπόν, εγώ για τη «δολοφονία» του άλφα ή του βήτα. Θα περιγράψω, όμως, για μία εικόνα που θα πρέπει πρώτα-πρώτα να προβληματίσει εσάς, ως εκπροσώπους τυπικά της πλειοψηφίας του 42%, που σας έδωσε τη δυνατότητα να κυβερνάτε. Πιστεύετε πραγματικά ότι αυτός ο κόσμος είναι ευχαριστημένος από το πώς λειτουργεί σήμερα η δικαιοσύνη; Πιστεύετε πραγματικά ότι είναι ικανοποιημένος από το πώς λειτουργεί η εκτελεστική εξουσία, η Κυβέρνηση, ο Πρωθυπουργός σας, οι Υπουργοί σας ένας προς έναν, όχι συλλογικά, γιατί προφανώς υπάρχει διαφορά ανάμεσα στον έναν και στον άλλον. Είναι ευχαριστημένος από τη διαφθορά που έχει κατακλύσει πια από πάνω μέχρι κάτω ολόκληρο τον κρατικό μηχανισμό; Η ίδια η κοινωνία έχει πια διαβρωθεί, σε σημείο που θα επαναλάβω ότι εγώ φοβούμαι πως από τους εκατό που διαμαρτύρονται εναντίον της διαφθοράς, σίγουρα οι περισσότεροι εξ αυτών θα διαμαρτύρονται, διότι δεν έχουν και αυτοί μία ευκαιρία να διαφθαρούν, όπως τόσοι άλλοι.
      Είστε ευχαριστημένοι από το πώς λειτουργεί η Ελληνική Αστυνομία; Εγώ δεν είμαι και δεν θα εκπέμψω από εδώ κανένα κατηγορητήριο και μάλιστα γενικά και αόριστα, ξέρω, όμως, πολύ καλά –και είναι χαρακτηριστικό αυτό που θα σας διαβάσω- ότι δεν υπάρχει κάτι που να βεβαιώνει τον απλό πολίτη πως υπάρχει μία κυβέρνηση η οποία ελέγχει τα Σώματα Ασφαλείας, ότι οι άνδρες των Σωμάτων Ασφαλείας και οι γυναίκες νιώθουν τόση σιγουριά για την υπηρεσιακή τους κατάσταση, για την υπηρεσιακή τους εξέλιξη και είναι έτσι εκπαιδευμένοι, ώστε να μην παρασύρονται ακόμη και από προκλήσεις –και σκόπιμες προκλήσεις ενδεχομένως- του οποιουδήποτε, ακόμα και εγκληματικών στοιχείων. 
      Ο αστυνομικός δεν μπορεί απέναντι στην οποιαδήποτε, ακόμη και την πιο χυδαία πρόκληση, να βγάζει το πιστόλι και να πυροβολεί, διότι, όπως είπατε, ο νόμος του δίνει αυτό το δικαίωμα. Δυστυχώς, εκεί έχουμε φθάσει. Φυσικά και αποδοκιμάζει κάθε άνθρωπος υπεύθυνος και πολύ περισσότερο οι εκπρόσωποι του ελληνικού λαού αυτή τη χυδαία ύβρη που εκπέμπεται εναντίον του συνόλου όσων υπηρετούν στα Σώματα Ασφαλείας «μπάτσοι, γουρούνια, δολοφόνοι». Δεν εκφράζει κανέναν εδώ, σ’ αυτήν την Αίθουσα. Και εκτός της Αιθούσης, υποθέτω, δεν εκφράζει καμμία οργανωμένη πολιτική και κοινωνική δύναμη και έκφραση. Όμως, θα ήθελα να πω ότι είναι απαράδεκτο να μιλάμε –αυτό έκανε ο Υπουργός- σαν να υπάρχουν κάποιοι εδώ μέσα που χειροκροτούν και υιοθετούν τέτοιες συμπεριφορές. 
      Υπάρχει και το άλλο δίλημμα, που έθεσε. Αν είμαστε υπέρ ή κατά της πορείας τρακτέρ στο κέντρο της Αθήνας. Μα, είναι πραγματικά αυτό σοβαρό και υπεύθυνο δίλημμα; Δηλαδή, η Κυβέρνηση πιστεύει ότι υπάρχουν κόμματα εδώ μέσα στη Βουλή, που θα ήθελαν να καταληφθεί το κέντρο της Αθήνας από τα τρακτέρ των Κρητών αγροτών; Δεν θα είμαστε σοβαροί, εάν έτσι με αυτήν τη λογική ασκούμε την εξουσία την οποία έχουμε, εάν αυτή η εκτελεστική εξουσία έτσι σκέπτεται. 
      Εγώ και πάλι διστάζω. Πρέπει, όμως, να εξεταστεί. Μου είπε, όμως, η κ. Σκραφνάκη ότι άκουσε η ίδια τον αξιωματικό, κύριε Υφυπουργέ, που έριξε τα χημικά σε ελάχιστη απόσταση, ώστε να μη βλέπει ο οδηγός που οδηγούσε το τρακτέρ. Άκουσε τον αξιωματικό, κύριε Υπουργέ, όταν όλοι οι Βουλευτές που ήταν εκεί, ο Νομάρχης, οι πάντες έλεγαν «μην ρίξετε χημικά», να λέει «έχω εντολή από το Υπουργείο». Λέω «Υπουργείο» και δεν αναφέρω κάτι πιο συγκεκριμένο, όπως μου ανέφερε η κ. Σκραφνάκη. Όμως, νομίζω ότι οφείλετε να διερευνήσετε. Διότι, εάν από κάποιο υπουργικό γραφείο δίνουμε εντολή, χωρίς να έχουμε άμεση εποπτεία, «ρίξτε δακρυγόνα, ρίξτε χημικά», τότε καταλαβαίνετε τι μπορεί να συμβεί. 
      Ακούστε, κύριοι συνάδελφοι. Με τις πρόσφατες κινητοποιήσεις των μαθητών των σχολείων σε διάφορες πόλεις της χώρας υπήρξαν και αντίστοιχα γεγονότα στη Λάρισα. Είναι έντεκα ανήλικοι. Ο πατέρας ενός εξ αυτών, ο κ. Γιώργος Παπανικολάου, έχει στείλει –υποθέτω, όχι μόνο σε εμένα, αλλά σε πολλούς συναδέλφους- ένα κείμενο με συγκεκριμένες καταγγελίες. Διαβάζω: «Κατηγορούνται οι ανήλικοι αυτοί μαθητές» –δηλαδή μιλάμε για δεκατεσσάρων, δεκαπέντε και δεκαέξι χρονών παιδιά- «ότι συγκρότησαν οργάνωση που λειτουργούσε με κατανεμημένους ρόλους, με διαρκή λειτουργία προς τα έξω, που επεδίωκε τη διάπραξη εμπρησμών και παραβάσεων, σχετικά με τις εκρηκτικές ύλες. Υπόταξαν τη βούλησή τους στη βούληση εγκληματικής οργάνωσης, συναποτελούσαν μία ενιαία μονάδα που συσκέπτονταν και συναποφάσιζαν. Για τις πράξεις τους χρησιμοποιούσαν κουκούλες, πέτρες, βόμβες, μπουκάλια και λοστούς και έφεραν μαζί τους καδρόνια και μεταλλικά αντικείμενα. Εξαπέλυαν συγκροτημένες ομαδικές επιθέσεις» κ.λπ..
      Εδώ είμαστε πάρα πολλοί δικηγόροι. Μα, είναι σοβαρό αυτό το κατηγορητήριο; Χωρίς να εξατομικεύεις και να εξειδικεύεις, χωρίς να ταυτοποιείς πρόσωπο και πράξη; Μα, ούτε στις πλέον ανώμαλες περιόδους της ζωής αυτής της χώρας δεν υπήρξαν τέτοιου είδους κατηγορητήρια. Το «υλικό» δόθηκε από την Αστυνομία, αλλά η εντολή για τη σύνταξη αυτού του κατηγορητηρίου δόθηκε από την Εισαγγελία του Αρείου Πάγου. Δεν είναι το κατηγορητήριο έργο της Αστυνομίας, το κατηγορητήριο είναι έργο της εισαγγελικής αρχής.
      Αυτά όλα εμένα με ανησυχούν και υποθέτω ότι ανησυχούν και εσάς έστω και αν από κακώς νοούμενο κομματικό καθήκον εκφράζεσθε διαφορετικά. Όπως, από κακώς νοούμενο κομματικό καθήκον δεν ήλθατε αγαπητοί συνάδελφοι της Νέας Δημοκρατίας, να ασκήσετε το καθήκον σας, την εντολή που σας έδωσε ο λαός να ψηφίζετε κατά συνείδηση στη Βουλή των Ελλήνων. Σε μία μυστική ψηφοφορία ανεχθήκατε την απαγόρευση, μαζί με την ύβρη, προφανώς, ότι δεν σας εμπιστεύεται ο ασκών την «ενός ανδρός αρχή» –στην ουσία, άλλο τι λένε οι τύποι- με το περιβάλλον του, που είναι γνωστό καλύτερα σε σας από εμένα. 
      Αυτά όλα σημαίνουν κατολίσθηση και προβλήματα της ίδιας της δημοκρατίας μας. Αυτά δεν διορθώνονται με το να κάνουμε, ας πούμε, έναν εκλογικό νόμο που θα κυβερνά ένα κόμμα που μπορεί να πάρει έστω το 25%.  Όπως ο Μπους που κυβερνούσε την Αμερική και όλο τον κόσμο με το 25% του εκλογικού σώματος. Χωρίς πραγματικά δημοκρατική νομιμοποίηση, χωρίς κοινωνικές και πολιτικές συναινέσεις και συνθέσεις, ο τόπος αυτός δεν πρόκειται να πάει μπροστά. Θα πηγαίνει ολοταχώς πίσω.
      Αυτή η πρόταση που υπέβαλε ο ΣΥΡΙΖΑ και που δεχόμεθα όλα πλην ενός τα κόμματα της Αντιπολιτεύσεως, είναι μια ευκαιρία. Εγώ θα έλεγα κύριε Γιαννέλη –και έχετε λίγο δίκιο εδώ, σχετικά με τη λειτουργία των επιτροπών- να αποφασίσουμε αυτή η επιτροπή να συγκροτηθεί και να λειτουργήσει σύμφωνα με τον Κανονισμό χωρίς ανακοινώσεις, χωρίς διαρροές. Να είναι ολιγομελέστατη -μπορεί να είναι με εννέα άτομα όλα και όλα- και να δούμε σε βάθος τα προβλήματα της Ελληνικής Αστυνομίας, γιατί είναι προβλήματα όχι απλώς εργαζομένων, όχι απλώς υπηρεσιών, είναι προβλήματα της ίδιας της δημοκρατίας. 
      Επίσης προβλήματα της δημοκρατίας είναι και τα προβλήματα της ελληνικής δικαιοσύνης. Για πολλοστή φορά σας το τονίζω αυτό. Πάντοτε, με όλες τις κυβερνήσεις εμφανίζονται πρόθυμοι μέσα στην κρατική μηχανή και στη δικαιοσύνη –επίορκοι φυσικά- να υπηρετήσουν κομματικές σκοπιμότητες. Αυτό το έχει πληρώσει και η Νέα Δημοκρατία  στο παρελθόν και το ΠΑΣΟΚ επίσης, αλλά επιτέλους, επαναλαμβάνω, είμαστε στον 21ο αιώνα και κάποτε πρέπει να τελειώσει αυτή η ιστορία.
      Τέλος, κύριε Υφυπουργέ, θα σας παρακαλέσω να δώσετε στον κύριο Υπουργό αυτό το περιοδικό ως απάντηση σε όσα είπε για τις κρίσεις του Πυροσβεστικού Σώματος. Αναφέρεται ουσιαστικά ο λόγος για τον οποίο αποστρατεύσατε τον πύραρχο του Πυροσβεστικού Σώματος κ. Χρυσανθακόπουλο. Προφανώς δεν ανήκε στην παράταξή σας. 
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά το προαναφερθέν τεύχος το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον πρώην κύριο Πρόεδρο.
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Μαυρουδής Βορίδης έχει το λόγο για πέντε λεπτά. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, συζητείται αυτή η πρόταση του ΣΥΡΙΖΑ και είναι εντυπωσιακό το εξής: Ότι απ΄ όλο το μεγάλο πρόβλημα που υπάρχει στη δημόσια τάξη, από αυτό το οποίο ζούνε καθημερινά οι Έλληνες πολίτες, από τις ληστείες τις οποίες υφίστανται, από την ανασφάλεια στη γειτονιά τους γιατί δεν μπορούν να κυκλοφορήσουν, γιατί πλέον έχουν αναπτυχθεί συμμορίες ανηλίκων, οι οποίες ουσιαστικά λυμαίνονται τις περιοχές ολόκληρης της Αθήνας, από την άθλια κατάσταση που βρίσκεται το ζήτημα των ναρκωτικών, απ’ όλα αυτά που συγκροτούν τη μεγάλη ανασφάλεια και που κορύφωσή τους ήταν τα καταστροφικά γεγονότα του Δεκεμβρίου, αυτό που ο ΣΥΡΙΖΑ εντοπίζει ως πρόβλημα είναι η δημοκρατική αναδιοργάνωση. Αυτό είναι το βασικό ζήτημα της ασφάλειας. Και μας ρώτησε κιόλας ο κ. Κουβέλης για ποιο λόγο δεν προσχωρούμε στην άποψη της συγκροτήσεως αυτής της συγκεκριμένης επιτροπής. Μα σαφώς και θα δεχόμασταν και θεωρούμε ότι θα ήταν καλό να συζητήσουμε για τη δημόσια ασφάλεια, αλλά δεν θέλουμε να συζητήσουμε για τη δημοκρατική αναδιοργάνωση της Αστυνομίας. 
      Εσείς τώρα τι καταλαβαίνετε; Ότι το βασικό πρόβλημα για τη δημόσια τάξη σήμερα είναι οι έκνομες συμπεριφορές ορισμένων στελεχών της Ελληνικής Αστυνομίας; 
      Αυτό είναι το πρόβλημα της ασφάλειας σήμερα; Αυτό είναι το πρόβλημα της δημόσιας τάξης; Αυτό καταλαβαίνετε ότι είναι η προσλαμβάνουσα της ελληνικής κοινωνίας; 
      Επιτρέψτε μου να πω και κάτι άλλο σε αυτό που είναι ολόκληρο το σύστημα ποινικής δικαιοσύνης, γιατί πλέον ακούγονται εντελώς ανεύθυνα πράγματα μέσα στο Ελληνικό Κοινοβούλιο. Δηλαδή ερχόμαστε εδώ και κρίνουμε τις αποφάσεις των εφετείων, των ανακριτών και των εισαγγελέων. Και επιτρέψτε μου να πω από τη στιγμή που ομιλώ και σε ορισμένους, οι οποίοι αν μη τι άλλο έχουν και νομική ιδιότητα, ποιος εξ ημών έχει τη δικογραφία; Από πού δηλαδή βγαίνουν έτσι εύκολα αυτά τα συμπεράσματα ή για το πώς εκρίθη η τάδε απόφαση; Από το κοινόν περί δικαίου αίσθημα; Έτσι θα δικάζει η ελληνική δικαιοσύνη; Δεν θα υπάρχει, λοιπόν, αυτό που είναι η βασική προϋπόθεση για την ύπαρξη πράγματι ορθής και δικαίας κρίσεως, που είναι η ψύχραιμη απόσταση και από το χρόνο και από την εμπάθεια που δημιουργούν τα γεγονότα και με αυτόν τον τρόπο πρέπει να κρίνει ο δικαστής; Ερχόμαστε και λέμε ,το τάδε δικαστήριο απήλλαξε τον αστυνομικό; Και πού το ξέρετε εσείς ποια είναι ακριβώς τα στοιχεία επί των οποίων στηρίχθηκε το τάδε δικαστήριο; 
      Άκουσα σήμερα μία τοποθέτηση. Μα, είναι δυνατόν να απαγγέλλεται η τάδε κατηγορία; Και πού ξέρετε ποια είναι τα στοιχεία, τα οποία έχει μέσα η δικογραφία, ώστε να κρίνουμε αν ορθώς ή μη ορθώς απηγγέλθη η συγκεκριμένη κατηγορία; 
      Άρα, λοιπόν, να εφαρμόσουμε εδώ το νόμο του Λύντς. Αυτή είναι η κατεύθυνση, δυστυχώς, του πολιτικού συστήματος. Και εδώ απορώ ειλικρινά, διότι μία από τις βασικότερες κατακτήσεις της δημοκρατίας είναι η διάκριση των εξουσιών. Αυτή είναι η βασικότερη κατάκτηση. Και ερχόμαστε σήμερα και λέμε, όχι δεν μας αρέσει η τάδε απόφαση της δικαιοσύνης! Πώς το λέμε; Πού στηριχθήκαμε σε αυτό; 
      Εγώ δεν είπα ότι δεν κρίνονται οι αποφάσεις της δικαιοσύνης. Κρίνονται. Κρίνονται και από την κοινωνία, κρίνονται απ΄ όλους μας. Ο καθένας μας μπορεί να εκφέρει άποψη επ’ αυτού, αλλά αν μη τι άλλο ας έχει μια πληροφόρηση προτού εκφέρει αυτήν την άποψη, μια πλήρη εικόνα, διότι αλλιώς ξέρετε τι θα κάνουμε; Να επικρατεί, λοιπόν, ο νόμος του Λιντς. Ποιοι μαζεύονται πιο πολλοί, τι πρέπει να κάνουμε; 
      Προσέξτε. Σημείο εκκινήσεως της προτάσεως του ΣΥΡΙΖΑ σήμερα, κύριε Πρόεδρε και κύριοι συνάδελφοι, είναι το συγκεκριμένο περιστατικό, αυτό το θλιβερό περιστατικό, του οποίου, όμως, το αποτέλεσμα ποιο είναι; Δύο αστυνομικοί είναι προφυλακισμένοι. Αυτό είναι το αποτέλεσμά του. Εξηντλήθη δηλαδή, να το πω διαφορετικά, η αυστηρότης της δικαιοσύνης, ως προς το συγκεκριμένο τουλάχιστον σημείο, αλλά παρά ταύτα εμείς θεωρούμε ότι κάτι δεν λειτουργεί ως προς τη δημοκρατία. Μα, τι είναι αυτό, τι θα έπρεπε να γίνει περισσότερο για να πεισθούν οι συνάδελφοι του ΣΥΡΙΖΑ ότι δεν είναι εκεί το πρόβλημα. Ελάτε, όμως, τώρα να δώσετε απαντήσεις. 
      ΦΩΤΗΣ ΚΟΥΒΕΛΗΣ: Να μην πυροβολείς. 
      ΜΑΥΡΟΥΔΗΣ ΒΟΡΙΔΗΣ: Κύριε Κουβέλη, το άκουσα αυτό. Το ερώτημα, όμως, δεν είναι, όπως καταλαβαίνετε, το αν κάποιος μία δεδομένη στιγμή κάνει καλή ή κακή χρήση του όπλου ή είναι σύμφωνη ή δεν είναι σύμφωνη με τις συγκεκριμένες προσταγές. Γιατί για όσους δεν το γνωρίζουν, υπάρχει συγκεκριμένος νόμος που ορίζει το πότε ο αστυνομικός επιτρέπεται να χρησιμοποιεί το όπλο του. Υπάρχει συγκεκριμένη νομοθετική ρύθμιση για το ζήτημα αυτό. Ας ελεγχθεί η συγκεκριμένη ρύθμιση. Αλλά εκεί που κάθετα θα διαφωνήσω είναι ότι θα μαζευόμαστε πέντε, επτά, δέκα, τριάντα πέντε χιλιάδες που θα έχουμε μία άποψη, θα πηγαίνουμε στην Πλατεία Συντάγματος και θα λέμε αυτό πρέπει να κάνει η ελληνική δικαιοσύνη, αυτό πρέπει να είναι το κατηγορητήριο. Και όχι μόνο αυτό, αυτό πρέπει να είναι και η ποινή! Ε, δεν θα λειτουργήσει έτσι. Και οι κριτικές που θα ασκούνται στις αποφάσεις της δικαιοσύνης, οφείλουν να είναι προσεκτικές. 
      Δεν άκουσα καθόλου κριτική μέσα σ’ αυτήν την Αίθουσα για το έλλειμμα με το οποίο πραγματικά βαρύνεται η Κυβέρνηση, για το τεράστιο έλλειμμα της δημόσιας ασφάλειας. Γι’ αυτό δεν άκουσα κριτική. Άκουσα και βεβαίως εγώ θα συμφωνήσω απολύτως με την τοποθέτηση την οποία έκανε ο κ. Βενιζέλος, που λέει δεν είναι πράγματι αλληλοσυγκρουόμενα μεγέθη η ασφάλεια σε σχέση με το σεβασμό των δικαιωμάτων, η αποτελεσματικότητα με το σεβασμό των δικαιωμάτων του πολίτη. Πράγματι δεν πρέπει να είναι συγκρουόμενα μεγέθη. Αυτό δεν είναι που πρέπει να λύσουμε; Αυτό δεν είναι σε τελευταία ανάλυση το ζητούμενο; Όμως, από ποια πλευρά; Κυρίως από την πλευρά της εμπέδωσης του αισθήματος ασφαλείας. Αυτό είναι το ζητούμενο. Αυτή δεν είναι η έξαρση της εγκληματικότητας με ομολογία του Υπουργού, που μίλησε και έκανε μία αναδρομή από το 1990 και ουσιαστικά ομολογεί το ότι έχει αποτύχει η πολιτική της ασφάλειας τόσο από το ΠΑΣΟΚ, όσο και από τη Νέα Δημοκρατία; 
      Αυτό θα πρέπει να συζητήσουμε. Και όλα τα υπόλοιπα, να διαλύσουμε τα ΜΑΤ, να αφοπλίσουμε την Αστυνομία, να μειώσουμε το αξιόποινο και επομένως όλη αυτή η λογική, είναι ξεκάθαρο ότι είναι μία λογική που οδηγεί στην εξαχρείωση του εγκλήματος, στην περαιτέρω ενδυνάμωση του αισθήματος ανασφάλειας που ζει η κοινωνία. Εμείς δεν μπορούμε να συμπράξουμε σε τέτοιες λογικές και αυτή είναι η αιτία για την οποία καταψηφίζουμε.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Μαυρουδή Βορίδη. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Βαΐτσης Αποστολάτος): Ορίστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε. Μία φράση μόνο διότι ο κ. Βορίδης προφανώς δεν αντελήφθη. Αυτό που διάβασα, το κατηγορητήριο είπα ότι αφορά ανήλικα παιδιά και ότι στοιχειοθετεί αδικήματα που προβλέπονται από το νόμο για την καταπολέμηση της τρομοκρατίας, που σημαίνει ότι εάν ευσταθήσουν οι κατηγορίες αυτές, τουλάχιστον δέκα ετών κάθειρξη. Αυτό λέει ο νόμος. 
      Εγώ πιστεύω ότι αντί να εξατομικευτούν οι πράξεις οποιουδήποτε και να οδηγηθούν στο δικαστήριο ανηλίκων ή οπουδήποτε αλλού, το να τους ομαδοποιείς, δηλαδή, το να λες για τόσα άτομα ότι έχουν βόμβες μολότοφ, ότι έχουν όλοι –όχι ο ένας έχει βόμβα μολότοφ, ο άλλος  κάτι άλλο- και δρουν μαζί ώστε να συγκροτείται η έννοια της εγκληματικής οργάνωσης, σύμφωνα με το νόμο για την καταπολέμηση της τρομοκρατίας, είναι μέγιστο λάθος. Τουλάχιστον ας το αντιληφθούμε έτσι. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ. 
      Το λόγο έχει ο κ. Γρηγόριος Αποστολάκος από τη Νέα Δημοκρατία για πέντε λεπτά.
      ΝΙΚΟΛΑΟΣ ΤΣΟΥΚΑΛΗΣ:  Για οκτώ λεπτά.
      ΓΡΗΓΟΡΙΟΣ ΑΠΟΣΤΟΛΑΚΟΣ: Θα χρησιμοποιήσω πολύ λιγότερα κυρίες και κύριοι συνάδελφοι. Και αισθάνομαι την ανάγκη  να καταγράψω την προσωπική μου πολιτική αγανάκτηση και την πικρία μου για λογαριασμό όλων μας υποθέτω, που εδώ και τρεισήμισι ώρες υφιστάμεθα τη βάσανο να ακούμε όλους τους Αρχηγούς των κομμάτων, τους Κοινοβουλευτικούς Εκπροσώπους. Και εν  πάση περιπτώσει, θα πρέπει να λάβουμε μια απόφαση κάποια στιγμή, ότι είμαστε διακοσμητικά στοιχεία μέσα στην Αίθουσα αυτή. Έτσι αισθάνομαι. Και αν καταγράψω κάποιες απόψεις, θα τις καταγράψω από πολιτική υποχρέωση απέναντι στους εντολείς μου και μόνο. Εν πάση περιπτώσει, να γίνεται μια οργάνωση της συζήτησης για τέτοια θέματα που να μην εγγράφονται Βουλευτές να μιλήσουν, πολύ δε μάλλον να μην χρεώνονται ως ομιλητές. Τρεισήμισι ώρες! Έλεος! 
      Προχωρώ, λοιπόν, με ορισμένες πολύ σύντομες επισημάνσεις. Και συγχωρέστε μου, κύριε Πρόεδρε, αυτήν την έξαρση, αλλά αντιλαμβάνεστε ότι υπάρχουν πια και προσωπικά όρια αντοχής. 
      ΠΡΟΕΔΡΕΥΩΝ (Βαΐτσης Αποστολάτος): Εγώ θα συμφωνήσω μαζί σας, κύριε συνάδελφε. 
      ΓΡΗΓΟΡΙΟΣ ΑΠΟΣΤΟΛΑΚΟΣ:  Σας ευχαριστώ πολύ, κύριε Πρόεδρε.
      Ελέχθη δια στόματος ενός εκ των Κοινοβουλευτικών Εκπροσώπων, του καθηγητή κ. Βενιζέλου που αναφερόταν στον αναπληρωτή Υπουργό κ. Μαρκογιαννάκη, ότι η πιο κακή εξουσία είναι η ανόητη εξουσία, η οποία αυθαιρετεί. Λησμόνησε, όμως, και δεν ανέφερε κάτι, κάποια άλλα λόγια του άλλου Κοινοβουλευτικού Εκπροσώπου, του κ. Πάγκαλου ο οποίος πρόσφατα πριν λίγες μέρες ακόμα κυρίες και κύριοι συνάδελφοι, ανέφερε ότι το πρόβλημα της Ελληνικής Δημοκρατίας είναι η τήρηση των νόμων. Αν, λοιπόν, ο Υπουργός, τηρούσε το νόμο, μένει να δούμε ποια είναι η ανόητη εξουσία: Αν ανόητη εξουσία θεωρείται αυτό που ελέχθη -και το επαναλαμβάνουμε και εμείς- από τον Κοινοβουλευτικό μας Εκπρόσωπο, η ανόητη εξουσία που ξεφούσκωνε τα λάστιχα, η ανόητη εξουσία η οποία έδερνε τους συνταξιούχους μπροστά στο Μαξίμου, η ανόητη εξουσία η οποία κατήρτιζε λίστες Σολδάτου και ένα σωρό άλλα. 
      Και βέβαια δεν είμαι από εκείνους οι οποίοι σε καμμιά περίπτωση θα αναζητήσουν τα επιχειρήματα που παρελθόντος. Είμαι άνθρωπος του παρόντος και του μέλλοντος αλλά σε καμμία περίπτωση δεν θα πρέπει να ξεχάσουμε ότι σ’ αυτήν την Αίθουσα θα πρέπει να υπάρχει συνέπεια λόγων και έργων. Και τη στάση και την πολιτική όλων μας την καθορίζουν όχι οι οβιδιακές μεταμορφώσεις αλλά αυτή η συνέπεια λόγων και έργων. 
      Το δεύτερο επιχείρημα που προέκυψε για εμένα είναι η τεράστια πολιτική επιτυχία του Συνασπισμού. Σας αξίζουν θερμά συγχαρητήρια και σε εσάς και στον Αρχηγό της Κοινοβουλευτικής σας Ομάδος. Τι κάνατε; Τι καταφέρατε αυτή τη στιγμή; Δύο πράγματα καταφέρατε. Το πρώτο είναι να σύρετε την Αντιπολίτευση, εξαιρουμένου του ΛΑΟΣ, σε μια κοινή πρόταση που σας βγάζει από το πολιτικό σας αδιέξοδο.
      Σας βγάζει από ένα αδιέξοδο, στο οποίο είχατε οδηγηθεί μετά και τις καταγγελίες της ορθόδοξης Aριστεράς.
      Και διερωτώμαι, κυρία και κύριε της ορθόδοξης Αριστεράς, έτσι αισθάνομαι την ανάγκη να σας χαρακτηρίσω, πώς παρασυρθήκατε και συμφωνήσατε σε αυτήν την πρόταση, η οποία βγάζει το Συνασπισμό από το πολιτικό του αδιέξοδο; Είναι μία πάρα πολύ έξυπνη τακτική αυτή η οποία έγινε σήμερα. Ξεχάσαμε ό,τι έγινε. Και για το ΠΑΣΟΚ υπάρχει μία δικαιολογία, είναι προφανής η δικαιολογία. Λησμονήσαμε όλοι ότι πριν λίγες μέρες έγινε συνάντηση του κ. Παπανδρέου, του αξιοτίμου Αρχηγού της Αξιωματικής Αντιπολίτευσης, και του κ. Αλαβάνου και συμφωνήσανε σε ένα πράγμα, ότι διαφωνούν σε όλα. Συμφωνήσανε όμως σε κάτι, να στηρίξει την πρόταση για τη σύσταση διακομματικής επιτροπής εκδημοκρατισμού της ΕΛΑΣ. 
      Και διερωτώμαι από αυτό το Βήμα, άραγε μήπως εντάσσεται και αυτή η λογική, κυρίες και κύριοι, ότι είναι και πράγματα στην πολιτική που γίνονται και δεν λέγονται και πράγματα τα οποία λέγονται και δεν γίνονται; Μήπως από την εποχή του «καλώς τα, τα παιδιά», περάσαμε στη λογική της συμμόρφωσης σε κάποια πολιτική σκοπιμότητα; Όταν έγινε όνειρο θερινής νυκτός η κυβερνητική οπτική του Συνασπισμού, αρχίζουμε και κατεβάζουμε τις σημαίες και αρχίζουμε και κατεβάζουμε τον πήχη και ψάχνουμε να βρούμε πρακτικές πολιτικής συμπαράταξης; Και αν ο Λαϊκός Ορθόδοξος Συναγερμός ενδεχόμενα το κατάλαβε, απορώ μ’ εσάς πώς δεν το καταλάβατε ακόμα και αναφέρομαι στο Κομμουνιστικό Κόμμα της Ελλάδος. 
      Μπαίνουν αναπάντητα ερωτήματα, κυρίες και κύριοι συνάδελφοι. Γιατί τώρα αυτή η πρόταση; Για το λόγο που ανέφερα νωρίτερα. Η πρόταση αυτή για εμένα δεν είναι ειλικρινής. Έρχεται να καλύψει αυτό που ανέφερα: Ήταν μία κίνηση τακτικισμού, εξυπηρετεί και το ΠΑ.ΣΟ.Κ., εξυπηρετεί και το Συνασπισμό για να διευκολύνει τον κ. Αλαβάνο και τον κ. Τσίπρα να βγουν από το πολιτικό τους αδιέξοδο. 
      Υπάρχει ένα δεύτερο πολιτικό ερώτημα: Σε τι βοηθάει αυτή η πρόταση; Πόσο είναι ειλικρινής και δεν καλύπτει σκοπιμότητες; Υπάρχει το πρόσχημα ότι ανασύρανε στην επιφάνεια τις θέσεις της Πανελλήνιας Ομοσπονδίας Αστυνομικών Υπαλλήλων. Τώρα τις θυμηθήκανε; Αυτές οι θέσεις, το είπατε και εσείς της κομμουνιστικής Αριστεράς, υπάρχουν εδώ και δυόμισι, τρία χρόνια. Τώρα, λοιπόν, τις βγάζουνε στην επιφάνεια για να δημιουργήσουνε την καλή δικαιολογία, η οποία θα τους επιτρέψει να βγουν από αυτό το οποίο ανέφερα νωρίτερα, το πολιτικό τους αδιέξοδο. 
      Υπάρχει και ένα άλλο ερώτημα: Υπάρχει πολιτική νομιμοποίηση για την κατάθεση αυτής της πρότασης; Ξέρετε τι μου θυμίζει; Μου θυμίζει τον πατροκτόνο που πάει στο δικαστήριο, όταν έχει σκοτώσει τον πατέρα του και ζητάει επιείκεια, επειδή είναι ορφανός. Όταν φρόντισαν κάποιοι μέσα από την Αίθουσα και έξω από αυτήν την Αίθουσα να απαξιώσουν κοινωνικά την Ελληνική Αστυνομία, όταν θέλησαν να τη βάλουν στο περιθώριο της κοινωνικής ζωής του τόπου, όταν σε πρόσφατη νομοθετική πρωτοβουλία της Κυβέρνησης που αναφερόταν στο Πολιτιστικό Κέντρο της Ελληνικής Αστυνομίας, κατηγγέλετο η Ελληνική Αστυνομία ως μηχανισμός καταστολής των λαϊκών κινημάτων και ως διοικητικά μορφώματα βασανισμού των Ελλήνων πολιτών, πώς λοιπόν νομιμοποιούνται αυτήν τη στιγμή κάποιοι συνάδελφοι της Αντιπολίτευσης να λένε ότι ενδιαφέρονται για την Ελληνική Αστυνομία; Και εφευρίσκουν το επιχείρημα του εκδημοκρατισμού...
      ΘΕΟΔΩΡΟΣ ΔΡΙΤΣΑΣ: Για μια άλλη Ελληνική Αστυνομία. 
      ΓΡΗΓΟΡΙΟΣ ΑΠΟΣΤΟΛΑΚΟΣ: Συνεχίζω, κύριε Δρίτσα. 
      Και εφευρίσκουν το επιχείρημα, όπως ορθώς ελέχθη από προηγούμενους ομιλητές, του ψευδεπίγραφου εκδημοκρατισμού για να παίξουν τα πολιτικά παιχνίδια τα οποία ανέφερα νωρίτερα. Και θα έλεγα το εξής: Γιατί συμφώνησε το ΠΑΣΟΚ; Εγώ ειλικρινά προβληματίστηκα. Είναι μία επίδειξη –ξέρετε- πολιτικής μεγαλοσύνης και μεγαθυμίας του Προέδρου του ΠΑΣΟΚ, τώρα που οι πρόσκαιρες δημοσκοπικές προσεγγίσεις σας καλύπτουν, δείξατε και μία μεγαλοσύνη σε αυτούς που σας έλεγαν πριν από οκτώ-δέκα μήνες «καλώς τα, τα παιδιά». 
      Κυρίες και κύριοι συνάδελφοι, εγώ πιστεύω ότι σας αξίζουν και συγχαρητήρια από την πλευρά μας και ευχαριστίες, γιατί δώσατε την ευκαιρία στην Κυβέρνηση σε κάθε περίπτωση να προβάλει το θετικό κυβερνητικό έργο που γίνεται για τα Σώματα Ασφαλείας και ειδικότερα για την Ελληνική Αστυνομία. Οι θέσεις οι δικές μας είναι ξεκάθαρες. Εγώ έχω υποστηρίξει και παλαιότερα στην Επιτροπή ότι το πολιτικό σύστημα, η Κυβέρνηση η συγκεκριμένη έχει μία βασική πολιτική υποχρέωση, να ικανοποιήσει στο έπακρο, στο ακέραιο το σύνολο των θεσμικών και των οικονομικών προβλημάτων των στελεχών της Ελληνικής Αστυνομίας. Η Ελληνική Αστυνομία είναι ένας διοικητικός θεσμός ο οποίος υποστηρίζει το αστικό καθεστώς. 
      Η Ελληνική Αστυνομία παρά τα μεμονωμένα περιστατικά «αταξίας» οφείλει να προσεχθεί, οφείλει να έχει την αγάπη και τη στήριξη όλων μας. Σε καμμία περίπτωση δεν μπορεί να εμπλακεί, σε παιχνίδια τακτικής και πολιτικής, τα οποία πόρρω απέχουν απ’ αυτό που όλοι επιδιώκουμε. 
      Επιδιώκουμε ένα διοικητικό σύστημα, μέσα στο οποίο η Ελληνική Αστυνομία θα είναι ικανή να προστατεύσει την τιμή, την περιουσία του πολίτη, τη δημόσια ασφάλεια, την κρατική περιουσία –γιατί η Ελληνική Αστυνομία επιτελεί και αυτά τα καθήκοντα, έχει και αυτές τις αρμοδιότητες και κανείς δεν το αναφέρει μέσα σ’ αυτήν την Αίθουσα- να προστατεύσει εν τέλει το δημοκρατικό πολίτευμα.
      Όλα αυτά είναι πεποιθήσεις που η παρούσα Κυβέρνηση προσπαθεί να εφαρμόσει. Πιστεύω ότι αν κάτι χαρακτηρίζει θετικά την τοποθέτηση του Αρχηγού σας, κύριοι συνάδελφοι του ΠΑΣΟΚ, είναι ότι παραδέχθηκε τελικά ότι το πρόβλημα της Ελληνικής Αστυνομίας είναι πολιτικό. 
      Και αυτή η απαξίωση της Ελληνικής Αστυνομίας, που σαν σάκος του μποξ κάθε φορά δέχεται τα χτυπήματα της κάθε μιας παράταξης των κοινοβουλευτικών κομμάτων, δεν νομίζω ότι της προσδίδει τίποτα θετικό και σε κάθε περίπτωση θα πρέπει όλοι να πιστέψουμε ότι και οι αστυνομικοί είναι Έλληνες πολίτες, έχουν οικογένειες και χρήζουν της καθολικής στήριξης του συνόλου του πολιτικού κόσμου. 
      Ευχαριστώ για την προσοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ τον κύριο συνάδελφο. 
      Συνεχίζουμε με τον κ. Γεώργιο Ντόλιο από το ΠΑΣΟΚ. 
      Ορίστε, κύριε συνάδελφε, έχετε το λόγο για οκτώ λεπτά. 
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, έχει περάσει η ώρα. Αυτή η αγόρευση δεν είναι εξαργυρώσιμη ούτε στο κομματικό χρηματιστήριο ούτε στο κοινωνικό χρηματιστήριο. Μάλλον δεν μας ακούει κανείς. Δεν έχουν και νόημα αυτά που θα  πούμε και για συζήτηση εδώ πέρα. Δεν έχουμε να προσθέσουμε τίποτα άλλο. Δεν θα επηρεάσουμε το αποτέλεσμα της συζήτησης. 
      Επομένως, αρκετά απελευθερωμένος, μπορώ να είμαι περισσότερο ειλικρινής απ’ ό,τι σκόπευα. Θα έλεγα ότι επιχειρήθηκε εδώ πέρα από πολλούς αγορητές συναδέλφους να οικειοποιηθούν την απόλυτη αλήθεια της μιας ή της άλλης άποψης. Απόλυτες αλήθειες δεν υπάρχουν. Επιχειρήθηκε από πολλούς συναδέλφους να λεχθεί με απόλυτο τρόπο ότι συμβαίνει το ένα ή συμβαίνει το άλλο. Είναι γνωστό ότι συμβαίνει και το ένα και το άλλο. 
      Θεωρώ ότι είναι κοινός τόπος ότι απαιτείται παρέμβαση στην Ελληνική Αστυνομία, ότι χρειάζεται μια παρέμβαση με την αναδιοργάνωσή της, για να πετύχουμε τους στόχους της. Επιχειρήθηκε μάλιστα από κάποιους ομιλητές να αποδοθεί στην πρόταση του ΣΥΡΙΖΑ μια μονοδιάστατη άποψη, ότι επιχειρείται με την πρόταση μόνο ο εκδημοκρατισμός της Ελληνικής Αστυνομίας. 
      Όχι. Άκουσα τον κύριο εισηγητή, τον κύριο συνάδελφο, ο οποίος μίλησε και για τη βελτίωση της αποτελεσματικότητας της Ελληνικής Αστυνομίας. Εάν, λοιπόν, θεωρήσουμε ότι υπάρχει πρόβλημα –και αυτό είναι κοινός τόπος- μια συζήτηση σε διακομματικό επίπεδο στη Βουλή των Ελλήνων, θα ήταν χρήσιμη συζήτηση, πρωτίστως για την Ελληνική Αστυνομία και βεβαίως για το σύνολο της ελληνικής κοινωνίας. 
      Υπάρχει μια εικόνα διάλυσης. Αποτυπώθηκε αυτή η εικόνα ιδιαίτερα τους τελευταίους δύο μήνες. Και υπάρχει και μία σύμπτωση απόψεων σε σειρά θεμάτων. Πού συμφωνούν όλα τα κόμματα; Συμφωνούμε ότι πρέπει να βελτιωθεί η εκπαίδευση. Τι κάνουμε προς αυτήν την κατεύθυνση; Τι κάναμε στο παρελθόν; Και το λέω επειδή επιχειρήθηκε να ισοπεδωθούν τα πάντα.
      Εμείς φτιάξαμε τρεις σχολές αστυφυλάκων και είπαμε να είναι μόνο τρεις, με πολύ καλές υποδομές, με ένα συγκεκριμένο πρόγραμμα σπουδών που επιδέχεται βελτίωσης –πειραματικό ήταν το ζήτημα- και βεβαίως με στόχο να κλείσουν σιγά-σιγά οι άλλες εκπαιδευτικές δραστηριότητες.
      Σήμερα –είχα μια κουβέντα με τον κ. Χηνοφώτη προηγουμένως- υπάρχουν επτά τέτοιες σχολές αστυφυλάκων. Υπάρχει πρόβλημα εκπαίδευσης. Να, λοιπόν, ένας κοινός τόπος. Να, τι θα μπορούσε να βγάλει η διακομματική επιτροπή. Είναι το μόνο ζήτημα; Υπάρχει πρόβλημα αποτελεσματικότητας. Η εγκληματικότητα αυξάνεται. Είναι πλέον στοιχείο της καθημερινότητάς μας οι απαγωγές, οι ληστείες, ο φόβος, ο τρόμος των πολιτών. Είναι γνωστό ότι οι εταιρείες σεκιούριτι αυξάνονται και πληθύνονται. Είναι γνωστό ότι αυξάνουν οι δαπάνες για να βάλουμε συστήματα ασφαλείας στα σπίτια μας. 
      Υπάρχει πρόβλημα. Να, λοιπόν κι ένας άλλος κοινός τόπος όλων των κομμάτων. Να, τι θα μπορούσε να κάνει η διακομματική επιτροπή. Να συζητήσουμε πώς θα βελτιώσουμε την αποτελεσματικότητα. Με την καλύτερη εκπαίδευση. Ένα ζήτημα. Με την καλύτερη οργάνωση της Αστυνομίας. 
      Υπάρχει ζήτημα για την αναδιοργάνωσή της. Η πρόταση είναι πολύ εύστοχη και ως τίτλος. Πώς μπορεί να βελτιωθεί η αποτελεσματικότητα; Γιατί υπάρχει αυτή η αναποτελεσματικότητα; Για διάφορους λόγους. Δεν μπορώ να τους αναφέρω όλους, δεν μπορώ να τους επισημάνω και όλους. Αλλά σε μια συζήτηση εκτεταμένη, θα μπορούσαμε να τους επισημάνουμε όλοι μαζί από κοινού.
      Υπάρχει βέβαια ο κομματισμός στην Ελληνική Αστυνομία. Μόνο σε νόμο που δεν το γράψανε ότι όταν αλλάζουν οι κυβερνήσεις, αλλάζει και η ηγεσία, ανάλογα με κομματικά κριτήρια. Επιχειρήθηκε μια ισοπέδωση ότι έτσι συνέβαινε στο παρελθόν, έτσι συμβαίνει και τώρα.
      Εγώ θα σας θυμίσω τον Αρχηγό της Ελληνικής Αστυνομίας, όταν εξαρθρώθηκε η 17η Νοέμβρη. Δεν επρόσκειτο, αν θυμάμαι καλά, στο ΠΑΣΟΚ. Θα σας θυμίσω τον κ. Φούρλα, τον Αρχηγό της Πυροσβεστικής με Υπουργό Δημόσιας Τάξης,  αν θυμάμαι καλά, τον κ. Χρυσοχοΐδη.
      ΑΡΙΣΤΟΤΕΛΗΣ ΠΑΥΛΙΔΗΣ: Πού τα ξέρετε εσείς αυτά;
      ΓΕΩΡΓΙΟΣ ΝΤΟΛΙΟΣ: Ο κ. Φούρλας μάλιστα έγινε και Γενικός Γραμματέας της Πολιτικής Προστασίας και δεν έκρυψε ποτέ τα πολιτικά του φρονήματα.
      ΠΡΟΕΔΡΕΥΩΝ (Βαΐτσης Αποστολάτος): Κύριε  Ντόλιο, αν απαντάτε, δεν θα τελειώσουμε ποτέ. Συνεχίστε παρακαλώ την ομιλία σας.
      ΓΕΩΡΓΙΟΣ ΝΤΟΛΙΟΣ: Μπορώ να επιχειρήσω να πω και κάποια άλλα πράγματα. 
      Τι κάναμε εμείς για να βελτιώσουμε την αξιοκρατία στην Αστυνομία; Κάναμε τις σχολές αστυφυλάκων. Καθιερώσαμε τις πανελλαδικές εξετάσεις με κυβέρνηση ΠΑΣΟΚ. Το μαχαίρι και το πεπόνι ήταν στα χέρια μας. Δώσαμε καλύτερης δυνατότητας -για να μην πω ποιότητας- ανθρώπους στην Ελληνική Αστυνομία. Πώς αξιοποιήθηκαν αυτοί οι άνθρωποι; Αυτά δεν είναι βήματα προς τη σωστή κατεύθυνση; Δεν είναι ζητήματα τα οποία μπορούν να αποτελέσουν κοινό τόπο; Δεν είναι ζητήματα τα οποία θα μπορούσαν να αποτελέσουν θέματα διαβούλευσης σε μια διακομματική επιτροπή; Και γιατί διακομματική επιτροπή και όχι τη σημερινή πολιτική ηγεσία του Υπουργείου Δημόσιας Τάξης; Γιατί η εικόνα διάλυσης έχει πλέον παγιωθεί σε όλους τους τομείς της δημόσιας ζωής.
      Στον τομέα της οικονομίας, παραδείγματος χάριν, σήμερα ενάμιση μήνα μετά την ψήφιση του προϋπολογισμού δεν έχουμε προϋπολογισμό. Σήμερα υπάρχει ένα πρόγραμμα σταθεροποίησης το οποίο δεν το γνωρίζει η ελληνική Βουλή. 
      Τι έγινε με τους αγρότες που είναι ένα θέμα, στο οποίο κατά κόρον αναφερθήκαμε; Ξαφνικά διαπίστωσε η Κυβέρνηση ότι υπάρχει πρόβλημα στον αγροτικό κόσμο, όταν στήθηκαν τα μπλόκα και υιοθέτησε την τακτική να κάνει συνομιλητή έναν εκπρόσωπο από κάθε μπλόκο; Είναι τρόπος αντιμετώπισης αυτός; 
      Αυτή η εικόνα διάλυσης σε όλους τους τομείς αποτυπώνεται στην Αστυνομία. Και η Αστυνομία είναι η υπηρεσία της δημόσιας τάξης, είναι η υπηρεσία της δημόσιας ασφάλειας. Γι’ αυτό θεωρώ ότι είναι πραγματικά εύστοχη η πρόταση του ΣΥΡΙΖΑ να γίνει μια διακομματική επιτροπή. Και μπορούμε να κάνουμε μια πρόταση όλοι μαζί η οποία θα είναι πολύτιμη, θα είναι χρήσιμη για την Κυβέρνηση, θα είναι χρήσιμη για το Υπουργείο Δημόσιας Τάξης . 
      Υπ’ αυτήν την έννοια, εμείς συμφωνήσαμε με την πρόταση του ΣΥΡΙΖΑ, κύριε  συνάδελφε –έφυγε ο κ. Αποστολάκος- και υπό καμία άλλη έννοια. Επιτέλους, κάποια στιγμή θα πρέπει να αφουγκραζόμαστε και το τι ζητάει από το Κοινοβούλιο η ελληνική κοινωνία. Αυτό ζητάει αυτήν τη στιγμή και πιστεύω ότι σ’ αυτό θα έπρεπε να ανταποκριθούμε.
      Υπάρχει πρόβλημα εκδημοκρατισμού της Ελληνικής Αστυνομίας; Υπάρχει. Το βιώσαμε όλοι με την υπόθεση της «ζαρντινιέρας», με τους ξυλοδαρμούς στα αστυνομικά τμήματα. Υπάρχουν άλλα ζητήματα που αναδεικνύουν ζητήματα εκδημοκρατισμού; Βεβαίως.
      Θα πω, κύριε  Υπουργέ, ένα παράδειγμα και θα ήθελα να το μεταφέρετε στον αρμόδιο Υπουργό. Σήμερα διενεργείται ένορκη διοικητική εξέταση –γνωρίζω μία στην ιδιαίτερη πατρίδα μου- γιατί αστυφύλακας συμμετείχε σε κάποιες κομματικές διαδικασίες. Μα, αυτά τα περιστατικά είναι εκατοντάδες ή χιλιάδες. Θεωρώ αυτήν την ένορκη διοικητική εξέταση στοχευμένη. Θεωρώ ότι αυτή η ένορκη διοικητική εξέταση θέλει να τρομοκρατήσει ανθρώπους συγκεκριμένης πολιτικής τοποθέτησης. Όταν μάλιστα προέρχεται και από ανώνυμη καταγγελία, από καταγγελία ενός κουκουλοφόρου, τότε πάμε σε παλιότερες εποχές και αποδεχόμαστε την έννοια του χαφιεδισμού στη χειρότερη μορφή της.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να, λοιπόν, γιατί θα ήταν αναγκαία, χρήσιμη και έξυπνη, κύριε Υπουργέ, η σύσταση αυτής της διακομματικής επιτροπής. Το έξυπνη το λέω, γιατί πρώτα απ' όλα είναι αναγκαία για να γίνει μια σοβαρή συζήτηση η οποία θα ήταν χρήσιμη για την Ελληνική Αστυνομία, η οποία θα ήταν χρήσιμη για τη χώρα και η οποία εν τέλει πιστεύω ότι θα ήταν χρήσιμη και για την Κυβέρνηση. Δεν αξιοποιήσατε την ευκαιρία.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Ντόλιο.
      Από τη Νέα Δημοκρατία  ο κ. Λάζαρος Τσαβδαρίδης έχει το λόγο για οκτώ λεπτά. Ακολουθεί ο κ. Πεταλωτής. 
      Θα ήθελα να σας παρακαλέσω όλους, επειδή ακολουθούν άλλοι δώδεκα συνάδελφοι, να προλάβουμε μέχρι τις 12.00΄ να μιλήσουν όλοι, αν τηρήσετε το χρόνο σας.
      Ορίστε, κ. Τσαβδαρίδη, έχετε το λόγο.
      ΛΑΖΑΡΟΣ ΤΣΑΒΔΑΡΙΔΗΣ: Ευχαριστώ, κύριε Πρόεδρε. Θα προσπαθήσω να είμαι σύντομος. Θα σεβαστώ το χρόνο μου απόλυτα.
      Ειλικρινά, κύριοι συνάδελφοι του ΠΑΣΟΚ, του ΣΥΡΙΖΑ και του Κομμουνιστικού Κόμματος, δεν μπορώ να καταλάβω γιατί οπωσδήποτε θα πρέπει να συστήσουμε μια ακόμα διακομματική επιτροπή για να μιλήσουμε για τον εκδημοκρατισμό δήθεν της Αστυνομίας ή τη βελτίωση της αποτελεσματικότητας, όταν κάλλιστα αυτήν τη συζήτηση μπορούμε να την κάνουμε στο πλαίσιο της Επιτροπής Δημόσιας Διοίκησης, Δημόσιας Τάξης και Δικαιοσύνης που ήδη υφίσταται. 
      Δεν κατάλαβα, δηλαδή, τι θα προσθέσει μια ακόμα διακομματική επιτροπή, όταν κάλλιστα αυτόν το ρόλο μπορεί να τον παίξει η ήδη υπάρχουσα Επιτροπή Δημόσιας Διοίκησης, Τάξης και Δικαιοσύνης; Μπορούμε κάλλιστα εκεί να κάνουμε την κουβέντα, να καθίσουμε να ανταλλάξουμε απόψεις και να δούμε πώς μπορούμε να βελτιώσουμε κάποια πράγματα στην Ελληνική Αστυνομία και να βελτιώσουμε την αποτελεσματικότητά της.
      Συνεπώς δεν πείθετε με τα επιχειρήματα ότι θέλετε να κάνετε συζήτηση σ’ αυτήν τη διακομματική επιτροπή. Δεν είναι ειλικρινή τα επιχειρήματα αυτά και νομίζω ότι από τη στιγμή που υπάρχει η Επιτροπή Δημόσιας Διοίκησης, τα επιχειρήματά σας, δυστυχώς, εξαντλούνται σε άλλες στοχεύσεις.
      Κύριοι συνάδελφοι, βαδίζοντας στον 21ο αιώνα οι ανάγκες του κοινωνικού συνόλου, των συνανθρώπων μας, για ασφάλεια αλλά και κοινωνική ειρήνη ολοένα και διαμορφώνονται, εξελίσσονται με βάση την τεχνολογική εξέλιξη, την παγκοσμιοποίηση της οικονομίας, τη μετανάστευση, τις γεωπολιτικές αλλαγές, καθώς και τις νέες μορφές εγκληματικότητας που εμφανίζονται ανά τον κόσμο. Όλες αυτές οι αλλαγές έχουν ως συνέπεια τη δημιουργία νέων ζητημάτων για το κράτος δικαίου, το ασφαλές κράτος, το κοινωνικό κράτος για όλους εμάς.
      Η ελληνική Κυβέρνηση και το αρμόδιο Υπουργείο αφουγκράζονται τις ανάγκες της κοινωνίας που ζητά επίμονα την εμπέδωση του αισθήματος ασφαλείας, την ευρυθμία, την ευταξία και τη διασφάλιση της περιουσίας των πολιτών. 
      Τίθεται, λοιπόν, το ζήτημα πώς θα επιτευχθεί ο επιθυμητός στόχος και με ποια μέσα. Οι νέες τεχνολογίες πληροφορίας και επικοινωνίας αποτελούν πλέον κομμάτι της καθημερινότητας, εργαλείο για τον καθένα που είναι πολύ σημαντικό. Η ραγδαία εξέλιξη αυτών των τεχνολογιών, η ευρεία διάχυσή τους στις οικονομικές –και όχι μόνο- δραστηριότητες και η ενσωμάτωσή τους σε όλες σχεδόν τις διαστάσεις της καθημερινής ζωής χτίζουν μια κοινωνία με νέα δεδομένα για την άσκηση Δημόσιας Διοίκησης και νέες ευκαιρίες για την ανάπτυξη, την απασχόληση, την ευημερία και την ποιότητα ζωής των πολιτών.
      Οι νέες τεχνολογίες αλλάζουν ραγδαία τον τρόπο εργασίας, επικοινωνίας και προσαρμόζονται στις απαιτήσεις της εποχής. Σ’ αυτό το πλαίσιο, η Κυβέρνηση με το ενιαίο Υπουργείο Εσωτερικών έχει επενδύσει συστηματικά στην πραγματική αναδιοργάνωση της Ελληνικής Αστυνομίας και τη μετεξέλιξή της σε ένα σύγχρονο και με ακόμα πιο ενισχυμένη επιχειρησιακή αποτελεσματικότητα Σώμα, το οποίο να μπορεί να εγγυηθεί στον υψηλότερο δυνατό βαθμό το ασφαλές περιβάλλον που ζητά ο πολίτης με πλήρη σεβασμό στα ανθρώπινα δικαιώματα.
      Στο πλαίσιο αυτό, στις αρχές του έτους, από το Υπουργείο Εσωτερικών εκπονήθηκε και εφαρμόζεται για πρώτη φορά «Πρόγραμμα Πολιτικής Δημόσιας Τάξης και Ασφάλειας 2008-2010» με στοχευμένες παρεμβάσεις οι οποίες είναι προσαρμοσμένες στα ειδικότερα προβλήματα εγκληματικότητας που αναπτύσσονται σε τοπικό, αλλά και σε περιφερειακό επίπεδο και αποσκοπούν στην ορθολογικότερη αξιοποίηση των διαθέσιμων πόρων και δυνάμεων, προκειμένου να επιτευχθεί η καλύτερη δυνατή διαχείριση και η αντιμετώπιση των προβλημάτων της εγκληματικότητας τόσο σε τοπικό, όσο και σε περιφερειακό επίπεδο. 
      Οι επιμέρους παρεμβάσεις που προσδιορίζονται μέσα στον επιχειρησιακό σχεδιασμό της ΕΛΑΣ είναι απαραίτητο να προβλέπουν πολυεπίπεδες προσαρμογές της υφιστάμενης κατάστασης της Ελληνικής Αστυνομίας στις σύγχρονες συνθήκες και τον πραγματοποιούν. Η πολιτική στόχευση του Υπουργείου Εσωτερικών για την ΕΛΑΣ οφείλει να έχει συγκεκριμένες επιδιώξεις και αυτές οι επιδιώξεις πρέπει να αποτυπώνονται στον επιχειρησιακό της σχεδιασμό με πρόγραμμα, αλλά και με στόχους. 
      Η πολιτική δημόσιας τάξης και ασφάλειας που παρουσιάστηκε και εγκρίθηκε ομόφωνα από την Κυβερνητική Επιτροπή καθορίζει τις παρακάτω προτεραιότητες των δράσεων των αστυνομικών υπηρεσιών: Την αντιμετώπιση του οργανωμένου εγκλήματος και της τρομοκρατίας, την καταπολέμηση των ναρκωτικών, την ενίσχυση της οδικής ασφάλειας, την καταπολέμηση της εμπορίας των ανθρώπων με σκοπό τη σεξουαλική αλλά και την οικονομική τους εκμετάλλευση, την αντιμετώπιση της παράνομης μετανάστευσης, την αντιμετώπιση της μικροεγκληματικότητας, την προστασία των ανηλίκων, τις κατασχέσεις πυροβόλων όπλων, πυρομαχικών και εκρηκτικών υλών και τον έλεγχο τήρησης όρων ασφαλείας στη νόμιμη διακίνηση και φύλαξή τους και, τέλος, την καταπολέμηση του ηλεκτρονικού εγκλήματος.
      Το τριετές πρόγραμμα στρατηγικού και επιχειρησιακού σχεδιασμού δράσεων της Ελληνικής Αστυνομίας συμπληρώνει το πρώτο έτος υλοποίησής του, ανταποκρινόμενο στις κατευθύνσεις της πολιτικής ηγεσίας. Η αποτελεσματικότητά του μέχρι σήμερα γίνεται εμφανής, ιδίως από την αύξηση της απόδοσης των αστυνομικών υπηρεσιών στη βεβαίωση συγκεκριμένων αδικημάτων και στον αυξημένο αριθμό των συλλήψεων που πραγματοποίησαν κατά το τελευταίο εννιάμηνο. 
      Σε κάθε περίπτωση, πρώτιστο μέλημα για το Υπουργείο Εσωτερικών και την Ελληνική Αστυνομία είναι η βελτίωση της καθημερινότητας του πολίτη, η αποτελεσματική θωράκιση και η προστασία του, η εμπέδωση αισθήματος ασφάλειας και εμπιστοσύνης στα Σώματα Ασφαλείας ως εγγυητών των δικαιωμάτων του. 
      «Το Πρόγραμμα Πολιτικής, Δημόσιας Τάξης και Ασφάλειας 2008-2010» παρέχει όλα τα επιχειρησιακά εχέγγυα για την ευόδωση των στόχων και την εξασφάλιση της κοινωνικής ειρήνης και συνοχής. Η δημόσια τάξη, η ασφάλεια του πολίτη, η πάταξη της εγκληματικότητας και της λαθρεμπορίας και τέλος, η εύρυθμη λειτουργία στις συναλλαγές μεταξύ των πολιτών αποτελεί πρώτιστο στόχο της κυβερνητικής Πλειοψηφίας και προς αυτήν την κατεύθυνση, η Κυβέρνηση του Κώστα Καραμανλή δεν δέχθηκε και δεν θα δεχθεί εκπτώσεις. 
      Εν’ όψει αυτών και με δεδομένο ότι η ΕΛΑΣ βρίσκεται σε διαρκή ετοιμότητα και αντιμετωπίζει καθημερινά τα όποια προβλήματα με επιτυχία, αλλά και με απόλυτο σεβασμό στα ανθρώπινα δικαιώματα, παρέλκει κάθε σκέψη για δημιουργία διακομματικής επιτροπής, καθ’ όσον όλα τα ζητήματα που αναφέρονται στην πρόταση έχουν προβλεφθεί και αντιμετωπιστεί κατά τον καλύτερο δυνατό τρόπο. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε και εμείς ιδιαιτέρως και για την τήρηση του χρόνου. 
      Το λόγο έχει ο κ. Γεώργιος Πεταλωτής από το ΠΑΣΟΚ για οκτώ λεπτά.   
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε Πρόεδρε. 
      Κυρίες και κύριοι, νομίζω ότι δεν θα μπορούσε να είναι πιο κατάλληλος ο χρόνος από τη σημερινή μέρα για να εκφράσουμε την αγωνία μας στην Αίθουσα αυτή μέσα από τη θετική στάση μας στην πρόταση του ΣΥΡΙΖΑ για τη σύσταση διακομματικής επιτροπής, δεδομένου ότι σήμερα είδαμε στους δέκτες της τηλεόρασής μας τη συνάδελφό μας κ. Σκραφνάκη να τραυματίζεται από τρακτέρ εξαιτίας της ρήψης χημικών, τα οποία ειρήσθω εν παρόδω είναι και επικίνδυνα και δεν είναι καθόλου εγγυημένα. Θα πρέπει, λοιπόν, να δούμε και αυτό το τραγικό γεγονός, αλλά και την απώθηση και άλλων συναδέλφων μας εδώ μέσα, οι οποίοι σαφώς δεν είχαν τη συμπεριφορά που αρμόζει προς Βουλευτές του Ελληνικού Κοινοβουλίου από τα όργανα της δημόσιας τάξης. 
      Επίσης, θα ήθελα να μη θυμηθούμε τις μαύρες ημέρες του Δεκέμβρη που περάσαμε ως χώρα και όπως είπε και ο Αναπληρωτής Υπουργός Εσωτερικών κ. Μαρκογιαννάκης, μέχρι και σήμερα μας δείχνουν τα ξένα τηλεοπτικά δίκτυα ως χώρα δυσφήμισης. Γι’ αυτό ακριβώς θα πρέπει να είμαστε υπεύθυνοι και ως προς το τι σκεφτόμαστε και ως προς το τι δεχόμαστε σε σχέση με τη δημόσια ασφάλεια της χώρας μας. 
      Κυρίες και κύριοι συνάδελφοι, ένας από τους πολλούς τομείς που η Κυβέρνηση δίνει καθημερινά δείγματα της αδυναμίας της να ανταπεξέλθει αποτελεσματικά, πολιτικά και διαχειριστικά είναι εκείνος που άπτεται των θεμάτων της δημόσιας τάξης και ασφάλειας. Κάθε συνταγή που δοκιμάζεται και κάθε νέος πειραματισμός προσώπων αποδεικνύονται αναντίστοιχα με τις απαιτήσεις και τις ανάγκες της ελληνικής κοινωνίας. 
      Η Κυβέρνηση εμφανίζει ένα από τα χειρότερα πρόσωπά της απέναντι στους εργαζόμενους στην Ελληνική Αστυνομία και τα δικαιώματά τους ως εργαζομένων που μοχθούν και αναμένουν υποστήριξη με μέσα και προσωπικό, υλική και ηθική ανταμοιβή και ευκαιρίες για να αποδείξουν τις δυνατότητές τους. 
      Θα πρέπει να λάβουμε υπ’ όψιν μας τη δυσμενέστατη κοινωνική τους θέση, λόγω της κακής τους οικονομικής κατάστασης και της κοινωνικής τους απομόνωσης στην ελληνική κοινωνία που αναμένει και δεν βλέπει απτά και συγκεκριμένα αποτελέσματα στην πρόληψη και την πάταξη της εγκληματικότητας, καθώς και στην εμπέδωση κλίματος γενικότερης κοινωνικής ασφάλειας και ειρήνης. Και κυρίως στην ανάγκη σεβασμού των δικαιωμάτων του ατόμου, όπως αναγνωρίζεται από τους κανόνες και τις αρχές μιας πολιτισμένης κοινωνίας. 
      Προς επίρρωσιν των ανεπαρκειών της δημόσιας τάξης τα τελευταία χρόνια και μετά από την κατεδάφιση οποιουδήποτε καινοτόμου, αποτελεσματικού, στοχοπροσηλωμένου, δημοκρατικά και κοινωνικά λειτουργικού στοιχείου που η Νέα Δημοκρατία κληρονόμησε από την κυβέρνηση του ΠΑΣΟΚ, ο ίδιος ο αρμόδιος Υπουργός Εσωτερικών με περισσή ειλικρίνεια, αλλά και λειτουργώντας δυστυχώς ως Πόντιος Πιλάτος, σε συνέντευξή του στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» στις 8 Ιουνίου 2008 -το καλοκαίρι που μας πέρασε- παρήγαγε τον εύγλωττο για τις επιδόσεις της Κυβέρνησης τίτλο: «Σε είκοσι χρόνια θα αλλάξει η ΕΛΑΣ».
      Επειδή όμως τα είκοσι χρόνια είναι πάρα πολλά και στον κόσμο γίνονται κοσμοϊστορικές αλλαγές, εμείς σαφέστατα δεν μπορούμε να περιμένουμε είκοσι χρόνια. Δεν μπορεί να έρχεται ο κύριος Υπουργός να προτείνει και να προβλέπει την εγκατάλειψη των έως τώρα αποσπασματικών ημίμετρων και βραχυπρόθεσμων μέτρων, όταν ήδη πέντε χρόνια κυβερνούσε η Νέα Δημοκρατία σαν να μην είναι Κυβέρνηση αυτή η οποία κυβερνά, σαν να είναι μια Κυβέρνηση «μη μου άπτου», ακαδημαϊκός σχολιαστής! 
      Τα ερωτήματα που προκύπτουν αβίαστα έχουν ήδη απαντηθεί και καθιστούν χρήσιμη την πρόταση του ΣΥΡΙΖΑ για τη διακομματική επιτροπή. Η νέα διοίκηση του Υπουργείου σε θέματα Δημόσιας Τάξης, δυστυχώς, συνέπεσε με δείγματα απροσδόκητης βιαιότητας και ρεμβασισμού, που δίνουν την εντύπωση εμπόλεμης κατάστασης της Αστυνομίας με τους κουκουλοφόρους, στην καλύτερη περίπτωση, και στην χειρότερη της Αστυνομίας με τις κοινωνικές ομάδες που διεκδικούν τα δικαιώματά τους. 
      Η Κυβέρνηση δεν μπορεί να εγγυηθεί για το ασφαλές αύριο των Ελλήνων πολιτών, με άσκηση σύγχρονης αντιεγκληματικής πολιτικής από μια ικανή διοίκηση και ηγεσία. Δεν μπορεί να πείσει ούτε την ελληνική κοινωνία ούτε διεθνείς ενδιαφερόμενους ότι η κάθε χρονιά θα είναι χαρακτηριστικά καλύτερη από την προηγούμενη και η επόμενη ακόμη καλύτερη όσον αφορά το κοινό έγκλημα και την εν γένει λειτουργία και εικόνα των δυνάμεων ασφαλείας. Δεν θέλει και δεν μπορεί να εξαλείψει τον κομματισμό και την αναξιοκρατία στις τάξεις του Αστυνομικού Σώματος, ως βασικών παραγόντων διάλυσής του και ξεπεσμού του σε αυταρχικό μηχανισμό καταπίεσης απέναντι στις προσδοκίες των πολιτισμένων πολιτών. 
      Ο λογαριασμός; Βαρύς. Πολύ βαρύς για μια χώρα που θέλει να πείσει τουρίστες και επενδυτές να την προτιμήσουν. Η Αθήνα είναι πλέον –έτσι τουλάχιστον παρουσιάζεται- μια από τις πιο επικίνδυνες ευρωπαϊκές πρωτεύουσες στα εγκλήματα της καθημερινότητας. Χρόνο με το χρόνο αυξάνονται οι μικροκλοπές, οι διαρρήξεις σπιτιών και οι κλοπές αυτοκινήτων. Η ελληνική πρωτεύουσα, σύμφωνα με έρευνα –το αναφέραμε και σε επερώτηση πριν από κάποιους μήνες- που διενεργήθηκε προ έτους για λογαριασμό κάποιων συγκεκριμένων πολυεθνικών εταιρειών, οι οποίες αναζητούν το ασφαλέστερο περιβάλλον για τις επενδύσεις τους, κατατάσσεται στην τρίτη χειρότερη θέση μεταξύ των ευρωπαϊκών πρωτευουσών. Ίσως τα χειρότερα να είναι μπροστά μας. 
      Χρειάζεται, λοιπόν, σε επίπεδο πολιτείας και κοινωνίας η οριοθέτηση των αρμοδιοτήτων της ΕΛΑΣ όσον αφορά στην προστασία των ατομικών δικαιωμάτων και όσον αφορά στην προστασία της δημόσιας τάξης. Η Κυβέρνηση, μονότονα, υποστηρίζει τη δήθεν προσήλωσή της σε μεταρρυθμίσεις, επανίδρυση του κράτους, εκσυγχρονισμό της Δημόσιας Διοίκησης, ενώ στην πραγματικότητα το μόνο που πράττει είναι να εκτελεί συστηματικά ένα γιγάντιο σχέδιο αδιαφανών εξυπηρετήσεων για την κομματικοποίηση και τον απόλυτο έλεγχο του κράτους και μάλιστα εν όψει εκλογών. 
      Δεν πράττει τίποτα διαφορετικά και για τα Σώματα Ασφαλείας. Το βραχυπρόθεσμο εκλογικό όφελος την ενδιαφέρει και όχι η σκληρή και αποτελεσματική δουλειά, όχι η εκπλήρωση της αποστολής της. Η κυβερνητική πολιτική έχει δώσει πολλές αφορμές τόσο όσον αφορά την ποιοτική και ποσοτική έξαρση της εγκληματικότητας όσο και την απόρροια της εμπιστοσύνης μεταξύ των Σωμάτων Ασφαλείας και του λαού, η οποία με κόπο οικοδομήθηκε από μεθοδική προσπάθεια των κυβερνήσεων του ΠΑΣΟΚ, με αποκορύφωμα την ένταξη στις Πανελλήνιες Εξετάσεις το 1995, την εισαγωγή στις παραγωγικές σχολές της Αστυνομίας. 
      Με την ευκαιρία της σημερινής συζήτησης, σήμερα επαναλαμβάνουμε τη βαθειά ανησυχία μας για τη διάλυση της ΕΛΑΣ, λόγω της κυβερνητικής πρακτικής και της έλλειψης πολιτικής βούλησης και συγκεκριμένου σχεδιασμού. 
      Εμείς, επειδή δεν θέλουμε μόνο να κατακρίνουμε, έχουμε ένα σαφές, επεξεργασμένο σχέδιο, για του οποίου τις λεπτομέρειες καλούμε σε διάλογο κόμματα και φορείς, αλλά που στις γενικές του γραμμές έχει ως εξής: 
      Πρώτον, αναδιοργάνωση των σπουδών και της εκπαίδευσης των αστυνομικών, ως μονόδρομο για μια δημιουργική παραγωγική αστυνομία. Είναι επιτακτική ανάγκη να παρέχονται σπουδές υψηλού επιπέδου. 
      Δεύτερον, οι ελλείψεις προσωπικού στις υπηρεσίες των Σωμάτων Ασφαλείας, που ανέρχονται τουλάχιστον σε πέντε χιλιάδες άτομα, μπορούν να αντιμετωπιστούν με άμεση κάλυψη των κενών οργανικών θέσεων και κυρίως με επανασχεδιασμό της διαχείρισης του ανθρώπινου δυναμικού, μέσω της αποδέσμευσης των αστυνομικών δυνάμεων από την εξεύρεση καθηκόντων παρέργων. 
      Τρίτον, η Ελληνική Αστυνομία να πάψει να είναι όμηρος άκρατου κομματισμού. Να ξεχάσουμε πλέον ό,τι ξέραμε και τα παλιά και να εισάγουμε αντικειμενικά κριτήρια, μέσα από την κοινοβουλευτική διαδικασία για την επιλογή ηγεσίας σε όλα τα επίπεδα. 
      Τέταρτον, αναβάθμιση της υλικοτεχνικής υποδομής και κυρίως μια διοικητική δομή της ΕΛΑΣ όπως και των άλλων Σωμάτων Ασφαλείας, πρέπει να είναι πιο ευέλικτη, πιο άμεση και αποτελεσματική.
      Εμείς ως ΠΑΣΟΚ προτιθέμεθα να συζητήσουμε και να αναλύσουμε στη διακομματική επιτροπή την αναδιοργάνωση της Ελληνικής Αστυνομίας με κάθε θετικό τρόπο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πάρα πολύ κ. Πεταλωτή. 
      Ο κ. Αριστοτέλης Παυλίδης από τη Νέα Δημοκρατία έχει το λόγο για πέντε λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
      Είμαι κατά της διακομματικής. Ό,τι θα πω, θα το πω επ’ ευκαιρία  αυτής της συζητήσεως, σαν σκέψεις που προέρχονται από την παρακολούθηση εξελίξεως Χωροφυλακής και Αστυνομίας, από την εποχή που στη Ρόδο λειτουργούσε η Σχολή της Ελληνικής Βασιλικής Χωροφυλακής, όπου εκεί γίνονταν εκπαίδευση, υπό τις τότε συνθήκες. Δεν θα συμφωνήσω με κάποιους εκ των συναδέλφων ότι τα κριτήρια τα κομματικά είναι τα κυρίως επικρατούντα κατά την επιλογή της ηγεσίας. Ιστορικά βλέπουμε τα πράγματα.
      Θα θυμίσω σε όσους έχουν μελετήσει τα της εξελίξεως των Σωμάτων Ασφαλείας, την περίπτωση του αειμνήστου Γεωργίου Βαρδουλάκη, Αρχηγού της Ελληνικής Βασιλικής Χωροφυλακής. Δεδηλωμένος Βενιζελικός, ικανότατος αξιωματικός. Επίσης ο αείμνηστος Κωνσταντίνος Καραμανλής, κατ’ εκείνη την εποχή, άλλη ατμόσφαιρα, ούτε καν γινόταν συζήτηση περί Σωμάτων Ασφαλείας –θεωρούντο πως είναι κάτι το απροσπέλαστο, το απλησίαστο- τον κράτησε Αρχηγό της Χωροφυλακής. Αυτό το πνεύμα μετεδόθη σε πάρα πολλές περιπτώσεις. Κατά καιρούς βεβαίως είδαμε και άτσαλες κινήσεις από διάφορες πλευρές.
      Σήμερα τι συμβαίνει; Άλλαξε το περιβάλλον. Τι στοιχεία έχω να παρουσιάσω, όχι γιατί δεν τα γνωρίζετε, αλλά θέλω να καταγραφούν στα Πρακτικά. 
      Γυρνάω στα χωριά, κύριε Υφυπουργέ, των νησιών μας και ξέρετε τι ζητούν μεταξύ των διαφόρων οι απλοί πολίτες και κυρίως οι εκπροσωπούντες τους ΟΤΑ; Χωροφύλακα. Καταργήσατε, το Υπουργείο σας επί της προηγούμενης θητείας της κυβερνητικής, αστυνομικά τμήματα στα νησιά κατά την εφαρμογή της νέας διαρθρώσεως της Αστυνομίας στη νησιωτική Ελλάδα, στο Αιγαίο κυρίως. Ξεσηκώθηκε κόσμος γιατί καταργήθηκαν αστυνομικά τμήματα. Παλιότερα άκουγαν χωροφύλακα και έλεγαν «μακριά από εμένα». Τώρα ζητούν χωροφύλακα και αγροφύλακα. 
      Άλλο στοιχείο. Στη γενέτειρα μου την Κω, στο δρόμο που συνδέει το αεροδρόμιο με την πόλη, κατερχόμενοι δεξιά, βλέπω προχθές μια μεγάλη ταμπέλα «αλεξίσφαιρα τζάμια». Αν αγαπάτε το Θεό! Σε διαφήμιση στην Κω: «Αλεξίσφαιρα τζάμια». Είναι στοιχείο ότι κάτι άλλαξε. Και εντονότερο στοιχείο: «Βομβιστική ενέργεια, ανατίναξαν το αυτοκίνητο του δημάρχου της Κω». Δεν είναι ακριβής η πληροφορία που έφθασε στα αυτιά σας ότι εγώ μόλις το έμαθα είπα «α, τους άχρηστους δεν τα καταφέρανε». Δεν είναι ακριβές αυτό! Περιγράφω, όμως, ότι άλλαξε η ατμόσφαιρα. Στοιχείο αλλαγής ατμόσφαιρας. Συνελήφθησαν πού; Στην Κω δύο στελέχη, δύο υπηρετούντες στα Σώματα Ασφαλείας ως διαθέτοντες ναρκωτικά στην αγορά. Παλαιότερα το διανοούσασταν κάτι τέτοιο;
      Τα λέω τώρα αυτά αναφερόμενος στο σπιτικό μας, που το γνωρίζω πάρα πολύ καλά, για να μην επεκταθώ κάπου αλλού. Ε, όλα αυτά επιβάλλουν αλλαγή. Επιβάλλουν επέμβαση, ισχυρή επέμβαση.
      Επ’ ευκαιρία, λοιπόν, της συζητήσεως κάνω εισήγηση: Ξεκαθαρίστε το Σώμα. Ούτε κομματικά κριτήρια, ούτε πολιτικά ούτε άλλο τι. Ξεκαθαρίστε το Σώμα. Κάθαρση με αυστηρότητα αλλά προ πάντων στήριξης της αστυνομίας, ενίσχυση, εκπαίδευση ώστε να ανταποκριθούν οι κάθε βαθμού υπηρετούντες σε αυτήν στις απαιτήσεις των καιρών.
      Μεθαύριο θα έχετε κρίσεις, κύριε Υπουργέ. Κάντε αυτό που πρέπει να κάνετε, έχετε στοιχεία από τη ζωή των υπηρετούντων στα Σώματα Ασφαλείας. Αυστηρότητα, μεγάλη αυστηρότητα. Έτσι θα εμπεδωθεί και αίσθημα της ασφάλειας. 
      Αν με ρωτήσετε, κύριοι συνάδελφοι, ποια είναι τα δύο μεγάλα προβλήματα που έχει η χώρα μας, δεν θα σας πω το οικονομικό, παρά την έξαρση που έχει τώρα -αυτό είναι ένα μόνιμο ζήτημα, σκαμπανεβάζει- αλλά η Δημόσια Διοίκηση και η δημόσια τάξη. Κατά σύμπτωση τώρα και τα δύο είναι στα χέρια των ιδίων πολιτικών που απαρτίζουν την ηγεσία του Υπουργείου Εσωτερικών. 
      Λοιπόν, Δημόσια Διοίκηση- δημόσια τάξη. Για τη Δημόσια Διοίκηση να μη μιλήσουμε σήμερα. Δημόσια τάξη, βάλτε χέρι! Ο ΣΥΡΙΖΑ έκανε ό,τι έκανε και μου θυμίζει σήμερα την «εν πολλαίς αμαρτίαις περιπεσούσα γυνή». Τώρα θυμήθηκε τα Σώματα Ασφαλείας; Αλλά εν πάση περιπτώσει και με καθυστέρηση χρειαζούμενη η πρόταση, για να πούμε αυστηρότητα, για να εμπεδωθεί το αίσθημα ασφαλείας. 
      Τώρα, γιατί σας τα λέω αυτά; Κύριοι συνάδελφοι, τρεις φορές «μπουκάρισαν» στο σπίτι μου που είναι τριακόσια μέτρα από εδώ. Όταν δε πήρα παραμονές εκλογών τον τότε Υπουργό Δημοσίας Τάξεως να του πω «κάνουμε εκλογές, στείλε κανέναν  από αυτούς που γυρνάνε με τα αυτοκίνητα να κτυπά το κουδούνι και να ρωτά τις δύο γυναίκες που είναι στο διαμέρισμά μου για να αισθάνονται ασφαλείς», μου απήντησε ο Υπουργός: «Μα, μπορώ να κάνω αυτά τα πράγματα»; «Αν δεν μπορείς να κάνεις για μένα, φαντάσου τι κάνεις για τον απλό κόσμο που δεν μπορεί σε πολλές περιπτώσεις να αισθανθεί ότι κάποιοι ιδιαιτέρως ενδιαφέρονται γι’ αυτόν». Δεν κατακρίνω, περιγράφω αυτά που ζω και σας ζητώ επ’ ευκαιρία της συζητήσεως να ενισχύσετε και μετά να καθαρίσετε το Σώμα. Οι κανόνες που έχετε είναι ισχυροί, δεν χρειαζόμαστε καμία διακομματική. Χρειάζεται  αυστηρότητα και θα δείτε ότι τα πράγματα θα πάνε πολύ καλύτερα απ’ ό,τι μέχρι σήμερα. Η τήρηση της τάξεως είναι συνταγματική υποχρέωση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Παυλίδη. 
      Το λόγο έχει ο συνάδελφος κ. Γεώργιος Παπαγεωργίου από το ΠΑΣΟΚ για πέντε λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Ευχαριστώ, κύριε Πρόεδρε. Αναλογιζόμενος  ότι μου αντιστοιχούν πέντε λεπτά, αντί έξι ωρών περίπου αναμονής, δεν ξέρω αν τελικά αυτό είναι δικαίωμά μου ως Βουλευτή ή συνδικαλιστική κατάκτηση, για να ευθυμολογήσουμε λίγο το ζήτημα. 
      ΠΡΟΕΔΡΕΥΩΝ (Βαΐτσης Αποστολάτος): Έχετε δίκιο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Εύβοιας): Θέλω να πω τα εξής επί του ζητήματος που μας απασχολεί. Ασφαλώς υπάρχει εκείνη η λεπτή ισορροπία ανάμεσα στο αγαθό της ασφάλειας, που όλοι οι πολίτες αναμένουν, και στα ανθρώπινα δικαιώματα, όπως επίσης υπάρχει ο εκδημοκρατισμός της Αστυνομίας. Το ΠΑΣΟΚ μπορεί να καυχιέται, κύριε Υπουργέ, ότι πράγματι ο συνδικαλισμός ιδρύθηκε επί των ημερών του στην Αστυνομία και βεβαίως υπάρχει πάλι διαφορά να μην αναιρείται ο σκοπός της Αστυνομίας και η αποστολή της να προστατεύσει τον πολίτη. 
      Έκανα τόση ώρα υπομονή για να μεταφέρω το εξής: Προηγήθηκαν τόσοι συνάδελφοι και αναφέρθηκαν σε όλα αυτά περί δημοκρατίας στην Αστυνομία, γενικώς περί της δομής της  κ.ο.κ.. Θα συμφωνήσω λίγο με τον προηγούμενο ομιλητή κ. Παυλίδη, που η πείρα του και τα κατασταλάγματά του είναι πολύ σοφά κατά καιρούς που τον ακούω. Ένα είναι το ζητούμενο και μη με πάτε πάλι στο παρελθόν, γιατί νομίζω ότι ο κόσμος ζει στο παρόν και στο μέλλον. Όσον αφορά το ΠΑΣΟΚ, δεν είμαι και ο αρμόδιος να απαντήσω, αλλά έχουν γίνει δύο εκλογές και νομίζω πως ό,τι ήταν να αποδοθεί στον καθένα, απεδόθη. Κυβερνάτε σήμερα έξι χρόνια και έρχομαι εδώ και εγώ για να ενώσω τη φωνή μου με όλους εκείνους που αγωνιούν για την παντελή έλλειψη αστυνόμευσης στην επαρχία  και ιδιαίτερα στην ύπαιθρο. Σας λέω –και σας μιλάει ένας Βουλευτής της επαρχίας, δέκα χρόνια τώρα, και ένας δικηγόρος που επί χρόνια πραγματικά συναλλασσόταν με την καλή  έννοια με την Αστυνομία-  ότι δεν υπάρχει αστυνομία, δεν υπάρχει αστυνόμευση. Δεν είναι μόνο η καταστολή, ούτε μας απασχολούν μονάχα οι επιχειρηματίες και ο ένας και ο άλλος και όλα αυτά που «θρέφουν» τα Μέσα Ενημέρωσης. Υπάρχουν άνθρωποι στα χωριά που κλειδαμπαρώνονται, υπάρχουν άνθρωποι που μπαίνουν στα σπίτια τους το βράδυ και τους ληστεύουν, ενώ είναι μέσα. Στην τελευταία μου περιοδεία στη νότιο Καρυστία μου είπαν ότι  τους κλέβουν τα ζώα κάθε βράδυ και δεν έχουν να ζήσουν και αντ’ αυτού υπάρχει ένας αστυνομικός σε δύο-τρεις δήμους που λέει: «δεν μπορώ», όταν κάποτε απαντήσει και δεν μιλάει το τηλέφωνο «να φύγω, γιατί δεν έχω πού να αφήσω το τηλέφωνο και το γραφείο»!
      Αυτή είναι η Αστυνομία σας σήμερα. Και πρέπει να το καταλάβετε ότι αυτά δηλαδή η ασφάλεια –και γι’ αυτό έκανα τόση ώρα υπομονή- πέρα από κόμματα, πολιτικές, διαξιφισμούς και απόψεις, δεν ενδιαφέρουν τον κόσμο. Είναι εθνική υπόθεση πλέον η ασφάλεια του πολίτη. 
      Εγώ έχω να σας κάνω και να τις μεταφέρετε στον κύριο Υπουργό, τις εξής προτάσεις: Υπάρχει και η προληπτική αστυνόμευση. Δηλαδή, όταν ο πολίτης αισθάνεται ασφαλής, αισθάνεται ανασφαλής ο κακοποιός. Διότι θα βλέπει τα περιπολικά να κινούνται στους δρόμους και στα χωριά ανά τακτό χρονικό διάστημα, θα βλέπει αστυνομικούς να περιπολούν και όλα αυτά οπωσδήποτε θα δημιουργήσουν μια άλλη ατμόσφαιρα. Εάν δεν γίνει αυτό και αντ’ αυτού μόνο «δημοκρατία», μόνο «εκδημοκρατισμός», μόνο «συνδικαλισμός», μόνο όλα αυτά δεν γίνεται τίποτα. Πάρτε αστυνομικούς περισσότερους. Δεν είναι υπεράνθρωποι και οι αστυνομικοί για να δουλεύουν ατελείωτες ώρες. Ιδρύστε τουλάχιστον όσον αφορά την επαρχία σε κάθε δήμο, ανάλογα με τον πληθυσμό και ανάλογα με την γεωγραφική του έκταση, αντίστοιχη σε δύναμη για να προστατεύσει τους πολίτες αστυνομική δύναμη και φροντίστε και στα χωριά να περιπολούν περιπολικά και ένστολοι αστυνομικοί. Εάν δεν συμβεί αυτό, δυστυχώς η έννοια της ασφάλειας είναι κενό γράμμα και όσα και να συζητάμε εδώ μέσα δεν ενδιαφέρουν καθόλου τους πολίτες. 
      Σας λέω  ότι υπάρχουν χωριά στο νομό μου που δεν είναι δα  και στα σύνορα, είναι μια μικρή απόσταση από την Αθήνα, όπου μαζεύονται οι κάτοικοι και μας καλούν σε συνελεύσεις, για να αρχίσουν να περιπολούν τα βράδια, ούτως ώστε να προστατεύσουν τον εαυτό τους και τις περιουσίες τους. Εάν δεν έχετε καταλάβει ότι έχουμε φτάσει σ’ αυτήν πραγματικά την τραγική κατάσταση, λυπάμαι πάρα πολύ, κύριε Υπουργέ, διότι επιτέλους δεν έχετε αντιληφθεί τι γίνεται στη χώρα. 
      Να πω και κάτι άλλο. Πρέπει επιτέλους σε αυτόν τον κόσμο, σε αυτήν την πολιτεία, σε αυτή τη χώρα να εμπεδωθεί ότι αυτό που κάνει ο κάθε δημόσιος λειτουργός είναι λειτούργημα, υπηρετεί τους πολίτες. Δεν υπάρχει και πολύ μεγάλη συνείδηση. Τηλεφωνείς στην Αστυνομία και έρχονται μετά από κάποια ώρα όταν θα αισθανθούν ότι δεν κινδυνεύουν να συγκρουστούν με κακοποιούς. 
      Κάντε την αυτοκάθαρσή σας, κάντε τα πειθαρχικά σας, κάντε τα πάντα και η ραθυμία και η ασυνειδησία είναι και αυτά ελεγκτέα πειθαρχικώς. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (ΒαΪτσης Αποστολάτος): Ευχαριστούμε πολύ τον κ. Παπαγεωργίου από το ΠΑΣΟΚ. 
      Ακολουθεί ο συνάδελφος κ. Θεόδωρος Δρίτσας από το ΣΥΡΙΖΑ. 
      Ορίστε, κύριε Δρίτσα, έχετε το λόγο για πέντε λεπτά. 
      ΘΕΟΔΩΡΟΣ ΔΡΙΤΣΑΣ: Κύριε Πρόεδρε, ο Συνασπισμός Ριζοσπαστικής Αριστεράς κατέθεσε μια πρόταση την οποία συζητούμε σήμερα για τη σύσταση διακομματικής επιτροπής για τη δημοκρατική αναδιοργάνωση της Αστυνομίας. Αυτό προκύπτει από τις αξιολογήσεις μας και τις εκτιμήσεις μας ότι τέτοιου είδους συζήτηση και επιτροπή, για να προχωρήσει σε μια σειρά προτάσεις χρειάζεται. Εάν κάποιοι συνάδελφοι κρίνουν ότι αυτό που χρειάζεται είναι μια διακομματική επιτροπή για να αντιμετωπίσει την αποτελεσματικότητα της Αστυνομίας ως πρώτιστο και την ασφάλεια, ας το προτείνουν και να το συζητήσουμε και αυτό. Αλλά εν πάση περιπτώσει εάν θέλουν να μας πουν οι ίδιοι οι συνάδελφοι ότι ζήτημα εκδημοκρατισμού της Ελληνικής Αστυνομίας ενταγμένης σε γενικότερο ζήτημα εκδημοκρατισμού των θεσμών και της ελληνικής κοινωνίας δεν υπάρχει, τότε ή στραβός είναι ο γιαλός ή στραβά αρμενίζουμε. Ο λόγος της εξουσίας, ο εξουσιαστικός λόγος, είναι συντηρητικός λόγος και είναι αυτός που λέει «μη θίγετε τα κακώς κείμενα». Και εκφράστηκε πολλαπλά σε αυτήν την Αίθουσα σήμερα από τον κ. Τζαβάρα, τον εισηγητή της Νέας Δημοκρατίας, που είπε: «μα, τι λέει ο ΣΥΡΙΖΑ, δεν είναι δημοκρατικά οργανωμένη η αστυνομία»; Έχει νόμους, έχει διατάγματα και έτσι είναι δημοκρατικά οργανωμένη. 
      Ο κ. Μαρκογιαννάκης, είπε ότι φταίει το πρόσωπο και όχι ο θεσμός. Μη θίξουμε τίποτα ότι χρειάζεται βελτίωση ο θεσμός! Κάθε παρεκτροπή, κάθε ένδειξη ότι κάτι δεν λειτουργεί καλά θα το τεμαχίσουμε στην ευθύνη ενός προσώπου κατά περίπτωση. 
      Ο κ. Βορίδης ανέδειξε την ασφάλεια. Μα, αυτό είναι το δόγμα Μπους. Η ασφάλεια είναι το μείζον και όχι η δημοκρατία, η ελευθερία και η δικαιοσύνη. Έτσι εξασφαλίζεται η ασφάλεια; Ο Μπους  έκανε αυτή τη διάκριση μεταξύ ασφάλειας και ελευθερίας και είπε δεν θέλουμε την ελευθερία είναι κακό διότι δεν μας εξασφαλίζει την ασφάλεια. Και είδαμε πού έφτασε η ανθρωπότητα υπό την ηγεμονία του πλανητάρχη! 
      Ο κ. Αποστολάκος τέλος, μίλησε για την αγωνιώδη προσπάθεια του ΣΥΡΙΖΑ να εξέλθει από την απομόνωση και ότι η πρόταση αυτή αποτελεί τακτικισμό του ΣΥΡΙΖΑ στον οποίο εσύρθησαν και τα άλλα κόμματα. 
      Τίποτα από όλα αυτά δεν συμβαίνει, κύριε Πρόεδρε. Υπάρχει ανάγκη να δούμε ότι το κράτος δικαίου δεν είναι απλώς και μόνο το κράτος ασφάλειας. Παραδοσιακά αυτό ήταν πάντα το κράτος δικαίου από τη Γαλλική Επανάσταση μέχρι τον 20ο αιώνα. Οι μεγάλες θυσίες της ανθρωπότητας για την κατάκτηση του κράτους δικαίου ήταν όχι το να έχουμε ένα πιο δίκαιο κράτος, αλλά το να βρούμε θεραπείες στον εγγενή αυταρχισμό του κράτους. Γιατί αν δεν δεχθούμε ότι κάθε κρατική οντότητα έχει εγγενή αυταρχισμό, θα κρύβουμε πίσω από το δάκτυλό μας την πραγματικότητα. Απέναντι σ’ αυτό οι δημοκρατίες πρέπει να διευρύνουν τα δικαιώματα, να διευρύνουν τις ελευθερίες, να στέκονται αυτοκριτικά απέναντι στη θεσμική λειτουργία ως προς τη δημοκρατία, τα δικαιώματα και τις ελευθερίες και όχι να καμώνονται ότι έχουμε κράτος δικαίου ες αεί και μια και το φτιάξαμε αυτό καλό είναι και κατά τα άλλα να κάνουμε ένοπλα τμήματα στα χωριά γιατί έχουμε ληστείες! 
      Συμβατό και σύμφυτο και συνταιριαστό με όλη αυτήν τη φιλολογία του κράτους ασφάλειας είναι το δόγμα της μηδενικής ανοχής, το οποίο εκφράστηκε και σήμερα από τον κ. Μαρκογιαννάκη με τους αγρότες της Κρήτης στο Λιμάνι του Πειραιά. «Αδύνατον να γίνει πορεία με τρακτέρ στην Αθήνα» λέει αν και έχουν γίνει σε όλες τις ευρωπαϊκές πρωτεύουσες όπως πολύ εύστοχα το είπε ο κ. Κουβέλης. Είναι προτιμότερο να έχει εντελώς παραλύσει το μισό Λιμάνι του Πειραιά και να μη λειτουργεί, από το να γινόταν μία πορεία με συμφωνημένους όρους, που οι ίδιοι οι αγρότες τους πρότειναν και οι ίδιοι οι εκπρόσωποι της Βουλής, οι Βουλευτές, εκεί μπορούσαν να την εγγυηθούν και είχαμε όλη αυτήν την διαδικασία δρομολογημένη. 
      Ξέρετε, κύριε Πρόεδρε, αν βρισκόσασταν κι εσείς και όλοι οι συνάδελφοι, θα βλέπατε ότι ήταν γέροι άνθρωποι, με τα στιβάνια τους και με τις κρητικές τους φορεσιές, άνθρωποι υπερήλικες, ήταν αγρότες με τα παιδιά τους, ήταν άνθρωποι που ήλθαν να πουν, είμαστε εδώ κι εμείς και θέλουμε να μας προσέξετε. Και όλοι αυτοί αντιμετωπίστηκαν με τα ΜΑΤ. Το Λιμάνι του Πειραιά για μία ακόμα φορά γίνεται χώρος βίαιης συμπεριφοράς. Και σήμερα είχαμε και «ατύχημα» εναντίον Βουλευτών, όπως είχε γίνει και στο παρελθόν με τον ΟΛΠ και τις κινητοποιήσεις για την εκχώρηση του Λιμανιού του Πειραιά στους Κινέζους που έχουν καταγγελθεί κατ’ επανάληψη. 
      Η συνάδελφος του ΠΑΣΟΚ κ. Μαρία Σκραφνάκη τραυματίστηκε, αλλά σώθηκε, γιατί θα μπορούσε να ήταν πολύ βαρύτερος ο τραυματισμός της και να είχε πράγματι ακρωτηριασμό. Έχει ένα τραύμα και εύχομαι γρήγορα να γιάνει, αλλά η αιτία ήταν ότι ο χειριστής του τρακτέρ αδρανοποιήθηκε, ακινητοποιήθηκε, τυφλώθηκε από τον ψεκασμό σε απόσταση μισού μέτρου από τα ΜΑΤ, όταν όλοι οι Βουλευτές παρόντες μεταξύ των τρακτέρ και των ΜΑΤ ζητούσαμε να ενημερωθεί το Υπουργείο ότι διατρέχουμε κίνδυνο και να μην προχωρήσουν σε προετοιμασία επίθεσης. Μας αγνόησαν με προκλητικό τρόπο και πολύ σωστά καταγγέλθηκε. Θυμίζω την περίπτωση της Κωνσταντίνας Κούνεβα, που κανείς δεν συγκινήθηκε στην Αστυνομία να ελέγξει τις πραγματικές αιτίες. 
      Τελειώνω με αυτό. Ο εκδημοκρατισμός της Αστυνομίας έχει πολλές παραμέτρους, αλλά μία βασική παράμετρος είναι  η ισονομία απέναντι στους πολίτες. Ο μικρός Γρηγορόπουλος δεν θα μπορούσε να πυροβοληθεί στο Ψυχικό, πυροβολήθηκε στα Εξάρχεια, διότι μέσα από τη λογική που καλλιεργείται στην Αστυνομία, εκεί ζει και δρα ο εσωτερικός εχθρός, ζουν τα παλιόπαιδα, ζουν όλοι αυτοί τους οποίους αξίζει και να τους πυροβολήσουμε ακόμα, όπως συμβαίνει και με τους μετανάστες, με τους φτωχούς και με πολλούς άλλους. 
      Αυτό, κυρίες και κύριοι συνάδελφοι, είναι θέμα δημοκρατίας και ελευθερίας, επίκαιρο και επείγον.
      	Σας ευχαριστώ.
      (Χειροκροτήματα από την πτέρυγα του ΣΥΡΙΖΑ)
      	ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ.
      	Ο συνάδελφος από τον Λαϊκό Ορθόδοξο Συναγερμό κ. Γεωργιάδης έχει το λόγο.
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, εξαίρω την αντοχή σας αγόγγυστα να κάθεστε τόσες ώρες και να προεδρεύετε.
      	Είναι πολύ μεγάλη ευχαρίστηση για μένα να μιλάω μετά από τον κ. Δρίτσα. Ο κ. Δρίτσας συχνά μου δίνει ευκαιρίες να θυμάμαι τη λογική του Αριστοτέλους.
      	Κύριε συνάδελφε, κανείς δεν είπε να μη διαδηλώσουν οι γέροι με τα παιδιά τους και τα εγγόνια τους και τα ανήψια τους που αναφέρατε. Τα τρακτέρ τους δεν θέλαμε. Είναι πάρα πολύ απλή η διαφορά. Όλοι είπαμε να διαδηλώσουν με τα παιδιά τους, με τα εγγόνια τους, με τα ανήψια τους, με τους κουνιάδους τους, με όποιους θέλουν, αλλά χωρίς τα τρακτέρ τους.
      	ΘΕΟΔΩΡΟΣ ΔΡΙΤΣΑΣ: Δεν είμαστε εμείς οι αγρότες, δεν είμαστε εμείς που αποφασίζουμε. Εκείνοι αποφασίζουν!
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ακούστε γιατί χωρίς τα τρακτέρ τους. Διότι εγώ που έχω το κατάστημά μου στην Αθήνα και υπέστην όλα όσα υπέστην το Δεκέμβριο από ανθρώπους που κινούνται και πέριξ του δικού σας χώρου, θέλω κάποιες μέρες να μπορώ κι εγώ να δουλέψω, κύριε Δρίτσα.
      	ΘΕΟΔΩΡΟΣ ΔΡΙΤΣΑΣ: Το λέτε και το ξαναλέτε. Το ξέρετε ότι είναι μια βεντέτα που συμμετέχει ο δικός σας χώρος και ένας άλλος χώρος.	ΠΡΟΕΔΡΕΥΩΝ (Βαϊτσης Αποστολάτος): Κύριοι συνάδελφοι, δεν κάνετε διάλογο εδώ. Κύριε Δρίτσα, δεν έχετε το λόγο, αφήστε τον να ολοκληρώσει. Δεν γίνεται έτσι. Υπάρχει Κανονισμός. 
      	Συνεχίστε, κύριε Γεωργιάδη.
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Έρχομαι λίγο στην ουσία, κύριε Υπουργέ. Ένας από τους βασικούς λόγους για τους οποίους καταψηφίζουμε τη σημερινή πρόταση του ΣΥΡΙΖΑ είναι γιατί κατά τη γνώμη μας ο ΣΥΡΙΖΑ είναι ένα κόμμα που έχει καταφανές έλλειμμα αξιοπιστίας. Θα φέρω ένα παράδειγμα από τη σημερινή συζήτηση. Κατέθεσα ως επίκαιρη ερώτηση στη Βουλή προηγουμένως την παρουσία του κ. Αλαβάνου, την πολιτική απάτη που διέπραξαν ο ΣΥΡΙΖΑ και ο κ. Αλαβάνος προσωπικά ερχόμενος σ’ αυτό το Κοινοβούλιο την προηγούμενη Πέμπτη κατηγορώντας την Κυβέρνηση και το Δήμο Αθηναίων γιατί δεν προχωρά την κατασκευή του γηπέδου του Παναθηναϊκού. Ο κ. Αλαβάνος ήταν μέσα στην Αίθουσα, έβλεπε μία-μία τις προσφυγές που απεκάλυπτα από τα στελέχη του ΣΥΡΙΖΑ και από τους εκλεγμένους Δημοτικούς Συμβούλους της «Ανοιχτής Πόλης» κατά του γηπέδου του Παναθηναϊκού και όχι κατά του εμπορικού κέντρου Βωβού. Βεβαίως, όπως είχε κάνει και το καλοκαίρι όταν βγάλαμε μία-μία τις ερωτησούλες του στο Ευρωπαϊκό Κοινοβούλιο όπου εγκαλούσε την Κομισιόν γιατί δεν πηγαίνει την Ελλάδα στο Ευρωπαϊκό Δικαστήριο η οποία «κακιά» Ελλάδα αργούσε να αναγνωρίσει την ισοτιμία των πτυχίων κολεγίων και ελληνικών πανεπιστημίων, όπως και τότε δεν απήντησε, έτσι και σήμερα δεν απήντησε. Άρα, λοιπόν, ένα κόμμα του οποίου…
      	ΝΙΚΟΛΑΟΣ ΤΣΟΥΚΑΛΗΣ: Ξέρετε ότι δεν ήταν μέσα ο κ. Αλαβάνος. Όταν τελειώσατε μπήκε.
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ήταν μέσα όταν μίλαγα και να απαντήσει αύριο ο κ. Αλαβάνος γιατί δεν μπορεί να το παίζει κήνσορας και κριτής των πάντων και να παίζει με τα αγνά αισθήματα εκατομμυρίων φιλάθλων και εκατομμυρίων Αθηναίων πολιτών που θέλουν να ζουν καλύτερα στο λεκανοπέδιο, λέγοντας ψέματα στο Κοινοβούλιο. Η ομάδα της «Ανοιχτής Πόλης» στο Δήμο Αθηναίων έχει καταψηφίσει όλες τις αποφάσεις για το γήπεδο και η ομάδα της «Ανοιχτής Πόλης» έχει κάνει δύο προσφυγές στο Συμβούλιο της Επικρατείας κατά του γηπέδου. Σ’ αυτά να απαντήσει ο ΣΥΡΙΖΑ και να μην έρχεται να κάνει μαθήματα.
      	Έρχομαι λίγο στην πρόταση.
      	ΘΕΟΔΩΡΟΣ ΔΡΙΤΣΑΣ: Κύριε Πρόεδρε, να ζητήσω το λόγο επί προσωπικού;
      	ΠΡΟΕΔΡΕΥΩΝ (Βαϊτσης Αποστολάτος): Δεν έχετε το λόγο, κύριε Δρίτσα.
      	Κύριε Γεωργιάδη, επί του θέματος, σας παρακαλώ!
      	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εγώ, κύριε Δρίτσα, κατέθεσα στα Πρακτικά όλα τα έγγραφα. Ο κ. Αλαβάνος είχε όλη την ευκαιρία να απαντήσει. Αποφάσισε να μην απαντήσει. Δικαίωμά του, αλλά ελέγχεται γι’ αυτό.
      	Κύριε Υπουργέ, τι θα πει «εκδημοκρατικοποίηση της Αστυνομίας»; Τι ανοησίες είναι αυτές; Αυτό είναι το πρόβλημα που έχει η Ελληνική Αστυνομία; Θέλετε να δείτε ποια είναι η διαφορά μεταξύ των Αστυνομιών; Η SCOTLAND YARD, η θεωρητικά καλύτερα οργανωμένη Αστυνομία του κόσμου, πριν από δύο χρόνια το καλοκαίρι υπέπεσε στο βαρύ έγκλημα να δολοφονήσει έναν αθώο Βραζιλιάνο μέσα στο μετρό του Λονδίνου. Το θυμάστε; Βγήκε μετά κανένας να κάψει το Λονδίνο ή να ζητήσει να εκδημοκρατικοποιηθεί η SCOTLAND YARD;
      Βεβαίως γίνονται και λάθη. Εγώ να πω ότι γίνονται και εγκλήματα. Αυτό τι σημαίνει; Ότι θα διαλύσουμε ολόκληρη την Αστυνομία και ολόκληρη την ελληνική κοινωνία για έναν που έκανε ένα λάθος; 
      Θέλετε να πούμε και κάτι άλλο; Έβλεπα σήμερα τον κ. Μίχα, το Νομάρχη Πειραιώς, που ήταν στο λιμάνι και έλεγε για την κακιά Αστυνομία. Ξεχάσατε τον κ. Μίχα με την κ. Φώφη Γεννηματά εις το Aεροδρόμιο των Βρυξελλών, που όταν τόλμησε να γυρίσει και να κοιτάξει με το μάτι τον αστυνομικό, σε είκοσι-είκοσι πέντε δευτερόλεπτα τον είχε βάλει κάτω ο Βέλγος αστυνομικός…
      ΘΕΟΔΩΡΟΣ ΔΡΙΤΣΑΣ: Να μην φτάσουμε εκεί. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:..και του είχε περάσει τις χειροπέδες πισθάγκωνα; Φαντάζεστε να το έκανε αυτό αστυνομικός στην Ελλάδα; 
      ΘΕΟΔΩΡΟΣ ΔΡΙΤΣΑΣ: Το ονειρεύεστε αυτό; 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τι είναι η Αστυνομία του Βελγίου, κύριε συνάδελφε; Αντιδημοκρατική αστυνομία είναι, κύριε Δρίτσα;
      Επί της ουσίας, βαρύνεστε ως Κυβέρνηση με το τρομερό σφάλμα του Δεκεμβρίου. Ο Δεκέμβριος, κύριε Υπουργέ, δεν ήταν καμμία εξέγερση, όπως ονειρεύονται κάποιοι της Αριστεράς, οι οποίοι ονειρεύονται το «νέο» Δεκέμβριο. Κάποια παλιόπαιδα ήταν που έκαναν χαβαλέ. Απόδειξη, μόλις έκλεισαν τα σχολεία για τις διακοπές των Χριστουγέννων, η εξέγερση σταμάτησε -πείτε μου μια εξέγερση στην ιστορία που σταματά για χριστουγεννιάτικες διακοπές- και πήγαν στο χιονοδρομικό του Παρνασσού, όπου ήταν κολλημένο το χιονοδρομικό με αυτοκόλλητα «Λευτεριά στους διακόσιους». Είχαν φύγει τα παιδιά και πήγανε για σκι στον Παρνασσό και περίμεναν όταν γυρίσουν, να ξανακάψουν την Αθήνα. 
      Άλλαξε ο Υπουργός, άλλαξε στάση αμυντική η Αστυνομία και σταμάτησε να καίγεται η Αθήνα, πλην μεμονωμένων περιστατικών, όπως σήμερα στο Δήμο της Αθήνας που πήγαν σαράντα κουκουλοφόροι, έβαψαν γύρω-γύρω το ωραίο κτήριο της Κοτζιά, έσπασαν την πίσω πόρτα, προσπάθησαν να μπουν μέσα και να καταλάβουν το Δήμο της Αθήνας και ευτυχώς η Αστυνομία έσωσε το Δημαρχιακό Μέγαρο. 
      Άρα, ένα είναι το ζήτημα. Κυβερνήστε και αφήστε την Αστυνομία να κάνει τη δουλειά της.
      Ευχαριστώ πολύ. 
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο κ. Αϊβαλιώτης Κωνσταντίνος από το Λαϊκό Ορθόδοξο Συναγερμό.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Άκουσα και εγώ αυτά τα περί δημοκρατικής αναδιοργάνωσης, λες και η Ελλάδα είχε ή έχει χούντα, λες και δεν πέρασαν είκοσι χρόνια που ήταν το ΠΑΣΟΚ. Χούντα ήταν το ΠΑΣΟΚ; Η Νέα Δημοκρατία σήμερα είναι χούντα; Πιο πριν ήταν χούντα; Μετά την πραγματική χούντα, από το 1974 και πέρα, χούντα έχουμε και θέλουμε αναδιοργάνωση της Αστυνομίας; 
      Μιλάμε για μια αποτελεσματική Αστυνομία. Να συμφωνήσουμε όλοι ότι πρέπει να υπάρχει μια αποτελεσματική Αστυνομία. Δεν μπορεί κάθε ξένο και ντόπιο «μπουμπούκι» να κάνει ό,τι θέλει σ’ αυτό τον τόπο, δεν μπορεί κάθε Έλληνας πολίτης να αισθάνεται ανασφαλής στην πατρίδα του. 
      Εις επίρρωση αυτών που είπε ο συνάδελφος κ. Γεωργιάδης, εδώ έχω μια φωτογραφία του ιστορικού κτηρίου του Πανεπιστημίου, την οποία θα καταθέσω στα Πρακτικά, με γραμμένα αλβανικά συνθήματα επάνω από την περίφημη εξέγερση. Και θα σας πω τώρα, κύριοι του ΣΥΡΙΖΑ, τι ήταν αυτή η περίφημη εξέγερση. Εδώ είναι, λοιπόν, η ιστορική εξέγερση. 
      Τάσος Τέλογλου, Αριστερός πραγματικός με πορεία στο Ρήγα Φεραίο και στην ΚΝΕ, όχι Αριστερός του «γλυκού νερού», ο οποίος λέει το εξής: «Είναι επεισόδια των καλομαθημένων» -το έχω καταθέσει στα Πρακτικά της Βουλής, είναι συνέντευξη στο «DOWN TOWN»-  «και  δεν υπάρχει πολιτικό αίτημα». Δεν είναι Αριστερός ο Τάσος Τέλογλου; Είναι σοβαρός δημοσιογράφος ή δεν είναι; Τι λέει ο Τάσος Τέλογλου; Λέει ότι ήταν επεισόδια των καλομαθημένων και των Αλβανών, απ’ ότι αποδεικνύεται. Αυτό, λοιπόν, θα το καταθέσω στα Πρακτικά, όπως και τα υπόλοιπα.
      Δεν είδα καμμία προσπάθεια να εμπεδωθεί η ασφάλεια του πολίτη. Μετά τα γνωστά του κ. Παυλόπουλου πέρυσι, ο οποίος ευχαρίστησε τους λαθρομετανάστες που επέλεξαν την Ελλάδα ως χώρα προορισμού, μάθαμε τώρα και τη γνωστή και παράξενη θεωρία της αμυνόμενης Αστυνομίας. Εδώ οι συνδικαλιστές είπαν ότι δεν είχαν διαταγή να συλλάβουν κανέναν. Οι ίδιοι οι συνδικαλιστές λένε ότι φορούν αρχαία αλεξίσφαιρα γιλέκα, που ζυγίζουν τριάντα κιλά.
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Και μου το αποδεικνύει αυτό με απάντηση που μου έστειλε σήμερα και την οποία επίσης θα καταθέσω ο κ. Μαρκογιαννάκης. Μου απαντάει, λοιπόν, σήμερα ο κ. Μαρκογιαννάκης ότι τα σύγχρονα αλεξίσφαιρα γιλέκα ζυγίζουν τρία κιλά και τώρα μόλις δώσατε εντολή καινούρια να πάρετε αλεξίσφαιρα γιλέκα πέντε χιλιάδες κομμάτια. Αυτή είναι, λοιπόν, η αλήθεια και είχαν δίκιο οι συνδικαλιστές όλο αυτό τον καιρό. 
      Αλλά μόνο αυτό; Κατασχεθέντα είδη οπλισμού από την Αστυνομία. Διεύθυνση Ασφαλείας Αττικής και Διεύθυνση Ασφαλείας Θεσσαλονίκης. Απάντηση του κ. Χηνοφώτη: «Πυροβόλα κατασχεθέντα, μηδέν. Φυσίγγια, μηδέν. Γεμιστήρες όπλων, μηδέν. Σιγαστήρες, μηδέν. Εκρηκτικές ύλες σε κιλά, μηδέν».
      Ας μην αρχίσω τώρα να λέω για Θεσπρωτία, για Φλώρινα, για Κέρκυρα. Όλα μηδέν. Κατασχεθέντα είδη οπλισμού μηδέν. Αυτό θα το καταθέσω στα Πρακτικά. Αυτόν τον πίνακα μου έστειλε, επαναλαμβάνω, ο κ. Χηνοφώτης. 
      Όμως, πώς να γίνει φυσικά αστυνόμευση, όταν σε άλλη ερώτησή μου -την οποία επίσης θα ξανακαταθέσω στα Πρακτικά- ο κ. Χηνοφώτης μου απαντά ότι έχει τριάντα περιπολικά ανά βάρδια το λεκανοπέδιο και τριάντα «Ζητάδες». Δηλαδή, συνολικά είναι εξήντα πέντε. Να πω εβδομήντα; Εβδομήντα. Εβδομήντα περιπολικά και «Ζηταδες» ανά βάρδια για μία πόλη πέντε εκατομμυρίων. Κάντε τη διαίρεση. Ένα περιπολικό ή μία μηχανή «Ζητά» ανά εβδομήντα χιλιάδες κατοίκους. Ο κ. Χηνοφώτης, Υφυπουργός. Επίσης, θα την καταθέσω στα Πρακτικά. 
      Ελπίζω όλα αυτά που ειπώθηκαν σήμερα πρέπει να αρχίσουν να γίνονται αντιληπτά και από τα «χοντροκάναλα». Για να εξηγηθώ, «χοντροκάναλα» εννοώ τα κανάλια που έχουν χοντρές ευθύνες για αυτά που συμβαίνουν. Εγώ δεν ήμουν ποτέ «τηλεμαϊντανός», δεν χρωστώ τίποτα σε κανέναν, δεν είχα στασίδι σε κανένα κανάλι, μπορώ να λέω ελεύθερα την άποψή μου, δεν με βοήθησαν να εκλεγώ. Ελπίζω, λοιπόν, και κάποιοι δημοσιογράφοι των «χοντροκάναλων» να δουν την αλήθεια, ότι η Αστυνομία δηλαδή προσπαθεί, αλλά είναι τραγικά ανεπαρκής. 
      Και όχι μόνο αυτό, αλλά σε άλλη απάντηση του κυρίου Χηνοφώτη βλέπουμε ότι από την Τουρκία πιάστηκαν πέρυσι πενήντα έξι γραμμάρια ακατέργαστης ινδικής κάναβης -όχι κιλά, ούτε τόνοι, γραμμάρια- εξήντα δισκία κοδεϊνης μόνο και πενήντα επτά ηρεμιστικά χάπια, ενώ στα σύνορα με τα Σκόπια τίποτα. Παναγιώτης Χηνοφώτης. Επίσης, θα το καταθέσω στα Πρακτικά. 
      Ας μην συνεχίσω τώρα με το πόσα ναρκωτικά πιάστηκαν στα σύνορα με την Αλβανία. Είναι τριακόσια ογδόντα εννιά γραμμάρια –έτσι το λέω, θα το καταθέσω και αυτό- κοκαΐνης. 
      Όσο για τη στελέχωση της Αστυνομίας, τι να πω; Βλέπω εδώ σε άλλη απάντηση, που μου έστειλε ο κ. Προκόπης Παυλόπουλος, ότι πήρατε χίλιους συνοριοφύλακες για Αθήνα και Θεσσαλονίκη. Τους διορίσατε στο Κέντρο της Αθήνας και της Θεσσαλονίκης. Τετρακόσιοι ενενήντα τρεις στο κέντρο της Αθήνας και τετρακόσιοι εξήντα έξι στη Θεσσαλονίκη. Τι τους κάνετε χίλιους συνοριοφύλακες στα κέντρα των δύο μεγάλων ελληνικών πόλεων; Συνοριοφύλακες στα κέντρα των ελληνικών πόλεων; Ξέρουμε ότι η εξωτερική σας  πολιτική είναι αδιέξοδη, εντάξει, έχουμε πει ότι με την τακτική που εφαρμόζετε θα φέρετε τα σύνορα της Ελλάδας στην Αθήνα, αλλά δεν περιμέναμε ότι τόσο γρήγορα θα έφθαναν τα σύνορα της Ελλάδας στην Αθήνα. Χίλιους συνοριοφύλακες στα κέντρα δύο μεγάλων πόλεων! 
      Πρέπει, όπως είπαν και ο συνάδελφος κ. Γεωργιάδης και όλοι οι συνάδελφοι του ΛΑΟΣ, να αποφασίσετε να κυβερνήσετε. Βλέπω μία κατάσταση η οποία είναι περίεργη. Τα προβλήματα πρέπει να λυθούν οριστικά. Με την τακτική της Νέας Δημοκρατίας δεν λύνονται και το μόνο που θα καταφέρετε είναι να φέρετε μια ώρα αρχύτερα τον «συνεταιρισμό» ΠΑΣΟΚ και ΣΥΡΙΖΑ στην εξουσία και έτσι ο κ. Τσίπρας θα κάνει, επιτέλους, ως Υπουργός Δημόσιας Τάξης τα οράματά του πραγματικότητα. 
      Ευχαριστώ. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Κύριοι του ΣΥΡΙΖΑ κάνετε μία πρόταση, που θα μου επιτρέψετε να πω ότι είναι υποκριτική. Άλλοι είναι οι ανομολόγητοι στόχοι σας και γι’ αυτό βεβαίως δεν την υπερψηφίζουμε. Θα ήσασταν συνεπείς, όμως, και ειλικρινείς στην πρότασή σας, εάν είχε προηγηθεί κάτι άλλο πριν, εάν είχατε αποκηρύξει την έκφραση «μπάτσοι, γουρούνια, δολοφόνοι». Όσο δεν το κάνετε αυτό το πράγμα και όσο ακούγεται σε δικές σας συγκεντρώσεις, τότε αυτή η πρότασή σας είναι τουλάχιστον υποκριτική. 
      Κύριε Πρόεδρε, η έκφραση αυτή, που τόσο έχει πληγώσει τους άνδρες και τις γυναίκες της Ελληνικής Αστυνομίας, εάν ακουγόταν σε μια μαθητιώσα εκδήλωση υπό το κράτος της οργής και της αγανακτήσεως για το θάνατο του συνομήλικου τους, θα μπορούσε να γίνει ανεκτή. Όταν όμως ακούγεται σε διαδηλώσεις που συγκροτούν κοινωνικές και πολιτικές ομάδες, που υποτίθεται ότι μάχονται για τα ανθρώπινα και τα ατομικά δικαιώματα, τότε συμβαίνει κάτι που πρέπει να καταδικαστεί από το σύνολο της ελληνικής κοινωνίας. 
      Ας δούμε, όμως, εάν η έκφραση «μπάτσοι, γουρούνια, δολοφόνοι» έχει  κάποιο στοιχείο λογικής. Βεβαίως, θα συνομολογήσουμε όλοι οι εχέφρονες πολίτες ότι δεν έχει. Πρώτον, διότι αυτοί οι άνθρωποι της Ελληνικής Αστυνομίας από ένα σημείο και μετά μπαίνουν μέσα με το σύστημα των Πανελληνίων Εξετάσεων. Είκοσι χρονών βγαίνουν τα παιδιά αυτά στο πεζοδρόμιο, για να κάνουν την υπηρεσία τους με μισθούς των 800 ευρώ. Πότε, επιτέλους, πρόλαβαν αυτοί που μέχρι χθες ήταν μαθητές να γίνουν «μπάτσοι, γουρούνια και δολοφόνοι»;
      Δεύτερον, η φράση αυτή -που δεν την καταδικάζουν όλες οι πολιτικές δυνάμεις, όπως με παρρησία την καταδικάζει ο Λαϊκός Ορθόδοξος Συναγερμός και θα  πρέπει να το πούμε αυτό μέσα στην Αίθουσα αυτή- είναι ρατσιστική, διότι ισοπεδώνει τα πάντα. 
      Διότι δεν είναι δυνατόν για τα ανομήματα ενός, δύο ή τριών που παρανομούν στις τάξεις της Ελληνικής Αστυνομίας, συλλήβδην να καταδικάζονται πενήντα χιλιάδες άνθρωποι. Άρα, λοιπόν, είναι ρατσιστική και απαράδεκτη η έκφραση αυτή. Βεβαίως προκαλεί ένα μεγάλο πόνο, κύριε Πρόεδρε, στις οικογένειες των ανθρώπων αυτών. 
      Προσφάτως στη Λάρισα συναντήθηκα με μία μαθήτρια, που ο πατέρας της είναι αστυνομικός και μου εξέφρασε τη μεγάλη οδύνη της και ντροπή, όταν άλλοι συνομήλικοι της, εντός σχολικού χώρου, χαρακτήριζαν με τα επίθετα αυτά –εν τη αφελεία τους βέβαια και οι άλλοι μαθητές- τον ίδιο τον πατέρα της. Ελάτε στη θέση, κύριοι του ΣΥΡΙΖΑ, αυτών των ανθρώπων, που ακούν τα παιδιά τους συνέχεια αυτήν την έκφραση. Πρόκειται βεβαίως για μία έκφραση απολίτικη και έκφραση αποπροσανατολισμού.
      Επιτρέψτε μου να πω και κάτι ακόμα. Στη Θεσσαλία, κύριε Πρόεδρε, έχουμε μία έκφραση. Λέμε:«Χτυπάμε το σαμάρι για να πονέσει το γομάρι». Μόνο αυτό δεν γίνεται, όμως. Τι θέλω να πω; Ότι κάποιοι στοχοποιούν την Αστυνομία, διότι δήθεν θέλουν να χτυπήσουν την κυβέρνηση, θέλουν να χτυπήσουν το κοινωνικό και πολιτικό σύστημα. Μα, κάνουν λάθος. Εάν θέλουν να το κάνουν αυτό, αν θέλουν να χτυπήσουν το πελατειακό σύστημα, αν θέλουν να χτυπήσουν το φαύλο κράτος, αν θέλουν να χτυπήσουν τη διαφθορά, την αδιαφάνεια, το ρουσφέτι, μπορούν να το κάνουν με άλλους τρόπους και όχι στοχοποιώντας την Ελληνική Αστυνομία. Άρα, λοιπόν, αφυδατώνουν τους κοινωνικούς αγώνες τέτοιου είδους εκφράσεις. 
      Για να καταλήξω, λοιπόν, και να μην καταχρώμαι άλλο χρόνο, θα πω το εξής, κύριε Πρόεδρε. Η έκφραση αυτή που ακούγεται από τον αριστερίστικο χώρο έχει μία λογική αριστερισμού, που λέει ότι η Αστυνομία πρέπει να χτυπηθεί, γιατί είναι η σιδηρά χειρ, η σιδηρά γροθιά του πολιτικού κατεστημένου. Άρα, αν θέλουμε να αλλάξουμε το πολιτικό σύστημα, πρέπει να χτυπήσουμε τους προστάτες του κοινωνικού και οικονομικού αυτού συστήματος. 
      Έστω, ως υπόθεση εργασίας, να αποδεχθώ εγώ, κύριε Δρίτσα, αυτόν τον αριστερίστικο συλλογισμό, έχω όμως ένα τελικό ερώτημα και με αυτό καταλήγω. 
      ΘΕΟΔΩΡΟΣ ΔΡΙΤΣΑΣ: Μην το βάζετε στο στόμα σας …
      ΑΣΤΕΡΙΟΣ ΡΟΝΤΟΥΛΗΣ: Το ερώτημα είναι το εξής. Σε τελική ανάλυση ο χώρος της Ελληνικής Αστυνομίας δεν είναι διεκδικήσιμος από τους ανθρώπους της λογικής αυτής; Δηλαδή δεν θέλουν να πάρουν μαζί τους, τους άνδρες και τις γυναίκες της ΕΛΑΣ, σε τελική ανάλυση; 
      Άρα, λοιπόν, εάν θέλουμε οι άνθρωποι της Ελληνικής Αστυνομίας να επανεύρουν τον αυτοσεβασμό και την αυτοεκτίμησή τους, η ελληνική κοινωνία στο σύνολό της πρέπει να καταδικάσει τη φράση «μπάτσοι, γουρούνια, δολοφόνοι» και πρώτα πρέπει να το κάνετε εσείς, κύριοι του ΣΥΡΙΖΑ!
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΟΣ (Δημήτριος Σιούφας): Κύριοι συνάδελφοι, ολοκληρώθηκε η συζήτηση σχετικά με τις πρόνοιες του Κανονισμού της Βουλής για εγγραφή και συζήτηση στην ειδική ημερήσια διάταξη της πρότασης για τη σύσταση επιτροπής γενικότερου ενδιαφέροντος με θέμα την Δημοκρατική Αναδιοργάνωση της Αστυνομίας από τον Πρόεδρο της Κοινοβουλευτικής Ομάδας του Συνασπισμού της Ριζοσπαστικής Αριστεράς κ. Αλέξανδρο Αλαβάνο. 
      Από τη συζήτηση στην οποία έλαβαν μέρος τρεις Πρόεδροι Κοινοβουλευτικών Ομάδων, οι Κοινοβουλευτικοί Εκπρόσωποι, αλλά και αρκετός αριθμός συναδέλφων Βουλευτών, έγινε φανερό ότι το κόμμα της Πλειοψηφίας, η Κυβέρνηση, αλλά και από την Ελάσσονα Αντιπολίτευση ο Λαϊκός Ορθόδοξος Συναγερμός, δεν συναινούν στο να συσταθεί διακομματική επιτροπή. 
      Κατόπιν τούτου, η πρόταση την οποία έκανε ο Πρόεδρος της Κοινοβουλευτικής Ομάδας του ΣΥΡΙΖΑ, δεν μπορεί να έχει την ολοκλήρωσή της και συνεπώς να οδηγηθούμε στη συγκρότηση διακομματικής επιτροπής. 
      Η διακομματική επιτροπή, ένας θεσμός, ο οποίος υπάρχει στο Κοινοβούλιό μας, αλλά και σε άλλα κοινοβούλια, πληροί το πνεύμα του Κανονισμού, όταν όλα τα κόμματα συμφωνούν, στο να συγκροτηθεί αυτή η επιτροπή για να επεξεργαστεί ένα συγκεκριμένο αντικείμενο.
      Και αναφέρομαι σε μια από τις τελευταίες εν εξελίξει διακομματικές επιτροπές που είναι η διακομματική επιτροπή η οποία συνεστήθη πάλι με πρόταση του Προέδρου του Συνασπισμού Ριζοσπαστικής Αριστεράς, του κ. Αλέξανδρου Αλαβάνου, για τη μελέτη του σωφρονιστικού συστήματος της χώρας και όπου περιμένουμε το πόρισμα της διακομματικής επιτροπής μέχρι το τέλος της Β΄ Συνόδου, όπως έχει αποφασίσει η Ολομέλεια. 
      Κατόπιν αυτού και επειδή είναι η πρώτη φορά από τα τελευταία δεκαοκτώ-δεκαεννέα χρόνια που γίνεται συζήτηση για το αν θα συσταθεί ή όχι  διακομματική επιτροπή, διότι όλες οι προτάσεις που είχαν γίνει μέχρι σήμερα ετύγχαναν της συμφωνίας όλων των πολιτικών δυνάμεων που βρισκόταν σε κάθε κοινοβουλευτική περίοδο εδώ και συνεκροτούντο αυτές οι επιτροπές, η επιτροπή αυτή δεν μπορεί να συσταθεί και νομίζω ότι είναι περιττό να θέσω υπό ψήφιση το όλο θέμα από την ώρα που δύο από τα πέντε κόμματα που βρίσκονται στην Εθνική Αντιπροσωπεία αυτή την κοινοβουλευτική περίοδο, δεν συμφωνούν. 
      Δέχεσθε στο σημείο αυτό, κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.10΄λύεται η συνεδρίαση για σήμερα ημέρα Τρίτη 3 Φεβρουαρίου 2009 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη και την ειδική ημερήσια διάταξη που έχουν διανεμηθεί. 
      Ο ΠΡΟΕΔΡΟΣ                                             ΟΙ ΓΡΑΜΜΑΤΕΙΣ
Τελευταία Αποθήκευση:	5/2/2009 11:56:00 πμ	Από:	K.arapi
Εκτυπώθηκε:	5/2/2009 11:47:00 πμ

