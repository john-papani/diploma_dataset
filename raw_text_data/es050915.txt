     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Α΄
     ΣΥΝΕΔΡΙΑΣΗ ΛΕ΄
     
     Πέμπτη 15 Σεπτεμβρίου 2005
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Επί Διαδικαστικού θέματος, σελ.
     3. Επί του Κανονισμού, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση επικαίρων ερωτήσεων:
     α) Προς τον Υπουργό Αγροτικής Ανάπτυξης και  Τροφίμων σχετικά με την κατανομή των δικαιωμάτων πριμοδότησης της νέας ΚΑΠ για τους κτηνοτρόφους κ.λπ., σελ.
     β) Προς τον Υπουργό Απασχόλησης και Κοινωνικής Προστασίας σχετικά με το κλείσιμο των «ΒΑΛΑΒΑΝΗ» και «ΕΛΛΑΣ ΕΛΕΚΤΡΙΚ» στη Λάρισα, τις απολύσεις εργαζομένων κ.λπ., σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     Συζήτηση επί των άρθρων και των τροπολογιών του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων. Προσαρμογή στη νέα ΚΑΠ και άλλες διατάξεις», σελ.
     
     ΟΜΙΛΗΤΕΣ
     Α. Επί Διαδικαστικού θέματος:
     ΔΡΙΒΕΛΕΓΚΑΣ Ι., σελ.
     ΤΡΑΓΑΚΗΣ Ι., σελ.
     Β. Επί του Κανονισμού:
     ΑΓΓΕΛΗΣ Α., σελ.
     ΔΡΙΒΕΛΕΓΚΑΣ Ι., σελ.
     ΣΚΟΥΛΑΚΗΣ Ε., σελ.
     ΣΟΥΦΛΙΑΣ Γ., σελ.
     ΧΑΤΖΗΓΑΚΗΣ Σ., σελ.
     Γ. Επί των επικαίρων ερωτήσεων:
     ΑΡΓΥΡΗΣ Ε., σελ.
     ΓΙΑΚΟΥΜΑΤΟΣ Γ., σελ.
     ΚΟΝΤΟΣ Α., σελ.
     ΤΣΙΟΓΚΑΣ Δ., σελ.
     Δ. Επί του σχεδίου νόμου του Υπουργείου Αγροτικής Ανάπτυξης και Τροφίμων:
     ΑΓΓΕΛΗΣ Α., σελ.
     ΑΡΓΥΡΗΣ Ε., σελ.
     ΓΕΙΤΟΝΑΣ Κ., σελ.
     ΓΕΩΡΓΙΑΔΗΣ Ν., σελ.
     ΔΡΙΒΕΛΕΓΚΑΣ Ι., σελ.
     ΚΑΚΛΑΜΑΝΗΣ Α., σελ.
     ΚΑΡΑΜΠΙΝΑΣ Κ., σελ.
     ΚΕΦΑΛΟΓΙΑΝΝΗΣ Ι., σελ.
     ΚΟΥΒΕΛΗΣ Φ., σελ.
     ΚΟΝΤΟΓΙΑΝΝΗΣ Γ., σελ.
     ΚΟΝΤΟΣ Α., σελ.
     ΚΟΡΚΑ-ΚΩΝΣΤΑ Α., σελ.
     ΚΟΥΤΣΟΥΚΟΣ Ι., σελ.
     ΛΕΓΚΑΣ Ν., σελ.
     ΜΠΑΣΙΑΚΟΣ Ε., σελ.
     ΠΑΠΑΓΕΩΡΓΙΟΥ Γ., σελ.
     ΣΚΟΥΛΑΚΗΣ Ε., σελ.
     ΣΚΥΛΛΑΚΟΣ Α., σελ.
     ΣΟΥΡΛΑΣ Γ., σελ.
     ΣΟΥΦΛΙΑΣ Γ., σελ.
     ΣΤΑΥΡΟΥ Α., σελ.
     ΤΖΙΜΑΣ Μ., σελ.
     ΤΖΟΥΜΑΚΑΣ Σ., σελ.
     ΤΣΑΚΛΙΔΗΣ Ι., σελ.
     ΤΣΑΝΤΟΥΛΑΣ Δ., σελ.
      ΤΣΙΟΓΚΑΣ Δ., σελ.
     ΧΑΤΖΗΜΙΧΑΛΗΣ Φ., σελ.
     ΧΡΙΣΤΟΔΟΥΛΑΚΗΣ Ν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2005
     ΣΥΝΕΔΡΙΑΣΗ  ΛΕ΄
     Πέμπτη 15 Σεπτεμβρίου 2005
     
     Αθήνα, σήμερα στις 15 Σεπτεμβρίου 2005, ημέρα Πέμπτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Τμήμα.
     (Ανακοινώνονται προς το Τμήμα από τον κ. Δημήτριο Τσιόγκα, Βουλευτή Λαρίσης τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα μεταστέγασης του Νηπιαγωγείου Μοιρών Ηρακλείου Κρήτης.
     2) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας, το οποίο αναφέρεται  στο πρόβλημα διορισμού των νηπιαγωγών.
     3) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε αναφορά, με την οποία ο Δήμαρχος της Ιεράς Πόλεως Μεσολογγίου ζητεί να λειτουργήσει Κέντρο Γεωργικής Απασχόλησης στο Μεσολόγγι.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Αγροτικός Συνεταιρισμός Αυλακίου Φθιώτιδας ζητεί την ικανοποίηση αιτήματος όσον αφορά τις επιδοτήσεις των ελαιοπαραγωγών. 
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο κ. Κουτκιάς ζητεί τη μονιμοποίηση της κόρης του.
     6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο κ. Ρόδιος Νικόλαος ζητεί την ικανοποίηση αιτήματός του από το Ταμείο Νομικών.
     7) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά, με την οποία ο Οργανισμός Αθλητικών Κέντρων και ’Αθλησης του Δήμου Τρικκαίων Νομού Τρικάλων ζητεί χρηματοδότηση για τη συντήρηση των αθλητικών εγκαταστάσεων του Δήμου Τρικκαίων.
     8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Αθλητική Μοτοσυκλετιστική Ομοσπονδία Ελλάδας ζητεί την ειδική αθλητική αναγνώρισή της.
     9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Δήμος Μαλίων Ηρακλείου ζητεί την κατασκευή τουριστικού λιμένα στην περιοχή του.
     10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Σύλλογος Εμπόρων-Βιοτεχνών και Επαγγελματιών Αρκαλοχωρίου Ηρακλείου ζητεί την ενίσχυση με πρόσθετο προσωπικό του Αστυνομικού Τμήματος Αρκαλοχωρίου.
     11) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Δήμαρχοι Ηρακλείου, Γαζίου, Γουβών και Νέας Αλικαρνασσού Κρήτης ζητούν να μην επεκταθεί η υφιστάμενη ζώνη του λιμένα Ηρακλείου.
     12) Οι Βουλευτές Νομού Αττικής και Β’ Πειραιώς κύριοι ΘΕΟΔΩΡΟΣ ΠΑΓΚΑΛΟΣ και ΙΩΑΝΝΗΣ ΤΡΑΓΑΚΗΣ αντιστοίχως κατέθεσαν αναφορά, με την οποία η Πανελλήνια ‘Ενωση Εργοληπτών Γεωπόνων ’Εργων Πρασίνου ζητεί την επαναδημοπράτηση των διαγωνισμών για τη συντήρηση και λειτουργία των Ολυμπιακών ‘Εργων.
     13) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατάθεσε δημοσίευμα εφημερίδας, στο οποίο ζητείται η κατασκευή νέου, σύγχρονου κτιρίου για τη στέγαση του Ι.Κ.Α. Λάρισας.
     14) Η Βουλευτής Ηρακλείου κ. ΕΥΑΓΓΕΛΙΑ ΗΛΙΑΚΗ-ΣΧΟΙΝΑΡΑΚΗ κατέθεσε αναφορά, με την οποία ο Σύλλογος Εμπόρων, Βιοτεχνών και Επαγγελματιών Αρκαλοχωρίου Κρήτης ζητεί την ενίσχυση με πρόσθετο προσωπικό του Αστυνομικού Τμήματος Αρκαλοχωρίου.
     15) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία ο Δήμος Παλαμά Καρδίτσας ζητεί την ίδρυση και λειτουργία κέντρου αγροτικής ανάπτυξης στην περιοχή του.
     16) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Δημοτικό Συμβούλιο Νέας Μάκρης Αττικής ζητεί την άμεση κατασκευή  του αντιπλημμυρικού έργου στην περιοχή Μάτι Αττικής.
     17) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Σωματείο Ορυχείων-Σταθμών Δ.Ε.Η. Μεγαλόπολης ζητεί τη στήριξη της απρόσκοπτης και ασφαλούς λειτουργίας των Μονάδων Ι,ΙΙ του ΑΗΣ-Μ και την περιβαλλοντική προστασία του Λεκανοπεδίου Μεγαλόπολης.
     18) Η Βουλευτής Α’ Θεσ/νίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά, με την οποία η Πανελλήνια Ομοσπονδία Γεωτεχνικών Δημοσίων Υπαλλήλων  ζητεί την ίδρυση ανεξάρτητου ενιαίου φορέα για την ασφάλεια των τροφίμων και τον  καθορισμό αρμοδιοτήτων του.
     19) Η Βουλευτής Α’ Θεσ/νίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά, με την οποία ο Αγροτικός Σύλλογος και ο Αγροτικός Συνεταιρισμός Ορμύλιας «Η ΕΛΕΥΘΕΡΙΑ» ζητούν να επανεξεταστεί η υπόθεση παραπομπής στο Τριμελές Πλημμελειοδικείο Χαλκιδικής στις 27-9-2005 τεσσάρων αγροτών για παράνομη κατάληψη οδοστρώματος κατά τη διάρκεια των πανελλήνιων αγροτικών κινητοποιήσεων το Φεβρουάριο του 2002.
     20) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία η Πανελλήνια Ομοσπονδία Συνταξιούχων Τ.Ε.Β.Ε. ζητεί την ικανοποίηση οικονομικών και φορολογικών αιτημάτων των μελών της.
     21) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Σύλλογος Εργαζομένων στην Εθνική Μετεωρολογική Υπηρεσία ζητεί τη συνέχιση της νυχτερινής βάρδιας του Γραφείου Καιρού στο Διεθνή Αερολιμένα Αθηνών «Ελευθέριος Βενιζέλος».
     22) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Δήμος Ελευσίνας ζητεί να χρηματοδοτηθούν άμεσα τα εγκεκριμένα αθλητικά έργα της περιοχής του.
     23) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Τεχνικό Επιμελητήριο Ελλάδας ζητεί να μην υπάρχουν διατάξεις που αναφέρονται στο περιβάλλον στο τελικό σχέδιο νόμου για την Αγροφυλακή.
     24) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Ελλήνων Κοινωνιολόγων εκφράζει τις επιφυλάξεις του για το σχέδιο Προεδρικού Διατάγματος για  χορήγηση αδειών ίδρυσης και λειτουργίας θεραπευτικών κέντρων και συμβουλευτικών σταθμών για τα ναρκωτικά. 
     25) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία εργαζόμενοι στο μικροβιολογικό και ακτινολογικό εργαστήριο του  Γενικού Νοσοκομείου Χαλκιδικής, ζητούν τη βαθμολογική ένταξη των αποφοίτων επαγγελματικών λυκείων στην κατηγορία Τ.Ε. βοηθών ιατρικών εργαστηρίων.
     26) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την   οποία ο Δήμος Ν. Ιωνίας Αττικής καταθέτει τις προτάσεις του για την αξιοποίηση του χώρου του παλιού αεροδρομίου.
     27) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Ομοσπονδία Ελληνικών Κοινοτήτων Νοτίου Αφρικής  ζητεί την κατάργηση του ορίου των τριών χιλιάδων ημερομισθίων (ή δέκα ετών) για τη θεμελίωση δικαιώματος λήψης του κατώτατου ορίου σύνταξης για τους ασφαλισμένους στον «Ειδικό Λογαριασμό Ελλήνων Εξωτερικού στο Ι.Κ.Α. (ν. 1469/84)»
     28) Ο Βουλευτής Β’ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά, με την οποία η Αθλητική Μοτοσυκλετιστική Ομοσπονδία Ελλάδος ζητεί να της παραχωρηθεί η Ειδική Αθλητική Αναγνώριση.
     29) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Σύλλογος Γονέων και Κηδεμόνων του Α΄ Ενιαίου Λυκείου Ναυπλίου διαμαρτύρεται για τη μεταστέγαση του εν λόγω λυκείου.        
     30) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά, με την οποία ο Πρόεδρος του Τοπικού Συμβουλίου του Δ.Δ. Αφρατίου του Δήμου Βιάννου ζητεί να καταργηθεί η περίφραξη της αρχαιολογικής ζώνης «Αρκαδίας».
     31) Ο Βουλευτής Α’ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία ο Πρόεδρος της Κοινότητας Ευκαρπίας ζητεί να αντικατασταθεί η επένδυση αμιάντου στο Δημοτικό Σχολείο Ευκαρπίας. 
     32) Ο Βουλευτής Α’ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία ο Σύλλογος Γονέων Παιδιών Πασχόντων από Κακοήθη Νοσήματα Βόρειας Ελλάδας «Η ΛΑΜΨΗ» ζητεί το διορισμό στην εκπαίδευση των καθηγητών που πάσχουν από κακοήθη νοσήματα.
     33) Ο Βουλευτής Α’ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά, με την οποία το Σωματείο Μικροπωλητών και Παραγωγών Λαϊκών Αγορών εκτός Πόλεως Θεσσαλονίκης με την επωνυμία «ΜΑΚΕΔΟΝΙΑ» ζητεί να τροποποιηθούν ορισμένες νομοθετικές διατάξεις, οι οποίες διέπουν τον κλάδο τους.
     34) Οι Βουλευτές Β’ Αθηνών και Λαρίσης κύριοι ΑΝΤΩΝΙΟΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία ο Σύνδεσμος Ιδιωτικών Υπαλλήλων ΑΕ και Γραφείων καταγγέλλει τις συνθήκες εργασίας και αμοιβής των εργαζομένων στην εταιρεία καθαρισμού «Magic Fresh», που είναι υπεύθυνη για τον καθαρισμό του κτηρίου της ΕΡΤ.      
     35) Οι Βουλευτές Α’ Πειραιώς κ. ΕΛΠΙΔΑ ΠΑΝΤΕΛΑΚΗ και Β’ Πειραιώς κ. ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΩΝ» διαφωνεί με τη δημιουργία «Συστήματος Διαχείρισης βάσης πλοίων και ναυτικών».
     36) Οι Βουλευτές Β’ Αθηνών κ. ΑΝΤΩΝΙΟΣ ΣΚΥΛΛΑΚΟΣ και Α’ Αθηνών κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία οι Σύλλογοι Εργαζομένων της Ε.Μ.Υ. ζητούν τη συνέχιση της λειτουργίας του Μετεωρολογικού Γραφείου Διεθνούς Αερολιμένα Αθηνών «Ελευθέριος Βενιζέλος».
     37) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Σύλλογος των Απανταχού Αργυριωτών ζητεί την οικονομική του ενίσχυση.
     38) Οι Βουλευτές Νομού Αττικής και Β’ Πειραιώς κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά, με την οποία το Επαγγελματικό Επιμελητήριο Αθηνών, ο Εξωραϊστικός και Πολιτιστικός Σύλλογος Πλάκας «Ο ΠΑΡΘΕΝΩΝΑΣ», οι καταστηματάρχες χώρων εστίασης, αναψυχής, ειδών λαϊκής τέχνης και οι ξενοδοχειακές και τουριστικές επιχειρήσεις ζητούν τη διατήρηση του παραδοσιακού χαρακτήρα της Πλάκας.
     39) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Εργαζομένων στην Ε.Α.Σ. ζητεί την άμεση απόσυρση της «μελέτης επικαιροποίησης του επιχειρησιακού προγράμματος της Ε.Α.Σ. ΑΒΕΕ για το 2005».
     40) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Νομαρχιακό Συμβούλιο Ανατολικής Αττικής  εκφράζει την  συμπαράστασή του στους πληγέντες από τις πρόσφατες καταστροφικές πυρκαγιές.    
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 976/4-8-2005 ερώτηση των Βουλευτών κυρίων Νικολάου Γκατζή και Δημητρίου  Τσιόγκα δόθηκε με το υπ’ αριθμ. 1287/25-8-2005 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της Περιφέρειας Στερεάς Ελλάδας, έγγραφό της αρ. 5680/24-8-05, σας ενημερώνουμε ότι ο Δήμος Ελυμνίων κατέθεσε στην Υπηρεσία Διαχείρισης του «Ε.Π. Θησέας» της Περιφέρειας πρόταση για προένταξη του έργου «Αντικατάσταση Δικτύων ύδρευσης»προϋπολογισμού 262,365 ευρώ καθώς και πρόταση για προένταξη της μελέτης «Μελέτη Αντικατάστασης δικτύων ύδρευσης» προϋπολογισμού 28.450 ευρώ.
     Οι προτάσεις έχουν προενταχθεί στο «Ε.Π. Θησέας» και αναμένονται ενέργειες του Δήμου για την οριστική ένταξη.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     2. Στην με αριθμό 490/18-7-05 ερώτηση του Βουλευτή κ. Κωνσταντίνου Καϊσερλη δόθηκε με το υπ’ αριθμ. 1488/10-8-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Σε απάντηση της παραπάνω ερώτησης, σας γνωρίζουμε τα εξής:
     Πρόσφατα ο ΕΟΤ έθεσε σε εφαρμογή το Πρόγραμμα Κοινωνικού Τουρισμού για το 2005, στο οποίο συμμετέχουν από όλη την χώρα αρκετές μεγάλες αλλά και μικρές και μεσαίες οικογενειακές τουριστικές επιχειρήσεις (ξενοδοχεία όλων των λειτουργικών μορφών και τάξεων, ενοικιαζόμενα δωμάτια-διαμερίσματα όλων των τάξεων, κάμπινγκ και τουριστικά γραφεία).
     Για τις παραπάνω επιχειρήσεις έχει καθοριστεί ημερήσια επιδότηση του ΕΟΤ κατ' άτομο, και μάλιστα στην περίπτωση του προγράμματος για την τρίτη ηλικία η επιδότηση είναι 20 ευρώ ανά άτομο, ενώ η συμμετοχή των δικαιούχων μηδενική. Με τα παραπάνω προγράμματα παρέχεται αφ’ ενός η δυνατότητα σε ασθενείς και ευαίσθητες εισοδηματικές τάξεις να κάνουν διακοπές, αφ’ ετέρου με την ημερήσια επιχορήγηση του ΕΟΤ τονώνεται και ενισχύεται άμεσα και πρακτικά το εισόδημα πολλών μικρομεσαίων τουριστικών επιχειρήσεων που συμμετέχουν σε αυτά τα προγράμματα.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     3. Στην με αριθμό 6/6-7-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1487/3-8-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Αναφορικά με την παραπάνω ερώτηση, σας γνωρίζουμε τα ακόλουθα:
     Αναμφίβολα το συγκεκριμένο ζήτημα επηρεάζει τον ελληνικό τουρισμό, αφού όπως αναφέρεται και στο κείμενο της ερώτησης, το συγκεκριμένο αεροδρόμιο εξυπηρετεί χιλιάδες αφίξεις και αναχωρήσεις. Όμως, το ζήτημα είναι εκτός ρυθμιστικής αρμοδιότητας του Υπουργείου μας, αλλά σε συνεργασία με τα συνερωτώμενα Υπουργεία θα εξετάσουμε δράσεις για την διευθέτησή του.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     4. Στην με αριθμό 142/14-7-05 ερώτηση του Βουλευτή κ. Ηλία Καλιώρα δόθηκε με το υπ’ αριθμ. 1493/27-7-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Σχετικά με την πραγματοποίηση των εργασιών ανακαίνισης και εκσυγχρονισμού του Υδροθεραπευτηρίου των Ιαματικών Πηγών Λουτρών Υπάτης, σας γνωρίζουμε τα εξής:
     Το συγκρότημα των Ιαματικών Πηγών Υπάτης έχει ενταχθεί στο Επιχειρηματικό σχέδιο της Ε.Τ.Α Α.Ε. και βρίσκεται μέσα στο πλαίσιο Συμπράξεων Δημοσίου και Ιδιωτικού Τομέα (Σ.Δ.Ι.Τ.) με σκοπό την πλήρη αξιοποίηση αυτού.
     Το Υπουργείο Τουριστικής Ανάπτυξης δίνει ιδιαίτερη έμφαση στην ανάπτυξη του Ιαματικού Τουρισμού και προχωρεί σύντομα στην ψήφιση του νέου νομοσχεδίου περί «Ιαματικών Φυσικών Πόρων- Ανάπτυξης Ιαματικού Τουρισμού» η ισχύς του οποίου θα καθορίσει τα πλαίσια γενικότερων και ειδικότερων Αναπτυξιακών Προτάσεων.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     5. Στην με αριθμό 756/27-7-05 ερώτηση, της Βουλευτού κ. Ροδούλας Ζήση δόθηκε με το υπ’ αριθμ. 1492/18-8-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Σε απάντηση της παραπάνω ερώτησης σας ενημερώνουμε τα εξής:
     Σε ότι αφορά την τουριστική περιουσία του Δημοσίου στο Νομό Μαγνησίας, τη διοίκηση και διαχείριση έχει αναλάβει η ΕΤΑ Α.Ε.. Η Εταιρεία έχει εντάξει στο βραχυπρόθεσμο επιχειρησιακό της σχέδιο τους παραδοσιακούς ξενώνες Ξηραδάκη και Μουσλή στη Μακρυνίτσα, τον ξενώνα Ευαγγελινάκη στις Μηλιές, τα Ξενία Σκιάθου και Τσαγκαράδας και το τουριστικό περίπτερο Ζαγοράς με το παρακείμενο σε αυτό οικόπεδο.
     Ήδη έχουν υποβληθεί προς έγκριση στη Διυπουργική Επιτροπή Αποκρατικοποιήσεων εισηγήσεις για την αξιοποίηση των ακινήτων, ενώ εντός μηνός ολοκληρώνονται οι σχετικοί φάκελοι για κάθε ακίνητο. Μόλις ολοκληρωθούν οι παραπάνω διαδικασίες, πρόκειται να προκηρυχθούν διαγωνισμοί για την μακροχρόνια μίσθωση ακινήτων. Με το συγκεκριμένο τρόπο αξιοποίησης τα ακίνητα θα παραμείνουν στην κυριότητα του Δημοσίου, θα εξασφαλισθεί η συντήρηση τους, ενώ θα εμπλουτισθεί η τοπική τουριστική υποδομή με εξαιρετικής αρχιτεκτονικής και ιστορικής αξίας κτίσματα.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     6. Στην με αριθμό 114/6-7-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1482/3-8-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Αναφορικά με την παραπάνω ερώτηση, σας γνωρίζουμε τα ακόλουθα:
     Αναμφίβολα το συγκεκριμένο ζήτημα επηρεάζει αρνητικά την τουριστική εικόνα της χώρας μας. Αν και εκτός ρυθμιστικής αρμοδιότητας του Υπουργείου μας, στην προσπάθεια μας για την ουσιαστική και ποιοτική αναβάθμιση του ελληνικού τουρισμού, εξετάζουμε το θέμα και σε άμεση συνεργασία με τα συνερωτώμενα Υπουργεία θα εξετάσουμε δράσεις για την αντιμετώπισή του.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     7. Στην με αριθμό 898/2-8-05 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./71/19-8-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 898/2-8-05 ερώτησης του Βουλευτή κ. Γ. Μανιάτη, σχετικά με την δημιουργία νέου Μουσείου στο Άργος, σας πληροφορούμε τα εξής:
     Κατόπιν της επισκέψεως στο Άργος και της συσκέψεως που πραγματοποιήθηκε στο Δημαρχείο της πόλης, ζητήθηκε από το Δήμο Άργους η παραχώρηση της κατάλληλης οικοπεδικής έκτασης στο Υπουργείο Πολιτισμού, το οποίο με τη σειρά του θα αναλάβει την εκπόνηση της σχετικής μελέτης και την ένταξη υλοποίησης αυτής στις χρηματοδοτήσεις του Δ΄ ΚΠΣ.
     Ο Υφυπουργός
     ΠΕΤΡΟΣ ΤΑΤΟΥΛΗΣ»)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     
     
     
     
     
     
     
     
     
     
     
     
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Πρώτη είναι η με αριθμό 55/12.9.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με την κατανομή των δικαιωμάτων πριμοδότησης της νέας Κ.Α.Π. για τους κτηνοτρόφους κ.λπ..
     Ειδικότερα, η επίκαιρη ερώτηση του κ. Αργύρη έχει ως εξής:
     «Με την κατανομή των δικαιωμάτων πριμοδότησης της νέας Κ.Α.Π. από τον Ο.Π.Ε.Κ.Ε.Π.Ε. πολλοί παραγωγοί αιγοπροβατοτρόφοι διαπίστωσαν ότι αν και κατέχουν σήμερα δικαιώματα, οι ενισχύσεις υπολογίζονται για πολύ μικρότερο αριθμό ζώων από τα δικαιώματα. Χωρίς αυτές τις ενισχύσεις οι παραγωγοί θα καταστραφούν, όταν μάλιστα αρκετοί από αυτούς έχουν δανεισθεί για την αγορά ζώων ή δικαιωμάτων και έχουν καταβάλει σημαντικά ποσά.
     Η αιγοπροβατοτροφία αποτελεί δυναμικό κλάδο στη χώρα μας και στηρίζει τις πιο γνωστές βιομηχανίες παραγωγής φέτας της χώρας, που παράγουν μάλιστα προϊόντα ονομασίας προέλευσης.
     Χωρίς τη στήριξη των δραστήριων κτηνοτρόφων θα υπάρξουν προβλήματα τόσο στον πρωτογενή όσο και στο δευτερογενή τομέα.
     Ερωτάται ο κύριος Υπουργός:
     Τι μέτρα θα λάβει ώστε οι κάτοχοι δικαιωμάτων και ζώων να τύχουν της σωστής κατανομής των ενισχύσεων και της αποφυγής της καταστροφής των κτηνοτρόφων της χώρας;»
     Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, είναι γνωστό το ενδιαφέρον της Κυβέρνησης για έναν κλάδο της αγροτικής οικονομίας, ο οποίος είναι γεγονός ότι αντιμετώπιζε –και πρέπει να πούμε ότι αντιμετωπίζει ακόμα- πολλά προβλήματα, την κτηνοτροφία.
     Με την ψήφιση του κανονισμού 1782/2003 οι ενισχύσεις που καταβάλλονταν στους δικαιούχους με βάση είτε την ποσότητα παραγωγής είτε τις καλλιεργούμενες εκτάσεις είτε τον αριθμό των ζώων για μια σειρά καθεστώτων, έχουν ενοποιηθεί και αποτελούν την ενιαία ενίσχυση.
     Τα ποσά των δικαιωμάτων της ενιαίας ενίσχυσης, που θα καταβάλλονται από 1/1/2006 στους δικαιούχους της χώρας μας, θα στηρίζονται στο μέσο όρο των ενισχύσεων που αντιστοιχούν σε κάθε καθεστώς για τα έτη 2000, 2001, 2002 και κατ’ εξαίρεση για το ελαιόλαδο λαμβάνεται υπόψη και το έτος 1999. 
     Το Υπουργείο Αγροτικής Ανάπτυξης και Τροφίμων και ο Ο.Π.Ε.Κ.Ε.Π.Ε., μετά από συνεργασία με τους φορείς των δικαιούχων, προέβησαν έγκαιρα σε όλες τις αναγκαίες προετοιμασίες, ώστε τα ατομικά δικαιώματα να είναι έτοιμα μέχρι 31/12/2005, οπότε από 1/1/2006 που θα αρχίσει και η εφαρμογή της νέας Κοινής Αγροτικής Πολιτικής, ο κάθε αγρότης να γνωρίζει τα δικαιώματα που θα έχει από το 2006 μέχρι το 2013.
     Θέλω να σας πω ότι έγινε ένας αγώνας δρόμου, διότι έπρεπε να υπολογιστούν σε πρώτη φάση τα προσωρινά δικαιώματα για ένα εκατομμύριο εκατό χιλιάδες αγρότες, που είναι ένας πολύ μεγάλος αριθμός. Πρέπει να πούμε ακόμα ότι τα προσωρινά δικαιώματα υπολογίστηκαν έγκαιρα κι έχουν σταλεί στις ενώσεις αγροτικών συνεταιρισμών, από όπου έγινε και η ανακοίνωση. Επελέγη δε να γίνει η ανακοίνωση μέσω των ενώσεων αγροτικών συνεταιρισμών, διότι και ιστορικά στοιχεία είχαν, αλλά και εμπειρία διέθεταν οι ενώσεις, έτσι ώστε να γίνει με τον καλύτερο τρόπο η ανακοίνωση των δικαιωμάτων.
     Ειδικότερα, στην περίπτωση που δεν αναγράφεται ο αριθμός ζώων ή αναγράφεται λανθασμένα στην ατομική πράξη, μπορεί ο δικαιούχος να ζητήσει με αίτησή του την αναθεώρηση των αναγραφόμενων στοιχείων, η οποία θα συνοδεύεται από ένα αντίγραφο της δήλωσης ΟΣΔΕ, από ένα πρακτικό επιτόπιου ελέγχου, εφόσον είχε περιληφθεί στο δείγμα επιτόπιων ελέγχων, από τη βεβαίωση για τις πληρωμές άμεσων ενισχύσεων που έλαβε από τον αρμόδιο οργανισμό και από κάθε άλλο όργανο που προβλεπόταν από το καθεστώς για τη δήλωση του αριθμού των ζώων. Επιπρόσθετα, για την περίπτωση των αιγοπροβάτων, πρέπει να πούμε ότι ένας δικαιούχος που προέβη είτε σε επενδύσεις με αγορά ζώων μετά την περίοδο αναφοράς και μέχρι τις 15/5/2004 είτε σε οποιαδήποτε άλλη πράξη, η οποία μετέβαλε τον αριθμό των ζώων, μπορεί καταθέτοντας ένα παραστατικό αγοράς, ένα αντίγραφο των δηλώσεων του Ο.Σ.Δ.Ε., να ζητήσει να γίνουν όλες οι απαιτούμενες διορθώσεις, έτσι ώστε να μην υπάρξει κανένα απολύτως πρόβλημα στα δικαιώματα, τα οποία θα εισπράττει από το 2006 μέχρι το 2013.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Ο συνάδελφος κ. Αργύρης έχει το λόγο για δύο λεπτά.
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κύριε Υπουργέ, δεν έχω κανένα λόγο να αμφισβητήσω το ενδιαφέρον της Κυβέρνησης και το δικό σας προσωπικά για τους κτηνοτρόφους. Εκτιμώ, όμως, ότι ο κλάδος της αιγοπροβατοτροφίας έχει και μέλλον και προοπτική κάτω από ορισμένες προϋποθέσεις. Μία από τις προϋποθέσεις είναι ότι οι παραγωγοί πρέπει να είναι ταυτοποιημένοι με τον αριθμό των ζώων που κατέχουν. Βλέπουμε, όμως ότι ο πληθυσμός των ζώων δεν είναι ταυτοποιημένος με τον παραγωγό κι έχουμε απώλεια πόρων. Δηλαδή έχει ένας ένα κοπάδι  με εκατό πρόβατα, τα δικαιώματά του είναι πενήντα και έχει έτσι απώλεια πόρων για πενήντα ζώα. 
     Θα πρέπει, λοιπόν, το Υπουργείο να καταβάλει κάθε δυνατή προσπάθεια, σε συνεννόηση και με τις Νομαρχιακές Αυτοδιοικήσεις, για να ταυτοποιηθεί ο πραγματικός πληθυσμός των ζώων με τους παραγωγούς. Και τότε, δεν θα έχουμε αυτήν την απώλεια πόρων. Αν θέλουμε πράγματι να κρατήσουμε κάποιον στην περιφέρεια, θα τον κρατήσουμε ενισχύοντάς τον μ΄ αυτόν τον τρόπο. Και υπάρχουν διάφοροι τρόποι. Νομίζω πως το έχουμε κουβεντιάσει και κατ’ ιδίαν. Υπάρχει μεγάλη ευχέρεια να ταυτοποιηθούν τώρα οι παραγωγοί, που θα βάλουν όλοι ενώτια στα ζώα τους. Βέβαια, είναι τεχνικός όρος και πολλοί ίσως να μην καταλαβαίνουν τι ακριβώς λέμε, αλλά εννοώ ότι θα μπορούσε τα σκουλαρίκια που θα βάλουν τώρα όλοι στα ζώα τους, να είναι ταυτόχρονα κι ένας έλεγχος για την ταυτοποίηση της ιδιοκτησίας των ζώων. Έτσι, λοιπόν, αυτά που συνέβαιναν και συμβαίνουν πολλές φορές, κάποιος δηλαδή να έχει γραμμένα τα πρόβατά του αλλού γιατί δεν μπορούσε να πάρει την επιδότηση και όλα τα υπόλοιπα, τώρα πρέπει να τακτοποιηθούν. Γιατί καταλαβαίνετε πόσο αρνητικό θα είναι κάποιοι να αναγκαστούν να σφάξουν τα ζώα τους, αφού δεν θα μπορούν να παίρνουν την επιδότηση. Αυτό θα είναι μια πρώτη απώλεια. 
     Η μεγαλύτερη, όμως, απώλεια θα είναι το μεγάλο συγκριτικό πλεονέκτημα που έχει η χώρα μας, τη δημιουργία της φέτας, γιατί αυτά τα αιγοπρόβατα και αυτοί οι παραγωγοί στηρίζουν την παραγωγή της παραδοσιακής φέτας, που με πολύ μεγάλο κόπο κατοχυρώσαμε. Και γίνεται αγώνας για να μην έχουμε απώλεια απ’ αυτό το συγκεκριμένο πλεονέκτημα.
     Γι’ αυτό, λοιπόν, σας ρωτάω ξανά και θέλω ακριβώς να μου πείτε αυτό: Τι θα κάνετε με την ταυτοποίηση, για να μην υπάρξει απώλεια πόρων για τους παραγωγούς που έχουν μεν ζώα, αλλά δεν μπορούν να πάρουν την επιδότηση;
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Το λόγο έχει ο Υφυπουργός Αγροτικής Ανάπτυξης και Τροφίμων κ.  Αλέξανδρος Κοντός.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, αντιλαμβάνομαι πλήρως το ενδιαφέρον σας για την κτηνοτροφία, διότι προέρχεστε από μία περιοχή όπου η κτηνοτροφία είναι ιδιαίτερα ανεπτυγμένη. 
     Θέλω, λοιπόν, να διαβεβαιώσω και εσάς και το Τμήμα ότι, αφού υπολογιστούν όχι τα προσωρινά αλλά τα οριστικά δικαιώματα, θα καταβληθεί κάθε προσπάθεια, έτσι ώστε να τακτοποιηθούν πλήρως όλοι οι κτηνοτρόφοι της χώρας. Θέλω δε να επαναλάβω ότι και αυτοί οι οποίοι στη διετία δεν είχαν παραγωγή, δεν είχαν ζώα, αλλά μετά την τριετία μπήκαν σε σχέδια βελτίωσης ή σε άλλες επενδύσεις, προέβησαν σε αγορά δικαιωμάτων ή τους κατανεμήθηκαν δικαιώματα παραγωγής αιγοπροβάτων από το εθνικό απόθεμα Αφού καταθέσουν τα δικαιολογητικά ότι όντως αυτά τα ζώα είναι στη διάθεσή τους, τότε και αυτοί θα δικαιωθούν. Ιδιαίτερα δε θέλω να πω ότι δημιουργείται εθνικό απόθεμα και ότι οι νέοι οι οποίοι θα μπουν στο επάγγελμα του κτηνοτρόφου και θα θελήσουν να ασχοληθούν με τον τόσο ενδιαφέροντα αυτόν τομέα, θα έχουν το δικαίωμα και τη δυνατότητα να πάρουν δικαιώματα. 
     Επίσης, θέλω να σας πω ότι εκτός από αυτό, παίρνουμε μία σειρά μέτρων για να στηρίξουμε την κτηνοτροφία. Σε λίγο που θα συζητείται το νομοσχέδιο του Υπουργείου Αγροτικής Ανάπτυξης και Τροφίμων κατ’ άρθρον, θα αναφερθούμε σ΄ όλα αυτά. Εμείς φροντίζουμε, έτσι ώστε πραγματικά ένας κλάδος ο οποίος εθεωρείτο επί σειρά ετών μεγάλος ασθενής της ελληνικής αγροτικής οικονομίας, η ελληνική κτηνοτροφία, να βαδίσει το δρόμο της ανάπτυξης και της προόδου της.
     Επίσης, οποιεσδήποτε εκκρεμότητες υπάρχουν και οποιεσδήποτε λεπτομέρειες, τις συζητούμε στις επαφές που έχουμε με όλους τους συλλόγους και με τους εκπροσώπους των κτηνοτρόφων της χώρας. Θέλω να σας πω ότι στο τέλος της επόμενης εβδομάδας θα είμαστε στην Ήπειρο, σε μία ημερίδα που θα γίνει στα Γιάννενα για την κτηνοτροφία, έτσι ώστε οποιαδήποτε εκκρεμότητα, οποιοδήποτε πρόβλημα υπάρχει γύρω από την κατανομή των δικαιωμάτων, επί τόπου να το εξετάσουμε και να το επιλύσουμε με τον καλύτερο δυνατό τρόπο για τους κτηνοτρόφους της περιοχής. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Εισερχόμεθα στη συζήτηση της με αριθμό 53/12-9-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με το κλείσιμο των επιχειρήσεων «ΒΑΛΑΒΑΝΗ» και «ΕΛΛΑΣ ΕΛΕΚΤΡΙΚ» στη Λάρισα, τις απολύσεις των εργαζομένων κλπ.
     Η επίκαιρη ερώτηση του κυρίου συναδέλφου έχει ως εξής:
     «Δύο ακόμη επιχειρήσεις, η υαλουργία «ΒΑΛΑΒΑΝΗ» και η «ΕΛΛΑΣ ΕΛΕΚΤΡΙΚ», στη Λάρισα διέκοψαν τη λειτουργία τους και απέλυσαν αντίστοιχα πάνω από εξήντα και πενήντα εργαζόμενους. Οι εργαζόμενοι αυτοί έρχονται να προστεθούν στην ήδη τεράστια λίστα των δεκαπέντε χιλιάδων εργαζομένων που απολύθηκαν μέσα στο 2005 στο Νομό Λάρισας.
     Οι μέχρι σήμερα κυβερνήσεις του ΠΑ.ΣΟ.Κ. και της Νέας Δημοκρατίας φέρουν τεράστια ευθύνη γιατί με την πολιτική τους από τη μια προσφέρουν «γη και ύδωρ» στους διάφορους βιομήχανους, ενισχύοντάς τους και με δισεκατομμύρια επιδοτήσεις στο όνομα του εκσυγχρονισμού και της δημιουργίας νέων θέσεων εργασίας και από την άλλη τους επιτρέπουν να πετούν τους εργαζόμενους στην ανέχεια και την ανεργία. Πενήντα πέντε απολύσεις την ημέρα γίνονται μόνο στο Νομό Λάρισας.
     Ερωτάται ο κύριος Υπουργός: Τι μέτρα προτίθεται να πάρει η Κυβέρνηση για να διασφαλιστεί το δικαίωμα μόνιμης και σταθερής εργασίας των εργαζόμενων στις παραπάνω επιχειρήσεις;»
     Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
     Ορίστε, κύριε Υφυπουργέ, έχετε το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο αγαπητός συνάδελφος έχει δείξει και στο παρελθόν το ενδιαφέρον του και παρακολουθεί πάρα πολύ στενά, όπου κλείνουν επιχειρήσεις. Θα ήταν βέβαια καλό -και καλύτερο και για το κόμμα του- να παρακολουθεί και όπου ανοίγουν και λειτουργούν επιχειρήσεις, διότι υπάρχει πράγματι ένα κλίμα απολύσεων, αλλά υπάρχει και το κλίμα των προσλήψεων. Το ζητούμενο σε μία χώρα είναι το ισοζύγιο προσλήψεων και απολύσεων να μην είναι εις βάρος των προσλήψεων.
     Συγκεκριμένα, η «ΕΛΛΑΣ ΕΛΕΚΤΡΙΚ ΑΒΕΤΕ» δραστηριοποιήθηκε για μια τριετία, κύριε Τσιόγκα, ως υπεργολάβος της «ΑΤΤΙΚΑ Α.Τ.Ε.» σε έργα της Δ.Ε.Η.. Στις 29/7/2005 έληξαν οι εργολαβίες και η εταιρεία μονομερώς θεώρησε ότι αυτοδίκαια λύονται οι συμβάσεις των εργαζομένων στην υπεργολαβία ως συμβάσεις ορισμένου χρόνου. Στις 8/8/2005 μία υπηρεσία μας, το Σ.ΕΠ.Ε., διενήργησε έλεγχο και στις 31/8/2005, όταν ήρθε και η εργοδοτική πλευρά σε συνάντηση, η εταιρεία δέχτηκε και κατέβαλε άμεσα στους εργαζόμενους την αποζημίωση λόγω μη λήψης αδείας καθώς και τις αποδοχές επιδόματος αδείας, παρ’ όλο που εξέφρασε αντιρρήσεις στην αρχή, θεωρώντας ότι έχει δικαίωμα να το καταβάλει μέχρι το τέλος του χρόνου. Με την επέμβαση όμως του Σ.ΕΠ.Ε., της Επιθεώρησης Εργασίας, πληρώθηκαν τα χρήματα αυτά.
Συνεστήθη δε στους εργαζόμενους να προσφύγουν δικαστικώς, εάν πιστεύουν ότι αυτές είναι αορίστου χρόνου.
     Πληροφοριακά σας ενημερώνω, κύριε Βουλευτά, ότι η νέα εργολαβία της ΔΕΗ ήδη έχει ανατεθεί στην εταιρεία «ΤΟΞΟΤΗΣ Α.Ε.», η οποία θα απασχολήσει όλους τους εργαζόμενους. Και επεβλήθη βέβαια και πρόστιμο.
      Όσον αφορά την υαλουργική βιομηχανία «ΒΑΛΑΒΑΝΗ» που απασχολεί πενήντα δύο άτομα….
     ΔΗΜΗΤΡΙΟΣ ΤΣΙΟΓΚΑΣ: Απασχολεί πενήντα επτά άτομα. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν γύρισαν από την άδεια, πράγματι ο εκπρόσωπος της επιχείρησης δήλωσε ότι σταματάει η επιχείρηση λόγω βλάβης, γιατί ένα μηχάνημα ήθελε τουλάχιστον τέσσερις μήνες για να αποκατασταθεί. Και επειδή εκτιμήθηκε ότι το κόστος είναι πάρα πολύ μεγάλο, προτιμήθηκε η λύση της νέας επένδυσης. Αυτή η διακοπή της λειτουργίας της επιχείρησης έγινε πράγματι με διακοπή των συμβάσεων. 
     Έγινε σύσταση στην εταιρεία και άμεσα αποζημιώθηκαν οι εργαζόμενοι. Η επιχείρηση, όμως, δεν είχε εργασιακό σωματείο, κύριε Τσιόγκα. Με την επέμβαση της Σ.ΕΠ.Ε. κλήθηκε η επιχείρηση και της επιβλήθηκε να καλέσει τους εργαζόμενους να προσέλθουν σε γενική συνέλευση, για να εκλέξουν εκπροσώπους για τη διαδικασία των διαβουλεύσεων. 
     Εξελέγη πράγματι πενταμελής επιτροπή, η οποία και κατέληξε σε συμφωνία με την επιχείρηση στις 24 Αυγούστου ως προς τις απολύσεις, οι οποίες πραγματοποιήθηκαν. Συμφωνήθηκε επίσης η επαναπρόσληψη των εργαζομένων, που επιθυμούν να απασχοληθούν με την έναρξη της νέας λειτουργίας της εταιρείας. 
     Σήμερα σ΄ αυτήν την επιχείρηση απασχολούνται δεκατέσσερις και περιμένουμε να γίνει η νέα επένδυση για να έλθουν και οι υπόλοιποι. Όμως, υπήρχε μία συμφωνία μεταξύ εκπροσώπων εργαζομένων και επιχείρησης. Άρα, λοιπόν, είναι καθοριστική η παρέμβαση του Υπουργείου Απασχόλησης μέσω του Σ.ΕΠ.Ε. και στις δύο περιπτώσεις.
     Ένα είναι σίγουρο, αφού λέτε ότι δημιουργήθηκαν δεκαπέντε θέσεις ανεργίας στη Λάρισα, να ζητήσετε να σας φέρουμε και τα στοιχεία για το πόσες νέες θέσεις απασχόλησης δημιουργήθηκαν. Ένα, επίσης, είναι σίγουρο, ότι κανείς δεν επιχαίρει για μία ανεργία την οποία παραλάβαμε και η οποία ήταν πρώτη στην Ευρώπη με ποσοστό 11,3%. 
     Κάνουμε υπεράνθρωπες προσπάθειες για να μειώσουμε την ανεργία. Είμαστε σ΄ ένα δρόμο που από 11,3% που ήταν, σπάσαμε το φράγμα του 10%. Σπάσαμε το φράγμα των πεντακοσίων ογδόντα επτά χιλιάδων εγγεγραμμένων ανέργων, που σήμερα είναι τετρακόσιες πενήντα χιλιάδες. Και κάνουμε μάχη καθημερινά, για να υλοποιήσουμε την προεκλογική δέσμευση της Νέας Δημοκρατίας, ότι στην τετραετία θα είναι τρεις μονάδες κάτω η ανεργία. Ήδη, πραγματοποιήθηκε ο στόχος της μίας μονάδας και παλεύουμε και για τις άλλες δύο μονάδες.
     Εν πάση περιπτώσει, κανείς δεν μπορεί να επιχαίρει, κανείς δεν μπορεί να είναι ευχαριστημένος, όταν υπάρχει έστω και ένας άνεργος. Σ’ αυτήν την κατεύθυνση, όμως, λειτουργούμε.
     Θα ήθελα, κύριε Τσιόγκα, να μην τα ισοπεδώνετε όλα. Λέτε εδώ ότι δίνουμε «γη και ύδωρ» στους βιομηχάνους και ότι δίνουμε δισεκατομμύρια επιδοτήσεις. Σας παρακαλώ σ’ αυτήν την Αίθουσα να καταθέσετε στοιχεία για έστω μία επιδότηση αεριτζίδικη ή ένα θαλασσοδάνειο που δόθηκε από τη νέα διακυβέρνηση. Αυτές ήταν συνταγές του παρελθόντος και θα πρέπει τουλάχιστον να έχετε την πολιτική ανδρεία να δηλώσετε ότι αυτές είναι επιχειρήσεις ή φούσκες του Χρηματιστηρίου, που είναι κληρονομιά στις πλάτες των εργαζομένων ή θαλασσοδάνεια στους αρεστούς της προηγούμενης κυβέρνησης. 
     ΠΡΟΕΔΡΕΥΩΝ (Ιωάννης Τραγάκης):  Εκμεταλλευθήκατε την ανοχή του Προεδρείου και περάσατε το χρόνο σας, αλλά ήταν ενδιαφέροντα αυτά που είπατε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Ευχαριστώ, κύριε Πρόεδρε.
     ΔΗΜΗΤΡΙΟΣ ΤΣΙΟΓΚΑΣ: Ήταν η πίκρα που είχαμε και οι δύο…
     ΠΡΟΕΔΡΕΥΩΝ (Ιωάννης Τραγάκης):  Ήταν ενδιαφέροντα αυτά που είπατε. Γι’ αυτό σας άφησα, κύριε Υπουργέ. 
     Ορίστε, κύριε Τσιόγκα, έχετε το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. Πιστεύω να έχω κι εγώ την ίδια ανοχή με τον κύριο Υπουργό, γιατί όντως είναι πολύ σοβαρά τα προβλήματα. 
     Πρέπει να τονίσουμε ότι η πολιτική της Κυβέρνησης της Νέας Δημοκρατίας είναι αυτή που τροφοδοτεί και δίνει το οξυγόνο στους επιχειρηματίες με τις επιδοτήσεις, με τον πακτωλό χρημάτων, με τα προγράμματα επιδοτήσεων που δίνετε, γιατί μου είπατε «Πέστε μου ποιους επιδοτούμε». Καθημερινά επιδοτείτε με δισεκατομμύρια τους εργοδότες με τα λεφτά των εργαζομένων. Αυτή είναι η ουσία. Να σας πω παραδείγματα; Φθάνουν και σε ακραίες μορφές και απολύουν οι εργοδότες το προσωπικό τους και πάνε μετά στον ΟΑΕΔ να το προσλάβουν με επιδότηση. Σας έχουν γίνει και καταγγελίες, οι οποίες έχουν φθάσει στον ΟΑΕΔ, για το ότι τους αλλάζουν σαν τα πουκάμισα. Τους απολύουν και τους ξαναπαίρνουν. 
     Να, λοιπόν, πώς και με ποιο τρόπο επιδοτείτε το κεφάλαιο με δισεκατομμύρια μέσω των προγραμμάτων επιδότησης της εργοδοσίας. Οι απολύσεις είναι πολύ περισσότερες από τις θέσεις εργασίας που δημιουργούνται. Αν θέλετε και οι θέσεις εργασίας, οι νέες που λέτε ότι δημιουργούνται, είναι μερικής απασχόλησης, είναι συμβάσεις έργου, είναι συμβάσεις ορισμένου χρόνου. Δεν είναι, εν πάση περιπτώσει, θέσεις εργασίας με μόνιμη και σταθερή εργασία, με πλήρη ασφαλιστικά και εργασιακά δικαιώματα. Είναι ελαστικές μορφές απασχόλησης για να υπηρετείτε τα κέρδη των βιομηχάνων, για να μειώνετε ακόμη περισσότερο το μεροκάματο, το κόστος εργασίας. 
     Σε ό,τι αφορά την «ΕΛΛΑΣ ΕΛΕΚΤΡΙΚ» θα ήθελα να πω το εξής: Εμείς θέλουμε αυτοί οι εργαζόμενοι, οι οποίοι δουλεύουν επί σειρά ετών σ’ αυτά τα έργα, στα υπόγεια και εναέρια δίκτυα της Δ.Ε.Η., να προσληφθούν και να δουλεύουν στη Δ.Ε.Η.. Αυτοί είναι που φτιάχνουν τα υπόγεια και εναέρια δίκτυα. Ο εργολάβος τούς απολύει και δεν θέλει να τούς δώσει αποζημίωση, γιατί λέει «Είχατε σύμβαση έργου». 
     Εκεί θέλουμε να παρέμβετε, κύριε Υπουργέ. Εκεί θέλουμε να παρέμβει το Υπουργείο, γιατί αυτοί οι εργαζόμενοι είχαν όλα τα δικαιώματα. Δεν μπορεί να τους απολύει και να επικαλείται τη σύμβαση έργου. Εμείς θέλουμε να πληρωθούν και να αποζημιωθούν πλήρως οι εργαζόμενοι από την «ΕΛΛΑΣ ΕΛΕΚΤΡΙΚ». 
     Βέβαια, πρέπει να πούμε ότι πολλά έργα η Δ.Ε.Η. ακόμη τα δίνει, όπως και τις μετρήσεις των ρολογιών στα σπίτια, σε εργολάβους. Να εκεί έχετε οδηγήσει τη Δ.Ε.Η.. 
     Όσον αφορά την υαλουργία του «ΒΑΛΑΒΑΝΗ», έχει χρηματοδοτηθεί με πακτωλό χρημάτων. Έχει φτιάξει νέα μονάδα έξω από τη Λάρισα. Δεν τη λειτουργεί...
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πότε;
     ΔΗΜΗΤΡΙΟΣ ΤΣΙΟΓΚΑΣ: Δεν έχει σημασία για μας. Είναι από την προηγούμενη κυβέρνηση. Εσείς, όμως, συνεχίζετε και τους στηρίζετε και με τις δικές σας πλάτες κάνουν αυτά που κάνουν σήμερα. Αυτή είναι η ουσία. Και βέβαια, ξαφνικά απολύει πενήντα επτά εργαζόμενους, επειδή έπαθε βλάβη. Να σας πω ότι και πριν από τρία χρόνια έπαθε βλάβη το εργοστάσιο και τους είχε επί εννέα μήνες απλήρωτους. Δεν τους έδινε δραχμή και ούτε σε διαθεσιμότητα δεν τους έβγαλε. Όποτε τους χρειαζότανε, τους φώναζε να κάνουν κανένα μεροκάματο για τίποτα μπάζα, για κανένα καθάρισμα κ.λπ. 
     Με ποιο δικαίωμα, λοιπόν, ασυδοτούν σε βάρος των εργαζομένων οι βιομήχανοι κατ’ αυτόν τον τρόπο; Εμείς θέλουμε να δώσετε συγκεκριμένες απαντήσεις, για το τι θα κάνετε για να σταματήσετε αυτήν την ασυδοσία των βιομηχάνων. Βεβαίως, όμως, εμείς δεν έχουμε αυταπάτες. Ξέρουμε ότι εσείς δεν πρόκειται να σταματήσετε αυτήν την ασυδοσία, γιατί η πολιτική σας είναι να στηρίζετε τους βιομήχανους.
     ΠΡΟΕΔΡΕΥΩΝ (Ιωάννης Τραγάκης): Ξεφύγαμε από την ερώτηση. Ωραία, ολοκληρώσαμε. 
     Ευχαριστώ πολύ.
     Ορίστε, κύριε Υφυπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τσιόγκα, λυπάμαι που αργείτε να αντιληφθείτε τη νέα πολιτική της νέας διακυβέρνησης. Και θέλω δημόσια σαν κόμμα να δεσμευθείτε: Είστε αντίθετοι στην επιδοτούμενη απασχόληση;
     ΔΗΜΗΤΡΙΟΣ ΤΣΙΟΓΚΑΣ: Βεβαίως, γιατί επιδοτείτε τους βιομήχανους. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό. Θέλετε, δηλαδή, να δίνουμε επιδόματα ανεργίας σε παθητικές μορφές απασχόλησης ή σε ενεργητικές; 
     Εμείς έχουμε επιλέξει στρατηγικά και πολιτικά. Επιδοτούμε την απασχόληση και όχι την ανεργία και την τεμπελιά. 
     ΔΗΜΗΤΡΙΟΣ ΤΣΙΟΓΚΑΣ: Επιλέξατε να συνεχίσετε την πολιτική του ΠΑ.ΣΟ.Κ. Αυτό έκανε και το ΠΑ.ΣΟ.Κ. 
     ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, δεν σας διέκοψε ο κύριος Υπουργός. 
     Ορίστε, κύριε Υφυπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επιδοτούμε, λοιπόν, την απασχόληση. Και το ερώτημα είναι το εξής: Κανένας εργοστασιάρχης που απολύει, δεν μπορεί να κάνει χρήση αυτών των προγραμμάτων. Επιδοτούμε τον άνεργο, όταν υπάρχει ομαδική απόλυση, αυτόν που είναι στα τελευταία πέντε χρόνια για τη σύνταξή του. Διακόσιους πενήντα οκτώ χιλιάδες μακροχρόνιους ανέργους κληρονομήσαμε. Και τι κάναμε, κύριε Τσιόγκα; Όσοι είναι στην τελευταία πενταετία τους επιδοτεί ο Ο.Α.Ε.Δ. με 22 ευρώ την ημέρα. Γενναία επιδότηση! Στο μακροχρόνια άνεργο και όχι στον εργοστασιάρχη και στο βιομήχανο. Σ’ αυτό λέτε «όχι»; Τον επιδοτούμε για να βγει στη σύνταξη και να μη μείνει στο δρόμο. Έχετε αντίρρηση;
     ΔΗΜΗΤΡΙΟΣ ΤΣΙΟΓΚΑΣ: Επιδοτείτε τον αγρότη;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, τα χρήματα τα παίρνει για τον εργαζόμενο. Δεν τα παίρνει ο εργοδότης για να πάει να κάνει βίλες στην Ελβετία όπως παλιότερα. Εισπράττει από τον Ο.Α.Ε.Δ. μόνο ο άνεργος και όχι ο εργοδότης.
     ΔΗΜΗΤΡΙΟΣ ΤΣΙΟΓΚΑΣ: Και δουλεύει τσάμπα.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι τσάμπα. Παίρνει 26 ευρώ την ημέρα μόνο από τον Ο.Α.Ε.Δ..
     Σας ενοχλεί, κύριε Τσιόγκα -σας καταλαβαίνω, δεν θα είχατε δουλειά αλλιώς- το ότι πέφτει η ανεργία και το ότι σας στερούμε το μονοπώλιο της κοινωνικής και εργατικής ευαισθησίας. Σας στενοχωρεί το γεγονός ότι αυτή η Κυβέρνηση κάνει πράξη την κοινωνική ευαισθησία. Είναι δίπλα στον εργαζόμενο και όχι απέναντί του. Προσπαθεί μέσα στις αντίξοες συνθήκες που υπάρχουν με τους δημοσιονομικούς εκτροχιασμούς, με τις συνήθειες του παρελθόντος, με τα θαλασσοδάνεια, με τις φούσκες του Χρηματιστηρίου, να φέρει τα πράγματα σε μια ρέγουλα. Αυτό σας ενοχλεί. 
     Δεύτερον, σας είπα ότι η αποζημίωση στην εταιρία «ΕΛΛΑΣ ΕΛΕΚΤΡΙΚ» κατεβλήθη. Όμως ζητάνε οι εργαζόμενοι στην υπεργολαβική εταιρεία να γίνουν αορίστου χρόνου. Δεν είμαι εγώ εκείνος που θα το κρίνει αυτό. Σ’ αυτήν τη χώρα, όμως, υπάρχει Κυβέρνηση που κυβερνά και θεσμοί που λειτουργούν, όπως η δικαιοσύνη. Η δικαιοσύνη, λοιπόν, είπε. «Εάν, κύριοι, αδικείσθε» –δεν μπορεί να στερήσεις το δικαίωμα σε κανένα- «πηγαίνετε στα δικαστήρια και αν τα δικαστήρια πουν ότι είναι αορίστου, να πάρουν τα υπόλοιπα χρήματα της αποζημίωσης». Άρα δώσαμε αποζημιώσεις στους εργαζόμενους και πρόστιμο στον εργοδότη. Μας κατηγορείτε γι’ αυτό;
     ΔΗΜΗΤΡΙΟΣ ΤΣΙΟΓΚΑΣ: Αφού τώρα λέτε να πάνε στο δικαστήριο να πάρουν την αποζημίωση. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ένα σας λέω. Όσο έχουμε την ευθύνη της διακυβέρνησης της χώρας, η προσπάθεια του Υπουργείου Απασχόλησης θα είναι να κάνει πράξη τη δεύτερη ονομασία του, την κοινωνική προστασία. Είμαστε πάντα δίπλα στον εργαζόμενο και όχι απέναντί που όπως θέλετε να μας βάλετε με μια μικρή συντεχνιακή πλειοψηφία. 
     (Χειροκροτήματα από την πτέρυγα της Νέας Δημοκρατίας) 
     ΠΡΟΕΔΡΕΥΩΝ (Ιωάννης Τραγάκης): Ολοκληρώθηκε η συζήτηση των επικαίρων ερωτήσεων. 
     
     
     
     
     
     
     
     
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων-Προσαρμογή στη νέα Κ.Α.Π. και άλλες διατάξεις.». 
     Ο κύριος Υπουργός έχει ζητήσει το λόγο για να κάνει κάποιες προσθήκες στο νομοσχέδιο.
     Ορίστε, κύριε Υπουργέ, έχετε το λόγο.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, υπάρχουν τέσσερις προσθήκες-βελτιώσεις. Θα διανεμηθεί το χθεσινό κείμενο με τις προσθήκες, οι οποίες είναι σημειωμένες μ΄ένα κύκλο.
     Στο τέλος του άρθρου 4 του σχεδίου νόμου προστίθεται εδάφιο που έχει ως ακολούθως: «Στις περιπτώσεις αυτές έχουν επίσης εφαρμογή οι διατάξεις της παραγράφου 3 του άρθρου 9 του ν. 1512/1985, όπως ισχύει, για τη σύνδεση με κάθε είδους δίκτυα κοινής ωφέλειας».
     Δεύτερη προσθήκη: «Οι λέξεις τοις εκατό (5%)» του όγδοου και ένατου στίχου του δευτέρου εδαφίου του άρθρου 7 του σχεδίου νόμου, αντικαθίστανται με τις λέξεις «τρία τοις εκατό (3%)».» Δηλαδή αντί για 5%, είναι 3%.
     ΠΡΟΕΔΡΕΥΩΝ (Ιωάννης Τραγάκης): Νομίζω ότι αυτό είχε ζητηθεί από τον Πρόεδρο κ. Σούρλα.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Η επόμενη προσθήκη αφορά την Κέρκυρα. Στο άρθρο 34, εδάφιο β΄ γίνεται λόγος για «τις περιπτώσεις κατάσχεσης από όργανα των Διευθύνσεων Γεωργικής Ανάπτυξης των οικείων Νομαρχιακών Αυτοδιοικήσεων ή του Λιμενικού Σώματος».
     Εδώ προσθέτουμε τη φράση «όργανα του Υπουργείου Οικονομίας και Οικονομικών». Άρα, η διατύπωση είναι η εξής: «Ξυλεία ελαιοδένδρων που χωρίς την ως άνω άδεια, καθώς και τα μέσα μεταφοράς αυτής, κατάσχονται από όργανα του Υπουργείου Οικονομίας και Οικονομικών, των Διευθύνσεων Γεωργικής Ανάπτυξης των οικείων Νομαρχιακών Αυτοδιοικήσεων ή του Λιμενικού Σώματος και το Δικαστήριο διατάσσει τη δήμευσή τους». 
     Η τέταρτη προσθήκη είναι η εξής: «Τα μέλη των Διοικητικών Συμβουλίων και τα μονομελή όργανα διοίκησης των νομικών προσώπων εποπτείας του Υπουργείου Αγροτικής Ανάπτυξης και Τροφίμων, των οποίων λήγει η θητεία, εξακολουθούν να ασκούν τα καθήκοντά τους μέχρι την αντικατάστασή τους και δικαιούνται μέχρι τότε να λαμβάνουν τις αποδοχές ή τις αποζημιώσεις που προβλέπονται για την άσκηση των καθηκόντων τους». Αυτό είναι το κείμενο. Πρόκειται για παράταση θητείας μέχρις ότου αντικατασταθούν.
     Παραδίδω τις προσθήκες για τα Πρακτικά.
     (Στο σημείο αυτό ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος καταθέτει για τα Πρακτικά τις προαναφερθείσες προσθήκες, οι οποίες έχουν ως εξής:
     (να φωτογραφηθούν οι σελίδες 26-38)
     ΠΡΟΕΔΡΕΥΩΝ (Ιωάννης Τραγάκης): Να διανεμηθούν στους κυρίους συναδέλφους για να συνεχίσουμε τη συζήτηση.
     Ο εισηγητής της Πλειοψηφίας κ. Ανέστης Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, από την εξέλιξη της συζήτησης γενικότερα διεφάνη ότι το νομοσχέδιο είναι χρήσιμο και ωφέλιμο για τους αγρότες, βέβαια η Αξιωματική Αντιπολίτευση σε κάθε περίπτωση συμφωνεί διαφωνώντας. Διαφωνώντας βέβαια σε θέματα που δεν έχουν σχέση με την ουσία του νομοσχεδίου, αλλά σε μεμονωμένα θέματα, τα οποία προέρχονται από την επικαιρότητα και ουσιαστικά δεν γίνεται καμία αναφορά στο νομοσχέδιο. 
     Είπαμε ότι το αγροτικό εισόδημα εξαρτάται από την εμπορική του τιμή, από τις επιδοτήσεις, από τις αποζημιώσεις, από το κόστος παραγωγής και βεβαίως σημαντικό ρόλο διαδραματίζει η ενημέρωση των αγροτών που γίνεται βεβαίως από τους αντίστοιχους οργανισμούς. 
     Το νομοσχέδιο απαντά σε όλα αυτά ουσιαστικά και η κυβερνητική πολιτική γενικότερα με το δεδομένο ότι ήδη οι επιδοτήσεις ως ανελύθη ευκρινώς είναι εξασφαλισμένες μέχρι το 2013 και ισχύει η αναθεωρημένη Κοινή Αγροτική Πολιτική. Οι αποζημιώσεις,,βεβαίως, σύμφωνα με την προγραμματική δέσμευση της Κυβέρνησης εξασφαλίζονται σε τρίμηνο από τη συγκομιδή, ανεξάρτητα αν ο ΕΛ.Γ.Α. αναγκάστηκε να δανειστεί για αποζημιώσεις του 2004 πάνω από ένα δισεκατομμύριο δραχμές. Βέβαια, το κόστος παραγωγής είναι ένα κεφάλαιο που προβληματίζει και την Κυβέρνηση. Οι ενστάσεις, όμως, της Αντιπολίτευσης δεν ευσταθούν, όπως ευκρινώς επεξήγησε και κατά την εισήγησή του ο Υπουργός. Η αναφορά στο 18% που θα γινόταν 8% και απερρίφθη βέβαια μετά από διαπραγμάτευση του ΠΑ.ΣΟ.Κ., δεν είναι ένα θέμα που έχει λήξει για τη Νέα Δημοκρατία. Όμως, η αναφορά στο 19%, που είναι μια πραγματικότητα θα πρέπει εδώ να αντιληφθούμε το μεγάλο δημοσιονομικό έλλειμμα άνω των 200.000.000..000 ευρώ, που υπήρχε με ευθύνες του ΠΑ.ΣΟ.Κ.. Ζούμε σε μία οικονομία που η κάθε τετραμελής οικογένεια χρωστάει 78.000 ευρώ και αντιλαμβάνεται ο καθένας που αντιμετωπίζει καλοπροαίρετα τα πράγματα ότι οι συγκυρίες είναι δύσκολες, ευτυχώς όμως υπάρχει η ευθύνη της Κυβέρνησης, η οποία και με το συγκεκριμένο νομοσχέδιο απαντά σε όλα αυτά τα θέματα. 
     Με το νομοσχέδιο, αλλά ιδιαίτερα με τις διορθωτικές παρεμβάσεις που έγιναν και διανεμήθηκαν εκ μέρους του Υπουργού βελτιώνεται απόλυτα το νομοσχέδιο και απαντά σε προβλήματα των καιρών, προχωράει σε θεσμικές τομές και με βάση το πρόγραμμά της η Νέα Δημοκρατία απαντάει στις προκλήσεις των καιρών, ιδιαίτερα σήμερα που είναι γνωστές οι νέες κοινοτικές ρυθμίσεις και γενικότερες εσωτερικές και διεθνείς συνθήκες. Στόχος είναι η καλύτερη προσαρμογή στην Κοινή Αγροτική Πολιτική, η χάραξη αγροτικής πολιτικής από το κράτος με αποτελεσματικότητα, στόχος είναι τα ανταγωνιστικά προϊόντα, η αύξηση των εξαγωγών και είναι κάτι που γίνεται με το δεδομένο ότι αυξήθηκαν κατά 21% σύμφωνα με την εισήγηση του Υπουργού. Πρέπει να αντιληφθούμε ότι αυτό γίνεται σε μία εποχή που η Κυβέρνηση παρέλαβε έλλειμμα 2,6 δισεκατομμύρια ευρώ και έτσι αντιλαμβάνεται κανείς την ουσία του θέματος. Επίσης, στόχο έχουμε την έρευνα της αγοράς, τη διάχυση της νέας τεχνολογίας με πληροφόρηση και έγκαιρη ενημέρωση των αγροτών και βέβαια την αξιοποίηση των δυνατοτήτων τόσο της Κ.Α.Π. όσο και του Κοινοτικού Πλαισίου Στήριξης, αλλά και την αξιοποίηση των δυνατοτήτων της προγραμματικής διακήρυξης 2007-2013.
     Περιληπτικά, μια και η συζήτηση αφορά τα άρθρα και την ουσία του νομοσχεδίου, με το άρθρο 1 συνιστώνται τα Κέντρα Αγροτικής Ανάπτυξης στην έδρα κάθε νομού της χώρας, τα οποία υπάγονται στη Διεύθυνση Γεωργικών Εφαρμογών του Υπουργείου Αγροτικής Ανάπτυξης. Γνωρίζετε ότι είναι διακριτός ο ρόλος τους από εκείνον των Διευθύνσεων Αγροτικής Ανάπτυξης και Κτηνιατρικής των Νομαρχιακών Αυτοδιοικήσεων. 
     Οι αρμοδιότητες βεβαίως αφορούν τη συνεχή ενημέρωση των αγροτών, την υποστήριξη των αγροτών και κτηνοτρόφων στις νέες τεχνικές, την καθοδήγηση των αγροτών σε θέματα διάθεσης της παραγωγής τους, σε θέματα ποιότητας, μεθόδων καλλιέργειας και κόστους παραγωγής, την υποστήριξη των αγροτών σε θέματα διατήρησης, διαφύλαξης των πόρων. 
     Με το άρθρο 2 καθορίζονται οι επιδοτήσεις κατά 100% των επιτοκίων, άτοκα δάνεια στους νέους αγρότες ορεινών και μειονεκτικών περιοχών και 70% για τους νέους αγρότες των πεδινών περιοχών. 
     Εδώ βεβαίως υπήρχε μία ένσταση εκ μέρους της Αξιωματικής Αντιπολίτευσης για το ότι θα πρέπει να είναι παντού 100%, η οποία βεβαίως δεν θα δώσει τη δυνατότητα διάκρισης των νέων αγροτών σε ορεινές ή μειονοτικές περιοχές. Μειώνονται κατά 70% οι αμοιβές μηχανικών για μελέτη και επίβλεψη κατασκευής πρώτης κατοικίας μέχρι εκατόν σαράντα τετραγωνικά μέτρα.
     Με το άρθρο 3 ρυθμίζονται θέματα αναδασμού. Είναι γνωστά τα προβλήματα που υπάρχουν από την έλλειψη προσωπικού, προγραμματισμού και από τις καθυστερήσεις. Δίνεται βεβαίως η δυνατότητα ανάθεσης έργου σε ιδιώτες. 
     Με το άρθρο 4 επιλύεται ένα σοβαρότατο θέμα, με το δεδομένο ότι το 80% των κτηνοτροφικών εγκαταστάσεων στο ύπαιθρο είναι αυθαίρετες. Δίνεται η δυνατότητα για την έκδοση άδειας λειτουργίας, μετά βεβαίως από την έγκριση των περιβαλλοντικών όρων. 
     Με το άρθρο 5 συστήνεται στην Κεντρική Υπηρεσία του Υπουργείου Αγροτικής Ανάπτυξης και Τροφίμων Αυτοτελής Υπηρεσία Ελέγχου Εισαγομένων Αγροτικών Προϊόντων. Σκοπός είναι σε καθημερινή βάση ο έλεγχος της νομιμότητας των εισαγωγών και η άμεση συνεργασία με τις κατά τόπους αρμόδιες υπηρεσίες. 
     Με το άρθρο 6 ρυθμίζονται θέματα των συνεταιριστικών οργανώσεων. Δίνονται κίνητρα συγχωνεύσεων, με στόχο τη δημιουργία μεγάλων ανταγωνιστικών συνεταιριστικών επιχειρήσεων και είναι μία παρέμβαση η οποία ουσιαστικά μέσω της συνεργασίας των ενώσεων απαντά και στο κόστος παραγωγής μέσω της προμήθειας πρώτων υλών. Απαλλάσσεται από τη φορολογία εισοδήματος η υπεραξία από την πώληση ακινήτων των Α.Σ.Ο. και των συνεταιριστικών επιχειρήσεων, εφόσον το τίμημα διατίθεται για εξόφληση υποχρεώσεων προς την Α.Τ.Ε. και το Ι.Κ.Α., σύμφωνα με αλλαγή που έγινε κατά τη διάρκεια της επιτροπής. 
     Με το άρθρο 7 καθιερώνεται ένας νέος άτυπος τύπος συμβουλευτικός, θα λέγαμε, της ολομέλειας των Ενώσεων Αγροτικών Συνεταιρισμών, οπότε τα θέματα συζητούνται στη βάση τους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Με το άρθρο 8 δημιουργείται σύστημα παροχής συμβούλων σε αγροτικές εκμεταλλεύσεις, με σκοπό την εφαρμογή της Κ.Α.Π. και την τήρηση των ορθών γεωργικών περιβαλλοντικών πρακτικών που αφορά βεβαίως στην πολλαπλή συμμόρφωση.
     Με το άρθρο 9 καθιερώνεται πιλοτικά ο θεσμός των Διαπιστευμένων Αγροτικών Συμβούλων και αφορά βεβαίως τους ιδιώτες γεωτεχνικούς. 
     Με το άρθρο 10 ορίζεται πλέον ο θεσμός του εγκεκριμένου κτηνιάτρου. 
     Με το άρθρο 12 προσδιορίζεται η απαλλαγή κατά 25% της εκάστοτε προβλεπόμενης ασφαλιστικής εισφοράς για τους κτηνοτρόφους των μειονοτικών περιοχών. 
     Με το άρθρο 13 μειώνεται από 50% σε 25% το ποσοστό της ιδίας συμμετοχής των αυτοαπασχολουμένων αγροτών σε προγράμματα κατάρτισης. 
     Με το άρθρο 14 καθορίζονται όργανα διοίκησης του ΕΘ.Ι.ΑΓ.Ε., με στόχο αυτό να είναι αποτελεσματικό και να απαντά με επιστημονική και δεοντολογική τεκμηρίωση στα προβλήματα τα οποία υπάρχουν. 
     Βεβαίως, με το άρθρο 15 ρυθμίζονται θέματα του Ελληνικού Οργανισμού Γάλακτος σε μία εποχή που το αγροτοδιατροφικό ζήτημα απασχολεί όλη την κοινωνία. 
     Με το άρθρο 16 ρυθμίζονται θέματα Οργανισμών Εγγείων Βελτιώσεων.
     Βεβαίως, με τα υπόλοιπα άρθρα επιλύονται θέματα τα οποία έχουν σχέση με την επίλυση ζωτικών προβλημάτων, αλλά και με τη δυνατότητα ευελιξίας του Υπουργείου για άμεσες αποφάσεις σε σημαντικά θέματα που απασχολούν τον αγροτικό κόσμο.
     Επειδή, βεβαίως, ο χρόνος δεν επαρκεί, θα ήθελα να τονίσω σε κάθε περίπτωση τη σημασία της Επιτροπής Ελέγχου Εισαγωγών, ένα όργανο που έχει ήδη δώσει αποτελέσματα, αν αντιληφθούμε τις ουσιαστικές παρεμβάσεις που έγιναν στις εισαγωγές αμνοεριφίων ή στις εισαγωγές του σκληρού σιταριού και να χαιρετίσω τη δημιουργία γραφείου του Ο.Π.Ε. στη Θεσσαλονίκη, το οποίο θα λειτουργήσει, βεβαίως, επ’ ωφελεία των εξαγωγών. 
     Τελειώνοντας, αγαπητοί συνάδελφοι, και με τη δυνατότητα που δίδεται να δευτερολογήσουμε μετά, επιμένουμε και εμμένουμε στην άποψη ότι αυτό το νομοσχέδιο είναι υπέρ των αγροτών και της αγροτικής οικονομίας. Αν μάλιστα λάβουμε υπόψη μας τη διαβεβαίωση του Υπουργού ότι στις αρχές του έτους έρχεται και άλλο νομοσχέδιο το οποίο θα επιλύσει τα προβλήματα αλλά και θα δημιουργήσει προοπτική για τον αγροτικό τομέα, αντιλαμβανόμαστε ότι έχουμε μπει σε ένα δρόμο, ο οποίος είναι επ’ ωφελεία της αγροτικής οικονομίας. 
     Τέλος, θα ήθελα να τονίσω ότι σίγουρα τα αγροτικά προβλήματα πάντα θα υπάρχουν. Έχουν διαμορφωθεί νέες συνθήκες. Απαιτείται σε κάθε περίπτωση να προχωρούμε με συγκεκριμένα δεδομένα, με μελέτες τεκμηριωμένες, κάτι το οποίο έχει ήδη εξαγγείλει το Υπουργείο. Μπορεί, βεβαίως, η απόφαση αυτή να γίνεται τώρα. Όμως, γίνεται πράξη. 
     Ο αξιότιμος Αρχηγός της Αξιωματικής Αντιπολίτευσης μπορεί να κατηγορεί την Κυβέρνηση ότι καθυστέρησε μερικούς μήνες, για να περάσει συγκεκριμένη επιστημονική τεκμηρίωση μέσω, βεβαίως, των μελετών του τι πρέπει να κάνουμε στην Ελλάδα. Όμως, έχουμε να του πούμε ότι το ΠΑ.ΣΟ.Κ. επί είκοσι χρόνια αυτό που κατάφερε ήταν να δημιουργήσει μόνο αδιέξοδα στον αγροτικό τομέα. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο συνάδελφος εισηγητής του Πανελλήνιου Σοσιαλιστικού Κινήματος κ. Δριβελέγκας έχει το λόγο. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, κυρίες και κύριοι συνάδελφοι, χθες όλη τη μέρα νομίζω ότι καταδείξαμε πλήρως ότι το νομοσχέδιο που κατέθεσε το Υπουργείο Αγροτικής Ανάπτυξης και Τροφίμων είναι ένα νομοσχέδιο που επιβεβαιώνει τα 2/3 του τίτλου: «Ρυθμίσεις», δηλαδή, «και λοιπές διατάξεις και προσαρμογή στη νέα Κ.Α.Π.». Αυτή είναι η επικεφαλίδα. Βεβαίως, την προσαρμογή στη νέα Κ.Α.Π. δεν τη βλέπουμε σε κανένα άρθρο του νομοσχεδίου. 
     Όπως το είχαμε χαρακτηρίσει και χθες –και επιμένουμε στο χαρακτηρισμό- είναι ένα νομοσχέδιο εντελώς γραφειοκρατικό, ένα νομοσχέδιο συγκεντρωτικό και κυρίως είναι ένα νομοσχέδιο το οποίο έχει σκοπό μόνο να τακτοποιήσει τα δικά τους παιδιά με πάρα πολλές διατάξεις. 
     Είναι ένα νομοσχέδιο εντελώς γραφειοκρατικό, γιατί έχει δεκάδες –πάνω από σαράντα- αναφορές σε υπουργικές αποφάσεις και σε προεδρικά διατάγματα. 
     Κυρίες και κύριοι συνάδελφοι, άκουσα με προσοχή χθες τον Κοινοβουλευτικό σας Εκπρόσωπο να λέει δυο πράγματα: 
     Πρώτον, ότι το θέμα της ελληνικής γεωργίας είναι θέμα μιας εθνικής στρατηγικής και μιας συμφωνίας και των παραγωγικών φορέων και των κομμάτων. Μα, όπως σας έχουμε πει και στην επιτροπή και σας λέμε και τώρα –και συμφωνούμε απόλυτα μ΄ αυτά που είπε ο κ. Πολύδωρας- εσείς, κύριε Υπουργέ, δεν κατανοείτε τη μεγάλη ανάγκη που έχει ο αγροτικός κόσμος αυτήν την εποχή, δηλαδή, να προσαρμοστεί στα καινούργια δεδομένα. 
     Και σας καταθέσαμε προτάσεις, με τις οποίες δεν λέμε ότι διεκδικούμε το αλάθητο, το θέσφατο. Σας είπαμε να πάμε σε μια συζήτηση με όλα τα κόμματα, με όλους τους θεσμοθετημένους φορείς, για να χαράξουμε επιτέλους από κοινού μια εθνική στρατηγική. Αντί, όμως, να κάνετε εσείς αυτό το πράγμα, φέρνετε μια συρραφή ρυθμίσεων.
     Και για να μη λέμε λόγια, αλλά να πούμε συγκεκριμένα πράγματα, στο άρθρο 1 λέτε για τα Τοπικά Κέντρα Αγροτικής Ανάπτυξης. Σας έχουμε πει πολλές φορές όλες αυτές τις μέρες ότι απλά βάλατε έναν τίτλο. Γιατί δεν ξέρετε τι δουλειά θα κάνουν αυτά τα Κέντρα Αγροτικής Ανάπτυξης, πώς θα διασυνδεθούν με τις άλλες υπηρεσίες και θα παρέχουν συμβουλές.
     Υπάρχει Διεύθυνση Αγροτικής Ανάπτυξης, Διεύθυνση Κτηνιατρικών, στην περιφέρεια, στο Υπουργείο, στις νομαρχίες. Υπάρχουν πάρα πάρα πολλές υπηρεσίες. Πού θα απευθύνεται ο αγρότης; Σε όλους αυτούς; Και μάλιστα θα πηγαίνει στο κέντρο της περιφέρειας ή θα πηγαίνει στη νομαρχία, όταν πρέπει η συμβουλή να είναι δίπλα του;
     Επίσης, θέλω να σας πω για το θέμα των Κέντρων Αγροτικής Ανάπτυξης ότι αυτό το πολυδαίδαλο σύστημα θα τους μπερδέψει ακόμη περισσότερο, κύριε Υπουργέ, τους αγρότες. Και επίσης, εσείς δεν έχετε ξεκαθαρίσει ακόμα την εποπτεία, δηλαδή, πού θα ανήκουν αυτά τα κέντρα. Θα ανήκουν στο Υπουργείο, θα ανήκουν στην περιφέρεια; Λέτε και στα δύο. Ε, καταλαβαίνετε τι γραφειοκρατία θα δημιουργηθεί.
     Φέρατε το άρθρο 2, που αφορά τους νέους αγρότες. Και σας είπαμε και στην επιτροπή ότι πράγματι μπορεί να αυξάνει λίγο το ποσοστό της επιδότησης του επιτοκίου για τους νέους αγρότες, αλλά αναφέρεστε στους νέους αγρότες των ορεινών και μειονεκτικών περιοχών.
     Σας είχαμε πει ότι θα μπορούσαμε αυτό να το έχουμε ψηφίσει, παρ’ ότι είναι μια επουσιώδης ρύθμιση, εάν αναφερόταν σε όλους τους αγρότες της χώρας και κυρίως των νησιωτικών περιοχών, όπως ζήτησαν και οι ίδιοι οι συνάδελφοι οι δικοί σας. Όμως και εδώ κάνετε μια πολύ μικρή ρύθμιση, που δεν απαντά στο πρόβλημα της εγκατάστασης των νέων αγροτών στην ύπαιθρο.
     Για τους νέους αγρότες, κυρίες και κύριοι, δεν φτάνει μόνο αυτό το μικρό κίνητρο, για να εγκατασταθούν και να μείνουν στις ορεινές και μειονεκτικές περιοχές σε όλη τη χώρα. Θέλουν όραμα, θέλουν να έχουν επαγγελματική προοπτική, θέλουν να έχουν κοινωνική αναγνώριση και κυρίως κατάλληλες βιοτικές συνθήκες στους τόπους εργασίας και διαμονής, ένα πλέγμα ελκυστικών μέτρων, δηλαδή, για να παραμείνουν οι νέοι αγρότες στην ύπαιθρο.
     Σας κατέθεσε ο Πρόεδρός μας προτάσεις για την πολιτική γης και για την έρευνα. Και μάλιστα είπαμε να διασυνδεθούν αυτά τα δύο έτσι, ώστε στις νέες προοπτικές να δημιουργηθούν συνθήκες τέτοιες, που να απαντήσουν στο πρόβλημα. Γιατί το ξέρετε καλά…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το έχουμε βάλει στη διάταξη.
     ΙΩΑΝΝΗΣ ΔΡΙΒΕΛΕΓΚΑΣ: Το ξέρετε καλά ότι από δω και πέρα, μετά την καινούργια Κ.Α.Π. και ιδιαίτερα μετά τα δικαιώματα που θα έχουν οι αγρότες, θα υπάρξει μεγάλο θέμα αναδιανομής της γης.
     Το μόνο που κάνετε είναι να μιλάτε για την υπηρεσία αναδασμού. Δεν πρέπει επιτέλους να καταλάβουμε ότι δεν λύνει το πρόβλημα ο αναδασμός, όταν δεν συνοδεύεται από το Κληρονομικό Δίκαιο; Δεν καταλαβαίνουμε ότι ρίχνουμε νερό σε τρύπιο πιθάρι; Είναι δυνατόν, κυρίες και κύριοι, να κάνουμε σήμερα σαράντα τέσσερα στρέμματα τον κλήρο, λες και θα λυθεί το πρόβλημα; Θα ανταγωνιστούμε εμείς τις μεγάλες εκτάσεις, το μέσο όρο διακοσίων πενήντα στρεμμάτων της Ευρώπης και των δυόμισι στρεμμάτων της Αμερικής και όλων των άλλων χωρών;
                 Πρέπει, κύριε Υπουργέ, να κάνουμε το μειονέκτημα πλεονέκτημα του μικρού κλήρου, να δώσουμε προοπτική και ελπίδα στον αγρότη με προϊόντα τέτοια, που να χρειάζεται μικρός κλήρος.
     Βάζετε στο άρθρο 4 του νομοσχεδίου τα κτίσματα, τις κτηνοτροφικές εγκαταστάσεις, λες και για τις κτηνοτροφικές εγκαταστάσεις χρειάζεται νόμος. Όλα  αυτά θα μπορούσαν να ρυθμιστούν με διάφορες εγκυκλίους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, ζητώ το χρόνο που είχε και ο προηγούμενος συνάδελφος.
     ΠΡΟΕΔΡΕΥΩΝ (Ιωάννης Τραγάκης): Θα κρατηθεί ο χρόνος στη δευτερολογία.
     ΙΩΑΝΝΗΣ  ΔΡΙΒΕΛΕΓΚΑΣ: Ευχαριστώ.
     Στο άρθρο 5 μιλάτε για την Αυτοτελή Υπηρεσία Ελέγχου Εισαγόμενων Αγροτικών Προϊόντων. Έτσι όπως είναι διατυπωμένο το άρθρο –κι εδώ πρέπει να προσέξετε πάρα πολύ- δημιουργείτε μία στατιστική υπηρεσία, η οποία θα καταγράφει τα προϊόντα που μπαίνουν μέσα στη χώρα. Σας είπε και ο κ. Κουβέλης ότι θα δημιουργηθούν προβλήματα και με την Ευρωπαϊκή Ένωση, κυρίως όμως με τον Π.Ο.Ε και τις άλλες χώρες. Το ζήτημα δεν είναι να φτιάξουμε μία ακόμη υπηρεσία που να κάνει στατιστικές καταγραφές, αλλά  να ενισχυθούν οι ποιοτικοί έλεγχοι και να ελεγχθούν οι παράνομες ελληνοποιήσεις. Αυτόν τον καιρό μπήκε πάρα πολύ κρασί, μούστος δηλαδή, από διάφορες χώρες, το οποίο θα δούμε σε συσκευασίες ελληνικών μπουκαλιών. Γι’ αυτό μένουν στα κλήματα και απούλητα όλα τα οινοποιήσιμα σταφύλια.
     Υπάρχουν πάρα πολλές διοικητικές ρυθμίσεις, οι οποίες το μόνο που κάνουν είναι να αυξάνουν τα  διοικητικά συμβούλια, όπως αναφαίρεται στο άρθρο 14 για το  ΕΘ.Ι.ΑΓ.Ε., με τεράστιο κόστος για τον προϋπολογισμό. Αυτό είναι το πρόβλημα του ΕΘ.Ι.ΑΓ.Ε.; Να αυξηθούν  τα διοικητικά συμβούλια; Δεν πρέπει επιτέλους να μιλήσουμε για την έρευνα στη χώρα που είναι απαραίτητη προϋπόθεση για την ανάπτυξη της ελληνικής γεωργίας, ιδιαίτερα τώρα με την καινούργια Κ.Α.Π.; Θα αναφέρω επιγραμματικά τις ρυθμίσεις που κάνετε εδώ: μιλάτε για τη ρύθμιση των Α.Σ.Ο., για κάποιες ρυθμίσεις των συνεταιριστικών οργανώσεων και για το «πόθεν έσχες»  -λες και το πρόβλημα των αγροτών είναι το «πόθεν έσχες»- και λέτε, κύριε Υπουργέ, ότι υπηρετείτε τη διαφάνεια. Εμείς δεν θέλουμε να έχουμε αντίρρηση σ’ αυτό,  για να μην πιαστείτε απ’ αυτό το άρθρο  και μας πείτε ότι δεν είμαστε υπέρ της διαφάνειας. Όμως, έτσι διασφαλίζεται η διαφάνεια; Στους αγρότες; Αλλού δεν έχουμε κάνει κάτι; Δεν πρέπει να κάνουμε κάτι σε όλες τις άλλες κατηγορίες;
     Σε ό,τι αφορά το  άρθρο 7, ενώ στην επιτροπή είπατε ότι το θεσμοθετημένο όργανο διαλόγου θα το ονομάσετε ομάδα εργασίας  -και σας είπαμε: «χρειάζεται ο Υπουργός να φέρει άρθρο, για να μπορεί να συνομιλεί με διάφορες ομάδες εκπροσώπων των αγροτών; Όποτε θέλετε τους καλείτε και μπορείτε να μιλήσετε-  ενώ, επαναλαμβάνω, είπατε ότι θα το ονομάσετε ομάδα εργασίας -και λέμε ότι αν θέλετε να γεμίσετε, να μπαζώσετε το νομοσχέδιο για να έχει αντικείμενο ύπαρξης, κάντε το ομάδα εργασίας και δεσμευτήκατε γι’ αυτό-  στο νομοσχέδιο μιλάτε για όργανο. Δηλαδή, κύριε Υπουργέ, θέλετε να υποκαταστήσετε τα θεσμοθετημένα όργανα των εκπροσώπων των αγροτών; Θέλετε να συνομιλείτε μ’ αυτούς που σας συμφέρουν; Δεν νομίζω να είναι σοβαρά πράγματα αυτά, τα οποία μπορούν να μπουν μέσα στο νομοσχέδιο. Κυρίες και κύριοι συνάδελφοι, όλο το σχέδιο νόμου διατρέχεται από τέτοιου είδους ρυθμίσεις οι οποίες, όπως είπα και πριν, μόνο σκοπό έχουν να αυξήσουν τα διοικητικά συμβούλια, να αυξήσουν τον προϋπολογισμό των αγροτών. Είναι ρυθμίσεις οι οποίες δεν απαντούν στα σύγχρονα προβλήματα, είναι ρυθμίσεις για τις οποίες, κύριε Υπουργέ, δεν χρειαζόταν καν νομοσχέδιο. Όλες οι τροποποιήσεις που κάνετε εδώ μπορούσαν να γίνουν με αποφάσεις των διοικητικών συμβουλίων ή με δικές σας αποφάσεις. 
     Και απορώ πώς είναι δυνατόν, σήμερα, μετά από δεκαοκτώ μήνες, να φέρνετε ένα τέτοιο νομοσχέδιο, ένα νομοσχέδιο…  
     ΠΡΟΕΔΡΕΥΩΝ (Ιωάννης Τραγάκης): Θα ήθελα να ολοκληρώσετε, κύριε συνάδελφε. 
     ΙΩΑΝΝΗΣ ΔΡΙΒΕΛΕΓΚΑΣ: Ολοκληρώνω σε ένα λεπτό, κύριε Πρόεδρε. 
     …που δεν δίνει ελπίδα και προοπτική με τα καινούργια δεδομένα της Κοινής Αγροτικής Πολιτικής. 
     Κύριε Υπουργέ, σας είχαμε καλέσει να αποσύρετε αυτό το νομοσχέδιο, να καθίσουμε να συζητήσουμε στο Συμβούλιο Αγροτικής Πολιτικής -ή όπου νομίζετε εσείς- με όλους τους φορείς, με όλα τα κόμματα, επιτέλους να χαράξουμε μια εθνική στρατηγική πάνω στα θέματα της γεωργίας. 
     Κυρίες και κύριοι συνάδελφοι, δείτε το. Όσο και αν προσπαθείτε, εσείς της Συμπολίτευσης, να πείτε ότι αυτό το νομοσχέδιο απαντά στα σύγχρονα προβλήματα των αγροτών, νομίζω ότι κάνετε μόνο φιλότιμη προσπάθεια…
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     ΙΩΑΝΝΗΣ ΔΡΙΒΕΛΕΓΚΑΣ: …να στηρίξετε τον κύριο Υπουργό. Εμείς καταψηφίσαμε αυτό το νομοσχέδιο επί της αρχής. Είπατε ότι ήμασταν θετικοί σε δεκατέσσερα άρθρα από τα είκοσι. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είπα αυτό. 
     ΙΩΑΝΝΗΣ ΔΡΙΒΕΛΕΓΚΑΣ: Στα δεκατέσσερα, δείτε τα Πρακτικά. Μην επικαλείστε πάλι ανακρίβειες και αναλήθειες. Γιατί αν το επικαλεστείτε, θα σας φέρω τα Πρακτικά και τότε θα έχω το δικαίωμα να σας πω ότι λέτε για μια ακόμα φορά…
     ΠΡΟΕΔΡΕΥΩΝ (Ιωάννης Τραγάκης): Όχι, μη συνεχίσετε. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μα, δεν είπα εγώ δεκατέσσερα.
     ΙΩΑΝΝΗΣ ΔΡΙΒΕΛΕΓΚΑΣ: Δεν είπατε δεκατέσσερα; Πάρτε τα χθεσινά Πρακτικά…
     ΦΩΤΗΣ ΧΑΤΖΗΜΙΧΑΛΗΣ: Υπάρχει θέμα αξιοπιστίας. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Δριβελέγκα, εγώ δεν είπα δεκατέσσερα. Πέστε μας πόσο είναι. 
     ΠΡΟΕΔΡΕΥΩΝ (Ιωάννης Τραγάκης): Μισό λεπτό, σας παρακαλώ. 
     Κύριε Υπουργέ, ποιος σας έδωσε το λόγο; 
     ΙΩΑΝΝΗΣ ΔΡΙΒΕΛΕΓΚΑΣ: Πάρτε τα Πρακτικά. 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Επειδή προήδρευα εγώ, θα ζητήσω τα Πρακτικά να δούμε. Νομίζω ότι είπε αρκετά άρθρα. Εγώ αυτό πιστεύω. Να έρθουν τα Πρακτικά. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, όσο και αν θέλουν να στηρίξουν τον κύριο Υπουργό, υπάρχουν γραμμένα στα Πρακτικά.  
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ είπα περίπου τα μισά. 
     ΙΩΑΝΝΗΣ ΔΡΙΒΕΛΕΓΚΑΣ: Εγώ δεν μίλησα. Τον άφησα επανειλημμένα να εκτεθεί -και αυτός και οι κύριοι συνάδελφοι- και επικαλούμαι τα Πρακτικά. Κύριε Υπουργέ, επιτέλους…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Περίπου τα μισά, τις μισές διατάξεις. 
     ΙΩΑΝΝΗΣ ΔΡΙΒΕΛΕΓΚΑΣ: Αφήστε τα «περίπου». Είναι γραμμένα στα Πρακτικά. Μην εξακολουθείτε να διαστρεβλώνετε διότι εκτίθεστε. 
     Θέλετε να σας τα φέρω; Θέλετε να σας φέρω τις τοποθετήσεις και των συναδέλφων σας; Γιατί ο κύριος Υπουργός επανειλημμένα σας εκθέτει. Να προσέχετε, λοιπόν, να μην αντιγράφετε…
     ΠΡΟΕΔΡΕΥΩΝ (Ιωάννης Τραγάκης): Κύριε Δριβελέγκα, ολοκληρώστε σας παρακαλώ. 
     ΙΩΑΝΝΗΣ ΔΡΙΒΕΛΕΓΚΑΣ: …γιατί εκτίθεστε εσείς, αλλά εκθέτετε και τον αγροτικό κόσμο, τον οποίο πιστεύω ότι υπηρετείτε. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κεφαλογιάννης κατά παραχώρηση θα μιλήσει πρώτος. 
     Ορίστε, κύριε Κεφαλογιάννη. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, το υπό συζήτηση νομοσχέδιο βρίσκεται στη σωστή κατεύθυνση και αναμφισβήτητα θα συμβάλλει στην ανάπτυξη της γεωργικής οικονομίας που θα καλυτερεύσει τη ζωή των αγροτών, που είναι από τα κύρια μελήματα της Κυβέρνησής μας. 
     Θέλω, με την ευκαιρία που πήρα το λόγο, να δώσω μια απάντηση στους συναδέλφους της Αξιωματικής Αντιπολίτευσης για ορισμένες εκτός κανονισμού διακοπές μου κατά τη χθεσινή συζήτηση του νομοσχεδίου, αφού εξάλλου μου ζητήθηκε αυτό εκ μέρους τους. 
     Οι διακοπές μου αυτές, για τις οποίες ειλικρινά λυπάμαι, έγιναν εξαιτίας των  έντονων επικρίσεων που γίνονται εις βάρος αυτού του νομοσχεδίου από τους ομιλητές της Αξιωματικής Αντιπολίτευσης. Ήθελα να τους κάνω μια και μοναδική ερώτηση. Γιατί αυτά τα οποία καταγγέλλουν σήμερα σ’ αυτή την Αίθουσα, με την κατάσταση που υπάρχει γενικότερα στο χώρο της γεωργίας, δεν τα έκαναν πράξη; Και αυτά τα προβλήματα δεν τα επέλυσαν κατά την εικοσαετή διακυβέρνηση της χώρας από το κόμμα της Αξιωματικής Αντιπολίτευσης.
     
     
     Και ακόμη θα ήθελα, όχι για λόγους συμψηφιστικούς, να πω ότι όταν μιλούσε ο Υπουργός χθες υπήρξαν ομαδικές διακοπές από την πλευρά των ομιλητών της Αξιωματικής Αντιπολίτευσης και δεν νομίζω ότι συμβάλλουν όλα αυτά, στην καλή εικόνα του Κοινοβουλίου που πρέπει να δίνουμε προς τα έξω, γιατί έχει τη δυνατότητα να μας παρακολουθεί ο ελληνικός λαός.
     Η Αίθουσα αυτή πραγματικά είναι ναός της δημοκρατίας και πρέπει να το σεβόμαστε όλοι. Διότι εδώ εκπροσωπούμε τη φωνή και τη συνείδηση του ελληνικού λαού και πρέπει μόνο τα συμφέροντα του λαού να υπερασπιζόμαστε, τα συμφέροντα αυτής της χώρας. Αυτό είναι το κύριο μέλημά μας, η ευθύνη μας, το καθήκον μας. Και σαν παλαιός κοινοβουλευτικός, επιτρέψτε μου να κάνω αυτή την παρατήρηση.
     Η σωστή ανάπτυξη της γεωργίας, με τις ανάλογες ρυθμίσεις και αναδιαρθρώσεις που έπρεπε να έχουν γίνει την προηγούμενη εικοσαετία, δυστυχώς δεν έγινε. Δεν υπήρξε προγραμματισμός. Δεν υπήρξε σχέδιο για την ανάπτυξη της γεωργίας και κυριολεκτικά αφήσαμε την ελληνική γεωργία να είναι μια επιδοτούμενη γεωργία και όχι παραγωγική και ανταγωνιστική. Και η ευθύνη των προηγουμένων κυβερνήσεων σ’ αυτό τον  τομέα είναι πολύ μεγάλη. 
     Θα σας πω ένα απλό παράδειγμα, επειδή πολιτεύομαι σε περιφέρεια κυρίως γεωργική και κτηνοτροφική. Στα είκοσι αυτά χρόνια δεν θυμάμαι ποτέ να επισκέφθηκε ένα συνεταιρισμό, ένα χωριό ο γεωπόνος, ο γεωτεχνικός, ο κτηνίατρος, για να συμβουλεύσει, να δώσει κατευθύνσεις για τον τρόπο με τον οποίο θα έπρεπε να γίνει η ανάπτυξη της περιοχής αυτής στο γεωργικό τομέα. Υπάρχουν 350 κενές θέσεις κτηνιάτρων. Ο κτηνοτροφικός συνεταιρισμός του χωριού μου –κατ΄εξοχήν κτηνοτροφικό χωριό- έχει ζητήσει χρόνια ολόκληρα να επισκέπτεται κτηνίατρος σε τακτά χρονικά διαστήματα το χωριό, για να δίνει κατευθύνσεις και συμβουλές στους κτηνοτρόφους, αλλά αυτό δεν κατέστη ποτέ δυνατόν να γίνει. 
     Θέλω λοιπόν, κύριε Πρόεδρε, να πω για άλλη μια φορά ότι είναι άδικη η κριτική, η οποία γίνεται από την πλευρά της Αξιωματικής Αντιπολίτευσης για το νομοσχέδιο αυτό. Το νομοσχέδιο αυτό μπορεί να μη λύνει όλα τα προβλήματα της γεωργίας μας, αλλά συμβάλλει ουσιαστικά και αποφασιστικά στην επίλυση ορισμένων σημαντικών προβλημάτων, που μέχρι σήμερα δεν τα είχαν αγγίξει οι προηγούμενες κυβερνήσεις.
     Όσον αφορά την επίκληση του εισηγητή της Αξιωματικής Αντιπολίτευσης για τη χάραξη μιας εθνικής στρατηγικής ανάπτυξης της γεωργίας μας, της γεωργικής οικονομίας στη χώρα μας, θα ήθελα να πω ότι  θα έπρεπε οι προτάσεις αυτές να έχουν γίνει εδώ και πάρα-πάρα πολλά χρόνια και να έχουν οι προηγούμενες κυβερνήσεις προσπαθήσει να επιτύχουν ένα διάλογο σε εθνικό επίπεδο, γιατί όντως οι γεωργοί αποτελούν τη «ραχοκοκκαλιά» του έθνους και οφείλουμε όλοι να τους φροντίζουμε και να τους κατευθύνουμε σωστά, ούτως ώστε η ελληνική αγροτική οικονομία να είναι ανταγωνιστική  στο σημερινό, έντονα ανταγωνιστικό, περιβάλλον.
     Ευχαριστώ.
     (Χειροκροτήματα από την πτέρυγα της  Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.Για το θέμα που δημιουργήθηκε προηγουμένως, επειδή ζήτησα τα Πρακτικά και έχω ακριβώς τα αντίγραφα των χθεσινών Πρακτικών, στη σελίδα 123 ο κύριος Υπουργός είχε πει: «Αναφερόμενος στο νομοσχέδιο το οποίο είπε ο κ. Παπανδρέου ότι το καταψηφίζει εγώ θέλω να σας πω ότι είναι πολύ καλό για την Κυβέρνηση ότι στην Κοινοβουλευτική Επιτροπή Παραγωγής και Εμπορίου το ΠΑ.ΣΟ.Κ. ψήφισε τα μισά άρθρα. Περί ποιας καταψηφίσεως μας λέτε; Τα μισά άρθρα περίπου ψηφίσατε, κύριοι του ΠΑ.ΣΟ.Κ., ακριβώς για να έχετε συμμετοχή στις πολύ θετικές, ευνοϊκές ρυθμίσεις του νομοσχεδίου.».
     Θα ήθελα λοιπόν να ζητήσω από τον εισηγητή τον κ. Δριβελέγκα να πει ότι ανακαλεί τη λέξη «ψεύτης» την οποία εναντίον του Υπουργού εξεστόμισε, διότι είπατε ότι είπε ότι ψήφισε το ΠΑ.ΣΟ.Κ. τα δεκατέσσερα άρθρα. Παρακαλώ πάρα πολύ να το κάνετε γιατί ξέρω ότι διακρίνεστε από γενναιότητα και είπατε και εσείς ο ίδιος «τα Πρακτικά δεν θα με διαψεύσουν». Λοιπόν, διαψεύδεστε από τα Πρακτικά, κύριε συνάδελφε. 
     ΙΩΑΝΝΗΣ ΔΡΙΒΕΛΕΓΚΑΣ: Μπορώ να έχω το λόγο, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Ορίστε, σας τον δίνω.
     ΙΩΑΝΝΗΣ ΔΡΙΒΕΛΕΓΚΑΣ: Επαναλαμβάνω ότι ο κύριος Υπουργός χθες –και ζητάω και τα Πρακτικά, θα το δείτε σε διακοπή- είπε ότι ψηφίσατε δεκατέσσερα άρθρα. Και σε κάθε περίπτωση και τα μισά που είπε και είπα...
     ΠΡΟΕΔΡΕΥΩΝ (Ιωάννης Τραγάκης): Δηλαδή, λέτε ότι τα Πρακτικά τα οποία έχω εγώ μπροστά μου είναι άλλα Πρακτικά;
     ΙΩΑΝΝΗΣ ΔΡΙΒΕΛΕΓΚΑΣ: Θα το δούμε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Εδώ τα έχω μπροστά μου.
     ΙΩΑΝΝΗΣ ΔΡΙΒΕΛΕΓΚΑΣ: Και εγώ θα τα δω. 
     ΠΡΟΕΔΡΕΥΩΝ (Ιωάννης Τραγάκης): Ελάτε να τα πάρετε από την Έδρα.
     ΙΩΑΝΝΗΣ ΔΡΙΒΕΛΕΓΚΑΣ: Σας είπα ότι σε διακοπή ο κύριος Υπουργός είπε δεκατέσσερα.
     Είπα επίσης ότι και πολλοί συνάδελφοι της Συμπολίτευσης –και θα σας τα βρω- είπαν ότι ψήφισαν δεκατέσσερα άρθρα. Βεβαίως, δεν είναι εκεί το θέμα, γιατί δεν είναι ούτε τα μισά. Διότι από τα είκοσι όταν ψηφίζεις τρία, δεν είναι τα μισά.
     ΠΡΟΕΔΡΕΥΩΝ (Ιωάννης Τραγάκης): Εντάξει.
     ΙΩΑΝΝΗΣ ΔΡΙΒΕΛΕΓΚΑΣ: Το ένα είναι αυτό. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μισό λεπτό, κύριε συνάδελφε...
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, γιατί παίρνετε το λόγο;
     Είπε και «περίπου». 
     ΙΩΑΝΝΗΣ ΔΡΙΒΕΛΕΓΚΑΣ: Επαναλαμβάνω να ανασκευάσει και θα τα δούμε. Και είχα πει στην επιτροπή «με κάποιες προϋποθέσεις» που τις δέχθηκε και εδώ δεν τις φέρνει στο νομοσχέδιο.
     Κύριε Πρόεδρε, εγώ δεν ανακαλώ και δεν τον είπα ψεύτη. Είπα ότι αν δεν ανασκευάσει, τότε βεβαίως θα είναι ψέματα, διότι τα πρακτικά και της Επιτροπής και εδώ δείχνουν ότι δεν το είπα. Είπα ότι λέει ανακρίβειες, αναλήθειες και αν επιμένει, βεβαίως θα είναι ψέματα.
     ΠΡΟΕΔΡΕΥΩΝ (Ιωάννης Τραγάκης): Εγώ όμως δεν θα το αφήσω να λήξει εκεί το θέμα, θα επιμείνω. Θα επιμείνω, διότι στα Πρακτικά –και αναφέρομαι στη συγκεκριμένη σελίδα 123- ο κύριος Υπουργός επί λέξει είπε αυτά που είπε και αυτά τα οποία ανέγνωσα προηγουμένως. Εάν εσείς όμως... 
     ΙΩΑΝΝΗΣ ΔΡΙΒΕΛΕΓΚΑΣ: Δεν είναι ούτε τα μισά.
     ΠΡΟΕΔΡΕΥΩΝ (Ιωάννης Τραγάκης): Εντάξει, είπε περίπου τα μισά.
     Εάν εσείς όμως αναφέρεστε σε ομιλίες άλλων συναδέλφων, είναι έτερον εκάτερον. Δεν αφορά τον κύριο Υπουργό. Άρα πιστεύω ότι μάλλον ανακαλέσατε με τη δήλωσή σας αυτή, διότι τα τοποθετήσατε στα χείλη συναδέλφων και όχι του κυρίου Υπουργού. 
     Θεωρείται λήξαν το θέμα, ευχαριστώ πάρα πολύ.
     Ο συνάδελφος κ. Τσιόγκας Ειδικός Αγορητής του Κομμουνιστικού Κόμματος Ελλάδας έχει το λόγο. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είπα δεκατέσσερα.
     ΦΩΤΗΣ ΧΑΤΖΗΜΙΧΑΛΗΣ: Θέλω να ρωτήσω τον κύριο Πρόεδρο: Αυτό που είπε τώρα ο κ. Μπασιάκος γράφτηκε στα Πρακτικά; 
     ΠΡΟΕΔΡΕΥΩΝ (Ιωάννης Τραγάκης): Ούτε αυτό που λέτε εσείς γράφεται, ούτε αυτό που λέει ο κ. Μπασιάκος γράφεται, διότι κανείς από τους δύο σας δεν έχει πάρει το λόγο από το Προεδρείο. 
     ΦΩΤΗΣ ΧΑΤΖΗΜΙΧΑΛΗΣ: Γι’ αυτό δεν γράφτηκε στα Πρακτικά η αναφορά στα δεκατέσσερα άρθρα! 
     ΠΡΟΕΔΡΕΥΩΝ (Ιωάννης Τραγάκης): Μου δίνεται η ευκαιρία, κύριε Χατζημιχάλη –επειδή το λέτε- να σας πω ότι πολλοί συνάδελφοι φωνάζουν από κάτω και νομίζουν ότι γράφονται στα Πρακτικά αυτά τα οποία λένε. Όσα είναι εκτός μικροφώνου και ο συνάδελφος δεν έχει πάρει το λόγο από τον Προεδρεύοντα δεν γράφονται στα Πρακτικά.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Μα δεν φωνάζουμε για να γραφτούν!
     ΦΩΤΗΣ ΧΑΤΖΗΜΙΧΑΛΗΣ: Γι’ αυτό δεν γράφτηκε η αναφορά του Υπουργού στα δεκατέσσερα άρθρα γιατί δεν γράφονται αυτές οι διακοπές στα Πρακτικά.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Τσιόγκα. Έχετε το λόγο.
     ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, ο εξωραϊσμός που κάνει η Κυβέρνηση στη νέα Κοινή Αγροτική Πολιτική στην εισηγητική έκθεση είναι συνειδητά αποπροσανατολιστικός και θυμίζει τον προηγούμενο εξωραϊσμό που έκανε η Κυβέρνηση της Νέας Δημοκρατίας, όταν έβαζε τη χώρα μας στην Ε.Ο.Κ..
     Με τη νέα Κοινή Αγροτική Πολιτική θα συνεχιστεί το ξεκλήρισμα της αγροτιάς, θα συρρικνωθεί πάρα πολύ η αγροτική παραγωγή και φυσικά το αγροτικό εισόδημα. Θα αποδιαρθρωθούν ολόκληρες περιοχές παραγωγικά και βέβαια θα υπάρχουν τεράστιες συνέπειες και στους εργατοϋπαλλήλους αφού θα χαθούν πάρα πολλές θέσεις εργασίας που έχουν σχέση και με τον πρωτογενή τομέα, αλλά και με τις μονάδες επεξεργασίας αγροτικών προϊόντων.
     Με βάση, λοιπόν, αυτήν την εκτίμηση που επιβεβαιώθηκε στις χώρες που εφαρμόστηκε η ενδιάμεση αναθεώρηση της Κοινής Αγροτικής Πολιτικής, θέλουμε να τοποθετηθούμε σήμερα και στα άρθρα του προτεινόμενου νομοσχεδίου. Συγκεκριμένα στο πρώτο άρθρο στα Τοπικά Κέντρα Αγροτικής Ανάπτυξης θα έπρεπε να ονομάζονται τοπικά κέντρα αγροτικής συρρίκνωσης. Και αυτό γιατί το προσωπικό αυτών των κέντρων θα συμβουλεύει τους αγρότες πώς θα συρρικνώσουν και όχι πώς θα αυξήσουν την παραγωγή τους για να πάρουν τις επιδοτήσεις ενώ τα κίνητρα της παραγωγής που είναι οι συνδεδεμένες επιδοτήσεις και οι εμπορικές τιμές στα περισσότερα προϊόντα δεν καλύπτουν το κόστος παραγωγής. Για το λόγο αυτό η παραγωγή θα είναι πολύ μικρότερη απ’ αυτήν που είναι σήμερα και αυτό θα συμβαίνει στα βασικά προϊόντα της χώρας μας.
     Τη συρρίκνωση της αγροτικής παραγωγής άμεσα την αποδέχεται η Κυβέρνηση που θεωρεί ως λύση της ελληνικής γεωργίας τη στροφή προς την ποιότητα των αγροτικών προϊόντων. Όμως, αποτελεί παραλογισμό σε μια χώρα που το έλλειμμά της στο αγροτικό εμπορικό ισοζύγιο έφθασε το 2004 στα 2,45 δισεκατομμύρια ευρώ η Κυβέρνηση να θεωρεί ότι δεν υπάρχει πρόβλημα ποσοτικής ανάπτυξης της γεωργίας. Αντίθετα, η Κυβέρνηση θεωρεί σήμερα ότι υπάρχει πρόβλημα ποιοτικής στροφής σε μια γεωργία που παράγει το καλύτερο καλαμπόκι στον κόσμο, τα καλύτερα καπνά ανατολικού τύπου στον κόσμο και εξάγει έξτρα παρθένο ελαιόλαδο που αποτελεί το 85% της συνολικής παραγωγής. Βλέπετε τι ποιότητα αγροτικών προϊόντων κάνουμε, όταν τα αντίστοιχα ποσοστά άλλων χωρών όπως της Ιταλίας είναι στο 65% και της Ισπανίας στο 50%. Αν θέλετε και σε άλλα προϊόντα η χώρα μας κατατάσσεται στις πρώτες χώρες. Για παράδειγμα στην ποιοτική παραγωγή βαμβακιού. Έχουμε από τα καλύτερα βαμβάκια στον κόσμο. 
     Και βέβαια να πούμε και ένα χαρακτηριστικό παράδειγμα μ’ αυτό που ακούγεται συχνά με τις εισαγωγές ξένων αμνοεριφίων όπου οι κρεοπώλες για ευνόητους λόγους λένε «είναι ελληνικό» για να καταδείξουν την ποιότητα των ελληνικών προϊόντων και στη συγκεκριμένη περίπτωση του κρέατος, όταν στη χώρα μας η κρεατοπαραγωγή στο βοδινό κρέας καλύπτει μόνο το 25% της κατανάλωσης και το υπόλοιπο το εισάγουμε. 
     Αν η Κυβέρνηση, λοιπόν, ήθελε να αναπτύξει ειλικρινά την αγροτική οικονομία και να αναπτύξει τους γεωτεχνικούς έτσι ώστε να παίζουν το ρόλο τους σαν επιστημονικοί  και τεχνικοί σύμβουλοι των αγροτών είχε και έχει τους μηχανισμούς και τις υπηρεσίες να το κάνει και δεν χρειάζονται όλα αυτά που λέτε, να φτιάξετε καινούργια γραφεία. Όμως, αυτά τα φτιάχνετε ακριβώς γιατί θέλετε να αλλάξετε  τον προσανατολισμό αυτών των υπηρεσιών. 
     Η δημιουργία, λοιπόν, ενός ακόμα μηχανισμού με στόχο να υλοποιήσει μια χειρότερη αγροτική πολιτική θα έχει αντίθετα αποτελέσματα απ’ αυτά που υποκριτικά περιγράφονται στο νομοσχέδιο. Για το λόγο αυτό ό,τι και να πείτε οι μηχανισμοί που δημιουργείτε είναι μηχανισμοί διαχείρισης και εφαρμογής της αντιαγροτικής πολιτικής η οποία ξεκληρίζει τη φτωχομεσαία αγροτιά. ‘Όμως, απ’ ό,τι φαίνεται από το νομοσχέδιο τα τοπικά Κέντρα Αγροτικής Ανάπτυξης δεν θα μπορούν από μόνα τους να καθορίσουν τις εξελίξεις στο χώρο της επιλέξιμης γεωργικής δραστηριότητας και να καθοδηγούν προς αυτές τους αγρότες. Η διαπίστωση αυτή επιβεβαιώνεται και από την εισηγητική έκθεση στην οποία αναφέρεται ότι προκηρύσσονται οι δεκατρείς μελέτες για τις δεκατρείς περιφέρειες που όπως τονίζετε και εσείς θα δοθούν όλα στους ιδιώτες. Γιατί, λοιπόν, να τα δώσετε στους ιδιώτες, όταν το Υπουργείο και οι υπηρεσίες έχουν και την τεχνογνωσία και το πιο έμπειρο επιστημονικό και άλλο προσωπικό; 
     Τα δίνετε, λοιπόν, όλα στα ιδιωτικά γραφεία για να διαπιστώσουν την αγροτική παραγωγή που μπορεί να αναπτύξει η χώρα μας στα πλαίσια της νέας Κοινής Αγροτικής Πολιτικής και με βάση αυτές τις διαπιστώσεις θα καθοδηγούν, από τα γραφεία σε κάθε περιφέρεια τα λεγόμενα Τοπικά Κέντρα Γεωργικής Ανάπτυξης,  τους αγρότες. Αυτό σημαίνει ότι τα δημόσια τοπικά κέντρα θα είναι βοηθητικά και εκτελεστικά αφού θα παίρνουν εντολές από τους ιδιώτες στους οποίους αναθέτετε εσείς όλη αυτήν τη δραστηριότητα.
     Η ιδιωτικοποίηση δραστηριοτήτων του Υπουργείου Γεωργίας, θεσμική ή λειτουργική, δεν περιορίζεται μόνο στη σύνταξη αυτών των μελετών, αλλά επεκτείνεται και στην πληροφόρηση των αγροτών για την ενδιάμεση αναθεώρηση της Κ.Α.Π., που υποτίθεται ότι είναι το αντικείμενο των Tοπικών Kέντρων Aγροτικής Aνάπτυξης. 
     Αυτό φαίνεται και στο άρθρο 8 του νομοσχεδίου που δημιουργείται το σύστημα παροχής συμβουλών σε αγροτικές εκμεταλλεύσεις, που επιβάλλεται από σχετικό κοινοτικό κανονισμό με αντικείμενο την παροχή συμβουλών στους αγρότες. Αυτός ο μηχανισμός με το προσωπικό του θα πληρώνεται άμεσα από τους αγρότες από την περικοπή των επιδοτήσεων που θα γίνει με τη διαφοροποίηση, δηλαδή, την περικοπή 5% του ποσού των αποσυνδεδεμένων επιδοτήσεων των αγροτικών εκμεταλλεύσεων που θα ξεπερνούν τις 5.000  ευρώ. 
     Με το άρθρο 2 υποτίθεται ότι δίνονται κάποια κίνητρα στους νέους αγρότες και ειδικότερα των ορεινών μειονεκτικών περιοχών για να αντιμετωπιστεί η γήρανση του αγροτικού πληθυσμού και η ερήμωση της υπαίθρου. Όμως, τα κίνητρα αυτά είναι απόλυτα σίγουρο ότι δεν θα έχουν κανένα αποτέλεσμα. Και αυτό γιατί στις ορεινές και μειονεκτικές περιοχές δεν υπάρχουν νέοι, οι οποίοι θέλουν να επενδύσουν στον αγροτικό τομέα. 
     Το ίδιο περίπου ισχύει και με τους νέους αγρότες των πεδινών περιοχών, οι οποίοι εξαιτίας των ποσοστώσεων δεν βρίσκουν αντικείμενο απασχόλησης. Εξαιτίας των εξευτελιστικών τιμών δεν βγάζουν βιώσιμο εισόδημα και δεν στρέφονται στη γεωργία, αλλά την εγκαταλείπουν. 
     Αυτοί οι λόγοι έκαναν αναποτελεσματικά όλα τα κίνητρα, κοινοτικά και εθνικά, που υπήρχαν μέχρι σήμερα με αποτέλεσμα να συνεχίζεται η ερήμωση της υπαίθρου και η γήρανση του αγροτικού πληθυσμού. Έτσι ενώ το 1989 οι απασχολούμενοι στη γεωργία με φυσική ηλικία μικρότερη των τριάντα πέντε χρόνων αποτελούσαν το 20,3% το 2002 και ενώ μεσολάβησαν αλλεπάλληλα πακέτα κινήτρων προς τους νέους αγρότες, αυτό το ποσοστό μειώθηκε στο 20%. 
     Η κατάσταση για τους νέους αγρότες θα γίνει πολύ χειρότερη με τη νέα Κ.Α.Π., επειδή δεν έχουν ιστορικά δικαιώματα και δεν δικαιούνται αποσυνδεδεμένες επιδοτήσεις. Πρόβλημα που δεν μπορεί να λυθεί ούτε με το εθνικό απόθεμα, που θα δημιουργηθεί με παρακράτηση μέχρι 3% από τους δικαιούχους αγρότες, ούτε με τα προτεινόμενα κίνητρα που δεν είναι ούτε ασπιρίνες. 
     Όσον αφορά για τις μειωμένες αμοιβές των μηχανικών για την πρώτη κατοικία, για σταβλικές ή αποθηκευτικές εγκαταστάσεις των νέων αγροτών θα πρέπει να φαίνεται καθαρά στο νόμο ποιος θα πληρώσει τα υπόλοιπα των αμοιβών, γιατί κανένας μηχανικός δεν πρόκειται να έρθει να κάνει τζάμπα όλες αυτές τις εργασίες.
     Στο άρθρο 3 ρυθμίζονται θέματα αναδασμού με στόχο να αντιμετωπιστεί ο πολυτεμαχισμός και το μικρό μέγεθος του κλήρου. Όμως, ο αναδασμός δεν μπορεί να λύσει το μέγεθος του κλήρου, μπορεί να αντιμετωπίσει το πρόβλημα του πολυτεμαχισμού το οποίο ακυρώνεται σε σύντομο χρονικό διάστημα εξαιτίας του Κληρονομικού Δικαίου και των κληρονομικών συνηθειών που υπάρχουν στη χώρα μας. 
     Το πρόβλημα του μικρού και πολυτεμαχισμένου κλήρου, που αποτελεί το μεγαλύτερο διαρθρωτικό πρόβλημα της ελληνικής γεωργίας, μπορεί να λυθεί μόνο με τον παραγωγικό συνεταιρισμό στα πλαίσια μιας πολιτικής που υπηρετεί τα συμφέροντα της μικρομεσαίας αγροτιάς και των λαϊκών στρωμάτων με τη συγκέντρωση της γης και της παραγωγής σε λίγους μεγαλοαγρότες.
     Ή, λοιπόν, θα ακολουθήσετε αυτό που εσείς επιδιώκετε, το ξεκλήρισμα των φτωχών αγροτών και τη συγκέντρωση της γης σε λίγους αγρότες, ή με τον παραγωγικό συνεταιρισμό που προτείνουμε εμείς.
     Εμείς, λοιπόν, προτείνουμε τη δεύτερη λύση για να γλιτώσουμε το ξεκλήρισμα της φτωχής και μεσαίας αγροτιάς. 
     Με το άρθρο 4 ρυθμίζονται εκκρεμότητες ορισμένων σταβλικών εγκαταστάσεων που έπρεπε να είχαν ρυθμιστεί. Αυτές οι ρυθμίσεις δεν αλλάζουν τίποτα στην κτηνοτροφία, αποτρέπουν όμως το κλείσιμο αυτών των κτηνοτροφικών εκμεταλλεύσεων. 
     Με το άρθρο 5 δημιουργείται Αυτοτελής Υπηρεσία Ελέγχου Εισαγόμενων Αγροτικών Προϊόντων στην κεντρική υπηρεσία του Υπουργείου Αγροτικής Ανάπτυξης και Τροφίμων, που απ’ ό,τι φαίνεται θα παίξει το ρόλο του τροχονόμου. Δηλαδή, στην ουσία στις πύλες εισόδου της χώρας μας θα βάλετε τροχονόμους να γράφουν τι προϊόντα μπαίνουν στη χώρα μας κάθε μέρα: εισαγωγές, οι οποίες πυροδοτούν την κερδοσκοπία των εμποροβιομηχάνων και διαμορφώνουν σε εξευτελιστικά επίπεδα τις τιμές της εγχώριας παραγωγής.
     Με το άρθρο 6 υποτίθεται ότι θεσπίζονται ορισμένα κίνητρα για τη συγχώνευση των Αγροτικών Συνεταιριστικών Οργανώσεων. Παρόμοια κίνητρα υπάρχουν από το 1985 μέχρι και σήμερα. Ενοποιήθηκαν μόνο οι ενώσεις της Μεσσηνίας, των Χανίων και ορισμένες στον Έβρο.
     Ο βασικός λόγος που δεν συγχωνεύονται οι ενώσεις είναι τα χρέη που έχουν οι περισσότερες και η διάταξη που προβλέπει ότι αν συγχωνευτούν, θα αναλάβουν και τα χρέη της όποιας ένωσης έχει χρέη. Και βέβαια, δεν πρόκειται καμία Ένωση που δεν έχει χρέη, να αναλάβει τα χρέη κάποιας άλλης.
     Βέβαια, πρέπει να πούμε ότι αυτές τις 300.000 ευρώ που δίνετε στις ενώσεις, στην ουσία είναι για να πληρώσουν στην Αγροτική Τράπεζα και στα ασφαλιστικά ταμεία των εργαζομένων.
     Με το άρθρο 7, θεσμοθετείται η ολομέλεια των Ενώσεων Αγροτικών Συνεταιρισμών σαν άτυπος συμβουλευτικός θεσμός, με προφανή στόχο να υποτάξετε τους αγρότες στην αντιαγροτική σας πολιτική, μέσα από την κοινωνική συναίνεση και το λεγόμενο κοινωνικό διάλογο. Είναι ένας ακόμα θεσμός κοινωνικού αποκλεισμού και υποταγής.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, θα σχολιάσω ακόμα δύο άρθρα και ολοκληρώνω.
     ΠΡΟΕΔΡΕΥΩΝ (Ιωάννης Τραγάκης): Για να ξέρετε, το χρόνο της δευτερολογίας σας έχω δεχθεί εγώ, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Μου δώσατε το χρόνο της δευτερολογίας, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Βέβαια, στα δώδεκα λεπτά έχετε φθάσει.
     ΔΗΜΗΤΡΙΟΣ ΤΣΙΟΓΚΑΣ: Δεν τον ζήτησα, όμως.
     ΠΡΟΕΔΡΕΥΩΝ (Ιωάννης Τραγάκης): Τότε, γιατί νομίζετε ότι σας άφησα;
     Συνεχίστε, παρακαλώ, για τα δύο τελευταία άρθρα.
     ΔΗΜΗΤΡΙΟΣ ΤΣΙΟΓΚΑΣ: Με το άρθρο 9 και 10, θεσπίζονται οι διαπιστευμένοι αγροτικοί σύμβουλοι και ο εγκεκριμένος κτηνίατρος, οι οποίοι θα είναι ιδιώτες επαγγελματίες, θα εκτελούν έργο που εκτελούσαν μέχρι σήμερα οι υπηρεσίες του Υπουργείου και, βέβαια, θα πληρώνονται άμεσα ή έμμεσα από τους αγρότες.
     Εκτός από τις  εφαρμοστικές διατάξεις για τη νέα Κ.Α.Π., το προτεινόμενο νομοσχέδιο ασχολείται και με ορισμένα επί μέρους θέματα. Στόχο έχει να τα προσαρμόσει στα νέα δεδομένα και ταυτόχρονα επιδιώκει να δημιουργήσει μία ψεύτικη φιλοαγροτική εντύπωση.
     Με το άρθρο 11, ρυθμίζονται ορισμένα επουσιώδη θέματα αγροτικών μηχανημάτων.
     Με το άρθρο 12, ρυθμίζονται ορισμένα θέματα που αφορούν τον ΕΛ.ΓΑ. και δεν θίγεται το μέγα θέμα της σταθερής χρηματοδότησής του από τον κρατικό προϋπολογισμό, για να αποφύγει τη χρεοκοπία.  Επίσης, δεν αλλάζει ο Κανονισμός, έτσι ώστε να υπάρχει πλήρης αποζημίωση στην αγροτική παραγωγή και στο αγροτικό κεφάλαιο από τους φυσικούς κινδύνους.
     Καλές είναι οι εκπτώσεις που κάνετε στις ασφαλιστικές εισφορές ορισμένων κτηνοτρόφων σε ορεινές περιοχές, αλλά δεν λέτε ποιος θα πληρώσει αυτές τις εκπτώσεις. Και αν δεν τις πληρώσει το κράτος, δηλαδή ο κρατικός προϋπολογισμός, τότε κάνετε μνημόσυνο με ξένα κόλλυβα, επειδή αυτήν την έκπτωση θα την επιβαρυνθεί ο ΕΛ.ΓΑ., τα έσοδα του οποίου είναι από τους αγρότες. Άρα, λοιπόν, πάλι τα φορτώνετε στους αγρότες.
     Τα υπόλοιπα θα τα πω στη δευτερολογία μου, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     ΑΝΤΩΝΗΣ ΣΚΥΛΛΑΚΟΣ: Συγγνώμη, κύριε Πρόεδρε, αλλά θέλουμε να πούμε ολοκληρωμένα την άποψή μας και για τα δεκαπέντε άρθρα. Δεχόμαστε να συζητηθούν «πακέτο» τα άρθρα, αλλά το οκτάλεπτο που ορίζεται ως χρόνος δεν φθάνει. Τουλάχιστον, επιτρέψτε στους εισηγητές να μιλήσουν με κάποια άνεση.
     ΠΡΟΕΔΡΕΥΩΝ (Ιωάννης Τραγάκης): Μα γι’ αυτό υπάρχει και κάποια ανοχή στους εισηγητές και, μάλιστα, στους εισηγητές των μικρότερων κομμάτων, γιατί έχουν λίγους ομιλητές.
     Θα έχετε και εσείς, κύριε Σκυλλάκο, την ευκαιρία να τα πείτε.
     Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, εξηγήσαμε στην επί της αρχής τοποθέτησή μας ότι είμαστε αντίθετοι με την απόφαση για την πλήρη αποδέσμευση, αναλύοντας και τις οικονομικές, αλλά και τις κοινωνικές συνέπειες της απόφασης αυτής. Θεωρούμε ότι το να ζητάει η Κυβέρνηση από τους αγρότες τις όποιες αλλαγές να γίνουν σταδιακά, με σύνεση, μελέτη δεδομένων και υπευθυνότητα, όπως αναφέρεται στην εισηγητική έκθεση, θα έλεγα ότι αποτελεί, τουλάχιστον, προσχηματική συμπεριφορά, ενώ αναγνωρίζει όλο και περισσότερο ότι ο κίνδυνος για την εγκατάλειψη της αγροτικής καλλιέργειας και της μείωσης της αγροτικής παραγωγής είναι μεγαλύτερος.
     Παράλληλοι δε στόχοι για παραγωγή ποιοτικών προϊόντων και τήρηση των περιβαλλοντικών κανόνων όλο και απομακρύνονται. Πιστεύουμε, όμως, ότι ούτε με τις προτεινόμενες ρυθμίσεις πρόκειται να πετύχουμε την εξυπηρέτηση των αγροτών και την προσαρμογή της νέας Κ.Α.Π. για τον απλούστατο λόγο ότι επαναλαμβάνονται αναποτελεσματικές συμπεριφορές του παρελθόντος. Επαναλαμβάνεται το προηγούμενο σχήμα της πολυδιάσπασης και επικάλυψης αρμοδιοτήτων, άρα και της αναποτελεσματικής προσαρμογής στη νέα Κ.Α.Π..
     Το κύριο πρόβλημα του Υπουργείου μέχρι τώρα είναι η συνεργασία των υπηρεσιών στα τρία διοικητικά επίπεδα, όπως είπα στην ομιλία μου επί της αρχής –Υπουργείο, Περιφέρειες, Νομαρχιακές Αυτοδιοικήσεις-  και η επανασύσταση των υπηρεσιών γεωργίας που υπάγονται διοικητικά στο Υπουργείο.
     Στην πράξη έχει γίνει φανερό ότι μετά τη διάσπαση των υπηρεσιών του Υπουργείου Γεωργίας στα τρία διοικητικά επίπεδα, παρατηρήθηκε αποδιοργάνωση των υπηρεσιών και αδυναμία συντονισμού τους.
     Υπάρχει σημαντικό έλλειμμα πληροφόρησης και υποστήριξης της παραγωγικής διαδικασίας των αγροτών. Η πρόταση για την αντιμετώπιση του θέματος παραμένει και είναι η επανίδρυση υπηρεσιών του Υπουργείου και στα τρία διοικητικά επίπεδα. 
     Τα προτεινόμενα Τοπικά Κέντρα Αγροτικής Ανάπτυξης, με τα οποία προσπαθεί να αντιμετωπίσει το έλλειμμα αυτό, δεν μπορούν να επιτύχουν το στόχο τους, αν δεν συνδεθούν και δεν συντονιστούν με τις άλλες αποκεντρωμένες υπηρεσίες του Υπουργείου σε μια ενιαία δομή και οργάνωση. Με ένα κέντρο κατά νομό είναι αδύνατο κατά τη γνώμη μας να ενημερώνονται οι χιλιάδες αγρότες της περιοχής. Δεν υπάρχει, δηλαδή, ένα στοιχειώδες οργανόγραμμα που θα προκύπτει από τις ανάγκες κάθε νομού και γεωργικής περιοχής. 
     Ας το επαναλάβω. Είναι ενδεικτικό ότι στην παράγραφο γ΄ του άρθρου 1 τα τοπικά κέντρα υπάγονται ως προς το συντονισμό, την εποπτεία, τον έλεγχο και την αξιολόγηση του έργου τους στο υπό σύσταση τμήμα εποπτείας της περιφέρειας, όταν λίγο πριν στην παράγραφο β΄ τα ίδια τα τοπικά κέντρα υπάγονται στη Διεύθυνση Γεωργικών Εφαρμογών του Υπουργείου Αγροτικής Ανάπτυξης και Τροφίμων. 
     Όλο αυτό το μπέρδεμα –επιτρέψτε μου την έκφραση- θα λυθεί με κοινή υπουργική απόφαση που θα εξειδικεύει τις αρμοδιότητες. Αδυνατούμε, όμως, να παρακολουθήσουμε τη λογική του νομοσχεδίου, όταν μάλιστα αυτά τα διοικητικά και οργανωτικά σχήματα έχουν αποτύχει στην πράξη. Με την αλληλοκάλυψη αρμοδιοτήτων και ρόλων σε αντικείμενα που διαχειρίζονται παράλληλα τα τοπικά κέντρα, οι διαπιστευμένοι αγροτικοί σύμβουλοι, ακόμη και οι αγροφύλακες, όπως προβλέπεται στο σχέδιο νόμου, δεν πρόκειται να επιτύχουν τους στόχους για την προσαρμογή της νέας Κ.Α.Π..
     Γεννάται, λοιπόν, το ερώτημα, τι εξυπηρετούν οι διαπιστευμένοι αγροτικοί σύμβουλοι και τι ακριβώς σημαίνει το ότι –μεταφέρω ακριβώς τη διατύπωση- «υποβοηθούν τις υπηρεσίες του Υπουργείου στην εφαρμογή των προγραμμάτων». Αδυνατούμε να αντιληφθούμε, με δεδομένη αυτήν την ασάφεια, τι ακριβώς εννοείτε με αυτό που αναφέρετε στο σχέδιο νόμου.
     Στο άρθρο 2 προωθείται ρύθμιση που αλλάζει το καθεστώς αμοιβής των μηχανικών για μελέτη και επίβλεψη κατασκευών πρώτης κατοικίας για τους νέους αγρότες έως σαράντα ετών, αλλά και άλλων κατασκευών ακαθορίστου εμβαδού. 
     Εδώ, όπως αντιλαμβάνεστε, πρόκειται για μια ασαφή ρύθμιση, γιατί ανοίγει το δρόμο να κτιστούν ακόμη και γεωργικές βιομηχανίες ή τουριστικές εγκαταστάσεις, ανεξάρτητα από τους όρους και τις προϋποθέσεις των πολεοδομικών σχεδίων μόνο με την έγκριση της μελέτης βιωσιμότητας. Νομίζω ότι πρέπει να αποσαφηνιστεί, γιατί είναι άλλο η πρώτη κατοικία και είναι άλλο η κατασκευή ακαθορίστου, επαναλαμβάνω, εμβαδού κατασκευών. 
     Νομίζω ότι εδώ δημιουργείται, κύριε Υπουργέ, ένα πρόβλημα, διότι έτσι ανοίγει ο δρόμος για επιπτώσεις που θα έχει στο περιβάλλον μια παράνομη και ανεξέλεγκτη οικοδόμηση, αφού δεν θα εξασφαλίζονται οι άλλες προϋποθέσεις της πολεοδομικής νομοθεσίας.
     Στο άρθρο 3, επειδή η διαδικασία του αναδασμού και κυρίως η μεγαλύτερη αποδοχή από τους ενδιαφερομένους των προτάσεων του Τμήματος Αναδασμού-Εποικισμού της οικείας περιφέρειας εξαρτάται εκτός των άλλων και από την ποιότητα των αναδιανεμομένων εδαφών, εμείς κρίνουμε σκόπιμο να υπάρχει και εδαφολογική μελέτη για την αντίστοιχη αξιολόγηση. Για την καλύτερη εφαρμογή προτείνουμε τη συμμετοχή στην επιτροπή αναδασμού και στην επιτροπή εμπειρογνωμόνων ενός γεωπόνου εδαφολόγου, ερευνητή του Εθνικού Ιδρύματος Αγροτικής Έρευνας του πλησιεστέρου στην περιοχή εδαφολογικού ινστιτούτου με τον αναπληρωτή του.
     Άρθρο 5. Το νομοσχέδιο εδώ αντιμετωπίζει πιστεύουμε με προχειρότητα και χωρίς να λαμβάνει υπ΄όψιν τις ποιότητες που θα προκύψουν στην πράξη, τη ρύθμιση για σύσταση αυτοτελούς Υπηρεσίας Ελέγχου Εισαγομένων Αγροτικών Προϊόντων. Ας το επαναλάβουμε και αυτό. Η ρύθμιση είναι προβληματική. Δεν μπορεί κράτος-μέλος της Κοινότητας να διενεργεί ελέγχους μόνο για τα εισαγόμενα αγροτικά προϊόντα, χωρίς οι έλεγχοι αυτοί να εφαρμόζονται και σε διακινούμενα εκτός της χώρας και εξαγόμενα απ’ αυτήν αγροτικά προϊόντα. Δεν μπορεί κάποιο κράτος-μέλος να θεσπίσει προσθέτους ελέγχους, όπως προβλέπεται στην παράγραφο 1β΄του άρθρου αυτού, γιατί η ρύθμιση αυτή κατά τη γνώμη μας είναι αντίθετη με τις κοινοτικές οδηγίες και τις συμφωνίες του Παγκοσμίου Οργανισμού Εμπορίου.
     Οι προτεινόμενοι έλεγχοι εμπίπτουν στις αρμοδιότητες άλλων υπηρεσιών του Υπουργείου και η επικάλυψη αυτή θα επιφέρει σύγχυση και αντιπαράθεση, όπως πιστεύουμε, των ίδιων των υπηρεσιών. Οι προτεινόμενοι έλεγχοι μπορούν να αντιμετωπιστούν με ισχυροποίηση των υπηρεσιών που υπάρχουν και συγκεκριμένα με την καλύτερη στελέχωση αυτών, την κατάλληλη υποδομή, κτιριακές εγκαταστάσεις, εξοπλισμός και το συντονισμό των συναρμοδίων υπηρεσιών.
     Ποια είναι, λοιπόν, η σκοπιμότητα αυτής της υπηρεσίας ελέγχου, όταν ήδη υπάρχει στη νομαρχία ανάλογη υπηρεσία η οποία, εφόσον στελεχωθεί επαρκώς, θα μπορούσε να φέρει σε πέρας το έργο των ελέγχων και στον τομέα των εισαγομένων αγροτικών προϊόντων;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     Κύριε Πρόεδρε, θα ήθελα να πάρω και το χρόνο της δευτερολογίας μου. 
     ΠΡΟΕΔΡΕΥΩΝ (Ιωάννης Τραγάκης): Βεβαίως, κύριε Κουβέλη. 
     ΦΩΤΗΣ ΚΟΥΒΕΛΗΣ: Ο κύριος Υπουργός, όπως είπα και χθες, έχει ανάγκη μιας αυτοτελούς υπηρεσίας για την αποκλειστική και προσωπική του ενημέρωση; Επαναλαμβάνω πως, προφανώς, όχι. 
     Ως προς τα άρθρα 6 και 7, που αφορούν ρυθμίσεις για τις αγροτικές συνεταιριστικές οργανώσεις, θεωρούμε ότι το ζήτημα της λειτουργίας, της οικονομικής κατάστασης και της εν γένει συνεταιριστικής οργάνωσης, είναι εξαιρετικά σοβαρό, πρέπει να εξεταστεί συνολικά και συστηματικά και όχι με πρόχειρες όσο και αποσπασματικές και αμφιβόλου αποτελεσματικότητας ρυθμίσεις. 
     Κύριε Υπουργέ, προτείνουμε, λοιπόν, επειδή ακριβώς αξιολογούμε ως μεγάλης σοβαρότητος το ζήτημα, να αποσυρθούν από το σχέδιο νόμου τα εν λόγω άρθρα και να έρθει ένα ξεχωριστό νομοθετικό κείμενο στη Βουλή, μετά από επαρκή προετοιμασία και συνεργασία όλων των εμπλεκομένων φορέων, λαμβάνοντας, βέβαια,  υπ’ όψιν και το ν.2810 του έτους 2000. 
     Κυρίες και κύριοι συνάδελφοι, θα επαναλάβω, αναφορικά με τις συνεταιριστικές οργανώσεις, ό,τι είπα και χθες. Εδώ μας χρειάζεται να ανακαλύψουμε τον «Αγροτικό ΚΑΠΟΔΙΣΤΡΙΑ» και να προχωρήσουμε σε συνενώσεις με σοβαρότητα, με μελέτη και, βεβαίως, με την αναγκαία συναίνεση και διαμόρφωση μιας σύγχρονης συνείδησης για το συνεταιρισμό, διότι η παλαιά συνείδηση, η οποία έχει διαμορφωθεί στο χώρο των αγροτών, χρειάζεται ανανέωση και, προφανώς, και αντιστοίχιση προς τις σύγχρονες παραγωγικές και γενικότερα οικονομικές ανάγκες. 
     Το άρθρο 8 αφορά το σύστημα παροχής συμβουλών στις αγροτικές εκμεταλλεύσεις σε ζητήματα διαχείρισης και ορθών γεωργικών και περιβαλλοντικών πρακτικών που έχουν σχέση με την πολλαπλή συμμόρφωση. Δυστυχώς, προτεραιότητα υπαγωγής στο σύστημα έχουν μόνον όσοι λαμβάνουν επιδοτήσεις πάνω από 15.000 ευρώ το χρόνο. Το σύστημα στηρίζεται από πόρους που εξοικονομούνται από τις περικοπές των επιδοτήσεων στο διάστημα 2006-2013 και αποτελεί άδικη μεταχείριση των παραγωγών που έχουν επιδοτήσεις μεταξύ 5.000 και 15.000 ευρώ και οι οποίοι αποτελούν τον κύριο όγκο των μεσαίων αγροτών.
     Σύμφωνα με το άρθρο 9, οι σύμβουλοι θα είναι ιδιώτες γεωτεχνικοί με οργανωμένα γραφεία. Είμαστε αντίθετοι με τη συγκεκριμένη ρύθμιση, γιατί το αναπτυξιακό ζήτημα γίνεται υπόθεση των ιδιωτικών γραφείων. 
     Από την άλλη πλευρά, το όλο σύστημα της αγροτικής συμβουλευτικής στήριξης κατακερματίζεται μεταξύ: πρώτον, των Τοπικών Κέντρων Αγροτικής Ανάπτυξης, δεύτερον, του συστήματος παροχής συμβουλών στις αγροτικές εκμεταλλεύσεις, τρίτον, του θεσμού διαπιστευμένων αγροτικών συμβούλων και τέταρτον, των διευθύνσεων αγροτικής ανάπτυξης και κτηνιατρικής των νομαρχιακών αυτοδιοικήσεων. Γι’ αυτό θεωρούμε αναγκαία τη συνολική επανεξέταση του ζητήματος συμβουλευτικής στήριξης με κεντρικό το ρόλο του Υπουργείου Αγροτικής Ανάπτυξης και Τροφίμων, αξιοποιώντας τις θετικές εμπειρίες του παρελθόντος.
     Άρθρο 13. Αυτό που προέχει, είναι ότι τα προγράμματα εκπαίδευσης και κατάρτισης, ιδιαίτερα των νέων αγροτών, πρέπει να είναι δωρεάν για να έχουμε άμεσα αποτελέσματα. Ως προς την οργάνωση θα πρέπει να επανεξεταστεί το θέμα και ενδεχομένως να κριθεί η αναγκαιότητα της λειτουργίας του.
     Άρθρο 14. Για το ρόλο του ΕΘ.Ι.ΑΓ.Ε., όπως περιγράφεται και σε αυτό το νομοσχέδιο στην παράγραφο 1, δεν υπάρχει αντίρρηση, αφού αυτό το κείμενο αυτούσιο περιλαμβάνεται σε κάθε νομοσχέδιο που έρχεται για ψήφιση. Ουδέποτε, όμως, τέθηκε σε εφαρμογή, γιατί οι πολιτικές και διοικητικές ηγεσίες του Υπουργείου Αγροτικής Ανάπτυξης και Τροφίμων, με βάση τη γνώμη που καλώς ή κακώς σχηματίζουν, συμπεριφέρονται σχεδόν με περιφρόνηση προς το ΕΘ.Ι.ΑΓ.Ε.. Αν δεν αποδοθεί στο ΕΘ.Ι.ΑΓ.Ε. ο ρόλος για τον οποίο ιδρύθηκε, ούτε και το παρόν νομοσχέδιο στο συγκεκριμένο θέμα θα έχει επιτυχία. 
     Κύριε Υπουργέ, ζητώ την προσοχή σας για το άρθρο 14 παράγραφος 2. Εμείς λέμε ότι ως πρόεδρος μπορεί να ορίζεται εν ενεργεία καθηγητής που θα δικαιούται μόνον της μεγαλύτερης αμοιβής που θα προέρχεται από τις θέσεις που κατέχει, χωρίς να λαμβάνεται υπ’ όψιν η μερική απασχόληση, εφόσον ο καθηγητής σέβεται την ακαδημαϊκή του καριέρα και θέλει να παραμείνει πλήρους απασχόλησης.
     Μπορεί έτσι να εκτελέσει με τον καλύτερο τρόπο τα καθήκοντά του και να μπορεί να κριθεί γι’ αυτό. 
     Γνωρίζετε προβλήματα που έχουν δημιουργηθεί με την προηγούμενη ρύθμιση, προβλήματα τα οποία πολλές φορές οδήγησαν και σε παραιτήσεις ικανών και άξιων ανθρώπων από τη θέση του προέδρου του ΕΘ.Ι.Α.Γ.Ε.
     Για το άρθρο 15 δεν μπορώ να καταλάβω τη ρύθμιση. Φοβάμαι ότι είναι μία φωτογραφική διάταξη και δεν ξέρω τι εξυπηρετεί.
     Στο άρθρο 18 ο Ο.Π.Ε.Γ.Ε.Π. να μην εκτελεί πρωτοβάθμιους ελέγχους, αλλά αυτό να είναι αποκλειστικό δικαίωμα των νομαρχιακών …
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μιλάει για αύξηση προσωπικού το άρθρο 15. 
     ΦΩΤΗΣ ΚΟΥΒΕΛΗΣ: Δεν μπορώ να καταλάβω γιατί κάνετε αυτήν τη ρύθμιση. Δεν είναι μόνο αύξηση προσωπικού, αν ενθυμούμαι καλώς είναι και διαφορετική ρύθμιση προσόντων. Επιφυλαχθείτε να το δείτε –νομίζω ότι είναι στην πρώτη παράγραφο- και μου απαντάτε.
     Στο άρθρο 20 νομίζω ότι καταστρατηγείται μία από τις διατάξεις του ν.3208 ως προς την προβλεπόμενη χρηματοδότηση έργων και εργασιών για την ανάπτυξη και την προστασία των δασικών οικοσυστημάτων. 
     Κύριε Πρόεδρε, έχω ολοκληρώσει τις αναφορές μου στο πλαίσιο του χρόνου, τελειώνοντας όμως θα ήθελα να σας πω, κύριε Υπουργέ, ένα ζήτημα το οποίο δεν αναφέρεται, βεβαίως, στο νομοθέτημα, αλλά είναι συναφές. Έχει περιέλθει σε γνώση μου μία πρόταση της Νομαρχιακής Αυτοδιοίκησης Ροδόπης-Έβρου, πρόταση η οποία έχει σταλεί και σε εσάς, για τη δημιουργία ταμείου υδατικών πόρων. Η πρόταση έχει σημαντικό ενδιαφέρον. Θα έλεγα ότι όταν μιλάμε για την ανάπτυξη της γεωργίας δεν πρέπει να παραλείπουμε το μεγάλο ζήτημα των υδατικών πόρων. Η πρόταση αυτή που σας έχει σταλεί από τη Νομαρχιακή Αυτοδιοίκηση Ροδόπης-Έβρου πρέπει να τύχει της προσοχής σας και της προσοχής όλων μας, αφού άλλωστε είναι μία πρόταση, η οποία απευθύνεται, εκτός από την Κυβέρνηση, και σε όλα τα κόμματα του ελληνικού Κοινοβουλίου. 
     Καταθέτω, κύριε Πρόεδρε, αυτήν την πρόταση.
      Έχω ολοκληρώσει και σας ευχαριστώ. 
     (Στο σημείο αυτό ο Βουλευτής κ. Φώτης Κουβέλης καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Θα ήθελα και εγώ από την πλευρά μου να παρακαλέσω τον κύριο Υπουργό να δει με πολλή προσοχή αυτήν την πρόταση.
     Ο συνάδελφος κ. Χατζημιχάλης έχει το λόγο.
     ΦΩΤΗΣ ΧΑΤΖΗΜΙΧΑΛΗΣ:  Ευχαριστώ πολύ, κύριε Πρόεδρε.
     Στη διάρκεια της χθεσινής αλλά και της σημερινής συζήτησης, κάποιοι συνάδελφοι της Συμπολίτευσης επιμένουν να μας φέρνουν στο παρελθόν, από τον πρώτο ομιλητή της χθεσινής συνεδρίασης,  μέχρι τον τελευταίο –εννοώ της Συμπολίτευσης- σήμερα. 
     Ακούστε, κύριοι συνάδελφοι, για να το κλείσουμε μία και καλή αυτό το θέμα. Αν επιμένετε στο να επαναφέρετε διαρκώς την πολιτική του ΠΑ.ΣΟ.Κ. από το 1981 μέχρι σήμερα, δηλαδή το τι κάναμε τα είκοσι χρόνια, θα πρέπει να πάτε ένα χρόνο πίσω για να θυμηθείτε τι γινόταν πριν από είκοσι ένα χρόνια. Τι γινόταν στη διάρκεια της διακυβέρνησης της χώρας από την παράταξή σας με διαφορετικά ονόματα «Συναγερμός», «Λαϊκό Κόμμα», «Ε.Ρ.Ε.», «Νέα Δημοκρατία» κ.λπ. Θα είναι μία πολύ επώδυνη συζήτηση.
     Επί είκοσι χρόνια οι Έλληνες αγρότες μας στήριζαν. Αποδέχονταν την πολιτική μας και επανεξέλεγαν το ΠΑ.ΣΟ.Κ. για είκοσι χρόνια. Τώρα διαφοροποιήθηκαν -κατά τις δικές σας εκτιμήσεις- επειδή πίστεψαν τις υποσχέσεις σας. Υποσχέσεις χωρίς αντίκρισμα, ψεύτικες, που παραπλάνησαν τον ελληνικό λαό και τους Έλληνες αγρότες. Γι’ αυτό και σήμερα υπάρχει αυτή η κατάσταση στην ύπαιθρο. Γι’ αυτό και οι συνδικαλιστές σας έχουν ξεσηκωθεί και καταφέρονται κατά του Υπουργού και της Κυβέρνησής σας. Γι’ αυτό και οι συνάδελφοι των αγροτικών περιοχών δυσκολεύονται να επισκεφθούν τα χωριά και να συνομιλήσουν με τους αγρότες. Γι’ αυτό εν τέλει αυτό το νομοσχέδιο που συζητάμε σήμερα στη Βουλή δεν αφορά, δεν ενδιαφέρει, πολύ περισσότερο δεν έχει συνεπάρει, δεν έχει εφησυχάσει κανέναν από τους αγρότες της ελληνικής υπαίθρου. 
     Αναφερόμαστε σε ένα νομοσχέδιο το οποίο θα έπρεπε να είναι τομή. Και αντί για τομή είναι μία πομφόλυγξ. Δεν κάνει τίποτα άλλο παρά να δημιουργήσει καινούργιες γραφειοκρατικές δομές με ψήγματα κάποιων ψευτορυθμίσεων, που όμως δεν είναι αυτό που έχει ανάγκη σήμερα η χώρα και οι Έλληνες παραγωγοί. 
     Είπαμε και χθες ότι ο αγροτικός τομέας βρίσκεται σε μία καμπή. 
     Χρειάζεται βαθιές τομές γιατί είναι νέο το περιβάλλον. 
     Τελευταία, κάποιος συνάδελφος αναφέρθηκε και πάλι στην εικοσαετία και είπε «μα έπρεπε να τα είχατε κάνει εσείς αυτά». Δεν κατάλαβε ότι η Κ.Α.Π. ψηφίστηκε πριν από δύο χρόνια. Η Κοινή Αγροτική Πολιτική πρέπει να εφαρμοστεί σήμερα. Είναι ένα καινούργιο πλαίσιο. Είναι καινούργιοι ορίζοντες που ανοίγουν αν την αξιοποιήσουμε  ή είναι καταβαράθρωση της ελληνικής γεωργίας, αν την κακοδιαχειριστούμε. Αυτό δεν υπήρχε πριν από είκοσι χρόνια ή πριν από δέκα ή πριν από πέντε.
     Δεν μπορεί, λοιπόν, με προχειρότητες να προσπαθείτε να δημιουργήσετε εντυπώσεις και, κυρίως, να συνεχίζετε να παραπλανάτε τους Έλληνες παραγωγούς. 
     Είπατε ότι είναι νομοσχέδιο τομή. Σε τι θέματα είναι συνεπές αυτό το νομοσχέδιο; Οι Έλληνες παραγωγοί χρειάζονται ενημέρωση, χρειάζονται σύστημα ενημέρωσης, χρειάζονται τον γεωπόνο, τον γεωτεχνικό, τον κτηνίατρο δίπλα στην εκμετάλλευσή τους. Το κάνει αυτό το Υπουργείο Γεωργίας με το σημερινό νομοσχέδιο; 
     Τι στηρίζετε, συνάδελφοι της Συμπολίτευσης; Τι θα πάτε να πείτε στους Έλληνες παραγωγούς; Ότι φτιάξαμε Τοπικά Κέντρα Αγροτικής Ανάπτυξης, όπου βάζουμε ένα -σε σύνολο εξήντα πέντε- επικεφαλής και στη συνέχεια θα αποσπάσουμε δυο-τρεις από τις νομαρχίες, θα στήσουμε ένα κέντρο στην έδρα του νομού και σε λίγο ίσως και στην έδρα κάποιων επαρχιών –αυτό δεν το διευκρινίζει ο κύριος Υπουργός, ούτε το νομοσχέδιο- και θα πηγαίνουν οι παραγωγοί εκεί στην έδρα του νομού για να ενημερωθούν;
     Ταυτόχρονα στην έδρα του νομού θα πηγαίνουν για να ενημερωθούν και από τις Διευθύνσεις Αγροτικής Ανάπτυξης που υπάρχουν ήδη στις νομαρχίες των οποίων οι αρμοδιότητες εξακολουθούν –και επαίρεται γι’ αυτό ο Υπουργός- να είναι  οι ίδιες. Λέει δηλαδή, «δεν θίγουμε τη Νομαρχιακή Αυτοδιοίκηση, ό,τι έκαναν μέχρι τώρα θα συνεχίζουν να κάνουν». Δημιουργείται μια καινούργια δομή η οποία δεν λέει τι αρμοδιότητες ακριβώς θα έχει και πως θα παρεμβαίνει, θα ενημερώνει, θα πληροφορεί και θα καθοδηγεί τους Έλληνες παραγωγούς. Και αυτό θα το δούμε με προεδρικά διατάγματα, με υπουργικές αποφάσεις όταν ολοκληρωθούν αυτές οι δομές. Πότε θα ολοκληρωθούν; Διαβάστε καλύτερα τα άρθρα και μην προσπαθείτε επικοινωνιακά να δημιουργήσετε εντυπώσεις.
     Θα αποσπαστούν οι υπάλληλοι, αφού ρυθμιστούν οι αρμοδιότητες με προεδρικό διάταγμα. Βάλε ένα χρόνο. Θα αποσπαστούν οι υπάλληλοι από τις νομαρχίες, γύρω στους εξακόσιους πενήντα, οι οποίοι μετά μπορούν να ανανεώσουν τη θητεία τους για δύο χρόνια ακόμα. Άρα, όχι μόνιμο προσωπικό, όχι νέοι γεωπόνοι οι οποίοι θα βγουν με όρεξη να ενημερώνουν τους παραγωγούς. Θα τους πάρουν από τη Νομαρχιακή Αυτοδιοίκηση που εξακολουθεί να έχει τις ίδιες αρμοδιότητες, θα αποσπάσουν μερικά καλά παιδιά «δικά μας» στα  Τοπικά Κέντρα Αγροτικής Ανάπτυξης και αυτοί θα κάθονται στα γραφεία και θα περνάνε οι αγρότες για να πάρουν την ενημέρωσή τους. 
     Παράλληλα θα υπάρχει το σύστημα συμβούλων ιδιωτικών εταιρειών. Οι ιδιώτες θα πάνε να ενημερώσουν. Ποιος θα καθορίσει τα κριτήρια; Ο Υπουργός με υπουργική απόφαση. Αδιαφάνεια στο νομοσχέδιο. Ποιος θα πιστοποιήσει αυτές τις ιδιωτικές εταιρείες; Ο Υπουργός με απόφασή του. Αδιαφάνεια για δεύτερη φορά. Και μαζί με αυτό το σύστημα συμβούλων θα υπάρχει και ένα καινούργιο σύστημα, διαπιστευμένοι γεωπόνοι, εξουσιοδοτημένοι κτηνίατροι. Θεσμός που πιθανόν χρειάζεται. Θα είναι ιδιώτες. Ποιος θα τους πληρώνει; Με προεδρικό διάταγμα. Πότε; Μετά από ένα χρόνο. Πότε θα εφαρμοστεί το νομοσχέδιο; Και επειδή έχει αυτές τις ατέλειες, βγαίνει ο Υπουργός και λέει ότι: «θα φέρουμε νέο νομοσχέδιο». Βεβαίως, δεκαοκτώ μήνες κάνατε για να φέρετε ένα νομοσχέδιο. Μετά από δεκαοκτώ μήνες θα φέρετε ένα άλλο νομοσχέδιο και φτάσαμε έτσι στο τέλος της τετραετίας. Τα προβλήματα όμως, όπως σε όλους τους τομείς της κυβερνητικής σας πολιτικής, παραπέμπουν για το τέλος της τετραετίας. Αλλά οι αγρότες δεν μπορούν να σας περιμένουν πότε θα ξυπνήσετε για να καταλάβετε τα προβλήματα και να τα αντιμετωπίσετε. 
     Ξέρετε τι άλλο κάνετε στα άρθρα που δεν φαίνεται; Ο κ. Καραμανλής είπε στην έκθεση της Θεσσαλονίκης –το λέει παντού, το έλεγε και πριν από τις εκλογές με το στομφώδες αυτό ύφος- «περιορισμό στις σπατάλες, περιορισμό των δαπανών των οργανισμών του δημοσίου». 
     Γιατί δεν άκουσα κανένα συνάδελφο να λέει: «κύριοι Υπουργοί, χρειάζονται οι αυξήσεις των μελών των διοικητικών συμβουλίων που περνάτε με το νομοσχέδιό σας», χωρίς να το καταλάβει κανένας συνάδελφος;
     Κανένας δεν το έχει καταλάβει. Βάζω στοίχημα. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πόσες κενές θέσεις μελών διοικητικών συμβουλίων έχουμε εμείς τώρα, κύριε συνάδελφε; 
     ΦΩΤΗΣ ΧΑΤΖΗΜΙΧΑΛΗΣ: Έχετε κενές θέσεις; Δεν το ξέρω.  
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πολλές. 
     ΦΩΤΗΣ ΧΑΤΖΗΜΙΧΑΛΗΣ: Δεν το ξέρω. 
     ΙΩΑΝΝΗΣ ΔΡΙΒΕΛΕΓΚΑΣ: Τότε γιατί τις αυξάνετε; 
     ΦΩΤΗΣ ΧΑΤΖΗΜΙΧΑΛΗΣ: Ακούστε, κύριοι συνάδελφοι. Ο κύριος Υπουργός λέει ότι έχει κενές θέσεις στα διοικητικά συμβούλια των οργανισμών. Αφού έχετε κενές θέσεις, κύριε Υπουργέ, τότε γιατί με το νόμο σας τις αυξάνετε;Στον  Ο.Γ.Ε.Ε.Κ.Α. «ΔΗΜΗΤΡΑ» υπάρχουν στο Δ.Σ.  δύο εκπρόσωποι του Υπουργού. Είναι εννεαμελές. Ο Υπουργός έχει δύο εκπροσώπους και δυο αναπληρωματικούς. Τώρα, που έχει κενές θέσεις προσθέτει άλλα δύο μέλη και δύο αναπληρωματικά. Άλλους τέσσερις δηλαδή. 
     Στο ΕΘ.Ι.Α.ΓΕ ο Υπουργός προσθέτει άλλους δύο τακτικούς και δύο αναπληρωματικούς. 
     Στον Οργανισμό Γάλακτος έχει δύο συν δύο, τέσσερις δηλαδή εκπροσώπους ο Υπουργός. Προσθέτει άλλους δύο, συν δύο αναπληρωματικούς. Άλλους τέσσερις δηλαδή. 
     Στον ΕΛΓΑ έχει εκπροσώπους. Προσθέτει άλλους δύο τακτικούς και δύο αναπληρωματικούς. 
     Στον Οργανισμό Κωπαΐδας -που κάποιος είπε ότι δεν λειτουργεί στην περιφέρειά του, γιατί υπάρχει, πού υφίσταται- προσθέτει άλλους δύο, καθώς και στον Ασωπό Κορινθίας. Σύνολο είκοσι τέσσερις. 
     Κόστος; Ψάξτε την έκθεση του Γενικού Λογιστηρίου. Περιορισμός των σπαταλών του δημοσίου! Περιορισμός στις δημόσιες δαπάνες! Εξοικονόμηση πόρων! Το σπάταλο κράτος του ΠΑΣΟΚ! Αυτό είναι ρουσφετολογική πολιτική. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στο δεκαοκτάμηνο δώσαμε πολύ λιγότερα λεφτά από τα δικά σας. 
     ΦΩΤΗΣ ΧΑΤΖΗΜΙΧΑΛΗΣ: Σ’ αυτά δεν τοποθετείστε. 
     Το νομοσχέδιο τι άλλο κάνει; Δημιουργεί στο Υπουργείο επιτροπές για την απλούστευση των διαδικασιών. Οι υπηρεσίες του Υπουργείου τι κάνουν; Κοιμούνται; Και χρειάζεται επιτροπές από δικηγόρους, από μέλη ΔΕΠ όπως λέγει το ίδιο το νομοσχέδιο; 
     Με το νομοσχέδιο δημιουργούνται επιτροπές για τη νομοτεχνική επεξεργασία σχεδίων νόμων. Δηλαδή οι υπηρεσίες τι κάνουν; Οι γενικοί διευθυντές –δεν τους έχουν ακόμα, θα τους βάλουν- τι κάνουν; Δεν κάνουν νομοτεχνική επεξεργασία των νομοσχεδίων; Πρέπει να πάρει δικηγόρους, να πάρει μέλη Δ.Ε.Π.; Αυτό κάνετε. 
     Μα, εδώ, κύριοι συνάδελφοι της επαρχίας, που ξέρετε,  ορίζουμε γνωμοδοτικές επιτροπές στους Τ.Ο.Ε.Β. τώρα, που ξέρουμε ότι αυτοί οι οργανισμοί έπρεπε να καταργηθούν. Και έπρεπε να καταργηθούν γιατί εδώ και ενάμισι με δύο χρόνια έχει ψηφιστεί νόμος για τους υδατικούς πόρους για την προστασία τους και για τη διαχείρισή τους. Έπρεπε να φτιαχτεί αυτό που όλοι μαζί διεκδικούσαμε χρόνια τώρα, δηλαδή ενιαίος φορέας για τη διαχείριση των υδατικών πόρων, περιφερειακοί φορείς για τη διαχείριση των υδατικών πόρων και όλες αυτές οι υπηρεσίες να ενσωματωθούν σ’ αυτόν τον ενιαίο φορέα. Αντί να  υλοποιήσουμε αυτό το νομοσχέδιο και να ρυθμίσουμε θέματα υδατικών πόρων ,που ξέρουμε όλοι πόσο πονάει η ύπαιθρος, φτιάχνουμε γνωμοδοτικές επιτροπές! Επιπλέον, δηλαδή, δαπάνες. 
     Λύνουμε το θέμα των αναδασμών; Μα δεν πήρατε είδηση ότι όλο το άρθρο που αφορά το θέμα των αναδασμών είναι ένα συγκεκριμένο σημείο; Ποιο είναι το θέμα των αναδασμών; Για να το λύσουμε τι χρειάζονται; Πόροι και ενίσχυση των μηχανισμών. Τι κάνουμε εδώ τώρα; Δεν διασφαλίζουμε πόρους, δεν ενισχύουμε τους μηχανισμούς, αλλά δίνουμε τη δυνατότητα στους ιδιώτες να προχωρήσουν μελέτες για τους αναδασμούς. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε ολοκληρώστε. 
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, με συγχωρείτε. Κάναμε μία συμφωνία. 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει καμία συμφωνία. 
     ΕΥΑΓΓΕΛΟΣ ΑΡΓΥΡΗΣ: Είπαμε, κύριε Πρόεδρε, να συζητήσουμε όλα τα άρθρα σε μια ενότητα, αλλά με κάποια άνεση χρόνου. 
     ΠΡΟΕΔΡΕΥΩΝ (Ιωάννης Τραγάκης): Υπάρχει άνεση. Ο κύριος συνάδελφος έχει φθάσει στα δέκα λεπτά. 
     Ολοκληρώστε, κύριε συνάδελφε. 
     ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε. 
     Δεν άκουσα τους συναδέλφους της Συμπολίτευσης σήμερα να διαμαρτύρονται και συγκεκριμένα γιατί, αγαπητέ συνάδελφε εισηγητή της Συμπολίτευσης, αποδέχεται το κόμμα σας να μπει χέρι στο Ταμείο Δασών; 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Μέχρι τώρα όλες οι πτέρυγες της Βουλής ήθελαν να υπάρχει ειδικός λογαριασμός για την ανάπτυξη, την προστασία των δασών, για τις αναδασώσεις που έχει ανάγκη η χώρα κλπ. Το κάναμε εμείς. Καθυστερημένα; Έστω καθυστερημένα. Το κάναμε με νόμο. Συμφωνήσατε όταν το ψηφίσαμε, ειδικά αυτό το σημείο. 
     Ο κ. Μπέσης, που τώρα αναλαμβάνει Πρόεδρος ενός ιδρύματος- πολύ σωστά, δικαίως ή αδίκως, δεν με ενδιαφέρει, δεν κρίνω τον άνθρωπο- ως συνδικαλιστικής ήταν εδώ πέρα και στήριζε αυτήν την πολιτική. Το ψηφίσαμε. Γιατί δέχεστε σήμερα απ’ αυτό το ταμείο να φεύγουν πόροι και να πηγαίνουν όπου θέλει ο Υπουργός και όχι για την ανάπτυξη, την προστασία των δασών, τις αναδασώσεις και τα έργα υποδομής που χρειάζεται η χώρα κ.λπ.; 
     Όλα αυτά τα στοιχεία δείχνουν ότι αυτό το νομοσχέδιο αντί να είναι ένα νομοσχέδιο που θα δώσει ώθηση στον αγροτικό τομέα, που θα εμπνεύσει, που θα καθοδηγήσει, αν θέλετε που θα συνεγείρει τους παραγωγούς για να τους οδηγήσει σε μια συγκεκριμένη κατεύθυνση, νέα κατεύθυνση, νέα προοπτική, αντί να μπούμε και να απαντήσουμε σε προκλήσεις μιας νέας εποχής που τώρα είναι η αφετηρία της, τι κάνει; Μίζερες μικρορυθμίσεις και ρουσφετάκια για ψιλοεξυπηρετήσεις που δε λύνουν όμως το πρόβλημα. Και θέλετε αυτό το νομοσχέδιο να γίνει αποδεκτό από τους παραγωγούς. Και θέλετε αυτό το νομοσχέδιο να το στηρίξουμε. Εμείς δεν σας κάνουμε τη χάρη στη Βουλή, λυπάμαι που θα το δείτε σύντομα, δεν σας κάνουν τη χάρη και οι αγρότες, μόνο που πληρώνουν τα αποτελέσματα της ανεπάρκειας της πολιτικής σας. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζημιχάλη που ήταν και πρώην Υφυπουργός Γεωργίας, εδικαιούτο και μία άνεση χρόνου.
     ΦΩΤΗΣ ΧΑΤΖΗΜΙΧΑΛΗΣ: Σας ευχαριστώ για την ανοχή σας, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Όσο μπορεί το κάνει το Προεδρείο αυτό.
     Ο κ. Γεώργιος Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, ο αγροτικός τομέας αναμφίβολα αποτελεί ένα χώρο με ευρύτερα πιστεύω και ιδιαίτερα χαρακτηριστικά, αφού πέρα από την καθαρά του οικονομική διάσταση αποτυπώνει, αφ’ ενός μεν το φυσικό όσο και το κοινωνικό, πολιτιστικό αλλά θα έλεγα και ιστορικό περιβάλλον μιας χώρας. 
     Για τη χώρα μας ιδιαίτερα ο αγροτικός τομέας αποτελεί αναμφίβολα εθνικό κεφάλαιο, αφού εκτός των άλλων συνδέεται άμεσα με ένα μεγάλο μέρος του πληθυσμού. Επομένως, επιβάλλεται να εξασφαλίζεται αφ’ ενός μεν ένα ικανοποιητικό επίπεδο διαβίωσης, αφ’ ετέρου ένας σταθερός ρυθμός ανάπτυξης του όλου τομέα. Επομένως, η θέσπιση, η δημιουργία και η εφαρμογή της Κοινής Αγροτικής Πολιτικής από την Ευρωπαϊκή Ένωση, τότε Ευρωπαϊκή Οικονομική Κοινότητα, ήταν για μας πιστεύω μιας πρώτης τάξεως ευκαιρία ώστε αυτές οι επιδιώξεις να υλοποιηθούν. 
     Τι σημαίνει αλήθεια για μας η Κοινή Αγροτική Πολιτική; Για την Ελλάδα, η Κοινή Αγροτική Πολιτική μεταφράζεται σε είκοσι πέντε περίπου χρόνια γενναίων οικονομικών ενισχύσεων από την πλευρά της Ευρωπαϊκής Ένωσης. 
     Δόθηκε, κυρίες και κύριοι συνάδελφοι, στη χώρα μας η δυνατότητα και χρήμα να εισπράξει αρκετό και χρόνο πολύ να έχει ώστε να προσαρμοστεί στις ραγδαίες μεταβολές που συνέβησαν από το 1981 που μπήκαμε στην Ευρωπαϊκή Κοινότητα, μέχρι και σήμερα. Ειδικότερα πιστεύαμε ότι η Κοινή Αγροτική Πολιτική θα εξασφάλιζε καλύτερες τιμές για τα αγροτικά προϊόντα, ικανοποιητικές επιδοτήσεις για τους Έλληνες αγρότες. 
     Οι διαρθρωτικές βελτιώσεις της αγροτικής οικονομίας, οι θεσμικές και τεχνολογικές αν θέλετε προσαρμογές, θα συντελούσαν στο να παράγουμε προϊόντα ποιοτικά, θα συντελούσαν στην ανάπτυξη της υπαίθρου. Θα βοηθούσαν τα μεσογειακά προϊόντα, τα ελληνικά προϊόντα να μπουν στις αγορές της Κεντρικής και της Βόρειας Ευρώπης. Και έτσι ο Έλληνας αγρότης, άρα και η ελληνική εθνική οικονομία, να ενισχυθεί από το θετικό εμπορικό ισοζύγιο των αγροτικών προϊόντων. Δυστυχώς όλοι έχουμε διαπιστώσει ότι αυτές οι προσδοκίες δεν επαληθεύτηκαν, διαψεύστηκαν παταγωδώς. Ξεχάστηκε πάρα πολύ νωρίς εκείνο το περίφημο «τιμές Αθηνών και όχι Βρυξελλών». Και αμέσως άρχισε το μεγάλο φαγοπότι, αφού οι περισσότεροι πόροι δεν πήγαιναν για υποδομές και για ανάπτυξη αλλά για να εξυπηρετήσουν άλλες σκοπιμότητες που όλοι γνωρίζουμε.
     Χαρακτηριστικά θα πω όσο και αν είναι βαριές οι εκφράσεις, ότι η εξαπάτηση και η παραπληροφόρηση των αγροτών, χαρακτηρίζει τις πολιτικές των κυβερνήσεων του ΠΑ.ΣΟ.Κ. διότι τους δώσατε να καταλάβουν όλα αυτά τα χρόνια ότι μπορούν να παράγουν προϊόντα τα οποία δεν χρειάζονται αφού θα πήγαιναν στις χωματερές ή να παράγουν προϊόντα, με κόστος παραγωγής μεγαλύτερο, σε σχέση με τις υπόλοιπες χώρες. Δεν είδαμε καμία πολιτική να υλοποιείται προς την κατεύθυνση παραγωγής προϊόντων ποιότητος που η χώρα μας είχε και έχει συγκριτικό πλεονέκτημα. Διότι δεν πείσατε τους Έλληνες αγρότες ότι μπορούν να εδραιωθούν στην εσωτερική αγορά,  αλλά και να κατακτήσουν τις αγορές άλλων κρατών.
     Και σαν να μην έφταναν όλα αυτά, σας υπενθυμίζω ότι παραλάβαμε από εσάς, δεν παραδώσαμε σε εσάς τεράστια χρέη.  Παραλάβαμε υποχρεώσεις για την καταβολή αποζημιώσεων προηγούμενων χρόνων. Παραλάβαμε το μεγάλο πρόβλημα των πανωτοκίων. Τέλος, παραλάβαμε μία αγροτική οικονομία που νοσεί από την έλλειψη υποδομών, από την έλλειψη ανταγωνιστικότητας, από απώλειες αγορών, άρα από απώλειες εισοδήματος για τον Έλληνα αγρότη. Γι’ αυτό η Κυβέρνηση της Νέας Δημοκρατίας συνεπής στις προεκλογικές της υποσχέσεις και στο προεκλογικό της πρόγραμμα εγκαινιάζει μία νέα φιλοσοφία, κάνει ένα νέο ξεκίνημα με το συζητούμενο σήμερα νομοσχέδιο δίνοντας έμφαση στη ανταγωνιστικότητα της αγροτικής οικονομίας, γιατί αυτό αποτελεί για μας κυρίαρχο σημείο. 
     Έτσι, συγκεκριμένα, όπως αναφέρεται στο άρθρο 1, ιδρύουμε τα Τοπικά Κέντρα Αγροτικής Ανάπτυξης στην έδρα κάθε νομού που αποβλέπουν στην επιστημονική, επαγγελματική και τεχνολογική στήριξη των αγροτών. Είναι ένα σημαντικό βήμα που θα τους βοηθήσει να ενημερωθούν γύρω από τα προβλήματα και τις απαιτήσεις της νέας Κοινής Αγροτικής Πολιτικής. 
     Με το άρθρο 2, στηρίζουμε τους νέους αγρότες των ορεινών και προβληματικών περιοχών με βραχυπρόθεσμα δάνεια που καλύπτουν τα λειτουργικά έξοδα των νέων αγροτών, με μεσομακροπρόθεσμα δάνεια των ίδιων περιοχών που είναι απαραίτητα για την εξασφάλιση του πάγιου εξοπλισμού των αγροτικών τους εκμεταλλεύσεων. Επίσης, χορηγούμε και άτοκα δάνεια στους νέους αγρότες αυτών των περιοχών για τη αγορά γης καθώς και για τις αγροτικές εγκαταστάσεις που εξυπηρετούν αυτήν την παραγωγή. 
     Με το άρθρο 3, θεσπίζουμε ειδικά μέτρα, για να επιταχυνθεί η διαδικασία των αναδασμών, αφού θεωρούμε ότι μέχρι σήμερα η πορεία των αναδασμών υπήρξε πάρα πολύ αργή. Για μας οι αναδασμοί αποτελούν ένα σημαντικό θεσμικό μέτρο, για να μπορέσουμε να αντιμετωπίσουμε τον πολυτεμαχισμό του κλήρου που υπάρχει και βρίσκεται πολύ μακράν του μέσου ευρωπαϊκού όρου. 
     Με το άρθρο 4, εξαιρούμε από την επιβολή προστίμου αυθαίρετα κτίσματα ή κτηριακές εγκαταστάσεις σε κτηνοτροφικές και πτηνοτροφικές μονάδες, εφόσον έχουν ανεγερθεί μέχρι τις 20/3/2003 με την προϋπόθεση ότι θα υπάρξει απόφαση έγκρισης περιβαλλοντικών επιπτώσεων από τις Νομαρχιακές Αυτοδιοικήσεις. Έτσι δίνουμε τη δυνατότητα σ’ αυτούς τους αγρότες να εκσυγχρονίσουν τις εγκαταστάσεις τους εντασσόμενοι σε επενδυτικά σχέδια.
     Με το άρθρο 5, συνιστάται μία αυτοτελής υπηρεσία ελέγχου των εισαγόμενων αγροτικών προϊόντων, η οποία θα ελέγχει και θα εποπτεύει τα εισαγόμενα αγροτικά προϊόντα από τη στιγμή που μπαίνουν στη χώρα μας μέχρις ότου φτάσουν στον καταναλωτή.
     Με το άρθρο 6, δίνεται η δυνατότητα στις συνεταιριστικές οργανώσεις να συγχωνευθούν, για να τύχουν ειδικών οικονομικών, αναπτυξιακών και φορολογικών κινήτρων, για να καταστούν έτσι βιώσιμες ώστε να μπορέσουν να στηρίξουν αποτελεσματικά τα μέλη τους. 
     Με το άρθρο 7, καθιερώνεται ένα συμβουλευτικό όργανο για κάθε προϊόν ή ομάδα προϊόντων που  καλείται Ολομέλεια Ενώσεων Αγροτικών Συνεταιρισμών, όπου εκτός από τις τριτοβάθμιες συνεταιριστικές οργανώσεις θα συμμετέχουν και οι Ενώσεις Αγροτικών Συνεταιρισμών που παράγουν τέτοια προϊόντα.  
     Με τα άρθρα 8, 9 και 10, δημιουργούνται τρεις νέοι θεσμοί οι οποίοι βοηθούν και στηρίζουν τους αγρότες. Αυτοί είναι πρώτον, το σύστημα παροχής συμβουλών στις αγροτικές εκμεταλλεύσεις, δεύτερον, ο διαπιστευμένος αγροτικός σύμβουλος και τρίτον, ο εγκεκριμένος κτηνίατρος. Έτσι, υλοποιείται η σύμπραξη του γεωτεχνικού με τον αγρότη, δηλαδή της επιστήμης με την εμπειρία, κάτι που μέχρι σήμερα είχε ξεχαστεί, αφού ο γεωτεχνικός ξέρουμε όλοι ότι ήταν κλεισμένος σε ένα δωμάτιο, στους τέσσερις τοίχους του γραφείου του  και δεν βρισκόταν ποτέ δίπλα στον αγρότη. 
     Ρυθμίζουμε θέματα των ελληνικών γεωργικών ασφαλίσεων περατώνοντας κατά 25% της ειδικής ασφαλιστικής εισφοράς το ζωικό κεφάλαιο και την αύξηση που καταβάλλεται στον ΕΛ.Γ.Α. για τους κτηνοτρόφους. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Ενισχύεται ο δεσμός του Εθνικού Ιδρύματος Αγροτικής Έρευνας με το Υπουργείο Αγροτικής Ανάπτυξης και Τροφίμων, αφού το ίδρυμα αποτελεί αναμφίβολα τον κεντρικό φορέα εφαρμογής της πολιτικής για την αγροτική έρευνα. Ενισχύεται ο Εθνικός Οργανισμός Γάλακτος, αφού θεωρούμε ότι ο τομέας του γάλακτος παρουσιάζει ιδιαίτερη ανάπτυξη και δυνατότητες μελλοντικής αναβάθμισης.
     Κυρίες και κύριοι συνάδελφοι, τελειώνοντας θα ήθελα να πω ότι θεωρώ πως μ’ όλα αυτά επιδιώκουμε τη βελτίωση του εισοδήματος των αγροτών και συνεπώς την καλύτερη ποιότητα ζωής τους. Μέσα δε και από την εφαρμογή μιας αποτελεσματικής κοινωνικής πολιτικής που εφαρμόζουμε, θα αποκτήσουν επιτέλους ένα αξιοπρεπές επίπεδο διαβίωσης, που δυστυχώς, σήμερα βρίσκεται μακράν του αντίστοιχου ευρωπαϊκού.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
     Το λόγο έχει η κ. Κόρκα - Κώνστα.
     ΑΘΗΝΑ ΚΟΡΚΑ - ΚΩΝΣΤΑ: Ευχαριστώ, κύριε Πρόεδρε.
     Κυρίες και κύριοι συνάδελφοι, κύριε Υπουργέ, θέλω να σταθώ στις τοποθετήσεις των συναδέλφων της μείζονος Αντιπολίτευσης. Ειπώθηκε πριν από ένα συνάδελφο το εξής: «Μην αναφέρεστε στα είκοσι χρόνια διακυβέρνησης του ΠΑ.ΣΟ.Κ.». Είναι δυνατό να μην αναφερθούμε στα είκοσι χρόνια διακυβέρνησης, όταν οι κυβερνήσεις του ΠΑ.ΣΟ.Κ. δημιούργησαν πολλαπλά προβλήματα; 
     Θα σταθώ σ’ ένα παράδειγμα. Προέρχομαι από έναν αγροτικό νομό τον οποίο και εκπροσωπώ, το Νομό Κορινθίας. Θα γνωρίζετε όλοι ότι κάποτε η Κορινθία χαρακτηριζόταν ως «Καλιφόρνια της Ελλάδος» και είχε δύο, τρία, πέντε χωριά που είχαν το μεγαλύτερο κατά κεφαλήν εισόδημα στην Ελλάδα. Αυτό οφείλετο κατ’ εξοχήν στο ότι ήταν αγροτικός νομός με αγροτικά προϊόντα τα οποία επωλούντο και πήγαιναν πάρα πολύ καλά. Κατά συνέπεια, αλυσιδωτά από τον αγροτικό κόσμο λειτουργούσαν και όλα τα άλλα επαγγέλματα και από κει προήρχετο η ανάπτυξη. 
     Κυρίες και κύριοι συνάδελφοι, σ’ αυτήν την πορεία των είκοσι χρόνων των κυβερνήσεων του ΠΑ.ΣΟ.Κ., η Κορινθία έφτασε να έχει την τριακοστή έβδομη θέση σα νομός στην Ελλάδα και να υπάγεται σε μία από τις δύο φτωχότερες περιφέρειες της Ευρωπαϊκής Ένωσης προ της διεύρυνσης. Πώς, λοιπόν, να μη σταθούμε στο παρελθόν, όπου υπήρχαν φυσικά πολλές εκκρεμότητες, με τον τομέα της αγροτικής ανάπτυξης να φθίνει χωρίς να έχει γίνει κάτι γι’ αυτό; 
     	Αυτό το σχέδιο νόμου που έρχεται από το Υπουργείο Αγροτικής Ανάπτυξης μαζί με σημαντικές κινήσεις που έγιναν τους τελευταίους δεκαοκτώ μήνες έρχεται να βοηθήσει τον παραμελημένο Έλληνα αγρότη. Θα σταθώ για λίγο σ’ αυτές τις σημαντικές κινήσεις. 
     Τα πανωτόκια δεν ήταν μικρό πράγμα. Δημιουργήθηκαν σιγά - σιγά ως «θηλιά» στο λαιμό που έφθασε να σφίγγει και να πνίγει οικογένειες και να δημιουργεί προβλήματα σε πάρα πολύ κόσμο, να μην υπάρχει ύπνος στον αγροτικό κόσμο που έπαιρνε ένα δανειάκι των δύο - τριών εκατομμυρίων τότε για να βολευτεί για τον εξοπλισμό του για να καλλιεργήσει και έφθανε μετά να χάνει το σπίτι του και να χάνονται περιουσίες. Η Κυβέρνηση της Νέας Δημοκρατίας έλυσε αυτό το θέμα. Έπρεπε να έλθει η Κυβέρνηση της Νέας Δημοκρατίας για να λυθεί.
     Με τις διατάξεις αυτού του νομοσχεδίου –και θα σταθώ στα άρθρα- προβλέπονται ευεργετικές διατάξεις για τον αγροτικό κόσμο. Είναι πολύ βασικό το να δημιουργούνται τα Τοπικά Κέντρα Αγροτικής Ανάπτυξης. Ποτέ ο αγρότης δεν είχε άνθρωπο επιστήμονα δίπλα του με την κατάλληλη τεχνολογική εκπαίδευση που να μπορεί να του δώσει την απαραίτητη πληροφόρηση και το σφυγμό της αγοράς. 
     Λέμε ότι πρέπει τα προϊόντα μας να γίνουν ανταγωνιστικά, να έχουν χαμηλότερο κόστος και να συνάδουν με ό,τι κινείται στην ευρωπαϊκή αγορά και στις διεθνείς αγορές. Ποιος θα φέρει αυτήν την πληροφόρηση και την ενημέρωση στον αγροτικό κόσμο αν δεν τη φέρει ο κατάλληλος επιστήμονας δίπλα του και όχι μόνο από το κέντρο ή από το Υπουργείο και την πρωτεύουσα;
     Επίσης, μ’ αυτόν τον τρόπο μπορούν να συμβουλεύονται και για διάφορες οικονομοτεχνικές μελέτες, να ξέρουν ποιο προϊόν θα διαλέξουν, διότι δεν μπορούμε να λέμε ότι έχουμε ένα προϊόν που πάει καλά, μετά να γίνεται υπερπαραγωγή σε αλόγιστες, θα έλεγα, ποσότητες και φυσικά να πέφτει μετά η τιμή του και να μην μπορεί να ζήσει ο αγροτικός κόσμος. Χρειάζεται, λοιπόν, να είναι δίπλα στον αγρότη ο επιστήμονας που να μπορεί να τον καθοδηγεί. 
     Επίσης, θέλω να σταθώ στο άρθρο στη ρύθμιση για τα θέματα για τους νέους αγρότες. Πώς θα προσελκύσουμε τη νεολαία να μείνει στα χωριά; Πώς δε θα ερημώσουν τα χωριά μας; Λέμε ότι η Ελλάδα έχει μεγάλο δημογραφικό πρόβλημα και ταυτόχρονα μαζεύονται όλοι όσο γίνεται στα αστικά κέντρα. Για να μείνει ο νέος στο χωριό και για να γίνει αγρότης πρέπει η καλλιέργειά του να μην είναι όπως ήταν την εποχή του πατέρα μου και του παππού μου ή ο κτηνοτρόφος αντιστοίχως που έφτιαχνε ένα στάβλο με πέντε - έξι τσίγκους. Αυτά τα λέω γιατί είναι πράγματα που τα έχω ζήσει και τα έχετε ζήσει και όλοι όσοι προέρχεστε από αγροτικούς και κτηνοτροφικούς νομούς. Με πέντε τσίγκους και πέντε κλαριά από πάνω ο κτηνοτρόφος έφτιαχνε στάβλο –υποτίθεται- και είχε ζώα. Επίσης, δεν μπορεί ο αγρότης αντίστοιχα να έχει το χωράφι του χωρίς εργαλεία και χωρίς να μπορούν να παράγονται τα προϊόντα σύμφωνα με την αντίστοιχη εξέλιξη της τεχνολογίας.
     Άρα, λοιπόν, θέλει παροχή. Δίνεται η παροχή για τις ορεινές και μειονεκτικές περιοχές ξεχωριστά στους νέους αγρότες και με την επιδότηση αντίστοιχα στα δάνεια της Αγροτικής Τράπεζας για τους υπόλοιπους. Ενώ δίνονται άτοκα δάνεια για τις μειονεκτικές περιοχές. 
     Επίσης, να σταθώ και στο άρθρο 13. Τα προγράμματα κατάρτισης, που είναι πολύ σημαντικά για τους νέους αγρότες για να τους προσελκύσουν και να τους ενημερώσουν, με το να μειωθεί η συμμετοχή και στο μισό του ποσοστού, στο 25%, προσελκύονται και βοηθούνται περισσότεροι  νέοι αγρότες. 
     Ταυτόχρονα θα σταθώ και στο άρθρο 4 που αναφέρεται στην εξαίρεση από την κατεδάφιση όλων αυτών των κτηρίων που είχαν δημιουργηθεί μέχρι τις 20/03/2003 χωρίς πρόστιμο, ώστε να γίνουν οι διαδικασίες αυτές που πρέπει να νομιμοποιηθούν, να μπορούν να βγάλουν άδειες και να μπορούν να συμμετέχουν σε σχέδια βελτίωσης τα νέα παιδιά που μπαίνουν στην καλλιέργεια ή τα νέα παιδιά που μπαίνουν στον κτηνοτροφικό κόσμο. 
     Στην επαγγελματική μου σταδιοδρομία πάρα πολλές φορές είχαν τύχει άνθρωποι που ήθελαν να συμμετέχουν σε ένα πρόγραμμα και δεν ήταν δυνατόν γιατί ούτε ηλεκτροδοτημένοι ήταν οι στάβλοι τους και οι αγροτικές τους εκμεταλλεύσεις, ούτε μπορούσαν να πάρουν αντίστοιχα άδεια με τα σημερινά δεδομένα γιατί είχαν γίνει όπως είχαν γίνει τότε. Είναι σημαντική βοήθεια αυτή όπως επίσης και για την κατοικία, για το ποσοστό της επιδότησης στην αμοιβή του μηχανικού, για την πρώτη κατοικία που φτιάχνει για να βάλλει την οικογένειά του ο νέος αγρότης. 
     Να σταθώ λίγο στο άρθρο 3, στα θέματα αναδασμού. Τι να πούμε; Πώς γινόταν ο αναδασμός στην Ελλάδα όλα αυτά τα χρόνια που είχε καταντήσει σαν το κτηματολόγιο; Με το να συστήνεται ένα τμήμα αναδασμού μπορούν να ανατίθενται μελέτες, επιβλέψεις στον ιδιωτικό τομέα, να επιβλέπονται και να προχωρήσουν πιο γρήγορα. 
     Θα σταθώ στο άρθρο 5 που αφορά στην αυτοτελή υπηρεσία ελέγχου εισαγομένων προϊόντων. Το ζήσαμε. Και εγώ το έζησα στο νομό μου, όπως η εισαγωγή σταφυλιών από την Τουρκία και από διάφορες μεριές του πλανήτη. Μπορεί να είναι φυσιολογικό να εισάγονται προϊόντα από άλλες χώρες και έχει άλλωστε υπογραφεί από το 1999. Όμως δεν μπορεί αυτά να ονομάζονται ελληνικά και να μην ελέγχονται ή να εισάγεται κρασί από άλλες περιοχές και να γίνονται διάφορες διαδικασίες από εκεί και πέρα. Πώς θα προστατέψουμε τα προϊόντα; Και πέτυχε -το γνωρίζουμε όλοι, αναφέρθηκε και πάρα πολλές φορές και από τον κ. Υπουργό και από συναδέλφους- ο έλεγχος που έγινε το προηγούμενο Πάσχα για τα αμνοερίφια, για την πατάτα ή για το κρασί. 
     Δεν θέλω να πάρω περισσότερο χρόνο, αλλά θα σταθώ στο ότι όλα τα άρθρα ένα προς ένα όπως και το άρθρο 12 που αναφέρεται στις ρυθμίσεις των θεμάτων του ΕΛΓΑ, όπως αντίστοιχα και το άρθρο 11 σχετικά με τις προϋποθέσεις κατοχής άδειας μηχανημάτων κτλ των εγκεκριμένων και διαπιστευμένων αγροτικών σύμβουλων και εγκεκριμένων κτηνιάτρων, βάζουν μια βάση βοήθειας στον αγροτικό κόσμο. Δεν πρέπει να σταθούμε στο παρελθόν. Έχει περάσει πολλά ο αγρότης. Όμως μ’ αυτό τον τρόπο, μέσα απ’ αυτό το σχέδιο νόμου που αύριο θα εφαρμοστεί, είμαστε στο πλευρό του αγροτικού κόσμου. Βοηθάμε στην ανάπτυξη της περιφέρειας, βοηθάμε στην ανάπτυξη της υπαίθρου που είναι το πρώτιστο μέλημα της Κυβέρνησης της Νέας Δημοκρατίας και αυτό το σχέδιο νόμου κινείται προς αυτή την κατεύθυνση. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε. Το λόγο έχει ο κ. Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, το νομοσχέδιο το οποίο συζητούμε σήμερα θα μπορούσε να είναι μια σημαντική ευκαιρία για να δούμε πως θα οργανώσουμε την ανταγωνιστικότητα της ελληνικής αγροτικής παραγωγής τα επόμενα χρόνια, τόσο κατά την κρίσιμη μεταβατική περίοδο μέχρι το 2013 αλλά και επέκεινα, όταν η πίεση της διεθνούς ανταγωνιστικότητας θα είναι ακόμα μεγαλύτερη. 
     Αντί όμως να κάνουμε ένα ισχυρό, αναπτυξιακό και ανταγωνιστικό εργαλείο με το νομοσχέδιο αυτό, το μόνο το οποίο κάνει η Ν.Δ. είναι να υποκύπτει στον πειρασμό μιας πελατειακής γραφειοκρατίας η οποία δήθεν μπορεί να αντιμετωπίσει τα προβλήματα της αγροτικής ανταγωνιστικότητας. Έχουμε δει και στο παρελθόν ότι οι επιδοτήσεις τις οποίες είχαμε διασφαλίσει με την Κοινή Αγροτική Πολιτική, δεν απέβησαν πάντα προς όφελος της αγροτικής παραγωγής. Πολλές φορές οι παραγωγοί είχαν επαναπαυτεί στις επιδοτήσεις και έδιναν ελάχιστη ή και καθόλου σημασία στις αναδιαρθρώσεις. 
     Ένα σημαντικό ρόλο σε αυτόν τον εφησυχασμό είχε παίξει και η μετατροπή σημαντικών μονάδων του Υπουργείου Γεωργίας και των υπηρεσιών του σε γραφειοκρατικές υπηρεσίες. Όταν έπαψε ο γεωπόνος να πηγαίνει στο χωράφι κι έγινε καταμετρητής κοινοτικών κονδυλίων, τότε ο αγρότης έχασε την επαφή με την εξέλιξη και δεν μπορούσε έγκαιρα να διαγνώσει τις συντελούμενες αλλαγές στην παγκόσμια αγροτική ανάπτυξη. Να δει τι θα καλλιεργήσει και πού να πάει να πουλήσει ανταγωνιστικά τα προϊόντα του.
     Είδαμε επίσης το εντυπωσιακό φαινόμενο ότι κλάδοι οι οποίοι βγήκαν από τον κύκλο των επιδοτήσεων, όπως για παράδειγμα ο κλάδος του κρασιού που βγήκε τη δεκαετία του ’80, παρά το γενικευμένο φόβο που επικρατούσε τότε και στην Ελλάδα, αλλά και σε άλλες ευρωπαϊκές χώρες, κατάφεραν να επιβιώσουν και να αναδείξουν πραγματικά ανταγωνιστικά προϊόντα.
     Βέβαια, στο πώς εξελίχθηκαν τα πράγματα έπαιξαν ρόλο και οι κυβερνήσεις. Κυρίως, όμως, έπαιξε ρόλο μία νοοτροπία, η οποία επικράτησε: «δεν βαριέσαι, βρέξει, χιονίσει εμείς θα έχουμε την επιδότηση ή την αποζημίωση και δεν υπάρχει λόγος τώρα να κάνουμε αναδιαρθρώσεις».
     Ήρθε, όμως, το πλήρωμα του χρόνου να δούμε τα πράγματα με ένα νέο μάτι. Και γι’ αυτό την κρίσιμη περίοδο μέχρι το 2013, εφόσον έχουν διασφαλιστεί πλέον οι ενισχύσεις εισοδήματος έπειτα από την επιτυχία την οποία είχε σημειώσει η ελληνική Προεδρία το 2003 επί κυβερνήσεων ΠΑ.ΣΟ.Κ., πιστεύω ότι μπορούμε πια να δούμε με καθαρή ματιά το τι χρειάζεται η ελληνική γεωργία. 
     Κάθε άλλο παρά χρειάζεται νέους υπαλλήλους οι οποίοι θα κάθονται πίσω από τα γραφεία και δήθεν θα συμβουλεύουν τον ταλαίπωρο αγρότη για το τι αναδιάρθρωση θα κάνει στη γεωργία. Αυτά δεν είναι τίποτα άλλο παρά μία αναποτελεσματική απομίμηση των Κ.Ε.Π. Ο αγρότης όμως δεν θα πηγαίνει στα λεγόμενα Τοπικά Κέντρα Αγροτικής Ανάπτυξης για να παίρνει πιστοποιητικά. Ο αγρότης θέλει να δει δείγματα ανταγωνιστικών καλλιεργειών, να δει μεθόδους επιχειρηματικότητας, που έχουν εφαρμοστεί σε άλλες χώρες, να αποκτήσει γνώση παραγωγής και όχι γνώση εγγράφων.
     Πιστεύω ότι αυτό το οποίο χρειάζεται στη νέα εποχή ο αγρότης είναι επιχειρηματικότητα και γνώση και όχι πιστοποιητικά, μητρώα και ένα σωρό άλλα γραφειοκρατικά εργαλεία, τα οποία θυμίζουν την δεκαετία του ’50 σε άλλες χώρες. 
     Τι έχουμε σήμερα; Σήμερα έχουμε πολλές υπηρεσίες για τον αγρότη οι οποίες όμως είναι πολυδιασπασμένες στο ΕΘ.Ι.ΑΓ.Ε., σε διάφορα αγροτικά ιδρύματα, στις υπηρεσίες Γεωργίας, στις νομαρχίες, στις υπηρεσίες του Υπουργείου Γεωργίας, κλπ.
     Το πρώτο πράγμα το οποίο χρειάζεται, αν θέλουμε πραγματικά να ενισχύσουμε την αποτελεσματικότητα και να οφελήσουμε τον αγρότη, είναι να ενώσουμε τις υπάρχουσες δυνάμεις σε επίπεδο νομού. Όχι να κάνουμε νέες δομές άκρως γραφειοκρατικές και δήθεν επιστημονικές. Πώς θα γίνουν επιστημονικές αυτές; Δεν έχουμε το ΕΘΙΑΓΕ, το οποίο είναι μία αρκετά σωστή επιστημονική δομή; 
     Το βασικό πρόβλημα, το οποίο έχουμε, λοιπόν, είναι ο συντονισμός και η επικοινωνία, που πρέπει να έχουν αυτά τα επιστημονικά ιδρύματα και οι άλλες επιστημονικές δομές και οι γεωπόνοι, οι οποίοι θα πρέπει να πάψουν να είναι προσμετρητές κοινοτικών κονδυλίων και να γίνουν πραγματικοί συμβουλάτορες αγροτικής ανάπτυξης. Να τους βάλουμε όλους μαζί σε μία συντονισμένη δομή, η οποία θα βρίσκεται στην ύπαιθρο και όχι κλεισμένη πίσω από τα γραφεία.
     Εάν θέλαμε να επεκτείνουμε τη συμβουλευτική δραστηριότητα, θα μπορούσαμε να αξιοποιήσουμε τους δήμους και όχι να φτιάχνουμε νέες κρατικές δομές, οι οποίες δεν θα έχουν καμία απολύτως χρησιμότητα, πλην βεβαίως των προσλήψεων που θα γίνουν και της ικανοποίησης του γενικευμένου αιτήματος για προσλήψεις από την Κυβέρνηση της Νέας Δημοκρατίας, η οποία δεν μπορεί να ανταποκριθεί σε όσα προεκλογικά έταξε.
     Αυτή την άποψή μου την ενισχύει το γεγονός ότι παντού γεμίζετε τα διοικητικά συμβούλια με νέες θέσεις. Ο ίδιος ο Υπουργός Γεωργίας να λέει ότι πολλά διοικητικά συμβούλια έχουν κενές θέσεις. Μα, αν έχουν κενές θέσεις τα σημερινά διοικητικά συμβούλια, πάει κανείς και μειώνει τις θέσεις που έχει το διοικητικό συμβούλιο. Εσείς πάτε και τις αυξάνετε και τις κάνετε έμμισθες; Έχει γεμίσει ο κόσμος με διορισμένους γραφειοκράτες, οι οποίοι δεν έχουν σχεδόν καμία ουσιαστική συμβολή και παροχή γνώσης στον πραγματικό αγρότη της πραγματικής υπαίθρου.
     Πιστεύω ότι πρέπει να δούμε πώς θα κάνουμε πιο εύκολη την πρόσβαση στην επιχειρηματικότητα. Και γι’ αυτό δεν χρειάζονται νέες καρέκλες. Χρειάζεται ένας καλύτερος συντονισμός, μεγαλύτερη εμπιστοσύνη στην ύπαιθρο, περισσότερα έργα υποδομής και ταχύτερη αξιοποίηση του Κοινοτικού Πλαισίου Στήριξης, το οποίο βαίνει επί κυβερνήσεως Νέας Δημοκρατίας από το κακό στο χειρότερο.
     Η Ν.Δ. όχι μόνο δεν δημιουργεί αυτούς τους μηχανισμούς επιχειρηματικότητας και γνώσης του αγρότη, αλλά εξασθενεί και τις υποδομές περιφερειακής ανάπτυξης. Μόλις χθες το μεσημέρι, κυρίες και κύριοι συνάδελφοι, η αρμόδια Επίτροπος για το Κοινοτικό Πλαίσιο Στήριξης απήντησε σε ερώτηση Έλληνα Ευρωβουλευτή ότι οι ενδεχόμενες απώλειες κονδυλίων για το 2005 ανέρχονται σε 400.000.000 ευρώ για την Ελλάδα, παρά τις προσπάθειες που έχουν καταβληθεί. Και αυτές αφορούν κυρίως πιστώσεις του Ευρωπαϊκού Περιφερειακού Ταμείου Ανάπτυξης. Άρα, ο Έλληνας αγρότης τα επόμενα χρόνια θα έχει να δημιουργεί, να παράγει και να πουλά σε ένα περιβάλλον μειωμένης περιφερειακής ανάπτυξης, όπως φαίνεται ξεκάθαρα από τη δήλωση την οποία έκανε η Κοινοτική Επίτροπος. Καταθέτω το δημοσίευμα αυτό. 
     (Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Αντίθετα, τα προηγούμενα χρόνια, παρά τα προβλήματα τα οποία είχε η Ελλάδα κατάφερε να καταταγεί στην τρίτη θέση της Ευρωπαϊκής Ένωσης των 15 ως έχουσα τις λιγότερες περιφερειακές ανισότητες. Μην φανταστείτε ότι αυτό το στοιχείο το λέει κάποιος από το ΠΑ.ΣΟ.Κ. Το ανακοίνωσε χθες στον πίνακα τον οποίο διένειμε ο Υπουργός Οικονομίας της Κυβερνήσεως της Νέας Δημοκρατίας κ. Αλογοσκούφης, όπου στον σχετικό πίνακα τον οποίο διένειμε, η Ελλάδα κατέχει την τρίτη θέση με τις λιγότερες περιφερειακές ανισότητες. Και αυτά σε απάντηση των πολύχρονων μύθων, τους οποίους η Ν.Δ. σέρβιρε και ως Αντιπολίτευση, ότι δήθεν έχουν επιδεινωθεί οι περιφερειακές ανισότητες και η Ελλάδα χειμάζεται περισσότερο από κάθε άλλη χώρα στην Ευρωπαϊκή Ένωση. 
     Έρχομαι τώρα σε ορισμένες παρατηρήσεις σε συγκεκριμένα άρθρα και πιο συγκεκριμένα στο άρθρο 6, όπου επιχειρείται μία προσπάθεια για τη συνένωση των αγροτικών συνεταιρισμών, οι οποίοι υπό ορισμένες προϋποθέσεις θα μπορούσαν να παίξουν ρόλο σε αυτό το ζητούμενο της νέας εποχής επιχειρηματικότητας και γνώσης.
     Γνωρίζουμε όλοι ότι οι αγροτικοί συνεταιρισμοί έχουν και καλά παραδείγματα πετυχημένης πορείας, αλλά έχουν και πολλά κακά παραδείγματα ζημιογόνας πορείας, κακής διαχείρισης και αρκετοί από αυτούς βρίσκονται σε απελπιστική κατάσταση. Εφ’ όσον τώρα ξεκινάμε μία νέα περίοδο κινητροδότησης για να γίνουν πραγματικά ισχυρές συνεταιριστικές οργανώσεις με σύγχρονη επιχειρηματικότητα και αντίληψη, πιστεύω ότι πρέπει να προβλέψουμε δύο ακόμα πράγματα: Πρώτον την αναδρομική εφαρμογή για όσους συγχωνεύτηκαν τα προηγούμενα χρόνια, την προηγούμενη πενταετία για παράδειγμα, όσον αφορά τη δυνατότητα λήψης της επιχορήγησης των 300.000 ευρώ. Δεύτερον πρέπει να μας απασχολήσει το θέμα πώς θα κεφαλαιοποιηθούν οι παρελθούσες ζημιογόνες χρήσεις των προς συγχώνευση συνεταιριστικών οργανώσεων. 
     Εδώ υπάρχει μία λύση την οποία την έχει προτείνει και η ΠΑ.Σ.Ε.ΓΕ.Σ. Για να δούμε πραγματικά να γίνονται συγχωνεύσεις και να σταματήσει επιτέλους αυτό το πελατειακό σύστημα διαχείρισης των αγροτικών συνεταιρισμών, πρέπει να λύσουμε το θέμα του πώς κεφαλαιοποιούνται οι ζημιές. Μια λύση θα ήταν με την ισόποση χορήγηση και διακανονισμό με δάνειο από τραπεζικό φορέα, πράγμα το οποίο θα μπορούσε να οδηγήσει σε ένα πραγματικά μεγάλο κύμα συγχωνεύσεων και εκσυγχρονισμού των αγροτικών συνεταιρισμών. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
     Το λόγο έχει ο κ. Καραμπίνας.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρίες και κύριοι συνάδελφοι, θα προσπαθήσω να σας δώσω σε μικρογραφία το μέγεθος των προβλημάτων της αγροτικής οικονομίας, απόρροια των λαθεμένων πολιτικών επιλογών των κυβερνήσεων του ΠΑ.ΣΟ.Κ., των παραλείψεων και της μη έγκαιρης προσαρμογής της αγροτικής οικονομίας στις εκάστοτε ανάγκες, και των επιπτώσεων που αυτές είχαν στον αγροτικό κόσμο. 
     Θα φέρω ως παράδειγμα την ιδιαίτερη πατρίδα μου, την Άρτα, τον δέκατο τρίτο πλουτοπαραγωγικό νομό της χώρας σε φυσικούς πόρους, ένα νομό που η οικονομία του στηρίζεται κατά βάση στον πρωτογενή τομέα της οικονομίας, με έναν Αμβρακικό Κόλπο, δηλαδή μεγάλες δυνατότητες αλιείας, με διακόσιες εβδομήντα τέσσερις χιλιάδες στρέμματα πεδιάδα που τη διαρρέουν δύο ποτάμια, μια πεδιάδα όπου -ως γνωρίζετε- ευδοκιμούν τα εσπεριδοειδή με παραγωγή διακόσιους χιλιάδες τόνους ετησίως. Εκεί παράγεται ο καλύτερος χυμός του κόσμου και όχι ο χειρότερος, κατά τον πρώην Πρωθυπουργό κ. Σημίτη.
     Και εδώ ισχύει φυσικά το «καλά δεν ήξερες, δεν ρώταγες;». 
     Στον ημιορεινό όγκο ευδοκιμεί η επιτραπέζια ελιά, στον ορεινό όγκο δασικές εκτάσεις και χορτολιβαδικές εκτάσεις, προϋποθέσεις για άνθηση της κτηνοτροφίας. Μ’ αυτόν τον φυσικό πλούτο, τις καλύτερες δηλαδή προϋποθέσεις για την ανάπτυξη του πρωτογενούς τομέα της οικονομίας, τι θα περίμενε κανείς ν’ ακούσει σχετικά με την ανάπτυξη, την πρόοδο και την ευημερία του Αρτινού λαού; Το εύλογο θα ήταν ότι ο λαός της Άρτας θα ευημερεί, θα έχει υψηλό εισόδημα, θα περνάει καλά. Συμβαίνει αυτό; Η απάντηση είναι ένα μεγάλο όχι και με στοιχεία. 
     Ο νομός της Άρτας, στην τελευταία θέση ανάπτυξης της χώρας, βιώνει φτώχεια. Έχει 8.300 ευρώ κατά κεφαλήν εισόδημα, υπάρχει ερήμωση του ορεινού όγκου, υψηλή ανεργία και παντελής έλλειψη υποδομών ανάπτυξης. Αυτή είναι η κατάσταση. 
     Σε ποιον θα πρέπει, λοιπόν, να αναζητηθούν οι ευθύνες γι’ αυτή την κατάσταση; Η λογική λέει ότι βαρύτατες είναι οι ευθύνες σ’ αυτούς που κυβέρνησαν τουλάχιστον την τελευταία δεκαετία και μάλιστα συνεχώς και όχι φυσικά σ’ αυτούς που παρέλαβαν αυτή την κατάσταση και μέσα σε ενάμιση χρόνο που κυβερνούν προσπαθούν να διορθώσουν τα κακώς κείμενα, προσπαθούν να προσαρμόσουν την αγροτική οικονομία, ώστε να ανταποκριθεί στις ανάγκες του διεθνούς ανταγωνισμού. 
     Κυρίες και κύριοι συνάδελφοι της Αξιωματικής Αντιπολίτευσης, θα περίμενα κάτω από το βάρος των ευθυνών σας για όσα δυσάρεστα βιώνει ο αγροτικός κόσμος της χώρας, τουλάχιστον να μην προκαλείτε αισθανόμενοι ιδιαίτερα υπερήφανοι για τα επιτεύγματά σας στην αγροτική πολιτική και το ενδιαφέρον σας για τους αγρότες. Θα περίμενα κάνοντας την αυτοκριτική σας, να αναγνωρίσετε λάθη, παραλείψεις και διδασκόμενοι απ’ αυτά με τη σωρευμένη εμπειρία από την πολυετή διακυβέρνηση της χώρας, να διαμορφώσετε θέσεις ανταποκρινόμενες στο σήμερα, για να αντιμετωπίσουμε τα πολύ οξυμένα προβλήματα της ελληνικής γεωργίας.
     Η στάση σας και στη σημερινή συζήτηση και η αοριστία των θέσεών σας, είναι ειλικρινά ανερμήνευτη. Η πολιτική κρίνεται εκ του αποτελέσματος και τα αποτελέσματα της πολιτικής σας για την Άρτα και το λαό της αλλά και τον αγροτικό κόσμο, αν μη τι άλλο δεν σας καθιστούν υπερήφανους. 
     Εδώ αξίζει να σημειώσω ότι πέραν της έλλειψης ενδιαφέροντος, των λαθεμένων επιλογών, των αντιλήψεων αδράνειας που εμφυσήσατε στον αγροτικό κόσμο, δείξατε και συμπεριφορές που δεν τιμούν τον πολιτικό σας χώρο, κυρίες και κύριοι συνάδελφοι της Αξιωματικής Αντιπολίτευσης. 
     Τον αγροτικό κόσμο της Άρτας, τον Αρτινό λαό, τον εξαπατήσατε με προεξάρχοντα σ’ αυτή τη συμπεριφορά τον πρώην Πρωθυπουργό κ. Σημίτη. Είκοσι χρόνια μας τάζατε τα εγγειοβελτιωτικά έργα της πεδιάδας της Άρτας και της πεδιάδας Πέτα Κομποτίου. Κατά δήλωσή του ο κ. Σημίτης το 2002 θα ενέτασσε ένα μεγάλο μέρος των εγγειοβελτιωτικών της πεδιάδας στο Γ΄ Κοινοτικό Πλαίσιο Στήριξης. Τα έργα αυτά, γνωρίζετε πάρα πολύ καλά ότι είναι απαραίτητα και αναγκαία για την αγροτική ανάπτυξη. Εξαπατήσατε το λαό της Άρτας, εξαπατήσατε την Άρτα. Και εκείνος που εξαπατά στην πολιτική με τον ηπιότερο χαρακτηρισμό για λόγους σεβασμού, είναι τουλάχιστον ασυνεπής.
     Εύλογα όμως, κυρίες και κύριοι συνάδελφοι, μπορεί να θέσετε το ερώτημα: τι κάνετε εσείς στον ενάμιση χρόνο που κυβερνάτε, για την Άρτα, για το σύνολο της αγροτικής οικονομίας της χώρας; 
     ΕΥΑΓΓΕΛΟΣ ΑΡΓΥΡΗΣ: Τώρα μπήκατε επί της ουσίας. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Απαντώ, κύριε Αργύρη.
     Η Νέα Δημοκρατία δεν κινείται χωρίς σχέδιο, χωρίς πρόγραμμα. Την Άρτα και κάθε τόπο που έχει τις προϋποθέσεις ανάπτυξης της αγροτικής οικονομίας, στοχεύουμε να τα καταστήσουμε κέντρα παραγωγής, διάθεσης και εμπορίας αγροτικών προϊόντων, ποιότητας με εξαγωγικές κατευθύνσεις.
     Και τώρα δείτε, κυρίες και κύριοι συνάδελφοι, τι σημαίνει συνέπεια προγραμματικών δεσμεύσεων.
     Στον ενάμιση χρόνο ολοκληρώσαμε τις διαδικασίες και εγκαθίσταται η εργολαβία αυτό το μήνα για την κατασκευή του εγγειοβελτιωτικού έργου ΒΕΤΑ Κομποτίου. Στους προσεχείς μήνες προκηρύσσεται το εγγειοβελτιωτικό της πεδιάδας της Άρτας. Με την καταστροφή από τον παγετό του 2004 πληρώσαμε μέσα σε τρεις μήνες, κύριε συνάδελφε, σύμφωνα με το προεκλογικό μας πρόγραμμα την ηρτημένη παραγωγή που κατεστράφη σε τιμές ιδιαίτερα ικανοποιητικές που δεν είχαν δει ποτέ, 58 δραχμές το κιλό τα μέρλιν και 47 δραχμές το κιλό τα κοινά πορτοκάλια.
     Συντομεύσαμε το χρονικό διάστημα για την ακαρπία τουλάχιστον κατά έναν χρόνο και μέσα στους επόμενους μήνες προχωράμε στην καταβολή αποζημιώσεων για την ανασύσταση του φυτικού κεφαλαίου.
     Με το νόμο για τα πανωτόκια, βγάλαμε τον βρόγχο από το λαιμό των αγροτών. Διασφαλίσαμε μέχρι το 2013 το εισόδημα τους. 
     Με αυτό το νομοσχέδιο εξασφαλίζουμε τις απαραίτητες και αναγκαίες προϋποθέσεις για την ανταγωνιστικότητα και την ποιοτική αναβάθμιση του αγροτικού τομέα. Πάμε δίπλα στον αγρότη, παρέχοντας του τη γνώση, όπως υποσχεθήκαμε. Στόχος μας, η βελτίωση του βιοτικού επιπέδου του αγροτικού κόσμου. Στόχος μας να ανθίσει η γεωργία και να παραμείνουν οι αγρότες στη γη τους για εθνικούς και κοινωνικούς λόγους.
     Κυρίες και κύριοι συνάδελφοι της Αξιωματικής Αντιπολίτευσης με όσα προανέφερα, πιστεύω ότι θα καταλάβατε τι σημαίνει συνέπεια λόγων και έργων. Αυτή είναι και η διαφορά της Κυβέρνησης της Νέας Δημοκρατίας και του Κώστα Καραμανλή με τις δικές σας κυβερνήσεις. Εμείς είμαστε συνεπείς απέναντι στο λαό και όσα είπαμε τα κάνουμε πράξη. Εσείς, ασυνεπέστατοι. 
     Στηρίζω αυτό το νομοσχέδιο γιατί είμαι πεπεισμένος ότι συμβάλλει ουσιαστικά στην βελτίωση και την προσαρμογή της γεωργικής οικονομίας στις ανάγκες του σήμερα. 
     Τέλος, κύριε Υπουργέ, θα ήθελα να παρακαλέσω σε ό,τι αφορά το άρθρο 6 σύμφωνα με το οποίο χορηγούνται 300.000 ευρώ για συγχωνεύσεις ενώσεων, να ισχύσει αυτό και για τις ενώσεις που είναι μόνο μία σε κάθε νομό και όλες-όλες είναι είκοσι και φυσικά, αυτό να δοθεί για την εξυγίανση και τον εκσυγχρονισμό τους.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Αγροτικής Ανάπτυξης και Τροφίμων, κ. Κοντός.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, πρόθεσή μου ήταν να μην αναφερθώ στο παρελθόν, αλλά να αναφερθώ μόνο στα άρθρα του υπό ψήφιση νομοσχεδίου. Θεωρώ όμως ότι ανέβηκαν από κάποιους συναδέλφους της Αξιωματικής Αντιπολίτευσης οι τόνοι ψηλά, οπότε μου δημιουργήθηκε η ανάγκη να κάνω κάποιες ερωτήσεις στους συναδέλφους αυτούς, και μάλιστα ιδιαίτερα στον προλαλήσαντα συνάδελφο της Αξιωματικής Αντιπολίτευσης ο οποίος είχε και την ευθύνη για τη χάραξη της οικονομικής πολιτικής της προηγούμενης κυβέρνησης.
     Να τον ρωτήσω κάτι πολύ απλό. Γιατί ενώ σαράντα πέντε φορές μέσω της κοινοβουλευτικής οδού ζητήσαμε να επιλυθεί το μείζον θέμα για τους αγρότες με τα πανωτόκια, φέραμε σαράντα πέντε φορές στο Κοινοβούλιο το θέμα, όλα τα σχέδια νόμου που έρχονταν στη Βουλή, έρχονταν για να νομιμοποιηθεί η παρανομία των τραπεζών; Γιατί επί σειρά ετών δεν ελήφθησαν μέτρα για να στηριχθεί η ελληνική γεωργία; Γιατί η κατεύθυνση που δόθηκε στην ελληνική γεωργία ήταν παραγωγή προϊόντων για τις επιδοτήσεις και όχι για την αγορά; Γιατί η ελληνική γεωργία –και ποια μέτρα ελήφθησαν, έτσι ώστε να μη συμβεί αυτό- έχασε την ανταγωνιστικότητά της; Γιατί η χώρα μας κατακλύζεται από εισαγόμενα αγροτικά προϊόντα; Γιατί επί σειρά ετών δεν ανανεώθηκε η ηλικιακή σύνθεση του αγροτικού πληθυσμού;
     Γιατί επί σειρά ετών εγκαταλείφθηκε η ύπαιθρος; Αυτά είναι καίρια ερωτήματα στα οποία δεν έχουν δοθεί απαντήσεις. Το να ερχόμαστε τώρα και να κατηγορούμε μία Κυβέρνηση ούτε δύο ετών που έλαβε σειρά μέτρων για τη στήριξη των Ελλήνων αγροτών, που στηρίζει την ελληνική περιφέρεια, ότι έδωσε ψεύτικες υποσχέσεις και δεν τις υλοποιεί κάθε άλλο παρά σωστό είναι. 
     Ακούστηκε εδώ ότι οι συνδικαλιστές είναι εναντίον μας. Θέλω να διαβεβαιώσω το Τμήμα ότι η συντριπτική πλειοψηφία του συνεταιριστικού κινήματος στη χώρα μας, οι συνδικαλιστές όλων των παρατάξεων στηρίζουν την προσπάθεια που κάνουμε, διότι θεωρούν ότι είναι ειλικρινείς, διότι θεωρούν ότι τους λέμε αλήθειες, διότι θεωρούν ότι με τα μέτρα που παίρνουμε, με τη γρήγορη καταβολή των επιδοτήσεων και των αποζημιώσεων, με την προσπάθεια που κάνουμε για να πάρει μία αναπτυξιακή τροχιά η γεωργία, είμαστε δίπλα τους. 
     Βέβαια, είναι αναληθές αυτό που ελέχθη ότι δεν επισκεπτόμαστε την ελληνική ύπαιθρο. Κάθε βδομάδα η πολιτική ηγεσία του Υπουργείου επισκέπτεται μία περιοχή της χώρας. Συζητάμε με τους αγρότες και βλέπουμε τα προβλήματα που έχουν. Δίνουμε λύσεις. Είμαστε συνεχώς δίπλα τους. Το νομοσχέδιο που συζητάμε υλοποιεί ένα πολύ μεγάλο μέρος από τις προεκλογικές μας εξαγγελίες, από το προεκλογικό μας πρόγραμμα, που είχα την τιμή να είμαι ένας από αυτούς που το συνέταξαν. Είναι ένα νομοσχέδιο που βοηθά στην προσαρμογή της ελληνικής γεωργίας, στις δύσκολες συνθήκες που διαμορφώνονται εν όψει της νέας Κοινής Αγροτικής Πολιτικής. Με το νομοσχέδιο παίρνουμε γενναία μέτρα για τη στήριξη των Ελλήνων αγροτών. Αναδεικνύουμε και στηρίζουμε τομείς που ήταν σε αδράνεια όπως είναι η αγροτική έρευνα, η εκπαίδευση, η σωστή ενημέρωση των αγροτών.
     Πηγαίνοντας στα άρθρα θέλω να πω ότι είναι τομή η δημιουργία των τοπικών κέντρων αγροτικής ανάπτυξης. Κάποιος μας κατηγόρησε για μηδενισμό. Είναι μηδενισμός το να προσληφθούν εξακόσιοι πενήντα νέοι επιστήμονες, οι οποίοι θα στελεχώσουν αυτά τα κέντρα; 
     ΦΩΤΙΟΣ ΧΑΤΖΗΜΙΧΑΛΗΣ: Θα αποσπαστούν.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, είναι εξακόσιες πενήντα νέες προσλήψεις σε μία δύσκολη στιγμή για την ελληνική οικονομία. Δεν είναι αποσπάσεις. Αυτό είναι πολύ σημαντικό, όταν για την κτηνοτροφία οι κτηνιατρικές υπηρεσίες όταν αναλάβαμε είχαν τριακόσιες πενήντα κενές οργανικές θέσεις. Προσλαμβάνουμε εξακόσιους πενήντα νέους γεωτεχνικούς, οι οποίοι θα εκπαιδευτούν στις ιδιαιτερότητες που έχει η κάθε περιοχή. Θα είναι συνεχώς δίπλα στον αγρότη.
     Μπήκε το ερώτημα πού θα πηγαίνουν οι αγρότες να ενημερώνονται; Στις διευθύνσεις αγροτικής ανάπτυξης ή στα τοπικά κέντρα; Η απάντηση είναι ότι οι γεωπόνοι των τοπικών κέντρων θα πηγαίνουν στους αγρότες πλέον και όχι οι αγρότες στους γεωπόνους. Ξέρετε καλά ότι ο ομφάλιος λώρος που συνέδεε το Υπουργείο Αγροτικής Ανάπτυξης και Τροφίμων με τις διευθύνσεις αγροτικής ανάπτυξης των νομαρχιών δεν υπάρχει πλέον. Έχει κοπεί. Επιδιώκουμε να αποκεντρώσουμε τη λειτουργία του Υπουργείου μας. 
     Όπως πολύ σωστά ακούστηκε σε δεύτερη φάση θα δημιουργηθούν και άλλα τοπικά κέντρα. Εκεί θα συμπεριληφθούν και οι άλλοι οργανισμοί και υπηρεσίες του Υπουργείου Αγροτικής Ανάπτυξης και Τροφίμων, έτσι ώστε να παρέχουμε οργανωμένη στήριξη στους Έλληνες αγρότες.
     Χθές, κύριε Πρόεδρε, σας άκουσα που είπατε ότι το μέλλον είναι οι νέοι αγρότες. Αυτοί θα φέρουν την ανάπτυξη της νέας γεωργίας. Δεν είναι δυνατόν να μιλάμε με αγρότες που είναι κοντά στην ηλικία της συνταξιοδότησης για ποιοτικά προϊόντα, για νέες μορφές καλλιεργειών, για αναδιάρθρωση καλλιεργειών, για βιολογικά προϊόντα. Αυτούς στηρίζουμε με τα άρθρα του νομοσχεδίου, αλλά και με μία σειρά άλλων παρεμβάσεων όπως οι μεγάλες προσπάθειες που κάνουμε για τη βιολογική γεωργία.
     Και είναι πολύ σημαντικό ότι κατά χιλιάδες πλέον οι νέοι αγρότες εντάσσονται στα προγράμματα της βιολογικής γεωργίας. Τους στηρίζουμε ακόμη με την απλοποίηση των σχεδίων βελτίωσης που αφορούν τους νέους αγρότες, με την αναβάθμιση της εκπαίδευσης των νέων αγροτών, με την προσπάθεια που κάνουμε να πλησιάσουμε τους νέους αγρότες και να τους φέρουμε στο συνεταιριστικό κίνημα, έτσι ώστε να παίρνουν αποφάσεις οι ίδιοι γι’ αυτά που τους αφορούν. Τους νέους αγρότες λοιπόν στηρίζουμε. Και πραγματικά δεν θεωρώ ότι είναι δικαιολογία ότι επειδή δεν καλύπτουν τα άτοκα δάνεια όλους τους αγρότες, αλλά υπάρχει μία διαβάθμιση ανάλογα με το αν κατοικούν σε ορεινές ή μη ορεινές περιοχές, δεν πρέπει να ψηφιστεί το άρθρο αυτό από την Αξιωματική Αντιπολίτευση. Θεωρώ ότι βελτιώνει σημαντικά το ισχύον νομοθετικό πλαίσιο και θεωρώ ότι αφού κινείται στην κατεύθυνση αυτή, θα πρέπει και να υποστηριχθεί και να ψηφιστεί από όλες τις πτέρυγες της Βουλής.
     Αναδασμοί: Ο αναδασμός είναι γεγονός ότι μειώνει το κόστος παραγωγής των αγροτικών προϊόντων πάνω από 20%, ότι δίνει τη δυνατότητα με τη συγκέντρωση των αγροτεμαχίων σε ένα κομμάτι να έχουμε αναδιάρθρωση καλλιεργειών. Οι αναδασμοί με τους ρυθμούς που κινούνταν θα ολοκληρώνονταν σε ογδόντα με εκατό χρόνια, δηλαδή δεν θα γίνονταν ποτέ αναδασμοί στη χώρα. Ένα από τα προβλήματα ήταν ότι δεν υπήρχε συντονισμός. Αυτές οι υπηρεσίες ήταν πολυδαίδαλες. Ήταν τρεις υπηρεσίες σε κάθε νομαρχία. Όταν μία υπηρεσία μπορούσε να κάνει αναδασμούς, δεν μπορούσαν οι άλλοι. Αυτό λοιπόν ερχόμαστε εμείς να βελτιώσουμε, να θεραπεύσουμε. Κι επειδή ακούστηκε κάτι για το πού θα βρεθούν οι πιστώσεις, σας λέμε ότι οι πιστώσεις θα βρεθούν και μέσω του κρατικού Προϋπολογισμού, αλλά και από το λογαριασμό που υπάρχει στο Υπουργείο Αγροτικής Ανάπτυξης και Τροφίμων, που έχει σαν στόχο τους αναδασμούς.
     Κτηνοτροφία: Όλοι μας γνωρίζουμε ότι ο μεγάλος ασθενής της ελληνικής γεωργίας είναι η ελληνική κτηνοτροφία. Επί σειρά ετών κανένα μέτρο δεν λαμβανόταν για να στηριχθεί η ελληνική κτηνοτροφία. Έγιναν άλματα, αρχίζει και συνέρχεται αυτός ο μεγάλος ασθενής. Και με τα μέτρα που έχουμε ήδη πάρει, ψυχολογικά ανεβαίνουν και οι κτηνοτρόφοι. Κι επειδή ακούστηκε ότι το νομοσχέδιο αυτό έγινε χωρίς να ληφθούν υπόψη οι γνώμες των εμπλεκόμενων φορέων, θέλω να σας πω ότι ειδικά τα μέτρα για την κτηνοτροφία ελήφθησαν μετά από προτάσεις των εκπροσώπων των κτηνοτρόφων.
     Πέρα απ’ αυτό, θέλω να σας πω για την Αυτοτελή Υπηρεσία Ελέγχου. Ο κ. Κουβέλης είπε ότι η Υπηρεσία αυτή δημιουργεί προβλήματα, δεν θα μπορέσει να λειτουργήσει διότι υπάρχει πρόβλημα με άλλες υπηρεσίες που ασχολούνται με ελέγχους. Εγώ θέλω να σας πω τι κάνει η Υπηρεσία Ελέγχου. Πριν από δέκα περίπου μήνες διαπιστώσαμε ένα πολύ μεγάλο κενό στο Υπουργείο Αγροτικής Ανάπτυξης και Τροφίμων: γίνονταν εισαγωγές προϊόντων από τρίτες χώρες και όταν μαθαίναμε εμείς ότι έγιναν οι εισαγωγές, τα προϊόντα αυτά είχαν ήδη καταναλωθεί. Δημιουργήσαμε λοιπόν μιαν Αυτοτελή Υπηρεσία που έχει καθαρά συντονιστικό ρόλο. Τι κάνει η Υπηρεσία αυτή; Αυτή η Υπηρεσία συνδέεται με όλες τις πύλες εισόδου της χώρας σε καθημερινή βάση, ενημερώνεται για το τι προϊόντα εισάγονται στη χώρα, αυτόματα εμείς ενημερώνουμε όλους τους ελεγκτικούς μηχανισμούς -τις νομαρχιακές αυτοδιοικήσεις, τον Ε.Φ.Ε.Τ., όπου χρειάζεται το Σώμα Δίωξης Οικονομικού Εγκλήματος της Ελληνικής Αστυνομίας, το Σ.Δ.Ο.Ε.- έτσι ώστε να γίνονται αποτελεσματικοί έλεγχοι. 
     Και θέλω να σας πω ότι τα αποτελέσματα είναι πραγματικά εντυπωσιακά: Σταμάτησαν να ελληνοποιούνται αμνοερίφια από Βουλγαρία και Ρουμανία. Εισάγονταν ένα εκατομμύριο στη χώρα μας το χρόνο, βαφτίζονταν ελληνικά και πουλιόνταν ως ελληνικά. Παραπλάνηση του Έλληνα καταναλωτή, μεγάλο πρόβλημα στον Έλληνα κτηνοτρόφο. Για πρώτη φορά φέτος το Πάσχα πουλήθηκαν 10 ευρώ τα ελληνικά αμνοερίφια, 5 ευρώ τα εισαγόμενα και ωφελήθηκε ο καταναλωτής, ωφελήθηκε ο Έλληνας κτηνοτρόφος. Και για εμάς στο Υπουργείο ήταν πολύ συγκινητικό που οι σύλλογοι κτηνοτρόφων από την Κρήτη μέχρι τον Έβρο μας έστειλαν συγχαρητήριες επιστολές. 
     Έγιναν πολύ σοβαροί έλεγχοι σε εισαγωγές πατάτας από την Αίγυπτο, η οποία είχε μεγάλο πρόβλημα από βακτήριο. Χιλιάδες τόνοι πατάτας έρχονταν από την Αίγυπτο με προβλήματα φυτοϋγειονομικά και στην ουσία τίναζαν στον αέρα τη δικιά μας παραγωγή. Από 8 λεπτά η πατάτα, όταν εμποδίσαμε την εισαγωγή της Αιγυπτιακής για υγειονομικούς λόγους, πήγε στα 20 με 25 λεπτά. Έγιναν έλεγχοι και στα δημητριακά και σε εισαγόμενο μούστο. Κι επειδή αναφέρθηκε από τον εισηγητή της Αξιωματικής Αντιπολίτευσης, θέλω να πω ότι φέτος οι εισαγωγές μούστου είναι λιγότερες από κάθε άλλη χρονιά. 
     Κατά συνέπεια, είναι απαραίτητη αυτή η Υπηρεσία, έτσι ώστε να γίνονται αποτελεσματικότεροι έλεγχοι σε εισαγωγές αγροτικών προϊόντων.
     Πέρα από αυτό, παίρνουμε σημαντικά μέτρα όσον αφορά την αναβάθμιση της αγροτικής έρευνας στη χώρα. Η έρευνα που έκανε το ΕΘ.Ι.ΑΓ.Ε. σε πάρα πολλές περιπτώσεις γινόταν όχι για να έχει εφαρμογή, αλλά γινόταν για την έρευνα. Εκείνο που εμείς κάνουμε, είναι ότι πλέον στρέφουμε την κατεύθυνση της έρευνας στην εφαρμογή. Δηλαδή έρευνα που θα έχει άμεση επίπτωση στην αγροτική μας παραγωγή, είτε είναι φυτική παραγωγή είτε είναι ζωική.
     Εκπαίδευση αγροτών. Ξέρουμε πολύ καλά ότι υπολειπόταν η εκπαίδευση των αγροτών. Το «ΔΗΜΗΤΡΑ» αναβαθμίζεται με το σχετικό άρθρο του νομοσχεδίου, οργανώνεται πολύ καλύτερα και προχωρεί σε μια αποτελεσματική εκπαίδευση των αγροτών.
     Θα ήθελα να αναφερθώ σε ένα πολύ μεγάλο θέμα που μας απασχολεί όλους. Είναι αυτό της οργάνωσης του συνεταιριστικού κινήματος στη χώρα μας. 
     Κυρίες και κύριοι συνάδελφοι, δυστυχώς το συνεταιριστικό κίνημα στη χώρα μας βρίσκεται στη χειρότερη στιγμή της ιστορικής του πορείας. Το συνεταιριστικό κίνημα στη χώρα μας, όχι μόνον δεν μπορεί αποτελεσματικά να στηρίξει τους Έλληνες αγρότες, αλλά σε πάρα πολλές περιπτώσεις αντιμετωπίζει πρόβλημα επιβίωσης. Μέλημά μας λοιπόν είναι πώς θα εξυγιανθούν οι συνεταιριστικές οργανώσεις, πως θα γίνουν βιώσιμες οικονομικές μονάδες, γιατί η συνεταιριστική πρωτοβουλία να μην ξεχνάμε ότι είναι ιδιωτική πρωτοβουλία για τη στήριξη των Ελλήνων αγροτών, είτε όσον αφορά αγροτικά εφόδια, προμήθειες αγροτικών εφοδίων είτε όσον αφορά διάθεση αγροτικών προϊόντων. 
     Ένας από τους λόγους που υπάρχει τόσο μεγάλη ψαλίδα μεταξύ των τιμών του παραγωγού και των τιμών του καταναλωτή, είναι ότι δεν λειτουργεί σωστά το συνεταιριστικό κίνημα στη χώρα μας. Ένας από τους λόγους που δεν γίνονται σωστές διαπραγματεύσεις για να έχουν καλές τιμές τα αγροτικά μας προϊόντα, είναι ότι δεν λειτουργεί σωστά το συνεταιριστικό κίνημα στη χώρα μας. Λαμβάνουμε λοιπόν μια σειρά μέτρων για τη στήριξή τους. Όχι μόνον εμείς, αλλά πρόσφατα με νομοσχέδιο του Υπουργείου Απασχόλησης ρυθμίστηκαν οι οφειλές των συνεταιριστικών οργανώσεων στο Ι.Κ.Α. και στο ΤΑΦΣΟ. Οι ρυθμίσεις που φέρνουμε έχουν χαρακτήρα  διαφάνειας  στο συνεταιριστικό κίνημα, γιατί για πρώτη φορά καθιερώνουμε το «πόθεν έσχες» των προέδρων και των γενικών διευθυντών των συνεταιριστικών οργανώσεων, αλλά και στηρίζουν αποτελεσματικά τα οικονομικά των συνεταιριστικών μας οργανώσεων. 
     Πρέπει να σας πω ότι έχει ανοίξει ένας πολύ μεγάλος διάλογος στο Υπουργείο Αγροτικής Ανάπτυξης και Τροφίμων, έτσι ώστε να δούμε για ποιο συνεταιριστικό κίνημα μιλάμε, ποιο θα είναι αυτό που θα πάρει την πρωτοπορία στην υλοποίηση της νέας Κοινής Αγροτικής Πολιτικής. Θα είναι το πολυδιάστατο συνεταιριστικό κίνημα, θα είναι αυτό όπου δεν μπορεί να στηρίξει τον Έλληνα αγρότη; Ή θα είναι αυτό που σε δύο νομούς, στην Ημαθία και την Πέλλα, έχουμε πενήντα δύο ομάδες παραγωγών που κανένα ρόλο δεν παίζουν, παρά στηρίζουν το ρόλο και τη λειτουργία των μεταποιητών; 
     Θέλω να σας πω ότι εκεί που έχουμε καταλήξει είναι σε ισχυρούς πρωτοβάθμιους συνεταιρισμούς ανά προϊόν για κάθε νομό. Θεωρώ ότι είναι στη σωστή κατεύθυνση, το δέχτηκαν και οι συνεταιριστικές οργανώσεις της χώρας. Ένας συνεταιρισμός κατά προϊόν ανά νομό. Ισχυρός συνεταιρισμός με επιστημονικό management με ειδικούς μέσα ανθρώπους στη διοίκηση, την πώληση και τη διαχείριση των οικονομικών, που θα έχει τη δυνατότητα να διαχειρίζεται με αποτελεσματικό τρόπο τα αγροτικά προϊόντα της κάθε περιοχής.
     ΙΩΑΝΝΗΣ ΤΣΑΚΛΙΔΗΣ: Θα το επιβάλλετε με νόμο;
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, δεν χρειάζεται νόμος. Εφόσον συμφωνούν οι συνεταιριστικές οργανώσεις και οι αγρότες, δεν χρειάζεται νόμος.
     Τελειώνοντας, θέλω να σας πω ότι η προσπάθεια που καταβάλουμε στο Υπουργείο, θεωρούμε ότι είναι δύσκολη προσπάθεια. Γνωρίζουμε πολύ ότι απευθυνόμαστε σε έναν κόσμο ταλαιπωρημένο, κουρασμένο, που σε μεγάλο ποσοστό είναι γερασμένος, σε έναν κόσμο που έχει χάσει την εμπιστοσύνη στις πολιτικές ηγεσίες, που επί σειρά ετών δεν στηρίχτηκε, που δεν ένοιωσε δίπλα του την ελληνική πολιτεία. Αν με ρωτήσετε αν έχει προοπτική και ελπίδα η ελληνική γεωργία, ευθαρσώς θα σας πω ότι έχει και προοπτική και ελπίδα. Θεωρώ ότι ούτε οι Ιταλοί ούτε οι Ισπανοί ούτε οι Πορτογάλοι ήταν καλύτεροι από εμάς, και κάνουν ανταγωνιστική γεωργία.
     Εκείνο που χρειάζεται είναι στόχευση, εκείνο που χρειάζεται είναι στρατηγική, εκείνο που χρειάζεται είναι σκληρή δουλειά. Αυτό, λοιπόν, κάνουμε στο Υπουργείο Αγροτικής Ανάπτυξης και Τροφίμων, δουλεύουμε σκληρά και πιστεύουμε ότι υπάρχουν πολύ μεγάλα περιθώρια στην ανόρθωση της ελληνικής γεωργίας και θεωρούμε ότι αυτό το νομοσχέδιο βοηθάει σημαντικά σ’ αυτήν την κατεύθυνση. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντό. 
     Το λόγο έχει ο πρώην Πρόεδρος της Βουλής, κ. Κακλαμάνης. 
     ΑΠΟΣΤΟΛΟΣ ΚΑΚΛΑΜΑΝΗΣ: Θέλω να ρωτήσω κάποια πράγματα τον κύριο Υφυπουργό και να του θέσω τα εξής θέματα. 
     Είναι γεγονός ότι σε πολλά ζητήματα υπάρχει σύγκλιση απόψεων όλου του Σώματος. Άλλωστε, όταν μιλάμε για τους νέους αγρότες, ποιος θα πει ότι δεν έχει θετική τοποθέτηση; 
     Ρωτήσατε –και από την πλευρά σας ίσως να έχετε δίκιο- γιατί να ψηφίζει αυτό το άρθρο για τους νέους αγρότες μόνο η Νέα Δημοκρατία και όχι και τα υπόλοιπα κόμματα. 
     Θέλω, λοιπόν, να σας ρωτήσω το εξής, στο οποίο είμαι βέβαιος ότι θα μου απαντήσετε με ευθύτητα και ειλικρίνεια. Θεωρείτε ότι εάν τους χαρίσουμε και το υπόλοιπο 25% της επιδότησης αυτών των δανείων, θα αποτελέσει πράγματι κίνητρο για να επιστρέψουν και να μείνουν οι νέοι αγρότες σε ορεινές περιοχές και μικρά χωριά; Δεν ξέρω εάν είναι πολλοί από «τζάκια» σ’ αυτήν την Αίθουσα, αλλά το Κοινοβούλιό μας έχει όλο και λιγότερους εκπροσώπους από «τζάκια». Όλοι ήρθαμε εδώ πέρα από χωριά και πολλοί φύγαμε από τα χωριά μας ξυπόλητοι, αλλά οι συνθήκες έχουν αλλάξει εντελώς. 
     ΠΡΟΕΔΡΕΥΩΝ (Γεώργιος Σούρλας): Τώρα έχει τζάκια και στην επαρχία, κύριε Πρόεδρε!
     ΑΠΟΣΤΟΛΟΣ ΚΑΚΛΑΜΑΝΗΣ: Καλό είναι αυτό, προοδεύει ο τόπος! 
     Πιστεύετε πραγματικά ότι αυτό είναι ένα μέτρο που θα αλλάξει το τοπίο στην ορεινή και ημιορεινή Ελλάδα; 
     Χθες, και με δεδομένο ότι επικρίθηκε ο Πρόεδρος του ΠΑ.ΣΟ.Κ. ότι δεν έκανε προτάσεις, στάθηκα εκτός όλων των άλλων θέσεων και απόψεων που διατύπωσε, σ’ αυτήν την πρόταση. Ήθελα, λοιπόν, να σας ρωτήσω τι κόστος αντιπροσωπεύει –εσείς θα το ξέρετε- αυτό το εθνικό απόθεμα -πού κυμαίνεται κάθε χρόνο- και το οποίο πάει τώρα στο κράτος; 
     Επίσης, ήθελα να σας ρωτήσω τι άλλο μπορούμε να κάνουμε, εκτός από αυτό, μαζί με τα άλλα κίνητρα που προβλέπει ο ισχύων νόμος, δεδομένου ότι δεν προστίθεται κάτι σημαντικό τώρα; Δηλαδή, αντί σ’ αυτήν την πρόταση του κ. Παπανδρέου να λέτε ότι ήταν σε διακοπές και ότι είπε αόριστα πράγματα κ.λπ., ας απαντήσετε στο εξής: Πιστεύετε ότι μια τέτοια κίνηση από τη δική σας πλευρά –την οποία θα χειροκροτήσουμε όλοι- δεν θα βοηθήσει; Αυτό ήθελα να σας παρακαλέσω να μου πείτε. 
     Τέλος, θα ήθελα να σας ρωτήσω εάν έχετε κοστολογήσει κάποια άλλα μέτρα, πέραν του 25% των δανείων, τα οποία τελικά δεν τα αξιοποιούν, όπως πληροφορούμαι, γιατί ακόμα και οι γυναίκες να παντρευτούν και να κάνουν οικογένεια, εισοδήματα δεν έχουν.
     Εμείς δεν θα ψηφίσουμε να πάνε οι γυναίκες εκεί, αλλά εάν συμβάλουμε στον πολιτισμό τους και στην κοινωνική τους ζωή με κάποια άλλα κίνητρα που θα δίνουν κάποια προνόμια στην ορεινή Ελλάδα, τότε θα έμεναν. Επίσης, δεν θα έπρεπε να κλείνουμε τα σχολειά.
     Εμείς, και εγώ ως Υπουργός Παιδείας για τέσσερα χρόνια, κάναμε σχολεία στα μικρά νησιά και στα ορεινά χωριά, γιατί ξέραμε ότι εκεί θα μείνουν, ενώ τώρα τα μαζεύουν. Εντάξει, κάνουμε οικονομίες. Όμως, ποιος γονιός θα μείνει στο χωριό αν το παιδί του δεν μπορεί να προχωρήσει πέρα από την υποχρεωτική εκπαίδευση, και όταν μάλιστα χρειάζεται να πηγαίνει σε άλλες περιοχές, δεδομένου τελικά ότι και τα δημοτικά σχολεία μεταφέρονται τώρα στα κεφαλοχώρια; 
     Σας παρακαλώ, λοιπόν, να μου απαντήσετε σ’ αυτά τα θέματα. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε. 
     Το λόγο έχει ο κύριος Υφυπουργός. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, εμείς εκείνο που είπαμε χθες ήταν ότι ο Πρόεδρος του ΠΑ.ΣΟ.Κ. δεν είπε τίποτα καινούργιο. Είπε δηλαδή κάτι το οποίο ήδη γίνεται, κάτι το οποίο ήδη προβλέπεται από τον Κανονισμό. 
     Διότι ο Κανονισμός προβλέπει ότι γίνεται αναδιανομή του εθνικού αποθέματος σε νέους αγρότες.
     Μάλιστα θέλω να σας πω και κάτι ακόμη, ότι οι νέοι αγρότες οι οποίοι δεν έχουν δικαιώματα ενιαίας ενίσχυσης από το 2006 μέχρι το 2013 παίρνουν δικαιώματα με βάση τις δικές μας αποφάσεις. Κατά συνέπεια, δεν είπε τίποτα καινούργιο ο Πρόεδρος του ΠΑ.ΣΟ.Κ. Επανέλαβε αυτό το οποίο προβλέπει ήδη ο Κανονισμός. 
     ΕΥΑΓΓΕΛΟΣ ΑΡΓΥΡΗΣ: Ποιες δικές σας; 
     ΠΡΟΕΔΡΕΥΩΝ (Γεώργιος Σούρλας): Κύριε Αργύρη, ας ολοκληρώσει ο Υφυπουργός.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τις εθνικές αποφάσεις.
     ΕΥΑΓΓΕΛΟΣ ΑΡΓΥΡΗΣ: Της προηγούμενης κυβέρνησης.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και της προηγούμενης κυβέρνησης. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω λοιπόν να σας πω, ότι όσον αφορά αυτό που ειπώθηκε χθες για τους νέους αγρότες δεν είναι κάτι καινούργιο. Δεν είναι δηλαδή μία πρόταση που θα φέρει τα πάνω κάτω στην ελληνική γεωργία. Είναι κάτι που ήδη εφαρμόζεται. 
     Όσο δε για εκείνο που είπατε, αν δηλαδή πιστεύω ότι το 75% …
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, με ποια κριτήρια γίνεται αυτό;
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να σας πω ότι προβλέπεται από τον Κανονισμό ποιοι είναι οι νέοι αγρότες. Υπάρχει λοιπόν μία δεδομένη διαδικασία, σύμφωνα με την οποία γίνεται αυτή η αναδιανομή του εθνικού αποθέματος. 
     Όσο για το άλλο που είπατε, αν δηλαδή το 25% φθάνει για να έλθουν νέοι αγρότες στην περιφέρεια, θέλω να σας πω ότι εμείς κάνουμε πολύ πιο γενναία βήματα απ’ αυτά που υπήρχαν στο ισχύον νομοθετικό πλαίσιο. Για μένα ο προβληματισμός και το ερώτημα ήταν γιατί, εφόσον βελτιώνουμε ένα νομοθετικό πλαίσιο, δεν ψηφίζεται από την Αξιωματική Αντιπολίτευση. Διότι ο εισηγητής είπε:   «Εμείς, αν για όλες τις περιοχές είχαμε ένα ενιαίο ποσοστό, θα το ψηφίζαμε».
     Ρωτήσατε επίσης αν θεωρώ ότι αυτό είναι το μοναδικό μέτρο που μπορεί να ληφθεί για να έλθουν οι αγρότες. Πιστεύω ότι δεν μπορεί να είναι το μοναδικό μέτρο. Είναι όμως ένα γενναίο μέτρο, λαμβάνοντας υπόψη την οικονομική συγκυρία, ώστε να στηριχτούν οι νέοι αγρότες. Αν στο μέτρο αυτό προσθέσουμε και όλα τα άλλα μέτρα που παίρνουμε για τη στήριξη των αγροτών –ενημέρωση, εκπαίδευση, γεωπόνοι δίπλα στους αγρότες- τότε πιστεύω ότι μπορούν να μπουν νέοι αγρότες στο επάγγελμα και στα σχέδια βελτίωσης. 
     Θέλω δε να σας πω και να επαναλάβω αυτό που μου έκανε μεγάλη εντύπωση, ότι νέοι άνθρωποι θέλουν να μείνουν στη γεωργία, ότι κατά χιλιάδες εντάσσονται είτε σε σχέδια βελτίωσης είτε σε προγράμματα βιολογικής γεωργίας, ότι υπάρχει πολύ μεγάλο ενδιαφέρον –συζητώ με νέους αγρότες όπου πάω- για να μπουν στην κτηνοτροφία και σε νέες καλλιέργειες. Αυτό τι σημαίνει; Σημαίνει ότι δημιουργήθηκε ένα πολύ καλό ψυχολογικό κλίμα, για να μείνουν οι νέοι άνθρωποι στα χωριά τους και στην περιφέρεια. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Απόστολος Σταύρου. 
     ΑΠΟΣΤΟΛΟΣ ΣΤΑΥΡΟΥ: Αξιότιμε κύριε Πρόεδρε, ήθελα να κάνω ορισμένες επισημάνσεις στα άρθρα 1 και 2 του συζητουμένου νομοσχεδίου. Σχετικά με την ίδρυση τοπικών κέντρων αγροτικής ανάπτυξης προβλέπεται η ίδρυσή τους στις έδρες των νομαρχιών. 
     Θέλω να επισημάνω στην πολιτική ηγεσία του Υπουργείου Αγροτικής Ανάπτυξης ότι η περιφέρεια Αττικής έχει την εξής ιδιομορφία: Ο αγροτικός πληθυσμός κατά βάση ανήκει στη Νομαρχία Ανατολικής Αττικής και στη Νομαρχία Δυτικής Αττικής. Κατά σύμπτωση, και οι δύο έδρες των νομαρχιών –Παλλήνη και Ελευσίνα- δεν έχουν καμία σχέση πλέον με τη γεωργία, αλλά είναι εξ ολοκλήρου σχεδόν αστικές περιοχές. 
     Συνεπώς θα πρέπει να ληφθεί μέριμνα, αν και προβλέπεται η δυνατότητα με την έκδοση προεδρικών διαταγμάτων, να συσταθεί η έδρα του κέντρου που θα λειτουργήσει σε εκτέλεση αυτού του νόμου. Θα ήθελα να επισημάνω και να παρακαλέσω, αντί για τις έδρες των νομών της περιφέρειας Αττικής στις δύο νομαρχίες, μία έδρα να είναι στη Δυτική Αττική, παραδείγματος χάρη στα Μέγαρα που έχει και πτηνοτροφική και αμπελουργική και γενικότερη αγροτική δραστηριότητα και η άλλη έδρα του Κέντρου Αγροτικής Ανάπτυξης να γίνει κάπου στα Μεσόγεια, όπου θα επιλεγεί η έδρα αυτή, προκειμένου να εξυπηρετούνται οι αγρότες της περιοχής.
     Το δεύτερο θέμα στο άρθρο 2 για τις ρυθμίσεις νέων αγροτών είναι ότι παρουσιάζεται και πάλι στην περιφέρεια Αττικής το εξής τραγελαφικό και τραγικό συγχρόνως, θα έλεγα: ενώ με τις χρήσεις γης που καθόρισε το Υ.ΠΕ.ΧΩ.Δ.Ε. το Μάρτιο του 2003, καθορίζονται ζώνες αυστηρά γεωργικής γης, συγχρόνως η περιφέρεια Αττικής, η ανατολική, η δυτική, αλλά και η βορειοδυτική δεν απολαμβάνουν τα πλεονεκτήματα που απολαμβάνουν οι νέοι αγρότες στην υπόλοιπη χώρα μας.
     Αυτό συμβαίνει, γιατί στο παρελθόν, δυστυχώς, δεν είχαν γίνει ανάλογες ενέργειες και παραστάσεις στην Ευρωπαϊκή Ένωση, προκειμένου να υπαχθεί στη ζώνη γ΄, αντί της ζώνης α΄, που είναι σήμερα, η περιφέρεια της Αττικής. Το αποτέλεσμα είναι –καθώς είναι εδώ και ο φίλος Υπουργός κ. Μπασιάκος, με τον οποίο συνορεύουμε- οι αγρότες στις Ερυθρές, στο Κρυεκούκι, που συναντούνται τα χωράφια τους, να με ρωτάνε με παράπονο –και έχουν απόλυτο δίκιο- πώς είναι δυνατόν οι Βοιωτοί αγρότες να παίρνουν τις όποιες επιδοτήσεις προβλέπονται από την Ευρωπαϊκή Ένωση και οι αγρότες των Ερυθρών και της υπόλοιπης Αττικής να μην λαμβάνουν ούτε 1 ευρώ.
     Γι’ αυτό, κύριε Υπουργέ, θα ήθελα να παρακαλέσω να δώσετε μια εντολή στις αρμόδιες υπηρεσίες του Υπουργείου σας, να εξετάσουν τη δυνατότητα υπαγωγής στη ζώνη γ΄ από την α΄, που είναι σήμερα η περιφέρεια της Αττικής, ώστε να πείσουμε την Ευρωπαϊκή Ένωση, προκειμένου να γίνει η ρύθμιση αυτή.
     Και πάνω απ’ όλα, γνωρίζουμε ότι αυτή την εποχή ήδη έχει ξεκινήσει ο τρυγητός σε όλη την περιφέρεια Αττικής. Τα προβλήματα είναι οξύτατα. Τα γνωρίζει η πολιτική ηγεσία του Υπουργείου Αγροτικής Ανάπτυξης. Έχουν γίνει πάρα πολλές συσκέψεις, για να βρούμε ορισμένες λύσεις, προκειμένου να στηρίξουμε το εισόδημα των αμπελουργών της Περιφέρειας Αττικής.
     Χαίρομαι γιατί έδειξε υπερβολικά ευαισθησία η πολιτική ηγεσία του Υπουργείου Αγροτικής Ανάπτυξης, διότι με τα λάθη που είχαν γίνει και όπως έγινε «στο πόδι» στο αμπελουργικό μητρώο, παραλείφθηκαν πάρα πολλοί, γιατί δεν πρόλαβαν τις προθεσμίες, αφού δεν είχε γίνει ενημέρωση στους αμπελουργούς. Δόθηκε μια παράταση, που υπεγράφη προχθές, στις 12 Σεπτεμβρίου, προκειμένου όσοι δεν έχουν τακτοποιηθεί, να μπορέσουν μέχρι το τέλος του μηνός να τακτοποιήσουν αυτήν την εκκρεμότητα.
     Όμως το θέμα είναι σοβαρό και ειδικότερα για τους νέους αγρότες της Περιφέρειας Αττικής, που θέλουν να ασχοληθούν και με τη γεωργία, αλλά και με την οινοποιία. Υπάρχουν αξιόλογοι νέοι άνθρωποι, οι οποίοι έχουν ιδρύσει τέτοιες μικρές οινοποιητικές επιχειρήσεις, που παράγουν και οικολογικό κρασί, αλλά δυστυχώς δεν μπορούν να απολαμβάνουν τα πλεονεκτήματα να ενταχθούν σε προγράμματα, να έχουν τις όποιες ενισχύσεις έχουν και οι νέοι αγρότες της υπόλοιπης χώρας μας.
     Εδώ είναι ευθύνη όλων μας, της πολιτείας. Και δεν θέλω να αναφερθώ μόνο στο ΠΑΣΟΚ. Εκείνοι κρίθηκαν, βρίσκονται στις θέσεις που βρίσκονται σήμερα. Εμείς όμως οφείλουμε να αποφασίσουμε. Όταν αποφασίζει η πολιτεία με το προεδρικό διάταγμα του Μαρτίου του 2003 και καθορίζει αυστηρές χρήσεις γης για αγροτικά και μόνον, πώς είναι δυνατόν να κρατήσουμε τους αγρότες στη γη τους και να επιδίδονται με επιτυχία στις αγροτικές τους δραστηριότητες, χωρίς να τους δίνουμε τα απαραίτητα κίνητρα;
     Αυτά νομίζω ότι είναι θέματα, τα οποία θα πρέπει να τα αντιμετωπίσουμε, αγαπητέ κύριε Υπουργέ και κύριε Υφυπουργέ, προκειμένου να αποδώσουμε δικαιοσύνη. Διότι σε μια ευνομούμενη δημοκρατική πολιτεία δεν μπορούμε να ξεχωρίζουμε τους πολίτες σε διαφορετικές κατηγορίες. Βεβαίως, το θέμα έχει σχέση και με το Υπουργείο Οικονομίας και Οικονομικών. Έχω κάνει ήδη συνεννόηση και με τον κ. Φώλια, ώστε να γίνουν συντονισμένες προσπάθειες και ενέργειες, προκειμένου να λύσουμε αυτό το χρόνιο και σοβαρότατο θέμα.
     Τελειώνοντας, επιτρέψτε μου να εκφράσω την ικανοποίησή μου, γιατί με το νομοσχέδιο αυτό πραγματικά η ελληνική γεωργία μπαίνει σε μια καινούργια τροχιά ανάπτυξης και προόδου. Και πρέπει να επισημάνω τις δηλώσεις του Πρωθυπουργού στην Έκθεση της Θεσσαλονίκης, που έδωσε νέα διάσταση για το μέλλον της ελληνικής γεωργίας.
     Και απορώ πώς ο Αρχηγός της Αξιωματικής Αντιπολίτευσης κ. Παπανδρέου, αλλά και άλλοι συνάδελφοι από το ΠΑ.ΣΟ.Κ., αντί να συνηγορήσουν προς αυτήν την κατεύθυνση, χλευάζουν και λοιδορούν, πράγμα το οποίο βεβαίως τους δίνει τη δυνατότητα να επιδίδονται σε μια πρωτοφανή βιομηχανία ψεύδους και πολιτικής εξαπάτησης, αλλά αυτά δεν περνούν.
     Εμείς προχωρούμε. Το νέο όραμα της Κυβέρνησης για τους αγρότες είναι γεγονός. Ξεκίνησε ήδη με την ψήφιση του συγκεκριμένου νομοσχεδίου και θα προχωρήσουμε. Εμείς δεν λέμε μεγάλα λόγια. Τα λόγια, τα «θα» και τα οτιδήποτε παρόμοια έγιναν στο παρελθόν και τελείωσαν. Τώρα, αν το ΠΑ.ΣΟ.Κ. δεν  θέλει να ανήκει στις δυνάμεις της προόδου και της ευημερίας των Ελλήνων αγροτών και  επιδιώκει κάτι τέτοιο και θέλει να μένει προσκολλημένο στο χθες, είναι δικαίωμά του. Η Κυβέρνηση θα προχωρήσει προς αυτήν την κατεύθυνση, ώστε οι Έλληνες αγρότες -που πάντα είμαστε στο πλευρό τους- να αισθανθούν για άλλη μία φορά έμπρακτα τη στοργή και το ενδιαφέρον της πολιτείας.
     	Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας  Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ο κ. Τσαντούλας έχει το λόγο.
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, η σοβαρότητα και η σημασία του νομοσχεδίου, που συζητάμε, δεν αμφισβητήθηκε από κανέναν από όσους μίλησαν μέχρι τώρα, αλλά δεν το αντιμετώπισαν όλοι με τη σοβαρότητα και την υπευθυνότητα που ταιριάζει σε ένα νομοσχέδιο που αφορά την αγροτική πολιτική, ένα νομοσχέδιο ιδιαίτερα σημαντικό για την ελληνική περιφέρεια. Και δεν αναφέρομαι βέβαια στα περί «μήκους ή καμπυλότητας» κάποιων συμπαθών ελληνικών προϊόντων, ούτε σε άλλες εκφράσεις του κ. Ανδρουλάκη. Αυτές είναι ευρηματικές εκφράσεις που χρειάζονται κάπου-κάπου για να ελαφρύνουν το κλίμα σε αυτήν την Αίθουσα, που μερικές φορές γίνεται αρκετά βαρύ. Αναφέρομαι σε άλλες δυσμορφίες λέξεων και εκφράσεων -που δυστυχώς ακούστηκαν και πάλι σε αυτή την Αίθουσα- απαξιωτικές για την Κυβέρνηση και το Υπουργείο και με καθαρά αντιπολιτευτική διάθεση, χωρίς τεκμηριωμένες προτάσεις. Διαστρεβλώθηκε ακόμη και αυτό που είπε ο Πρωθυπουργός στη συνέντευξη Τύπου της Θεσσαλονίκης. Αναφέρθηκε και ο κ. Μπασιάκος σε αυτό. Ήμουν εκεί και άκουσα τον κύριο Πρωθυπουργό να μιλάει για μια ανταγωνιστική ελληνική γεωργία, όπως όλοι θα τη θέλαμε. Και ο τρόπος που το είπε, εξέφραζε την πίστη του ότι μπορούμε να πετύχουμε αυτή την ανταγωνιστική γεωργία που δεν θα είχε ίσως ανάγκη αργότερα, στο μέλλον, των επιδοτήσεων. Αυτό είπε. Και δεν επλήγη καθόλου με αυτό το ηθικό των αγροτών, όπως αναφέρθηκε. Αντίθετα, με τις αναφορές που έγιναν, επλήγη σοβαρά η αξιοπιστία της Αξιωματικής  Αντιπολίτευσης. 
     Πώς θα γίνει, κυρίες και κύριοι συνάδελφοι, ανταγωνιστική η γεωργία μας αν δεν εξασφαλιστεί, μεταξύ των άλλων βέβαια, η σωστή ενημέρωση των αγροτών, η επιστημονική, επαγγελματική και τεχνολογική στήριξή τους, ώστε να βελτιωθεί η ποιότητα των προϊόντων τους και ο ρυθμός διάθεσής τους στην ελληνική, αλλά και στις ξένες αγορές;
     Ήταν μια σαφής προεκλογική μας δέσμευση να πάμε κοντά στους αγρότες και αυτό κάνουμε  με τα τοπικά κέντρα αγροτικής ανάπτυξης που θα γεφυρώσουν την απόσταση μεταξύ  του κέντρου και της περιφέρειας, φέρνοντας τον ειδικό επιστήμονα κυριολεκτικά δίπλα στον αγρότη για να τον ενημερώνει, να τον καθοδηγεί, να τον στηρίζει, με την προϋπόθεση βέβαια, κύριε Υπουργέ, ότι αυτά τα κέντρα θα στελεχωθούν σωστά και θα συντονιστούν σωστά με τις άλλες υπηρεσίες.
     Και θα ήθελα εδώ να πληροφορήσω τον εισηγητή του ΠΑ.ΣΟ.Κ. ότι αυτό το άρθρο δεν έχει δημιουργήσει καμιά σύγχυση, ούτε σε μένα, ούτε, απ’ ό,τι ξέρω, και στους άλλους Βουλευτές της Νέας  Δημοκρατίας. Αντίθετα, προερχόμενος από μία περιφέρεια με μεγάλο ποσοστό αγροτικής συμμετοχής, είμαι ιδιαίτερα ικανοποιημένος από αυτή τη συμβουλευτική υποστήριξη των αγροτών, που πέρα από το άρθρο 1 καλύπτεται και από το άρθρο 8 που αναφέρεται στο σύστημα παροχής συμβουλών σε αγροτικές εκμεταλλεύσεις και από το άρθρο 9 που αναφέρεται στους διαπιστευμένους αγροτικούς συμβούλους ιδιώτες, γεωτεχνικούς και άλλους επιστήμονες με ειδικότητες ανάλογες με τις ανάγκες κάθε περιοχής.
     Ιδιαίτερα ήθελα να τονίσω εδώ τη διαπίστευση συμβούλων με γνώσεις σε βιολογικά προϊόντα, που η ζήτησή τους σε όλες τις αγορές συνεχώς αυξάνεται. Τα παραπάνω αλλά και άλλα ειδικότερα μέτρα, όπως τα άτοκα δάνεια σε ορισμένες μειονεκτικές περιοχές ή η επιδότηση επιτοκίων κατά 70%, ενισχύουν και στηρίζουν ιδιαίτερα τους νέους αγρότες, σύμφωνα βέβαια με τους κοινοτικούς κανονισμούς.
     Μια δεύτερη ενότητα άρθρων, στην οποία θέλω να αναφερθώ, αφορά την υποστήριξη της γεωργικής έρευνας, με διατάξεις που περιέχονται στο άρθρο 14 που αναδομεί και ρυθμίζει τα της λειτουργίας του ΕΘ.Ι.ΑΓ.Ε., ενός οργανισμού του οποίου η δραστηριότητα έχει ατονήσει τα τελευταία χρόνια, ενώ με το άρθρο 17 υποστηρίζεται ο σημαντικός νέος θεσμός του Μητρώου Ερευνών και Μελετών για πάρα πολλά θέματα που αφορούν την τεχνολογική εξέλιξη και τη διερεύνηση γενικότερα της αγροτικής παραγωγής και των αγροτικών προϊόντων.
     Κυρίες και κύριοι συνάδελφοι, πιστεύω ότι, σε αντίθεση με ό,τι κατηγορήθηκε, αυτό το νομοσχέδιο διακρίνεται για τη συνέπειά του προς τις προγραμματικές δηλώσεις της Κυβέρνησης και κινείται προς τη σωστή κατεύθυνση, αυτήν της ενίσχυσης του Έλληνα αγρότη, ιδιαίτερα του νέου αγρότη, ώστε να γίνουν τα προϊόντα του ανταγωνιστικά, να αυξηθεί το εισόδημά του, να παραμείνει στον τόπο του. Γι’ αυτό και το υπερψηφίζω.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης έχει το λόγο.
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, νομίζω ότι σε αυτήν την Αίθουσα αλλά και στην επιτροπή καταβλήθηκε μία μεγάλη προσπάθεια από όλες τις πτέρυγες της Βουλής και από τους κοινωνικούς φορείς να αλλάξει αυτήν την τακτική το Υπουργείο Γεωργίας και ο Υπουργός και να φέρει ένα νομοσχέδιο που θα μεταρρυθμίζει την ελληνική γεωργία για να αντιμετωπίσει τα νέα δεδομένα.
     Αυτή η προσπάθεια έγινε καθ’ όλη τη διάρκεια των συζητήσεων και μέχρι την τελευταία στιγμή. Δεν ξέρω αν είναι προβληματισμένος ο κύριος Υπουργός, αλλά είναι σίγουρο ότι οι Έλληνες αγρότες είναι πάρα πολύ προβληματισμένοι, γιατί δεν έχουν μια ηγεσία η οποία να έχει αποφασίσει τι ακριβώς θέλει η ελληνική γεωργία για να καθοδηγήσει και τους Έλληνες αγρότες.
     Βέβαια όταν τα λες αυτά στον Υπουργό ή στην πολιτική ηγεσία ή στα στελέχη της Νέας Δημοκρατίας λένε: «Εσείς κυβερνούσατε είκοσι χρόνια. Γιατί δεν τα κάνατε»; Γιατί δεν τα κάναμε; Κάναμε άλλα πράγματα. Δεν έχουν καμία σχέση αυτά που κάναμε, αυτά που έκανε η ελληνική και η ευρωπαϊκή γεωργία με αυτά που συμβαίνουν τώρα. Δεν είχαμε παγκοσμιοποίηση πριν από είκοσι χρόνια. Δεν είχαμε ανοιχτά σύνορα, δεν είχαμε ελεύθερη οικονομία. Είχαμε άλλου είδους γεωργία, είχαμε προστατευτική γεωργία. Είχαμε δομές του κράτους, οι οποίες υπηρετούσαν αυτού του είδους τη γεωργία.
     Αν πάρουμε την άποψη όλων των πολιτικών κομμάτων, θα μπορούσαμε να πούμε ότι συνεπές προς την άποψη -του κρατικισμού και ότι το κράτος πρέπει να τα κάνει όλα- θα ήταν μόνο το Κομμουνιστικό Κόμμα Ελλάδας. Όλοι εμείς οι άλλοι που έχουμε έναν άλλο προσανατολισμό για την ελληνική οικονομία, για την ευρωπαϊκή οικονομία, θα έπρεπε οπωσδήποτε να ενστερνιστούμε και να κατανοήσουμε βαθύτερα ότι τα πράγματα έχουν αλλάξει, ότι είμαστε ένα παγκόσμιο χωριό, ότι ο αγρότης ζει στο πετσί αυτήν την παγκοσμιοποίηση, ότι στη Λιβαδειά μπορεί να είναι απούλητες οι πατάτες και στο χωριό το ίδιο που είναι απούλητες οι πατάτες, στο σούπερ-μάρκετ να πουλιούνται πατάτες Αιγύπτου ή από οποιοδήποτε άλλο μέρος. 
     Δεν μπορεί κανείς να ανατρέψει αυτές τις εισαγωγές, παρά την προσπάθεια ή -αν θέλετε- την ενοχοποίηση που θέλει να κάνει ο κύριος Υπουργός, λέγοντας ψέματα. Γιατί περί ψεμάτων πρόκειται, όταν λέει: «Έπρεπε να σταματήσετε τις εισαγωγές». Μα, δεν μπορεί κανείς να το κάνει αυτό, αφού υπογράψαμε κάθε ημέρα να σπάνε τα σύνορα, να μην υπάρχουν τα σύνορα. Οι άνθρωποι σταματούν στα σύνορα, τα προϊόντα δεν σταματούν στα σύνορα. Αυτό το ξέρει…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στο κ. Δριβελέγκα να τα πείτε αυτά.
     ΕΥΑΓΓΕΛΟΣ ΑΡΓΥΡΗΣ: Αφήστε τον κ. Δριβελέγκα. Μην αλλάζετε κάθε φορά τη ρότα, μη διακόπτετε κάθε φορά.
     Περιμέναμε να μιλήσετε, να δούμε τι θα μας πείτε, για να απαντήσουμε. Αφού δεν μιλάτε, λοιπόν, ακούστε. Θέλω να σας πω ότι αυτά τα πράγματα τα ξέρει πλέον και ο τελευταίος στο χωριό. Δεν μπορείτε να του λέτε άλλα πράγματα. Το κάνατε μία φορά, δύο, τρεις, τον κοροϊδέψατε, του πήρατε την ψήφο. Αλλά τώρα πλέον έχετε παρόν, αλλά έχετε και παρελθόν. Δεκαοχτώ μήνες κάνατε για να φέρετε ένα νομοσχέδιο. Περιμένατε είκοσι χρόνια, για να γίνετε εξουσία. Δεν είχατε  πρόγραμμα; 
     Και είπατε ότι: «Έχουμε κάνει διαβούλευση». Εγώ θα σας διαβάσω, κύριε Υπουργέ, κάτι που λέει η Π.Ο.ΓΕ.Δ.Υ., δηλαδή η Πανελλήνια Ομοσπονδία Γεωτεχνικών στο Γενικό της Συμβούλιο στις 24 Αυγούστου.  
     «Με ομόφωνη απόφαση του Γενικού Συμβουλίου της Ομοσπονδίας τους, οι Γεωτεχνικοί καταγγέλλουν τον Υπουργό Αγροτικής Ανάπτυξης και Τροφίμων κ. Ευάγγελο Μπασιάκο ότι το από καιρό πολυδιαφημιζόμενο νομοσχέδιό του, που αιφνίδια και χωρίς διάλογο κατέθεσε πρόσφατα στη Βουλή για ψήφιση, αποτελεί βεβιασμένη κίνηση εντυπώσεων, με πρόχειρες συρραφές διατάξεων. Το σχέδιο νόμου κινείται σε προβληματική πορεία και είναι εκτός γραμμής και φιλοσοφίας της αιτιολογικής έκθεσης που το συνοδεύει. Το σχέδιο νόμου ακυρώνει τις προσδοκίες των Ελλήνων αγροτών και των γεωτεχνικών για την αντιμετώπιση θεμάτων εκσυγχρονισμού και ανταγωνιστικότητας της γεωργίας…» -που είπε και ο κ. Καραμανλής- «…προστασίας του καταναλωτή, του περιβάλλοντος και της δημόσιας υγείας, δωρεάν ενημέρωσης και  παροχής γεωτεχνικών συμβουλευτικών υπηρεσιών στον αγρότη, απρόσκοπτης εισροής των κοινοτικών πόρων και ενισχύσεων. Οι γεωτεχνικοί καλούν για ύστατη φορά…» -σας καλούν από τις 25 του μηνός- «…τον Υπουργό να έρθει σε διάλογο μαζί τους και να εγκαταλείψει ναπολεόντειες συμπεριφορές….»κ.λ.π. «Οι προτάσεις των γεωτεχνικών είναι στη διάθεση του Υπουργού». 
     Και το υπογράφει το κεντρικό σας στέλεχος στο συνδικαλιστικό χώρο, ο πρόεδρος ο κ. Κακαβάς.
     Το καταθέτω στα Πρακτικά.
     (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     	Τι μας λέτε εδώ πέρα, ότι κάθε μέρα συζητάτε με όλους τους συνδικαλιστικούς φορείς; Σας φέρνω λοιπόν να δείτε τι λένε τα κεντρικά σας στελέχη, τα οποία τα είχατε σημαία για να κάνουν απεργίες, για να μπορείτε να ρίξετε την προηγούμενη Κυβέρνηση. Δεν καταλαβαίνετε ότι είναι ολισθηρός ο δρόμος που έχετε πάρει; Εσείς καλά να κάνετε. Κοιτάξτε τον καθρέφτη κάθε πρωί και πείτε: Είμαι καλός Υπουργός. Ξαναπάτε την άλλη μέρα και πείτε: είμαι καλός Υπουργός, για να το πιστέψετε ότι είστε καλός Υπουργός. Μα, εμείς δεν θέλουμε καλό Υπουργό τον Μπασιάκο. Εμείς θέλουμε Υπουργό που να υπηρετεί την ελληνική γεωργία και τους Έλληνες αγρότες. Αυτό θέλουν και όλοι οι Έλληνες. Δεν πρέπει λοιπόν να γίνει κάποια στιγμή κατανοητό αυτό;
     Και τώρα ερχόμαστε και στις άλλες προτάσεις. Λοιδορήσατε κι εσείς χωρίς λόγο –και δεν μπόρεσα να το καταλάβω αυτό, παρασυρθήκατε, όλοι που είστε κοντά στον Καραμανλή έχετε πάρει αυτό το «σεμνά και ταπεινά» και το ερμηνεύετε όπως θέλετε- και είπατε ότι διέκοψε τις διακοπές του ο Πρόεδρος του ΠΑΣΟΚ.
     	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είπα αυτό.
     	ΕΥΑΓΓΕΛΟΣ ΑΡΓΥΡΗΣ: Ο Πρόεδρος του ΠΑ.ΣΟ.Κ. ήταν εδώ και στο προηγούμενο νομοσχέδιο, στη συζήτηση στη Βουλή, ήταν και σε αυτό…
     	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είπα αυτό...
     	ΕΥΑΓΓΕΛΟΣ ΑΡΓΥΡΗΣ: Είπατε: Διέκοψε τις διακοπές του, για να έρθει εδώ να μας πει αοριστολογίες.
     Είναι αοριστολογία όταν ο Πρόεδρος του ΠΑ.ΣΟ.Κ. αναφέρθηκε σε ζητήματα ανταγωνιστικότητας της ελληνικής γεωργίας, όταν αναφέρθηκε στο βασικό παράγοντα για την ελληνική γεωργία, που είναι το ανθρώπινο δυναμικό, και το πιο σημαντικό στοιχείο αυτού του ανθρώπινου παράγοντα είναι όχι ο γηρασμένος πληθυσμός αλλά οι νέοι αγρότες; Και δεν είχε λόγο να το κάνει ο Πρόεδρος του ΠΑ.ΣΟ.Κ. όταν ξέρετε πολύ καλά ότι ο θεσμός των νέων αγροτών, που δεν είναι πλέον θεσμός μόνον ελληνικός αλλά είναι ευρωπαϊκός, είναι θεσμός που θεσπίστηκε από πρόταση του ΠΑ.ΣΟ.Κ.; Μία πολιτική λοιπόν που την εφήρμοσε το ΠΑΣΟΚ έγινε και ευρωπαϊκή πολιτική.
     	Και τι είναι αυτό που κάνετε εσείς, που παίρνετε τον τίτλο των νέων αγροτών τώρα; Παίρνετε το 0,50 επιχορήγηση των επιτοκίων και το κάνετε 0,75. «Χέστηκε η φοράδα στο αλώνι» λένε πολλές φορές στο χωριό μου. Αυτό είναι λοιπόν, -έτσι να το πούμε λαϊκά, για να το καταλάβουν όλοι- ότι θα τους δώσετε 0,25; 
     Σας είπαν λοιπόν και οι υπόλοιποι συνάδελφοι και τα άλλα κόμματα ότι εδώ, αν θέλουμε πράγματι να δημιουργήσουμε αυτή την ανταγωνιστικότητα της ελληνικής γεωργίας, που είναι το ζητούμενο απ’ όλους, το ζήτημα δεν είναι γιατί δεν κάναμε τίποτα στο παρελθόν. Σας εξήγησα ότι πριν υπήρχε άλλου είδους γεωργία. Άκουσα πριν τον συνάδελφο της Πρέβεζας, καθ ‘όλα σεβαστό, αγαπητό, με αγωνίες, να λέει: «Θα πάει ο γεωτεχνικός κοντά στον αγρότη». Μα, εδώ έχει δίπλα στην νομαρχία του το Κέντρο Αγροτικής Ανάπτυξης. Γιατί δεν πάει; Δίπλα του είναι. Θα είναι καλύτερος αυτός που θα διορίσει ο κ. Μπασιάκος και ο κ. Κοντός; Θα είναι πιο καλοί άνθρωποι και θα πηγαίνουν και οι άλλοι δεν πηγαίνουν; Σας το εξήγησαν και ο κ. Κουβέλης, που μίλησε πριν, σας το είπαν και από το Κομμουνιστικό Κόμμα. Είναι δυνατόν λοιπόν να ξαναδημιουργείτε μια σύγχυση σ’ αυτό το χώρο ξανά στους αγρότες, να μην ξέρουν δηλαδή πού θα απευθυνθούν; Αυτό δείχνει ότι είστε σε σύγχυση. 
     Επίσης, σας είπε και κάτι άλλο ο κ .Παπανδρέου. 
     Σας μίλησε για την εκπαίδευση και την κατάρτιση των αγροτών, να ενοποιήσουμε όλο αυτό το χώρο και να μην κάνει άλλος την κατάρτιση, άλλος την εκπαίδευση, άλλος να του δίνει άλλη γνώση κλπ. Να ενοποιηθεί και να συνδεθεί και με τη γνώση που έρχεται από το Υπουργείο Παιδείας για να μπορέσουμε να δώσουμε μία συγκεκριμένη κατεύθυνση στους αγρότες. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε.
     Άρα, καταλαβαίνετε ότι είναι πολύ σημαντικό να συζητάμε για την εκπαίδευση-κατάρτιση προκειμένου να δώσουμε τη γνώση στους αγρότες. Και είπατε, δεν μας είπε τίποτε ο κ. Παπανδρέου. Τι πολύ πιο σωστό θα μπορούσε να πει; Να ξεκινήσετε δηλαδή πρώτον την εφαρμογή με τα κέντρα τα οποία πρέπει να είναι σε επίπεδο δήμου, να είναι δίπλα δηλαδή στον αγρότη και να υπόκειται και στον κοινωνικό έλεγχο ότι αυτός ο υπάλληλος εκεί θα συζητάει με την Τοπική Αυτοδιοίκηση, με τους ίδιους τους αγρότες και θα μπορεί οπωσδήποτε να χειριστεί την κατάσταση. Και αν δεν μπορούμε να το κάνουμε σε επίπεδο δήμου θα μπορούσαμε να κάνουμε διαδημοτικά τέτοια Κέντρα Αγροτικής Ανάπτυξης σε μία ενιαία, αν θέλετε, γεωγραφική έκταση η οποία έχει κοινά χαρακτηριστικά. Είπε ο Υπουργός προηγουμένως να κάνουμε ένα συνεταιρισμό κλαδικό. Μα, πού θα τον κάνετε τον κλαδικό συνεταιρισμό; Άλλα θα λέει η μία πλευρά, άλλα θα λέει η άλλη. Αν όμως είμαστε σε επίπεδο Δήμου θα μπορούσαν να αξιοποιηθούν τα συγκριτικά πλεονεκτήματα της περιοχής και να καθοδηγηθούν οι αγρότες. 
     Επίσης, όλοι μιλάνε για συγκριτικό πλεονέκτημα. Σ’ αυτή την ανταγωνιστική γεωργία, πρέπει να παράγουμε προϊόντα τα οποία θα είναι προϊόντα που δεν θα δημιουργούν πρόβλημα στο περιβάλλον. Όταν, λοιπόν, εδώ στην προηγούμενη συζήτηση πάλι σας είπε ο κ. Παπανδρέου ότι πρέπει να δούμε το περιβαλλοντικό θέμα και να ενισχύσουμε αυτή την προσπάθεια, εσείς πάλι είπατε, γιατί δεν τα κάνατε εσείς και οτιδήποτε άλλο. 
     Καταλαβαίνετε, λοιπόν, πως αν κάποιος κάνει μία αναδρομή από την πρώτη μέρα που αναλάβατε την Κυβέρνηση και από τη δική μας τη θητεία σαν Αξιωματική Αντιπολίτευση, θα δει ότι εμείς σεβαστήκαμε την εντολή του ελληνικού λαού. Ο ελληνικός λαός μας είπε, είστε η Αξιωματική Αντιπολίτευση, θα ελέγχετε την Κυβέρνηση και ο έλεγχός μας αφορά στο να κάνετε αυτά που είπατε στους αγρότες. Έχουν καμία σχέση αυτά που είπατε στους αγρότες με αυτά που κάνετε τώρα; Και ρωτούσατε χθες ποιος έκανε το Φ.Π.Α.; Ρωτούσατε εσείς για το Φ.Π.Α.; Δεν γνωρίζετε κύριε Μπασιάκο –ήσασταν και μέλος της παλιάς κυβέρνησης- ότι το ΦΠΑ 18% το θεσμοθετήσατε εσείς; Δεν το γνωρίζετε αυτό; Επίσης, δεν γνωρίζετε ότι ο κ. Έβερτ παρ’ ό,τι το έκανε 18% συνέχεια μοίραζε χαρτάκια να γίνει 8%; Και καλά, εμείς δεν μπορέσαμε να κάνουμε το Φ.Π.Α. 8% και δεν είχαμε καλή εισηγητική έκθεση στην Ευρωπαϊκή Ένωση. Επειδή δεν είχαμε εμείς καλή εισηγητική έκθεση στην Ευρωπαϊκή Ένωση, σεις για να ικανοποιήσετε τους αγρότες το κάνατε 19%; Και ακόμη μιλάτε; 
     Επίσης, κύριε Μπασιάκο, είπατε, βρείτε μου ένα χαρτί για το «όλα τα κιλά, όλα τα λεφτά». Τι θα τους πείτε αύριο που έχετε τη σύσκεψη για το βαμβάκι; Θα τους πείτε ότι, δεν θα πάρετε όλα τα κιλά και όλα τα λεφτά; Σεις λέτε ότι είναι καταστροφικός ο κανονισμός και να συνηγορήσω μαζί σας ότι είναι καταστροφικός. Πώς από τη μια μεριά είναι καταστροφικός ο κανονισμός και από την άλλη μεριά βγάζετε ανακοίνωση ότι, τα περισσότερα χρήματα που εισπράξαμε ποτέ από την Ευρωπαϊκή Ένωση είναι με τη δική σας θητεία; Με ποιο κανονισμό τα εισπράξατε; Με τον κακό ή με τον καλό; Τι είναι τελικά καλός, ή κακός ο κανονισμός;
     Γι’ αυτό, λοιπόν, είναι πολύ εύκολο να λες ορισμένα πράγματα αλλά το θέμα είναι τι κάνεις. Είναι αυτό που λέμε πάλι λαϊκά στο χωριό «απέξω από το χορό, πολλά τραγούδια ξέρει ο καθένας». Όταν μπαίνει όμως στο χορό καταλαβαίνει ότι δεν μπορεί να κουνήσει τα πόδια αν δεν ξέρει το πώς κτυπάει η μουσική. Και βέβαια εσείς κάνατε άλλο. Τους λέγατε ότι μπορούμε να χορέψουμε κατά τις ορέξεις όλων εκείνων που τους ανεβάζατε στα τρακτέρ για «όλα τα κιλά, όλα τα λεφτά». 
     ΠΡΟΕΔΡΕΥΩΝ (Γεώργιος Σούρλας): Κύριε Αργύρη, σας παρακαλώ. Ολοκληρώστε.
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, έχουν μιλήσει οι εισηγητές και όλοι οι συνάδελφοι με μεγάλη ανοχή γιατί έχουμε όλη την ενότητα των άρθρων ενιαία. Καταλαβαίνετε ότι χρειάζομαι και εγώ μια ανοχή.
     ΠΡΟΕΔΡΕΥΩΝ (Γεώργιος Σούρλας): Δόθηκε σε όλους, όπως και σε σας. Παρακαλώ, ολοκληρώστε.
     ΕΥΑΓΓΕΛΟΣ ΑΡΓΥΡΗΣ: Κλείνοντας, λοιπόν, θέλω να σας ρωτήσω και κάτι άλλο γιατί είπατε για διακοπές και σας είπα χθες να ρωτήσετε άλλους για διακοπές. Τώρα, λοιπόν, θέλω να σας κάνω άλλη μία ερώτηση: Μετά τις δηλώσεις του κ. Κοκκινούλη, σεις βγήκατε γρήγορα και είπατε, αυτό εμένα δεν με αφορά. Μήπως ξέρετε κύριε Υπουργέ, ποιους αφορούν οι καταγγελίες του κ. Κοκκινούλη; Γιατί αν είναι ανύπαρκτες όπως λέει ο κ. Κοκκινούλης και δεν έγιναν ποτέ, γιατί εσείς βγήκατε και είπατε ότι εμένα δεν με αφορούν; Άρα, κάποιους άλλους αφορούν; Μήπως ξέρετε ποιον αφορά αυτή η δήλωση του κ. Κοκκινούλη; Θα τον ρωτήσετε αύριο που θα κάνετε σύσκεψη για το βαμβάκι;
     Και κλείνω με τα πανωτόκια. Μεγάλη η συζήτηση για τα πανωτόκια. Άκουσα πολλούς να λένε, εμείς ρυθμίζουμε τα δικά σας τα λάθη και ρυθμίζουμε τις δικές σας υποχρεώσεις. Κύριε Μπασιάκο, ήσασταν μέλος της κυβέρνησης –δεν ξέρω αν το ξεχάσατε- που μέσα σε μία νύκτα από 15% το επιτόκιο, έγινε 25% και με υπερημερία έφθανε 35%. Ξεχάσατε, λοιπόν, ότι έχετε καταχρεώσει όλες εκείνες τις εκμεταλλεύσεις που ακολουθούνται μέχρι σήμερα; Και βέβαια έχουμε εμείς την ευθύνη που πήραμε το επιτόκιο από 28%-30% και το κατεβάσαμε στο 5%-6% και δεν έχετε ευθύνη εσείς με το 35%;
     Επίσης, αφού λύσατε όλα τα θέματα στα πανωτόκια, γιατί κάνει δηλώσεις ο κ. Καραμανλής ότι θα κάνουμε τροποποίηση για να λύσουμε το θέμα και σε εκείνους που δεν μπορούν να λύσουν το θέμα των πανωτοκίων; Γιατί απλά από τους εκατόν σαράντα χιλιάδες που είχαν το πρόβλημα, μόνο για τους είκοσι χιλιάδες λύνεται. Οι υπόλοιποι δεν έχουν καμία δυνατότητα πρόσβασης. Και σας πληροφορώ ότι και από τους είκοσι χιλιάδες υπάρχουν ανενεργοί, γιατί δεν έχουν κάνει ποτέ ενεργοποίηση της καρτέλας στην Αγροτική Τράπεζα. 
     Να πούμε εδώ και κάτι ακόμα. 
     ΠΡΟΕΔΡΕΥΩΝ (Γεώργιος Σούρλας): Μην πείτε τίποτα άλλο, κύριε Αργύρη. Περιμένουν και άλλοι να μιλήσουν. 
     ΕΥΑΓΓΕΛΟΣ ΑΡΓΥΡΗΣ: Όλες οι κυβερνήσεις βοήθησαν την Αγροτική Τράπεζα να εξυγιανθεί. Αυτό το παιχνίδι της Αγροτικής Τράπεζας στις πλάτες και εξ ονόματος των αγροτών να μην μπορεί ποτέ να εξυγιανθεί πρέπει να σταματήσει, κύριε Υπουργέ. Πρέπει, λοιπόν, να σταματήσει αυτό το παίγνιο που υπάρχει κάθε φορά εις βάρος των αγροτών. 
     Γι’ αυτό, λοιπόν, ένα νομοσχέδιο το οποίο δεν το αποδέχεται κανένας από τους κοινωνικούς φορείς, ένα νομοσχέδιο που δεν συζητήθηκε πουθενά, ένα νομοσχέδιο που είναι αιφνιδιαστικό, ένα νομοσχέδιο που φιλοδοξεί να μεταρρυθμίσει τις δομές για την ελληνική γεωργία και να τις στηρίξει, δεν μπορεί να έρχεται ούτε εν κρυπτώ, ούτε με την απουσία των αγροτών. Είναι απλά ένα νομοσχέδιο που ονοματίζει ότι εξυπηρετεί τους αγρότες, χωρίς να αναφέρει τίποτε προς όφελος των αγροτών. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γεωργιάδης. 
     Παρακαλώ να είστε σύντομοι, γιατί θα πάρει πολύ σε χρόνο η συνεδρίαση. 
     ΝΙΚΟΛΑΟΣ ΓΕΩΡΓΙΑΔΗΣ: Θα είμαι σύντομος, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Είναι εγγεγραμμένοι πολλοί να μιλήσουν. Υπάρχουν δευτερολογίες, υπάρχουν περίπου δέκα τροπολογίες. Όπως αντιλαμβάνεστε, η συνεδρίαση θα κρατήσει και το λέω σε σας που είστε νεώτερος, κύριε Γεωργιάδη. 
     ΝΙΚΟΛΑΟΣ ΓΕΩΡΓΙΑΔΗΣ: Και μάλιστα είναι πολύ επίκαιρο που το λέτε σε μένα, γιατί μία από τις δέκα τροπολογίες είναι δική μου και θα την αποσύρω…
     ΠΡΟΕΔΡΕΥΩΝ (Γεώργιος Σούρλας): Αυτό δεν σημαίνει ότι θα πάρετε το χρόνο της τροπολογίας στην αγόρευσή σας. 
     ΝΙΚΟΛΑΟΣ ΓΕΩΡΓΙΑΔΗΣ: Όχι, κύριε Πρόεδρε. Δεν θα καταχραστώ της ανοχής σας. Θα είμαι πολύ σύντομος. 
     ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γεωργιάδη. Έχετε το λόγο. 
     ΝΙΚΟΛΑΟΣ ΓΕΩΡΓΙΑΔΗΣ: Προφανώς θα αποσύρω την τροπολογία διότι και στο πνεύμα και στο γράμμα της έχει ενσωματωθεί και ιδιαίτερα με τη σημερινή προσθήκη απόλυτα στο νομοσχέδιο. 
     Επιτρέψτε μου να ενημερώσω και την Αίθουσα ότι υπάρχει ένα κλίμα ευφορίας στο Νομό μου, στην Κέρκυρα. Σήμερα όλες οι εφημερίδες στα πρωτοσέλιδά τους χαιρετίζουν με ιδιαίτερο ενθουσιασμό, οι περιβαλλοντολογικές οργανώσεις με ακόμα μεγαλύτερο, την πρωτοβουλία αυτή του κυρίου Υπουργού. Νομίζω ότι πλέον, μετά από πολλά χρόνια, μπαίνουμε σε ένα σωστό δρόμο σε σχέση με τη διαχείριση του ελαιώνα μας. 
     Συμμερίζομαι μερικές από τις ανησυχίες του κ. Αργύρη σχετικά με το πώς τώρα με το νέο υπόδειγμα που εισάγει το νομοσχέδιο θα έχουμε επιτυχία, γιατί δηλαδή τώρα θα πάνε οι γεωπόνοι και τα τοπικά κέντρα κοντά στους αγρότες, ενώ μέχρι χθες δεν πήγαιναν. Εγώ πιστεύω ότι εκ του αποτελέσματος θα κριθεί αυτή η προσπάθεια και θεωρώ ότι προφανώς είναι προς τη σωστή κατεύθυνση γιατί δεν θα μπορούσε άλλωστε να κάνει και τίποτε περισσότερο το Υπουργείο αυτή τη στιγμή. 
     Εγώ πιστεύω, για παράδειγμα στο δικό μου νομό, ότι αν καταφέρουμε να φτιάξουμε λάδι με ονομασία προέλευσης «Λιανολιά Κέρκυρας», να υπάρχει δηλαδή μια ονομασία προέλευσης, να είναι ποιοτικό, βιολογικό λάδι ψυχρής άλεσης το οποίο να προάγει, αν θέλετε, τον τουριστικό προορισμό και από πλευράς ιδιαιτερότητος γευστικής και αν τα άλλα δύο ή τρία προϊόντα που υπάρχουν στην Κέρκυρα, το «κουμ-κουάτ» για παράδειγμα ή ένα ιδιαίτερο ποτό το «gingerbeer» που γίνεται από τη ρίζα του τζίντζερ, αναδειχθούν –και πιστεύω ότι καλύτερο εργαλείο για να αναδειχθούν αυτά δεν υπάρχει- θα δούμε πάρα πολύ σύντομα συγκεκριμένη επιτυχία σε ένα συγκεκριμένο τόπο. 
     Γι’ αυτό το λόγο, λοιπόν, θέλω να σας πω ότι από τη μία μεριά υπάρχει όντως μία ευφορία και μια υψηλή προσδοκία, από την άλλη μεριά βέβαια η υψηλή προσδοκία ανεβάζει λίγο και τον πήχυ. Εγώ είμαι απόλυτα πεπεισμένος ότι και με τη δική σας συμμετοχή –και σας περιμένουμε, κύριε Κοντέ, στην Κέρκυρα, αφού είσαστε και ο αρμόδιος για το λάδι Υπουργός- αλλά και με το εργαλείο που νομίζω ότι τώρα έχετε, υπάρχουν και όλες οι προϋποθέσεις έτσι ώστε να δοθούν όλες εκείνες οι καταλυτικές παρεμβάσεις της πολιτείας, που βέβαια δεν αρκούν. 
     ΦΩΤΗΣ ΧΑΤΖΗΜΙΧΑΛΗΣ: Άλλος είναι αρμόδιος.
     ΝΙΚΟΛΑΟΣ ΓΕΩΡΓΙΑΔΗΣ: Όχι, ο κ. Κοντός είναι. 
     Χρειάζεται να συμμετέχουν και οι Κερκυραίοι παραγωγοί, χρειάζεται να μην είμαστε τόσο αριστοκράτες, όπως μας κατηγόρησε εμμέσως ο κ. Ανδρουλάκης στη δική του παρέμβαση. Δεν είμαστε αριστοκράτες, μας ενδιαφέρει ο πρωτογενής τομέας, ενδιαφέρει όλη την Ελλάδα ο πρωτογενής τομέας και, αν θέλετε, είμαστε και πολύ φιλόδοξοι. Θεωρούμε ότι μπορούμε να φτιάξουμε αγροτικά προϊόντα τα οποία να είναι διεθνώς ανταγωνιστικά και τα οποία να μας προάγουν και ως τουριστικό προορισμό. 
     Τελειώνοντας, να πω μια κουβέντα και για το Ινστιτούτο Ελαίας, το οποίο υπάρχει. Έχει υποβαθμιστεί πάρα πολύ. Είναι περιφερειακό το Ινστιτούτο Ελαίας. Ενδεχομένως στο σχεδιασμό σας να σκεφτόσασταν τι πρέπει να το κάνετε, δηλαδή ή να το καταργήσουμε ή να το αναβαθμίσουμε. Ως έχει δεν είναι Ινστιτούτο Ελαίας και τελικώς δεν επιτελεί το στόχο τον οποίο θα μπορούσε να επιτελέσει. 
     Σας ευχαριστούμε πάρα πολύ και σας περιμένουμε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη που ήταν ιδιαίτερα σύντομος.
     ΝΙΚΟΛΑΟΣ ΓΕΩΡΓΙΑΔΗΣ: Σας το είπα. 
     ΠΡΟΕΔΡΕΥΩΝ (Γεώργιος Σούρλας): Το αν πω ότι ήταν πολύ περιεκτικός μπορεί να αδικήσω τους άλλους, γιατί δεν το έχω πει.
     Το λόγο έχει ο κ. Τζίμας.
     ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, κανείς στην Αίθουσα αυτή, αλλά και έξω από το Κοινοβούλιο δεν υποστηρίζει πως η ανασυγκρότηση της ελληνικής υπαίθρου μπορεί να επιτευχθεί με την ψήφιση ενός νόμου, αλλά επιτυγχάνεται με ένα πλαίσιο νόμων και με ενέργειες οι οποίες στοχεύουν στην πολύπλευρη ανάπτυξη και αναβάθμιση της ελληνικής υπαίθρου. 
     Η Κυβέρνησή μας τους τελευταίους δεκαοχτώ μήνες έχει πάρει συγκεκριμένα μέτρα και εφαρμόζει συγκεκριμένες πολιτικές για να κρατήσει τον Έλληνα εκεί που γεννήθηκε και εκεί που θέλει να δημιουργήσει. Η ένταξη των περισσοτέρων περιοχών της Περιφέρειας στις υψηλότερες ζώνες κινήτρων με κίνητρα της τάξεως του 55%, είναι ένα από τα μέτρα αυτά. Η νέα φορολογία, οι απαλλαγές από φόρους, όταν πρόκειται ο επιχειρηματίας να κάνει επενδύσεις, ο νέος αναπτυξιακός νόμος, αλλά και το νομοσχέδιο το οποίο θα ψηφίσουμε σήμερα είναι μέτρα που έχουν στόχο να συγκρατήσουν τον πληθυσμό. 
     Ας πούμε για το Νομό της Δράμας, αλλά και για την Καβάλα –είναι εδώ ο κ. Τσακλίδης- το εξής. Είμαστε ένας νομός που μέχρι πρότινος ανήκαμε σε χαμηλή ζώνη κινήτρων έχοντας δίπλα τη Θράκη με υψηλότερη ζώνη κινήτρων. Αποτέλεσμα, λοιπόν, αυτής της ένταξης του Νομού Δράμας, μέχρι πρότινος, σε χαμηλή ζώνη κινήτρων ήταν να δημιουργηθούν την τελευταία δεκαετία πάνω από δέκα χιλιάδες θέσεις ανεργίας. Έκλεισε το φασόν, έκλεισε η Αθηναϊκή Χαρτοποιία και μετανάστευσε το έτοιμο ένδυμα στη Βουλγαρία γιατί ο τότε αναπτυξιακός νόμος επιδοτούσε επιχειρήσεις που έκλειναν από την Ελλάδα και το ίδιο αντικείμενο το άνοιγαν στη Βουλγαρία. 
     ΙΩΑΝΝΗΣ ΔΡΙΒΕΛΕΓΚΑΣ: Ενώ τώρα; 
     ΜΑΡΓΑΡΙΤΗΣ ΤΖΙΜΑΣ: Ο νέος αναπτυξιακός νόμος λοιπόν, που ψηφίσαμε εμείς, απαγορεύει σε κάποιον να κλείσει μία επιχείρηση στην Ελλάδα και τα ίδιο αντικείμενο να το πάει στο εξωτερικό και να επιδοτηθεί. Αυτό απαγορεύεται τώρα.
     Στο Νομό Δράμας λοιπόν, το ποσοστό επιχορήγησης είναι 55%, έχουμε τα άτοκα δάνεια στους νέους αγρότες –υπάρχει σχετικό άρθρο στο νομοσχέδιο-και έχουμε 70% επιδότηση στο επιτόκιο για αγρότες που δεν είναι εγκατεστημένοι σε ορεινές και προβληματικές περιοχές. 
     Αλλά για πείτε μου, ποιος αλήθεια πιστεύει πώς είναι δυνατόν –κι εδώ θέλω να απαντήσω στον αγαπητό πρώην Πρόεδρο της Βουλής τον κ. Κακλαμάνη- να υπάρξει γυμνάσιο, λύκειο και δημοτικό σε κάθε ελληνικό χωριό; Είναι ουτοπία. Δεν συγκρατείται ο πληθυσμός μόνο με την ύπαρξη εκπαιδευτικών ιδρυμάτων πρωτοβάθμιας και δευτεροβάθμιας εκπαίδευσης στα χωριά. Ο πληθυσμός όμως συγκρατείται με την ενίσχυση του επιχειρηματικού δαιμόνιου του Έλληνα –κάτι που κάνει το νομοσχέδιο αυτό- συγκρατείται όταν θέλουμε να αξιοποιήσουμε τις ζωντανές δυνάμεις που υπάρχουν στην ελληνική περιφέρεια και συγκρατείται όταν δεν παραπληροφορούμε και δεν εξαπατούμε τον αγροτικό πληθυσμό της χώρας, όπως γινόταν τα προηγούμενα χρόνια. Διότι οι κυβερνήσεις του χθες έλεγαν στην ουσία στους αγρότες να παράγουν προϊόντα που δεν χρειάζονταν, να παράγουν προϊόντα που δεν τα είχε ανάγκη η διεθνής αγορά, αλλά ούτε καν η ελληνική, απλά και μόνο για να παίρνουν τις επιδοτήσεις. Κανείς δεν τους ενημέρωσε επιστημονικά και διαρκώς πως έπρεπε να βελτιώσουν οικονομικά και να εκσυγχρονίσουν τεχνολογικά τις αγροτικές τους εκμεταλλεύσεις, να βελτιώσουν τις αποδόσεις και την ποιότητα των προϊόντων. Φτάσαμε στο σημείο τα ελληνικά προϊόντα να μην πωλούνται ούτε καν στις λαϊκές αγορές. 
     Η μείωση του κόστους παραγωγής των αγροτικών προϊόντων ήταν όνειρο θερινής νυκτός. Να μην ανατρέξουμε, μάλιστα, στις τιμές των λιπασμάτων του 1993 και σ’ αυτές του 2004, για να δούμε ποιο ήταν το κόστος παραγωγής των αγροτικών προϊόντων.
     Αντί, λοιπόν, το ΠΑ.ΣΟ.Κ. να κάνει αυτοκριτική –διότι, κύριοι συνάδελφοι, κάποτε πρέπει να κάνετε και αυτοκριτική, κυβερνήσατε την Ελλάδα είκοσι χρόνια, έχοντας δίπλα σας τα διάφορα πακέτα από τα Κοινοτικά Πλαίσια Στήριξης, τα Ολοκληρωμένα Μεσογειακά Προγράμματα της δεκαετίας του 1980- έριχνε το χάλι της αγροτικής οικονομίας πάντα σε τρίτους. Πότε έφταιγε η Κ.Α.Π, πότε έφταιγε η GAΤΤ και πότε έφταιγε ο Παγκόσμιος Οργανισμός Εμπορίου. Ποτέ δεν φταίγατε εσείς.
     (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Και έρχεστε τώρα να μειώσετε την αξία των Τοπικών Κέντρων Αγροτικής Ανάπτυξης που άλλωστε τα υποσχεθήκαμε στον ελληνικό λαό. Είπαμε ότι θα κάνουμε στις πρωτεύουσες και στις κωμοπόλεις Κέντρα Αγροτικής Ανάπτυξης και αυτό το πρόγραμμα το ενέκρινε ο ελληνικός λαός.
     Έρχεστε να μας εγκαλέσετε γιατί ρυθμίζουμε θέματα νέων αγροτών. Εσείς τι κάνατε για τους νέους αγρότες; Τι κάνετε γενικώς για τους αγρότες; Θα σας πω. Μην προσπαθείτε να μειώσετε το ζήτημα των πανωτοκίων. Στο Νομό Δράμας, περίπου χίλιοι οκτακόσιοι αγρότες μπήκαν στη ρύθμιση για τα πανωτόκια. Οι καρτέλες των αγροτών στην Αγροτική Τράπεζα της Δράμας είναι κατακόκκινες.
     Και ήρθε αυτή η Κυβέρνηση να ρυθμίσει το θέμα των πανωτοκίων. Το υποσχεθήκαμε και το κάναμε πράξη.
     Εγώ σας λέω ότι πληρώνετε όλα τα κιλά και δίνετε όλα τα λεφτά. Από τη μια τα δίνετε, αλλά από την άλλη τα παίρνετε. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Εσείς δεν οδηγήσατε το μεγαλύτερο τμήμα του αγροτικού πληθυσμού της χώρας να παίξει στο Χρηματιστήριο; Από το ενάμισι εκατομμύριο Έλληνες που έπαιξαν στο Χρηματιστήριο, το μεγαλύτερο ποσοστό ήταν αγρότες που πούλησαν τα ζωντανά τους, πούλησαν μέρος των χωραφιών τους, πήγαν και δανείστηκαν από την Τράπεζα –γιατί τότε περάσατε νόμο να δανείζονται για να παίξουν στο Χρηματιστήριο- και έρχεστε τώρα και ζητάτε τα ρέστα ότι εμείς μειώνουμε το εισόδημα των αγροτών.
     Δεκάδες εκατομμύρια έχασαν οι Έλληνες αγρότες από το σκάνδαλο του Χρηματιστηρίου και μας παραδώσατε μία Αγροτική Τράπεζα όπου το κράτος οφείλει 700.000.000 ευρώ. Γιατί αφήσατε την Αγροτική Τράπεζα που είναι ο καθ’ ύλην αρμόδιος χρηματοδοτικός σύμβουλος του Έλληνα αγρότη να παίξει στο Χρηματιστήριο και να χάσει ένα τρισεκατομμύριο δραχμές;
     Αυτή είναι η δουλειά της Αγροτικής Τράπεζας; Να τζογάρει τα χρήματα του αγρότη στο ελληνικό Χρηματιστήριο; 
     Είκοσι χρόνια κυβερνήσατε. Κτηματολόγιο κάνατε; Ξέρουμε ποιες είναι οι κτηνοτροφικές ζώνες στην Ελλάδα; Ξέρουμε ποιες είναι οι Ζώνες Αγροτικών Εκμεταλλεύσεων; Όχι.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Πήρατε χρήματα από την Ευρωπαϊκή Ένωση να κάνετε Κτηματολόγιο και τώρα μας τα ζητάει πίσω η Ενωμένη Ευρώπη, γιατί την εξαπατήσατε.
     Μήπως κάνατε το Μητρώο Αγροτών; Το 1981 το υποσχεθήκατε και σήμερα δεν υπάρχει Μητρώο Αγροτών.
     Κλείνω, παρακαλώντας τον κύριο Υπουργό και τον κύριο Υφυπουργό που παρίσταται, για ένα ζήτημα που απασχολεί το Νομό Δράμας. Οι κυβερνήσεις του ΠΑ.ΣΟ.Κ. έκλεισαν ένα μεγάλο ερευνητικό κέντρο στη Δράμα, το Καπνολογικό Ινστιτούτο Δράμας, που ήταν το μοναδικό ερευνητικό κέντρο στην περιοχή των Βαλκανίων. Και έκλεισε επί των ημερών του ΠΑ.ΣΟ.Κ. 
     Κύριε Υπουργέ, παρακαλώ να εξετάσετε τη δυνατότητα να επαναλειτουργήσει το Καπνολογικό Ινστιτούτο Δράμας και να το μετατρέψετε σε Ερευνητικό Κέντρο Αγροτικής Ανάπτυξης, εντασσόμενο μέσα στο πλαίσιο πληροφόρησης και επιστημονικής έρευνας της αγροτικής οικονομίας.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Τζίμα.
     Το λόγο έχει ο κ. Λέγκας.
     ΝΙΚΟΛΑΟΣ ΛΕΓΚΑΣ: Σας ευχαριστώ, κύριε Πρόεδρε. Θα είμαι αρκετά σύντομος.
     Η πρώτη μου παρατήρηση αναφέρεται στην κριτική η οποία συνεχίζεται από χθες, όσον αφορά στα Τοπικά Κέντρα Αγροτικής Ανάπτυξης, με μία ισοπεδωτική λογική, η οποία κυριαρχεί στην Αίθουσα κυρίως από τους συναδέλφους μας του ΠΑ.ΣΟ.Κ. 
     Από τη μια υποστηρίζουν ότι με αυτά τα κέντρα θα γίνει η επέλαση των «δικών μας παιδιών», από την άλλη μας καταγγέλλουν ότι αυτά τα κέντρα θα είναι ελλιπώς στελεχωμένα, μια και θα γίνουν προσλήψεις μόνο πενήντα - εξήντα ατόμων ενώ η υπόλοιπη στελέχωση θα γίνει με αποσπάσεις. Δεν μπορούν να ισχύουν και τα δύο. Επιτέλους, θα πρέπει να συμφωνήσετε στην κριτική σας. Δεν μπορεί επίσης από την άλλη να μας λέτε ότι αυτά τα κέντρα θα πρέπει να έχουν μια καποδιστριακή διάρθρωση, γιατί θα σπεύσω να ρωτήσω αν με αυτόν τον τρόπο δεν θα επέλθει αύξηση του αριθμού των υπαλλήλων που θα στελεχώσουν αυτά τα κέντρα.
     Η δεύτερη παρατήρηση αναφέρεται πάλι στην κριτική την οποία κάνατε. Κριτική, λες και δεν κυβερνήσατε ποτέ, λες και δεν κυβερνούσατε εσείς τα προηγούμενα είκοσι χρόνια. 
     Σας ρωτάμε, γιατί δεν κάνατε όλα αυτά τα προηγούμενα χρόνια, τα οποία σήμερα επικαλείσθε και μάλιστα με αυστηρή κριτική. Μια απάντησή την ακούσαμε πριν από λίγο από τον κ. Αργύρη. Είπε ότι άλλαξε ο τύπος της γεωργίας. Άλλαξε ο τύπος της γεωργίας τα τελευταία δύο χρόνια; Ποιές ήταν δηλαδή αυτές οι αλλαγές που έγιναν; Τι ήταν αυτό που σηματοδότησε τις αλλαγές;
     Η τρίτη παρατήρηση αναφέρεται στο άρθρο 2 και στην παράγραφο 4 -απευθύνομαι στον κύριο Υπουργό- σύμφωνα με την οποία μειώνονται κατά 70% οι αμοιβές της μελέτης για τις αγροτικές κατασκευές σε αγροτικές περιοχές. Όταν λέμε αγροτικές περιοχές, σύμφωνα με το νόμο, εννοούμε τις ορεινές, τις ημιορεινές, τις μειονεκτικές, τις παραμεθόριες και αυτές που βρίσκονται στα όρια των αγροτικών οικισμών. Στην ουσία σχεδόν όλη η επικράτεια, πλην των αστικών κέντρων.
     Από τη μια το λέω αυτό για να δείξω το μέγεθος του μέτρου, και πού απευθύνεται, από την άλλη ότι αυτό το μέτρο θέλει και μία στοιχειώδη σοβαρότητα, αλλά και αυστηρότητα για να το διαχειριστούμε όσο το δυνατόν καλύτερα, και για να μην υπάρχουν εκτροπές. Γιατί ως αγροτικές κατασκευές εννοούνται η πρώτη κατοικία μέχρι εμβαδού εκατόν σαράντα τετραγωνικών μέτρων, οι αποθήκες, οι στάβλοι, τα υπόστεγα, οι βοηθητικές εγκαταστάσεις, αλλά και οι αγροτοτουριστικές εγκαταστάσεις. Και εδώ βεβαίως χωράει συζήτηση για το τι είναι αγροτοτουριστικές εγκαταστάσεις και πως αυτό το μέτρο δεν θα χρησιμοποιηθεί για αλλότριους σκοπούς.
     Κατ’ αρχάς είπα ότι το μέτρο αυτό είναι σωστό και πρέπει να προχωρήσει, αλλά προκύπτουν και κάποια ερωτηματικά. Διαπιστώνω, επίσης, και μία μονομέρεια. Επειδή είδα ότι στην έκθεση του Λογιστηρίου δεν προβλέπεται δαπάνη, φαντάζομαι ότι δεν επιδοτείται το 70% της αμοιβής των μελετών. Ή μήπως επιδοτείται; Σ’ αυτό να μας απαντήσετε μετά.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να σας απαντήσω και τώρα.
     Επειδή μιλήσαμε εκτενώς με τον κ. Αλαβάνο, θα πω ότι ο τρόπος με τον οποίο κατεβάλλετο αυτό το ποσοστό που ίσχυε μέχρι τώρα, θα ισχύσει και για την κάλυψη του υπολοίπου ποσοστού. Άρα, θα εισπράττουν οι μηχανικοί εκείνο το οποίο εισέπρατταν, προσαυξανόμενο κατά το ποσοστό της βελτίωσης και δεν υπάρχει κανένα πρόβλημα ως προς τους μηχανικούς.
     ΝΙΚΟΛΑΟΣ ΛΕΓΚΑΣ: Επομένως, στους μηχανικούς θα καταβάλλεται ολόκληρο το ποσό.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Βεβαίως, ολόκληρο το ποσό. Νομίζω ότι καλύπτεται από τη δήλωσή μου και το Τεχνικό Επιμελητήριο, όπως τους είχα πει δια μακρά προφορικά και πριν από μέρες.
     ΝΙΚΟΛΑΟΣ ΛΕΓΚΑΣ: Ακριβώς αυτό θα ήθελα να πω, γιατί δεν μπορεί να στηριζόμαστε στον κοινωνικό ρόλο μιας ομάδας επαγγελματιών, γιατί κατ’ επέκταση θα έπρεπε αυτό να ισχύει και για άλλες ομάδες, για τον υδραυλικό, για το γιατρό, ο οποίος θα παρείχε τέτοιου είδους υπηρεσίες. Νομίζω ότι ήταν διαφωτιστική η εξήγηση την οποία δώσατε και δεν χρειάζεται να προσθέσω τίποτε άλλο. Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Λέγκα.
     Το λόγο έχει ο κ. Κοντογιάννης.
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, η κριτική της Αντιπολίτευσης εστιάζεται στο ότι το παρόν σχέδιο νόμου αφορά απλά κάποιες ρυθμίσεις και δεν εμπεριέχει αυτό που μέχρι σήμερα λείπει από την αγροτική πολιτική, από τον αγροτικό τομέα, τη στρατηγική.
     Οι ευθύνες των προηγουμένων κυβερνήσεων για τη σημερινή κατάσταση είναι δεδομένες. Κανείς δεν μπορεί να αμφισβητήσει ότι μέχρι σήμερα και στον αγροτικό τομέα, όπως και σε άλλους τομείς της οικονομικής και πολιτικής ζωής, επικράτησε η λογική της βραχυπρόθεσμης διαχείρισης και δυστυχώς μέχρι σήμερα δεν υπήρξε η τόλμη να ληφθούν κάποια αναπτυξιακά μέτρα και να γίνουν διαρθρωτικές αλλαγές. Αυτό συνέβη και στον τομέα της γεωργίας. 
     Θα συμφωνήσω με τον εισηγητή της Πλειοψηφίας, τον κ. Αγγελή, αλλά και τον κ. Κεφαλογιάννη ότι απαιτείται εθνική στρατηγική. Συνεπώς, το ζήτημα που τίθεται είναι η ύπαρξη διακομματικής στήριξης.
     Όμως, για να συμβεί αυτό, θα πρέπει το ΠΑ.ΣΟ.Κ. να αποδεχθεί τις δικές του ευθύνες και όχι να συνεχίσει να προκαλεί με κραυγές και συνθήματα. Και θα γίνω πιο συγκεκριμένος για να αποδείξω του λόγου το αληθές. Ακούσαμε τους περισσότερους ομιλητές από την πλευρά του ΠΑΣΟΚ να δίνουν έμφαση στον τομέα της έρευνας και να επικρίνουν τις όποιες τομές γίνονται στη λειτουργία του ΕΘ.Ι.ΑΓ.Ε.. 
     Το 1981 στο Ινστιτούτο Αμπέλου και Οπωροκηπευτικών του Πύργου στον Κόρυβο, ένα Ινστιτούτο που έχει τριακόσια ενενήντα τρία στρέμματα και δύο χιλιάδες τετραγωνικά κτιριακές εγκαταστάσεις, εργάζονταν έντεκα γεωπόνοι και γινόταν ένα σημαντικό έργο. Τους απομακρύνατε όλους, κύριοι του ΠΑ.ΣΟ.Κ., πλην ενός. Εάν αυτό δεν είναι υποβάθμιση της έρευνας, τότε τι είναι; 
     Παρά ταύτα, το Ινστιτούτο του Κορύβου, πιστό στην αποστολή του, διαθέτει τριάντα έξι νέες ποικιλίες. Εδώ θέλω να απευθυνθώ στην Κυβέρνηση και στους Υπουργούς, τον κ. Κοντό και τον κ. Μπασιάκο. Δικό μας χρέος είναι να το ενισχύσουμε. Δεν είναι δυνατόν η Ηλεία, ένας νομός με 1.376.000 στρέμματα καλλιεργήσιμης γης, οι κάτοικοι του οποίου σε ποσοστό 70% είτε έμμεσα είτε άμεσα ασχολούνται με τη γεωργία, να μην διαθέτει ένα ερευνητικό κέντρο. Η πρόθεση των προηγουμένων κυβερνήσεων να υποβαθμιστεί το Ινστιτούτο του Κορύβου ήταν δεδομένη, αφού ακόμη και το κτήριο εγκαταλείφθηκε. Εκεί που κάποτε κυριαρχούσαν οι αγρότες και η έρευνα, σήμερα υπάρχουν μόνο φαντάσματα και νυχτερίδες. 
     Κακά τα ψέματα οι ευθύνες των κυβερνήσεων του ΠΑ.ΣΟ.Κ. στο συγκεκριμένο θέμα είναι μεγάλες. Είμαι βέβαιος ότι η Κυβέρνηση της Νέας Δημοκρατίας θα κινηθεί διαφορετικά, αφού επανειλημμένως και ο Πρωθυπουργός έχει ταχθεί υπέρ της ενίσχυσης της έρευνας. Και όταν λέμε έρευνα, δεν εννοούμε μόνο τον τεχνολογικό τομέα, αλλά όλους τους τομείς των οικονομικών δραστηριοτήτων. Ας χρησιμοποιήσουμε, λοιπόν, το υπάρχον κτήριο για να ενισχύσουμε την έρευνα και την εκπαίδευση των αγροτών μας είτε μέσω της «ΔΗΜΗΤΡΑΣ» είτε μέσω συνεργασίας με το Υπουργείο Παιδείας και τα προγράμματα της διά βίου μάθησης και να συνδέσουμε, επιτέλους, την εκπαίδευση με την παραγωγή και την κατανάλωση, δηλαδή με την αγορά.
     Θα μου επιτρέψετε να κάνω ορισμένες παρατηρήσεις σε κάποια άρθρα, τις οποίες ήδη είχε κάνει στην επιτροπή ο καθηγητής κ. Βεργίνης και τις οποίες ο Υπουργός είχε αντιμετωπίσει θετικά.
     Στο άρθρο 6 στην παράγραφο 2 στο 10Α ίσως θα πρέπει να γίνει αναδιατύπωση και εκεί που λέμε «οι συγχωνευόμενες δευτεροβάθμιες αγροτικές ενώσεις» να προστεθεί η λέξη «πρωτοβάθμιες» ή να διαγραφεί η λέξη «δευτεροβάθμιες», οπότε αυτό να ισχύσει και για τις πρωτοβάθμιες. Γιατί το ζητάμε αυτό; Γιατί οι ενώσεις που θα κάνουν χρήση είναι ελάχιστες. Άλλωστε, μπορούν να μπουν, με δική σας απόφαση, συγκεκριμένες προϋποθέσεις για συγχωνεύσεις πρωτοβάθμιων οργανώσεων. Αν το ποσό των 300.000 ευρώ θεωρηθεί μεγάλο, μπορεί να γίνει κάποια άλλη ρύθμιση είτε στα 200.000 είτε στα 150.000 ευρώ.
     Το μέτρο αυτό πρέπει να ισχύσει και για τις ενώσεις που είναι μοναδικές σε κάθε νομό. Αυτό ισχύει για είκοσι νομούς. Θα πρέπει, δηλαδή, να τους δοθεί η δυνατότητα να αναδιοργανωθούν και να εξυγιανθούν. Υπάρχει εδώ ο κατάλογος της ΠΑ.Σ.Ε.ΓΕ.Σ. των νομών με μία ένωση και είναι είκοσι ακριβώς. Καταθέτω το έγγραφο της ΠΑ.Σ.Ε.ΓΕ.Σ. για τα Πρακτικά. 
     (Στο σημείο αυτό ο Βουλευτής κ. Γεώργιος Κοντογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Με τις παρατηρήσεις αυτές το συγκεκριμένο μέτρο του νόμου έχει νόημα και αποτελεσματικότητα και παρακαλώ να γίνουν δεκτές. Άλλωστε, πιστεύω ότι θα συμφωνήσουν και οι συνάδελφοι των λοιπών παρατάξεων. Αντίστοιχα, βέβαια, αν γίνουν δεκτές, θα πρέπει να γίνουν διορθώσεις και στα υπόλοιπα άρθρα 5β, 6δ, κ.λπ..
     Επίσης, στο άρθρο 6 οι παράγραφοι 3-16 και 3-17 πρέπει να συμπληρωθούν, έτσι ώστε να προβλέπεται η χορήγηση προσωρινής φορολογικής ενημερότητας, όπου δεν υπάρχει, ώστε να καταστεί δυνατή η πώληση κάποιου συγκεκριμένου ακινήτου. Σε αντίθετη περίπτωση, η πώληση είναι ανέφικτη. 
     Τέλος, στο άρθρο 9 και συγκεκριμένα η παράγραφος 1 πρέπει να συμπληρωθεί με την εξής προσθήκη: «Διαπιστευμένοι αγροτικοί σύμβουλοι μπορεί να είναι και ιδιώτες γεωτεχνικοί που υπηρετούν στις Α.Σ.Ο. εφόσον πληρούν τα κριτήρια ή τις προϋποθέσεις του διαπιστευμένου». 
     Νομίζω ότι είναι λογικές παρατηρήσεις, μπορείτε να τις δείτε και αν είναι να τις προσθέσετε.
     Κλείνοντας, κύριε Πρόεδρε, θα ήθελα να επαναλάβω ότι το νομοσχέδιο κινείται σε σωστή κατεύθυνση. Το ζήτημα είναι να κατανοήσουμε όλες οι πτέρυγες της Βουλής ότι είναι ανάγκη να προχωρήσουμε και σε επώδυνες ίσως διαρθρωτικές αλλαγές. Η νέα Κ.Α.Π. διασφαλίζει το εισόδημα των αγροτών μας μέχρι το 2013 και δίνει πολλές ευκαιρίες υπό μία προϋπόθεση, να υπάρξει τόλμη και βέβαια να αγνοήσουμε το οποιοδήποτε πρόσκαιρο πολιτικό κόστος. Μόνο έτσι θα μπορέσουμε να συμμετάσχουμε όλοι σ’ ένα καλύτερο αύριο. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ θα πάρω το νήμα από εκεί που το άφησε ο συνάδελφος της Ν.Δ. Και μην εκπλαγεί κανένας. Πράγματι χρειάζεται τόλμη και χρειάζεται να κατανοήσουμε όλοι ότι θα πρέπει να προχωρήσουμε σε τολμηρές διαρθρωτικές αλλαγές. Αλλά η πρώτη που πρέπει να το καταλάβει είναι η Κυβέρνηση. Και έχω την αίσθηση, κύριε συνάδελφε της Ν.Δ., κυρίες και κύριοι συνάδελφοι, από τη συζήτηση που παρακολούθησα, ακούγοντας χθες τον κύριο Υπουργό και σήμερα τον κύριο Υφυπουργό, ότι η Κυβέρνηση πραγματικά αδυνατεί να συλλάβει τα μηνύματα των καιρών, να δράσει με όραμα και σχέδιο, με συγκεκριμένους αναπτυξιακούς νόμους για τον αγροτικό τομέα.
      Σφυρίζει αδιάφορα. Δεν ωφελεί η παρελθοντολογία, κυρίες και κύριοι συνάδελφοι . Αν με αυτό προσπαθείτε να καλύψετε αδυναμίες του δεκαοκτάμηνου, της διαχείρισης της πολιτικής σας που φέρνει περισσότερη φτώχεια στον αγρότη και πλούτο στους μεσάζοντες, δικαίωμά σας. Αλλά αυτό δε συνεισφέρει τίποτα θετικό για το μέλλον, γιατί γνωρίζετε καλύτερον εμού, κυρίες και κύριοι συνάδελφοι, και κύριοι Υπουργοί, ότι σ’ ένα έντονο ανταγωνιστικό παγκόσμιο περιβάλλον, σε μια κρίσιμη περίοδο μέχρι το 2013, που θα πρέπει να θεμελιώσουμε γερά το μέλλον της ελληνικής γεωργίας και του Έλληνα αγρότη αξιοποιώντας την Κ.Α.Π. και τα συγκριτικά μας πλεονεκτήματα, εσείς εξακολουθείτε να είσαστε στραμμένοι προς το παρελθόν.
     Αντέχω εγώ προσωπικά και το ΠΑ.ΣΟ.Κ. τη σύγκριση. Άκουσα νωρίτερα και τον κ. Σταύρου να επιχειρεί κάτι τέτοιο. Αν θέλετε να κάνουμε σύγκριση της προσφοράς των παρατάξεών μας, της Δημοκρατικής παράταξης, του ΠΑ.ΣΟ.Κ. και της δεξιάς, της Νέας Δημοκρατίας ή όπως αλλιώς λεγόταν, καλώς. Αλλά αυτό είναι το ζήτημα της τωρινής και μελλοντικής προσφοράς μας στον αγροτικό τομέα; 
     Κατ’ αρχήν αν ζυγίσουμε με την πλάστιγγα της ιστορίας, την προσφορά μας από τον Ελευθέριο Βενιζέλο, από το Γεώργιο Παπανδρέου, από τον Ανδρέα Παπανδρέου, τον Κώστα Σημίτη, νομίζω ότι η πλάστιγγα γέρνει υπέρ της δικής μας παράταξης προσφορά και για τον αγρότη και για την ύπαιθρο και για τον αγροτικό τομέα. Αλλά αυτό είναι το ζητούμενο σήμερα, όταν μάλιστα βρισκόμαστε μπροστά στις μεγάλες προκλήσεις; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι κατ’ άρθρο η συζήτηση.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, στην κατ’ άρθρο συζήτηση είμαστε. Θα το συνδέσω, αλλά σ’ αυτά αναφέρθηκαν πολλοί. Θα έλθω στο άρθρο 1 και εκεί θέλω και ορισμένες απαντήσεις, κύριε Υπουργέ.
     Εγώ έχω την αίσθηση ότι αδυνατείτε να δείτε μπροστά, Σε αυτό κάνετε παρελθοντολογία. Η εισηγητική σας έκθεση είναι μία σχετική παρελθοντολογία, να μην πω προσπάθεια απαξίωσης και μηδενισμού του έργου του ΠΑ.ΣΟ.Κ. Δεν έχει σημασία- αλλά πραγματικά αδυνατείτε να αντιληφθείτε ότι σήμερα τα πράγματα είναι διαφορετικά μετά τις παγκόσμιες εξελίξεις, τη νέα Κ.Α.Π. και επομένως χρειαζόμαστε σύγχρονες πολιτικές για να προχωρήσουμε. Και το λέω αυτό γιατί οι αδυναμίες που έχει η Κυβέρνησή σας είναι ανάγλυφες στο νομοσχέδιο και στην εισηγητική έκθεση, η οποία είναι όπως προείπα μια προσπάθεια μηδενισμού, απαξίωσης του έργου του ΠΑ.ΣΟ.Κ., για να καλύψετε δικές σας αδυναμίες. Αλλά και στις ρυθμίσεις του νομοσχεδίου φαίνεται Αδυνατούν οι ρυθμίσεις να οικοδομήσουν –αυτός είναι ο στόχος για τη νέα προσαρμογή όπως εγώ τον αντιλαμβάνομαι- ένας συνεκτικό σύστημα υποστήριξης αγροτών και της αγροτικής αναδιάρθρωσης για την προσαρμογή στην Κ.Α.Π. 
     Κύριε Υπουργέ, άκουσα να σχολιάζουν οι συνάδελφοί σας πάλι ότι το ΠΑ.ΣΟ.Κ. δεν έχει προτάσεις, το είπατε και ‘σεις για τον Αρχηγό του ΠΑ.ΣΟ.Κ. Το ΠΑ.ΣΟ.Κ. ήρθε σ’ αυτή τη συζήτηση με τον Πρόεδρό του και όλους τους Βουλευτές του εποικοδομητικά. Με επισήμανση των αδυναμιών του νομοσχεδίου και με συγκεκριμένες προτάσεις, στα μεγάλα ζητήματα που έχουν σχέση με την επιτυχία της προσαρμογής. 
     Και να σας πω ένα παράδειγμα που μου είναι πιο οικείο: Πιστεύετε αλήθεια εσείς –σας το είπε και χθες ο Πρόεδρος του ΠΑ.ΣΟ.Κ.- ότι με την πολιτική, του αναδασμού, που ισχύει χρόνια, με αυτήν την πολιτική αναδασμού μπορούμε να πάμε προς το μέλλον, σε σύγχρονη πολιτική γης; Για να μην επεκταθώ στα θέματα εκπαίδευσης των νέων αγροτών ή του συμβουλευτικού συστήματος.
     Θα αναφερθώ στο άρθρο 1 και στα κέντρα ανάπτυξης και θα το συνδέσω –και εδώ θέλω ορισμένες απαντήσεις- με την αρμοδιότητα που λέτε ότι έχουν μαζί με τις Διευθύνσεις Γεωργίας, για την προώθηση, την εφαρμογή των προγραμμάτων ανάπτυξης. Και αναφέρεστε και στο Γ΄ και στο μελλοντικό Δ΄ Κοινοτικό Πλαίσιο Στήριξης. Και θα αναφερθώ, κύριε Υπουργέ, διότι παρακολουθώ τη συνολική πορεία του προγράμματος του Γ΄ Κ.Π.Σ. Και δεν αναφέρομαι μόνο στο Υπουργείο σας, αλλά θα έλθω στο Υπουργείο σας. Πραγματικά τα στοιχεία που είδαν το φως της δημοσιότητας, στοιχεία του Υπουργείου Εθνικής Οικονομίας είναι ανησυχητικά. 
     Αναφέρθηκε προηγουμένως ο κ. Χριστοδουλάκης σε μια απάντηση του αρμόδιου επιτρόπου ότι για το 2005 και το 2006 με το Ν+2, ενδεχομένως, θα χάσουμε σημαντικούς πόρους. Εγώ ανησυχώ πολύ περισσότερο για το μετά, τα υπόλοιπα χρόνια θα χάσουμε τεράστιους πόρους με το Ν+2. Διότι όλη η πορεία του προγράμματος είναι ανησυχητική. Εξασφαλίσαμε με το ΠΑ.ΣΟ.Κ. τεράστιους πόρους. Πιστεύουμε ότι το Γ΄ Κ.Π.Σ. ήταν ένα φιλόδοξο σχέδιο για να βοηθήσει στην αγροτική ανάπτυξη, την ανάπτυξη της υπαίθρου. 
     Λέτε στην εισηγητική έκθεση, ότι φαίνεστε ικανοποιημένος από την πορεία του προγράμματος- εδώ έχω τα κείμενά σας, λέτε ότι απλοποιήθηκαν οι διαδικασίες, βελτιώθηκε ο ρυθμός απορρόφησης, κλπ. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα στοιχεία τα αμφισβητείτε;
     ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, θα σας πω τι αμφισβητώ. 
     Ξέρετε ότι όταν ομιλώ, ομιλώ με στοιχεία και είμαι πολύ προσεκτικός.
     Κατ’ αρχήν εγώ στη θέση σας δεν θα ήμουν ικανοποιημένος επειδή στο δεκαοκτάμηνο, η απορρόφηση, ας πούμε, στο πρόγραμμα αγροτικής ανάπτυξης, με τα δικά σας στοιχεία, δεδομένης της ωρίμανσης που είχε γίνει στα έργα και δεδομένου ότι κάθε χρόνος που ακολουθεί -σε όλα τα κοινοτικά πλαίσια συνέβη αυτό, όπου πρέπει οι απορροφήσεις να αυξάνουν με γεωμετρική πρόοδο- ότι από το 22% που λέτε ότι ήταν το Φεβρουάριο του 2004, πήγε στο 35,69%. Αλλά δεν είναι εκεί το πρόβλημα προσέξτε το. Και αυτό που θα πω ισχύει για όλο το Κοινοτικό Πλαίσιο Στήριξης. Τι κρύβετε; Δεν είναι μόνο οι απορροφήσεις το πρόβλημα. 
     Κύριε Υπουργέ, από εκεί που θα χαθούν πόροι είναι η καθυστέρηση στις νομικές δεσμεύσεις, τις συμβολαιοποιήσεις των προγραμμάτων και των δράσεων. Ακούστε, λοιπόν, τα στοιχεία, στοιχεία του Υπουργείου Οικονομίας. Νομικές δεσμεύσεις μέχρι 15 Αυγούστου συνολικά στο Γ΄ Κ.Π.Σ. μόνο 52% -εθνικό και περιφερειακό σκέλος, θα έλθω στα τομεακά και στα δικά σας- όταν οι νομικές δεσμεύσεις ήταν 44% στις 15 Μαΐου 2004. Δηλαδή, προσέξτε, μόνο 8% συμβολαιοποιήσεις σε δεκαπέντε μήνες. Από την πορεία των συμβολαιοποιήσεων υπάρχει ο κίνδυνος να χάσουμε πόρους με το Ν+2.
     Να έλθω τώρα στο δικό σας πρόγραμμα. Μας είπατε για τις απορροφήσεις, αλλά δεν μας είπατε ότι στο πρόγραμμα αγροτικής ανάπτυξης στις 15 Αυγούστου –από στοιχεία του Υπουργείου Εθνικής Οικονομίας- οι νομικές δεσμεύσεις ήταν μόνο 57%. Στην αλιεία ήταν 60%. Ξέρετε πόσο προσθέσατε σε δεκαπέντε μήνες στις νομικές δεσμεύσεις; Στο ένα 8% και στην αλιεία μόνο 4%. Είναι αυτή πρόοδος; Να μην πάω, γιατί δεν έχω χρόνο, και στο πρόγραμμα δημοσίων επενδύσεων που αφορά κυρίως την περιφέρεια και που η απορροφητικότητά του στο οκτάμηνο είναι μόνο 46% του συνολικού προγράμματος.
     Άρα, ανεξάρτητα των διαφωνιών που έχουμε για τη συγκρότηση και λειτουργία των αναπτυξιακών κέντρων –για να το συνδέσω με το νομοσχέδιο- υπάρχει ένα μείζον πρόβλημα στο οποίο θα πρέπει να ενσκήψετε, κύριε Υπουργέ. Θεωρώ ότι το Κοινοτικό Πλαίσιο Στήριξης με τις τέσσερις δράσεις που έχει –εγώ αναφέρθηκα στις δύο- είναι σημαντικός παράγων για την αγροτική ανάπτυξη, για τη διευκόλυνση της προσαρμογής και δεν θα πρέπει να χαθεί ούτε ένα ευρώ. Κινδυνεύουμε όμως και στο συνολικό πρόγραμμα και στα τομεακά προγράμματα που αφορούν το Υπουργείο σας δυστυχώς να χάσουμε τεράστιους πόρους. Και περιμένω την απάντησή σας.
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
     Το λόγο έχει ο κ. Τσακλίδης.
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, ειλικρινά παίρνω το λόγο μετά από προβληματισμό, γιατί δεν με εκφράζει το κλίμα μέσα στο οποίο γίνεται η συζήτηση αυτή. Διάβασα την εισηγητική έκθεση και άκουσα τον κύριο Υπουργό και τους συναδέλφους της Νέας Δημοκρατίας να κάνουν μια αναφορά στο παρελθόν σε μια περίοδο που τα πράγματα είναι δύσκολα και για τον αγροτικό τομέα και ασφαλώς θα πρέπει να σταθούμε όλοι με πολύ μεγάλη ευθύνη απέναντι στην προοπτική που υπάρχει. 
     Κύριε Υπουργέ, επικαλείστε εσείς, οι Βουλευτές, η παράταξή σας ότι κυβερνήσαμε επί είκοσι χρόνια. Κατ’ αρχάς, κυβερνήσαμε είκοσι χρόνια, επειδή βγαίναμε στις εκλογές. Αν δεν ήμασταν καλοί και ήμασταν τόσο κακοί, όπως πιστεύετε εσείς και το λέτε, δεν θα μας ψήφιζε ο κόσμος.
     Εγώ είμαι από επαρχία και θυμάμαι πώς ήταν πριν από το 1981 στα χωριά και πώς είναι τώρα. Ασφαλώς δεν είμαι ικανοποιημένος και θα ήθελα να είναι καλύτερα και μπορούσαμε να ήμαστε καλύτεροι, αλλά μη μηδενίζετε το έργο αυτό. Επίσης θυμάμαι και πόσο υπεύθυνοι ήσασταν ως Αντιπολίτευση, τι κλίμα δημιουργούσατε, τι προσδοκίες καλλιεργούσατε και θα έλεγα ότι αυτά πρέπει να τα αφήσουμε στο παρελθόν. Τώρα έχετε την ευθύνη, είναι κρίσιμες οι περιστάσεις και πρέπει να δημιουργήσετε ένα άλλο κλίμα, ένα κλίμα διαλόγου, συνεννόησης, ευθύνης. Πρέπει να ζητήσετε από όλους μας, και από τους φορείς και από τις παρατάξεις στο Κοινοβούλιο, την ενεργή συμπαράσταση με προτάσεις, ώστε να βρούμε τις καλύτερες λύσεις.
     Θυμάμαι ότι το 1981 η αγρότισσα δεν έπαιρνε σύνταξη. Έπαιρνε ένα βοήθημα, ένα χιλιάρικο. Ο αγρότης έπαιρνε δύο χιλιάδες. Την αυξήσαμε σημαντικά, όχι όσο θα ήθελα, αλλά αυτό δεν μπορείτε να το μηδενίζετε. Δεν είχε ιατροφαρμακευτική περίθαλψη ο αγρότης και εμείς κάναμε και Κέντρα Υγείας. Κάναμε την πρόωρη συνταξιοδότηση και χιλιάδες αγρότες σήμερα παίρνουν πρόωρη συνταξιοδότηση, ένα μεγάλο βοήθημα. Κάναμε τα κίνητρα για τους νέους αγρότες και πήραμε και σειρά άλλων μέτρων. Το πιο σημαντικό απ όλα είναι ότι μετατρέψαμε τον Ο.Γ.Α. σε  ταμείο κύριας ασφάλισης. 
     Προσπαθήσαμε να προωθήσουμε την έννοια του συνεργατισμού, τους συνεταιρισμούς. Δεν πέτυχαν, αλλά έχετε σχεδόν την ίδια ευθύνη και εσείς, γιατί θυμάμαι με τι σημαίες κυκλοφορούσατε το 1984-85 με δικές σας πρωτοβουλίες και προτροπές. Για κολχόζ μιλούσατε. Πάντως αποτύχαμε και έχουμε και εμείς μεγάλη ευθύνη.
     Για να μην πω το 1990-93 –τα είπε ο κ. Αργύρης- που ανεβάσατε τα επιτόκια, καθιερώσατε το Φ.Π.Α. από 8% σε 18% και τώρα 19%. Το πετρέλαιο το 1989 και για τους αγρότες και για τους άλλους πολίτες είχε 38 δραχμές και το 1993 το πήγατε στις 140. Εμείς σε πραγματικές τιμές για τους αγρότες και το πετρέλαιο θέρμανσης το μειώσαμε σε σχέση με το 1993 και τώρα πάει στα ύψη και για τους αγρότες. Δεν κάνετε τίποτε για το κόστος παραγωγής.
     Τώρα να έρθω στο νομοσχέδιο. Ειλικρινά, κύριε Υπουργέ, θα επιθυμούσα να μην ξανακάνω εγώ προσωπικά αναφορά στο παρελθόν και το ζητώ, αν θέλετε, με όλη την καλή διάθεση από εσάς και από τους άλλους συναδέλφους, γιατί τα πράγματα είναι κρίσιμα στον αγροτικό τομέα. Ο ανταγωνισμός είναι πολύ μεγάλος. Άλλες χώρες παράγουν πολύ φθηνά. Είναι φτωχές χώρες με φθηνό κόστος. Οι εισαγωγές δεν μπορούν να απαγορευθούν. Ό,τι λέμε βεβαίως είναι αν μπορούμε να περιορίσουμε κάτι.
     	Κοιτάξτε, κύριε Υπουργέ, θα σας πω κάτι. Το Μάιο και τον Απρίλιο του 2004 επιτρέψατε εισαγωγές σιτηρών από χώρες της πρώην Σοβιετικής Ένωσης; Γιατί το κάνατε ενώ εμείς δεν το κάναμε; Βρήκαμε τον τρόπο να διατεθεί πρώτα η δική μας παραγωγή και μετά να γίνουν εισαγωγές τις οποίες ούτως ή άλλως δεν μπορεί να αποφύγει κανείς, με αποτέλεσμα η θέση των εμπόρων και των μεσαζόντων που είχαν και με μας δεσπόζουσα θέση να ενισχυθεί στην αγορά αυτόν τον ενάμιση χρόνο. Ενισχύθηκε η θέση των εμπόρων και των μεσαζόντων. Οι αγρότες δεν ξέρουν πού να στηριχθούν. Είναι πελαγωμένοι. 
     	Η τοποθέτησή μας στο νομοσχέδιο αυτό καθ’ αυτό: Θα πει κανείς πως το ότι δημιουργείτε Τοπικά Κέντρα Αγροτικής Ανάπτυξης δεν είναι κάτι προς τη θετική κατεύθυνση; Ποιος μπορεί να το αρνηθεί; Το θέμα είναι άλλο, κύριε Υπουργέ, είναι αν αυτό το νομοσχέδιο απαντά στις μεγάλες αλλαγές που απαιτούν οι καιροί. Έχουμε μπροστά μας την εφαρμογή της Κοινής Αγροτικής Πολιτικής. Θα επέλθουν μεγάλες αλλαγές.
     	Εμείς, κύριε Υπουργέ, έχουμε μία τεράστια έκταση από την οποία κατάγομαι, από τα Τενάγη Φιλίππων, που είναι η Τύρφη. Εκεί παράγονται μόνο καλαμπόκι και τεύτλα, τίποτε άλλο. Με την ολική αποσύνδεση δεν ξέρω τι θα γίνει. Τι θα παράγεται εκεί; Είναι βέβαιο ότι οι μισές εκτάσεις ενοικιάζονται. Τι θα γίνει τώρα; 
     Υπάρχουν μεγάλα θέματα τα οποία το νομοσχέδιο δεν τα αντιμετωπίζει. Έχει θετικές διατάξεις, όμως δεν απαντούν στον ολοκληρωμένο σχεδιασμό που πρέπει να έχουμε τώρα. Αυτό το λέω με διάθεση εποικοδομητικής κριτικής. 
     	Εγώ τι πιστεύω, κύριε Υπουργέ; Μίλησαν από την πλευρά του ΠΑ.ΣΟ.Κ και ο Πρόεδρος και άλλοι ομιλητές. Εγώ έκανα και κάποιες προτάσεις που διαφοροποιούνται λίγο, ότι υπάρχουν πολλές δομές και στα επιστημονικά ινστιτούτα. Ποιος τελικά θα κάνει την ενημέρωση, την έρευνα; Έχω αμφιβολίες για το αν και σ’ αυτόν τον τομέα είναι σωστό το νομοσχέδιο. Επίσης, τα Τοπικά Κέντρα Αγροτικής Ανάπτυξης τι θα κάνουν; Θα δίνουν συμβουλές μεμονωμένα στους αγρότες; Θα λυθεί έτσι το πρόβλημα; 
     	Θέλω να καταλήξω στο πού είναι η ανησυχία μου. Σε άλλες χώρες, κύριε Υπουργέ, που υπάρχουν αστικά καθεστώτα εδώ και είκοσι-τριάντα χρόνια, έχουν δημιουργήσει πανίσχυρες οργανώσεις οι οποίες προσαρμόζονται και έχουν τη δυνατότητα να προσαρμόζονται συνεχώς στις δυσκολίες της εποχής οι οποίες είναι ταχύτατα μεταβαλλόμενες. Στην Ολλανδία, ας πούμε, έχουμε ανώνυμες εταιρείες όπου συμμετέχουν επτά-οκτώ χιλιάδες αγρότες και είναι μέλη, έχουν μάνατζμεντ, έχουν διοίκηση, έχουν επιστήμονες, έχουν σποροπαραγωγή, κάνουν μαζικές εισροές λιπασμάτων, φυτοφαρμάκων, ξέρουν, έχουν επιστήμονες, τα ελέγχουν, δηλαδή έχουν μία άρτια και πανίσχυρη οργάνωση. Μέσα απ’ αυτούς τους πανίσχυρους συνεταιρισμούς ή τις ανώνυμες εταιρείες γίνεται και η διακίνηση του 80% των αγροτικών προϊόντων.
     	Σήμερα, κύριε Υπουργέ, πωλείται ένα προϊόν στον αγρότη δέκα λεπτά και στην αγορά έχει είκοσι πέντε λεπτά, τριάντα, σαράντα λεπτά. Αυτό το θέμα θα το λύσουμε; Για μένα είναι μείζον θέμα. Αυτό είναι το πρώτο θέμα. Βεβαίως, όλα τα άλλα είναι σωστά, σωστή ενημέρωση, ποιοτικά προϊόντα, βιολογικά προϊόντα και όλοι συμφωνούμε. Φτάνει το να ενημερώσουμε μεμονωμένα το νέο αγρότη ο οποίος αγωνιά; 
     	Κύριε Υπουργέ, εγώ πιστεύω ότι το έδαφος είναι πρόσφορο να προχωρήσουμε σε σύγχρονες και ισχυρότατες οργανώσεις οι οποίες θα απαντούν σ’ όλα αυτά. Δεν ξέρω αν έπρεπε να προηγηθεί ένα τέτοιο νομοσχέδιο ή τέτοιες διατάξεις και να συνδέσουμε τους γεωπόνους και τους επιστήμονες και μ’ αυτές τις ισχυρές σύγχρονες οργανώσεις.
     	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     	ΠΡΟΕΔΡΕΥΩΝ (Σωτήρης Χατζηγάκης): Κύριε Τσακλίδη, ολοκληρώστε.
     	ΙΩΑΝΝΗΣ ΤΣΑΚΛΙΔΗΣ: Τελειώνω σε μισό λεπτό, κύριε Πρόεδρε. Αν επιμένετε θα σταματήσω, αλλά τελειώνω.
     	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ.
     	ΙΩΑΝΝΗΣ ΤΣΑΚΛΙΔΗΣ: Άκουσα μ’ ενδιαφέρον αυτό που είπε ο κ. Υπουργός να κάνουμε κατά προϊόν, κατά νομό έναν ισχυρό συνεταιρισμό. Δεν ξέρω αν φτάνει ή αν αυτό δεν μπορούμε να το επιβάλουμε. Δεν ξέρω τι πρέπει να προωθήσουμε. Έχει σημασία το κλίμα το οποίο θα δημιουργήσουμε. Εκεί, κύριε Υπουργέ, χρειάζεται η συνεννόηση όλων μας. Δεν έχουμε περιθώρια να παίξουμε κομματικά πλέον εις βάρος των αγροτών. 
     Εγώ ντρέπομαι -δεν έχει σημασία που είμαι στην Αντιπολίτευση- να πάω στα χωριά ή στην ύπαιθρο και να βλέπω τι προβλήματα υπάρχουν, να μου λένε φέτος ότι το καλαμπόκι το ζητάνε δέκα λεπτά, έντεκα λεπτά. Είναι φοβερό. 
     Ένα τέτοιο κλίμα πρέπει να δημιουργήσετε και γρήγορα -δεν ξέρω αν προλαβαίνετε- ώστε μέσα από μία συνολική συνεννόηση να δούμε πώς θα οργανωθούμε σωστά. Οι νέοι αγρότες κυρίως, των οποίων θα περάσει βεβαίως η αγροτική παραγωγή –δεν υπάρχει αμφιβολία- είναι έτοιμοι, είναι προβληματισμένοι, ανησυχούν. Αρκεί να υπάρχει ένα τέτοιο κλίμα, να εμφυσήσουμε ένα τέτοιο κλίμα συνεργασίας και αυτήν τη συνεργασία να την ενισχύσουμε μέσα από επιστημονική στήριξη, από γεωπόνους κλπ. 
     Αυτά πρέπει να τα συνδυάσουμε. Αλλιώς δεν νομίζω ότι έτσι όπως είναι μπορεί να δοθεί λύση. 
     Στην επαρχία Νέστου -λέω μια άλλη μεγάλη αγροτική επαρχία- υπάρχει σπαράγγι που είναι από τα καλύτερα προϊόντα της Ευρώπης. Έχει δεκατέσσερις μικρές ομάδες-συνεταιρισμούς με γραφεία. Αυτοί που κατευθύνουν και κάθονται στα γραφεία είναι δυο-τρεις. Βρίσκουν μεσάζοντες για να κλείσουν αγορές. Αυτά ανήκουν στο παρελθόν. Ο καθένας προμηθεύεται το νάιλον, ή τα διάφορα άλλα είδη μόνος του. Είναι αδύνατον αυτού του τύπου η οργάνωση ν’ απαντήσει στις μεγάλες ανάγκες που υπάρχουν σήμερα. 
     Έκανα μερικές παρατηρήσεις, κύριε Υπουργέ. Θα ήθελα να σας παρακαλέσω κλείνοντας να περάσετε άλλο κλίμα. Όχι του παρελθόντος. Και θα βρείτε και τη δική μας στήριξη για να αντιμετωπίσουμε με τον καλύτερο δυνατό τρόπο τα προβλήματα που είναι μεγάλα. 
     ΠΡΟΕΔΡΕΥΩΝ ( Σωτήρης Χατζηγάκης): Σας ευχαριστώ, κύριε Τσακλίδη. Ο κ. Τζουμάκας έχει το λόγο. 
     ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, σε συνέχεια των όσων είπα χθες, θα επιμείνω και σήμερα. Δεν υπάρχει μια σαφής οριοθέτηση ανάμεσα στις πολιτικές που έχουν σχέση με την κοινωνική γεωργία των επιδοτήσεων και των αποζημιώσεων και την ανταγωνιστική γεωργία που θέλει τώρα η κυβέρνηση και που θέλει με αυτό το νομοσχέδιο που φέρνει ν’ αρχίσει σιγά-σιγά να την ξεδιπλώνει. Έχω συνομιλήσει με τους συναδέλφους της Κυβέρνησης του τομέα Γεωργίας γι’ αυτό το θέμα. 
     Όταν οι συνεταιρισμοί θα ασχολούνται με τις επιδοτήσεις μπορούν να κάνουν αυτά που είπε ο κ. Τσακλίδης πριν από λίγο; Μπορεί ο κ. Υπουργός να φέρει μια διάταξη όπου να υπάρχει μια δημόσια αρχή για τις επιδοτήσεις; Γιατί τώρα υπάρχουν τρεις δημόσιες αρχές: οι Συνεταιρισμοί, η Νομαρχιακή Αυτοδιοίκηση και ο Ο.Π.Ε.Κ.Ε.Π.Ε.. Μπορεί η Κυβέρνηση να πει «ο Ο.Π.Ε.Κ.Ε.Π.Ε. θα ιδρυθεί σε κάθε νομό και δεν θ’ ασχοληθεί η Νομαρχιακή Αυτοδιοίκηση και ο συνεταιρισμός ποτέ ξανά με τις επιδοτήσεις για ν’ ασχοληθεί με τη γεωργία;». Δεν έχει τα κότσια να το πει. 
     Εκτιμώ την προσπάθεια που κάνει ο κ. Μπασιάκος και έδειξε και μια στροφή, να πάνε, δηλαδή, στα βοσκοτόπια, να ξαναγυρίσουν στην κτηνοτροφία. Θέλω όμως να του πω ότι είναι οπαδοί των οπαδών τους, όπως και οι προηγούμενοι. Ελέγχουν κυκλώματα των γεωτεχνικών και των συνεταιρισμένων αγροτών που θέλουν να έχουν τις επιδοτήσεις, δηλαδή κοινωνική γεωργία και όχι ανταγωνιστική γεωργία. Μπορεί λοιπόν να υπάρξει μια τέτοια διάταξη για να πάμε σε μια ορισμένη σχέση. Μπορεί αυτός ο ενιαίος οργανισμός που θα προκύψει να ενωθεί με τον ΕΛ.Γ.Α., που είναι ξεχωριστός οργανισμός και ασχολείται με τις αποζημιώσεις. Να είναι η κοινωνική γεωργία, οι επιδοτήσεις και οι αποζημιώσεις σε έναν οργανισμό, ένα λογιστήριο πανελλαδικά. Να φύγουν από τη μέση οι γεωτεχνικοί και οι συνεταιριστές αγρότες, να ασχοληθούν με την ανταγωνιστική γεωργία. Δεν το κάνετε. Αν μπορείτε να τους διοικήσετε. Γιατί αυτοί διοικούν τώρα και απλώς συνυπάρχει η κορυφή, η πολιτική ηγεσία της Νέας Δημοκρατίας. 
     Δεύτερον, ο Πρωθυπουργός νομοθέτησε το Υπουργείο Αγροτικής Ανάπτυξης και Τροφίμων. Που είναι το «τροφίμων» δέκα οκτώ μήνες τώρα; Γιατί, κύριε Μπασιάκο, εκτός από τις κοινωνικές διακοπές υπάρχουν και οι πολιτικές διακοπές. Είναι σε πολιτικές διακοπές δεκαεννιά μήνες ο Πρωθυπουργός τώρα. Δεν μπορεί να κάνει το «τροφίμων» γιατί ο κ. Σιούφας θέλει να κρατάει από εκεί το «τροφίμων» με αποτέλεσμα να μην υπάρχει αγροτοδιατροφική πολιτική και να συνεχίζεται η κουβέντα για το βαμβάκι, για τον καπνό, για τον καπνό, για το βαμβάκι. Ενώ πρέπει να στραφούμε εκεί που είπε ο κ. Παπανδρέου χθες. Πρέπει να πάμε σε αγροτοδιατροφικό δρόμο. Δεν ξέρετε εσείς ότι έγιναν πρόσφατα γαλακτοβιομηχανίες στην Ελλάδα που δεν έχουν ούτε ένα μπουκάλι γάλα να δώσουν; Φέρνουν τόνους σκόνη γάλα και διαλύουν την κτηνοτροφία όπως πολύ σωστά είπε ο κ. Κοντός. Θα αλλάξει όλη η δομή αν υπάρξει επιτέλους και «τροφίμων».
     Τρίτον, με την εκπαίδευση. Θα πάτε τώρα σε εκπαιδευτικά δίκτυα για τη νέα Κ.Α.Π.; Αυτό θέλουν οι κύριοι εκεί της συντεχνίας, Νέα Δημοκρατία, ΠΑ.ΣΟ.Κ. και δεν ξέρω τι άλλο. Να έχουν τώρα τον έλεγχο από την πλατεία Βάθη σε όλα τα κέντρα συμβούλων σε όλη τη χώρα. Από μια διεύθυνση εφαρμογών η οποία συγκροτείται από ελάχιστους υπαλλήλους και αποτελούν και γενική διεύθυνση. Δηλαδή, υπάρχει μια αρχή στη διοίκηση. Μπορεί να έχει δέκα ανθρώπους μια γενική διεύθυνση και να έχει και Γενικό Διευθυντή; Αυτοί θέλουν γενικές διευθύνσεις, διευθύνσεις, ομάδες, Γ’ Κ.Π.Σ. και επιδοτήσεις. Δεν θέλουν γεωργία. Και τώρα εσείς τους δίνετε την ευκαιρία να διευθυνθεί αυτός ο μηχανισμός από μια ομάδα που κάθεται εκεί και παρευρίσκονται δεκαπέντε χρόνια στις εφαρμογές χωρίς ανάλογο έργο.
     Δεν θα μπορούσατε να προβλέψετε ένα συμβούλιο; Να πείτε «ο επικεφαλής του ΕΘ.Ι.ΑΓ.Ε., ο επικεφαλής της Νομαρχιακής Αυτοδιοίκησης, ο επικεφαλής του συμβουλευτικού κέντρου που βάζετε και ο επικεφαλής του συνεταιρισμού να αποτελέσουν το συμβούλιο που θα βρίσκεται σε κάθε νομό να καθοδηγήσει το τι πρέπει να παραχθεί και πώς; 
     Από το κέντρο πάλι; Για να ξαναπάρουν πρισμένοι από το Υπουργείο την ανάπτυξη, αρμοδιότητα που είχε η αυτοδιοίκηση; Ξανά πίσω; Δεν είναι επιτελικό Υπουργείο αυτό. 
     	Αυτή η ομάδα υπαλλήλων, που σας πρότεινε αυτήν τη ρύθμιση, θέλει να ξαναπάρει το Υπουργείο πανελλαδικά στα χέρια της την ανάπτυξη όχι βέβαια, αλλά τη μηχανή. Είναι άνθρωποι της εξουσίας και του μηχανισμού. Δεν θέλουν πολιτικές. Δεν θέλουν να αναλάβουν όσοι ξέρουν τη γεωργία. Άλλωστε πολλοί δεν ήθελαν να πάνε στη γεωπονική σχολή. Τους έριξε το σύστημα.
     Κύριε Υπουργέ, ήξερα πάρα πολλούς γεωπόνους. Δεν γνώριζαν ποια είναι τα δένδρα. Πτυχιούχοι. Ξέρετε ότι υπάρχει Σχολή Εγγειοβελτιωτικών Έργων όπου δεν διδάσκονται τίποτα για τα προϊόντα, ότι έχει Σχολή Οικονομικών Επιστημών το Γεωπονικό Πανεπιστήμιο που ούτε οικονομικά διδάσκονται ούτε γεωπονία; Έχουμε δομικό πρόβλημα. Γι’ αυτό στήνουν συνέχεια μηχανισμούς. Και τα φέρνετε εσείς εδώ και τα κάνετε διατάξεις.
     Επ’ αυτού θα σας πω ένα παράδειγμα. Έχετε το ΕΘ.Ι.Α.Γ.Ε. Το ΕΘ.Ι.Α.Γ.Ε. νομίζω, ότι είναι από τα καλύτερα Ιδρύματα της Ευρώπης. Το απαξίωσαν όλοι με τον τρόπο τους, γιατί χρηματοδοτείται κυρίως από τον κρατικό προϋπολογισμό. Είναι δυνατόν να συζητάμε τώρα τι έγινε το 1981; Εδώ πρέπει να πάμε μπροστά. Γιατί επί δεκαπέντε μήνες το ΕΘ.Ι.ΑΓ.Ε. δεν έχει επιστημονικό συμβούλιο; Δεκαπέντε μήνες, κύριε Υπουργέ. Διότι είναι οι συντεχνίες και ο κομματισμός εκεί. Το ξέρετε ότι δεν έχουν επιστημονικό συμβούλιο; Και τώρα θα φέρετε διάταξη ώστε να έρθουν συνταξιούχοι επιστήμονες για να ενισχύσουν το ΕΘΙΑΓΕ; Γιατί επί τέσσερις μήνες δεν υπάρχει καν διοικητικό συμβούλιο και διοίκηση στο ΕΘ.Ι.ΑΓ.Ε. 
     Σας έχω εξηγήσει ότι υπάρχει θέμα με αυτό το Υπουργείο. Συνδέεται με μεγάλα παρασιτικά συμφέροντα και με παρασιτικές αντιλήψεις στη γεωργία, που έχουν σχέση με τις αποζημιώσεις από τις ζημιές, που πάντα τις βάζουν διπλάσιες και με τις επιδοτήσεις, που πάντα τις βάζουν εικονικές. Και αυτοί οι κύριοι κατά τα άλλα έχουν σπουδάσει γεωργία, γεωπονία, την καλύτερη των επιστημών από τότε που υπάρχει ο ανθρώπινος πολιτισμός. Υπάρχει θέμα σε αυτό.
     Και υπάρχει και ένα θέμα αρχών, επειδή είμαστε και νομικοί. Μπορεί ο ελεγκτής να είναι και ελεγχόμενος; Δηλαδή ο συνεταιρισμός που παράγει προϊόντα, που πρέπει να ελεγχθεί για το τι παράγει, είναι και ο ελεγκτής. Αυτός ορίζει τι επιδοτήσεις θα πάρει. Θα μου πείτε, γιατί το έκανε το ΠΑ.ΣΟ.Κ. Γιατί γονάτισε στις παρασιτικές δραστηριότητες για δέκα χρόνια κι έκανε πολιτικές ήττας και παρακμής. Και τώρα το συνεχίζετε.
     Εγώ το είπα. Έφυγαν οι ιμιτασιόν και ήρθαν οι original, οι συνεχιστές. Και είστε εσείς. 
     Να πάω, λοιπόν, σε ορισμένα άλλα πράγματα. Άκουσα συναδέλφους πολύ σοβαρούς, που τους εκτιμώ, από το υπόλοιπο της Αττικής, οι οποίοι είπαν για τα πανωτόκια. Ο κ. Χατζηγάκης ξέρει. Το 1996, όταν είχα την ευθύνη, είχε το κόστος του χρήματος 38%. Επιτόκια και κόστος. Και φώναζαν οι συνάδελφοι από την Αριστερά γι’ αυτήν την κατάσταση. Τώρα έχουμε φτάσει στο 5%. Διότι αυτή ήταν η οικονομική πολιτική με βάση την Ευρωπαϊκή Ένωση, που εσείς είστε πλησίστιοι και εμείς κατά το ίδιον, αλλά υπήρχαν πολιτικές. Και πολύ σωστά είπατε ότι πρέπει να πάρετε άδεια για το νόμο που κάνετε για τους νέους αγρότες. Δέκα μήνες χρειάστηκε μα λάβω άδεια για τους νέους αγρότες, κύριε Υπουργέ –και τα ξέρετε- από την Ευρωπαϊκή Ένωση, αλλά άλλα λέγατε.
     Δεν υπάρχει μητρώο αγροτών; Οι συνάδελφοι δεν ξέρω αν ασχολούνται με την αγροτική πολιτική. Το μητρώο αγροτών υπάρχει για να αξιοποιήσετε αυτό που λέει το μητρώο. 
     Επίσης, έλεγαν ότι η Κ.Α.Π. κατασπαταλήθηκε και δεν έγιναν αναδιαρθρώσεις. Η Κ.Α.Π. είναι κοινωνική πολιτική. Είναι Υπουργείο Κοινωνικής Πρόνοιας η Κ.Α.Π.. Τρία Υπουργεία Κοινωνικής Πρόνοιας έχει το Υπουργείο Γεωργίας. Τον Ο.Γ.Α., την ΚΑΠ και τον ΕΛ.Γ.Α.. Ας πάει ο κύριος συνάδελφος στον Ο.Ο.Σ.Α. να μιλήσει με Υπουργούς Γεωργικών και Οικονομικών Υποθέσεων από άλλες χώρες να του πουν «παρακαλώ, να τα αναλάβει το Υπουργείο Πρόνοιας και να κάνετε ένα Υπουργείο Αγροτικής Ανάπτυξης». Αυτό μας έλεγαν σε συνεδριάσεις, σε φόρουμ, κατά κόρον.
     Δεν μπορούμε να έχουμε εδώ ένα ρεύμα –και μάλιστα νεοφιλελεύθερων πολιτικών- που να εμφανίζονται όλη μέρα ότι δήθεν είναι Υπουργοί Πρόνοιας, διότι αυτή την πολιτική θέλουν να συνεχίσουν. Και λένε: Δώσαμε τα πανωτόκια, δώσαμε τις επιδοτήσεις, δώσαμε τις αποζημιώσεις.
     Δώστε ένα μήνυμα για την ανταγωνιστική γεωργία: Αναθέστε στον Υφυπουργό την κοινωνική πολιτική, την κοινωνική γεωργία και αναλάβετε, κύριε Υπουργέ, την ανταγωνιστική γεωργία. Διότι δεν μπορεί να συνεχίζεται αυτή η κατάσταση, αυτή η σύγχυση και να φέρνουμε μετά τον αγρότη σε θέση όπου συνέχεια πρέπει να έχει τη λογική να λαμβάνει, δηλαδή να είναι σε αδύνατη θέση. Εμείς θέλουμε δυνατούς Έλληνες και δυνατούς ανθρώπους. Όχι να συμπεριφερόμαστε σαν σε άτομα με ειδικές ανάγκες στους παραγωγούς της χώρας, που έπρεπε να είναι η εμπροσθοφυλακή, οι άνθρωποι των πρόσω, της πρωτογενούς παραγωγής.
     Αυτή την κριτική την κάνω για να μην συνεχίσετε αυτά που είχαν προηγηθεί. Αυτό το νόημα έχει, κύριε Μπασιάκο, η συνεχής και επιθετική κριτική μου. Διότι βλέπω ότι ενώ είχατε την ιστορική ευκαιρία, που παραλάβατε μηχανισμούς ηττημένους και παρασιτικούς και σε πολλές περιπτώσεις και διεφθαρμένους, δεν πατήσατε δυνατά σε μια παραγωγική και ανταγωνιστική κατεύθυνση όλο το μηχανισμό.
     Και συνεχίζουν τα ίδια πράγματα σε όλα τα επίπεδα. Γνωρίζουμε, διαβάζουμε και ξέρουμε. Και αυτήν την παρατήρηση έκανα χθες και για τον κ. Κατσαρό. 
     Όταν λοιπόν εσείς γυρίζετε όλη τη ρότα –και σωστά- στην ανταγωνιστική γεωργία, ο Πρόεδρος αυτός προσλαμβάνει πεντακόσιους νεαρούς γεωπόνους που δεν έχουν συμπληρώσει τα τριάντα και τώρα θα αρχίσουν να κάνουν μόνο αποζημιώσεις. Ξέρετε τι σημαίνει αυτό; Αποζημίωση διπλή και συναλλαγές. Επιδοτήσεις εικονικές και συναλλαγές. Αυτός ο νέος γεωπόνος πώς θα ασχοληθεί με την αγροτική οικονομία; Δεν θέλει να πάει. Υπάρχει δηλαδή δομικότερο πρόβλημα.
     Αυτά, κύριοι συνάδελφοι. Γι’ αυτό, λοιπόν, επιμένουμε ότι το νομοσχέδιο φτιάχνει ομάδες υπηρεσιών, χωρίς να υπάρχει αυτό που λένε οι μηχανικοί, όπως είναι ο κ. Τσακλίδης, ή διευθύνουσα αρχή. Ποια διευθύνουσα αρχή θα έχει το λόγο σε επίπεδο κουλτούρας, γνώσης και αντίληψης; Μπορεί να υπάρξει εφαρμογή χωρίς έρευνα; Γι’ αυτό έπρεπε να πάει και το «ΔΗΜΗΤΡΑ» στο ΕΘ.Ι.ΑΓ.Ε., όπως και η Διεύθυνση Εφαρμογών. 
     Γι’ αυτό, αν μπορείτε, καταργήστε τη Διεύθυνση Εφαρμογών και όχι να τη βάλετε επικεφαλής σε όλους τους μηχανισμούς στη χώρα, να ξανακάνουμε γεωργία από την Πλατεία Βάθη. Καταργήστε, επίσης, τη Διεύθυνση Πολιτικής Γης και εντάξτε όλες τις πολιτικές γης στην «ΑΓΡΟΓΗ» για να υπάρχει δημοπρασία. Είδα προχθές στις εφημερίδες ότι δόθηκε γη για συγκεκριμένους κοινωνικούς σκοπούς χωρίς καμία δημοπρασία.
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τζουμάκα.
     ΣΤΕΦΑΝΟΣ ΤΖΟΥΜΑΚΑΣ: Με αποτέλεσμα το στρέμμα να έχει 150 ευρώ, κύριοι συνάδελφοι, χωρίς να το ξέρουν οι υπόλοιποι. Ενώ η «ΑΓΡΟΓΗ» κάνει δημοπρασίες. Καταργήστε, λοιπόν, υπηρεσίες -ας τις κρατούν αυτοί εκεί πέρα, οι οπαδοί σας και οι οπαδοί μας- και εντάξτε τις στους οργανισμούς. Πώς θα συνεχιστεί η ανταγωνιστική γεωργία;
     ΠΡΟΕΔΡΕΥΩΝ (Σωτήρης Χατζηγάκης): Κύριε Τζουμάκα, είναι πολύ ενδιαφέροντα αυτά που λέτε, αλλά κλείστε, σας παρακαλώ, γιατί υπερβήκατε το χρόνο. 
     ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, δεν απαντά στην ανταγωνιστική γεωργία το νομοσχέδιο. Κάνει ρυθμίσεις, διευθετήσεις. Ελπίζουμε στο άλλο νομοσχέδιο που θα φέρει ο Υπουργός να καταλήξει για να οδηγήσει η πολιτική εξουσία που έδωσε ο λαός και το Κοινοβούλιο στην ανταγωνιστική γεωργία και όχι οι μηχανισμοί,, για να πάει η ανταγωνιστική γεωργία μπροστά.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζουμάκα.
     Κύριοι συνάδελφοι, δεν υπάρχει άλλος εγγεγραμμένος ομιλητής. Έχει ζητήσει το λόγο για λίγα λεπτά ο κύριος Υπουργός. Θα τον ακούσουμε και θα κλείσουμε τη συζήτηση.
     ΙΩΑΝΝΗΣ ΔΡΙΒΕΛΕΓΚΑΣ: Υπάρχουν και δευτερολογίες, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Δευτερολογίες δεν προβλέπονται, αλλά αν θέλετε να μιλήσετε…
     ΙΩΑΝΝΗΣ ΔΡΙΒΕΛΕΓΚΑΣ: Γιατί δεν προβλέπονται;
     ΠΡΟΕΔΡΕΥΩΝ (Σωτήρης Χατζηγάκης): Διότι βλέπω εδώ ότι ήδη έχετε εξαντλήσει τη δευτερολογία σας.
     ΙΩΑΝΝΗΣ ΔΡΙΒΕΛΕΓΚΑΣ: Εγώ όχι.
     ΠΡΟΕΔΡΕΥΩΝ (Σωτήρης Χατζηγάκης): Εν πάση περιπτώσει, δεν θα σταθούμε εκεί. Είδατε με πόση ελαστικότητα εφαρμόζω τον Κανονισμό, ιδίως στους ομιλητές τους δικούς σας, έτσι δεν είναι; Θα σας δώσω λίγα λεπτά να μιλήσετε.
     Ορίστε, κύριε Υπουργέ.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, από ένα σημείο και πέρα επαναλαμβανόμαστε με τα ίδια επιχειρήματα και τις ίδιες απόψεις. Εγώ πιστεύω ότι το πλείστο έχει απαντηθεί απ’ αυτά που έχουν ακουστεί. Τα περισσότερα θέματα έχουν απαντηθεί, έχουν εξηγηθεί. Νομίζω ότι είναι πολύ κουραστικό για το Τμήμα να επαναλάβω τα ίδια επιχειρήματα, τις ίδιες θέσεις, τα ίδια στοιχεία.
     Θέλω όμως να ξεκαθαρίσω με την ευκαιρία της παρέμβασης αυτής που είναι η τελευταία προ της ψήφισης ότι τα Τοπικά Κέντρα Αγροτικής Ανάπτυξης έχουν έναν αποκλειστικό σκοπό: να καταρτίζουν και να ενημερώνουν τον αγρότη, κάτι που λείπει παντελώς από οποιονδήποτε διοικητικό μηχανισμό που λειτουργεί τα τελευταία χρόνια, τις τελευταίες δεκαετίες. Είναι μια πραγματικότητα. Κανείς δεν μπορεί να αρνηθεί ότι δεν υπάρχει ούτε κατάρτιση, ούτε εκπαίδευση, ούτε ενημέρωση. Στοχεύουμε στο να φτιάξουμε έναν ενιαίο λόγο ενημέρωσης, στήριξης, κατάρτισης των αγροτών, που θα ισχύει σε όλη τη χώρα. Δεν θα παρεμβάλλονται νομαρχιακές διοικήσεις που να αλλοιώνουν το χαρακτήρα της κατάρτισης, της ενημέρωσης και αν θέλετε και τα στοιχεία, τα οποία δίνονται από την κεντρική διοίκηση και τα οποία πρέπει να είναι ενιαία σε σχέση με το τι ισχύει από την Ευρωπαϊκή Ένωση.   
     Δεν θίγεται σε τίποτα η λειτουργία και τα καθήκοντα των νομαρχιακών αυτοδιοικήσεων, θα εξακολουθήσουν να κάνουν ό,τι έκαναν και εφόσον υπάρχει από την πλευρά τους η δυνατότητα και η πρόθεση με σειρά συσκέψεων να  βρούμε λύση για λειτουργικότερη δραστηριότητα των διευθύνσεων αγροτικής ανάπτυξης, θα το κάνουμε. Διότι κι εκεί πάσχουμε με καθυστέρηση ελέγχων, με έλλειψη ελέγχων πολλές φορές για να ξεφύγουμε από τους ελέγχους και να δώσουμε τα πάντα στους πάντες. Αυτό το είπε και ο κ. Τζουμάκας προηγουμένως. 
     Θέλω να πω με την ευκαιρία στον κ. Τζουμάκα ότι ουσιαστικά η ομιλία του ήταν ένα «κατηγορώ» στην τελευταία δεκαετία του ΠΑ.ΣΟ.Κ. και αν θέλετε και μια αιχμή σε μας ότι σε δεκαοκτώ μήνες δεν αλλάξαμε αυτά, τα οποία εσείς θέλατε να αλλάξετε, αλλά δεν τα αλλάξατε, ως Κυβέρνηση, δεν μιλάω προσωπικά. Εδώ υπάρχει ένα ζήτημα: Και το «ΔΗΜΗΤΡΑ» έγινε και λειτούργησε επί των ημερών σας, το ΕΘ.Ι.ΑΓ.Ε. λειτούργησε καλώς ή κακώς επί των ημερών σας, το αν η Γενική Διεύθυνση Εφαρμογών έχει ή όχι προσωπικό, αυτό κρίθηκε επί των ημερών σας. Εμείς ούτε προσλήψεις έχουμε κάνει ούτε μετακινήσεις έχουμε κάνει και γι’ αυτό έχουμε κατηγορηθεί.
     Καλώς ή κακώς εφαρμόζουμε το ίδιο πλαίσιο λειτουργίας του Υπουργείου μέχρι νεωτέρας. 
     ΣΤΕΦΑΝΟΣ ΤΖΟΥΜΑΚΑΣ: Μέχρι νεωτέρας; Πότε νεωτέρας; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μέχρι νεωτέρας. Στα πλαίσια της κυβερνητικής πρόθεσης για αναδιάρθρωση του Υπουργείου με καινούργιο οργανόγραμμα με βάση τις προοπτικές της νέας Κοινής Αγροτικής Πολιτικής. 
     Λέω, λοιπόν, ότι με τη νέα Κοινή Αγροτική Πολιτική υπάρχει μια βασική διαφορά, μια διαφορετική φιλοσοφία, ότι αυτό που ο κ. Τζουμάκας ονομάζει «κοινωνική γεωργία» θα κληρώνεται από τους κοινοτικούς πόρους ως αποδεσμευμένη ενίσχυση και δεν θα εξαρτάται από τον όγκο της παραγωγής, θα εξαρτάται μόνο από την καλλιέργεια και τη βεβαίωση της ίδιας ή άλλης καλλιέργειας, άρα το κοινωνικό επίδομα θα δίδεται χωρίς ουσιαστικές παρεμβάσεις της πολιτικής ηγεσίας ή οτιδήποτε άλλο που γινόταν στο παρελθόν. Θεωρητικά δηλαδή και ουσιαστικά δεν θα έχουμε καμία δυνατότητα παρέμβασης ως πολιτική ηγεσία να αυξήσουμε κατά ένα ευρώ ή να μειώσουμε κατά ένα ευρώ την επιδότηση του οποιουδήποτε, κάτι που δεν συνέβαινε στο παρελθόν, άρα θα ελαφρυνθεί σε πολύ μεγάλο βαθμό ο κρατικός μηχανισμός, οι περιφερειακές υπηρεσίες, οι νομαρχιακές αυτοδιοικήσεις και όλοι οι εμπλεκόμενοι –καλώς ή κακώς- συναρμόδιοι ή αναρμόδιοι φορείς ώστε να κάνουν κάτι πιο παραγωγικό, αυτό που είπατε πριν. 
     Θέλω όμως να τονίσω ότι αυτά τα ξέρατε πολύ προ της ψήφισης του Κανονισμού του 2003 και θα έπρεπε η χώρα να έχει οργανωθεί και να έχει προετοιμαστεί πολύ νωρίτερα. Δεν μπορεί οι Βουλευτές του ΠΑ.ΣΟ.Κ. -και κυρίως όσοι μετείχαν στην τελευταία πολιτική ηγεσία του Υπουργείου- να κατηγορούν εμάς γιατί δεν προετοιμάσαμε τη χώρα, όταν ήξεραν πολύ πριν την ψήφιση του Κανονισμού του 2003 τι μέλλει γενέσθαι με την αποδέσμευση, η οποία ήταν γνωστή πολλούς μήνες πριν, κύριε Χατζημιχάλη. Αυτή είναι η πραγματικότητα και δεν θέλω να κάνω καμία κριτική τώρα. 
     Όσοι εκ των συναδέλφων έλεγαν να μην κάνουμε παρελθοντολογία, μίλησαν για όλους τους πολιτικούς. Ο κ. Γείτονας μόνο για τον Κολοκοτρώνη, τον συμπολίτη του, δεν μας είπε και είναι ο Υπουργός ο οποίος ευθύνεται για την κατάρρευση της καπνοκαλλιέργειας. Διότι τότε, όπως ξέρετε, χωρίς να συνεννοηθεί με τον Υπουργό Γεωργίας -και είμαι βέβαιος ότι εάν συνεννοείτο θα είχε άλλη άποψη και άλλη τακτική στην Ευρωπαϊκή Ένωση- συνεφώνησε. Ήταν επτά και επτά οι ψήφοι και έμενε ο κ. Γείτονας, ο οποίος έκλινε κατά του καπνού, κατά του καπνίσματος. Τα θυμάστε. Δεν μπορεί να λέγονται αυτά τα πράγματα σε αυτήν την Αίθουσα. Ο καθένας έχει τις ευθύνες του. Έφυγε, βέβαια, ο κ. Γείτονας και δεν θέλω να επιμείνω στην κριτική στην πολιτική του. 
     Σε σχέση με ό,τι ακούστηκε, διαβεβαίωσα ότι και για τους μηχανικούς δεν υπάρχει θέμα. Θα πληρώνονται κανονικά και στο υπόλοιπο. 
     Σε σχέση με τις συγχωνεύσεις που είπε ο κ. Κοντογιάννης, η ρύθμιση είναι σε συνεργασία με το Υπουργείο Οικονομίας. Πρώτη φορά δίδονται αυτά τα κίνητρα. Είναι οριακής κοινοτικής νομιμότητας και δεν μπορεί να επεκταθούν παρά μόνο εάν υπάρχει νέα  συνεννόηση με το Υπουργείο Οικονομίας και νέα συνεννόηση με την Ευρωπαϊκή Ένωση.
     Τώρα, για τη φορολογική ενημερότητα, περπατάει πρακτικά αυτό το οποίο προτείνει ο κ. Ξενοφών Βεργίνης και δεν θα υπάρξει πρόβλημα. 
     Σε αυτό που είπε ο κ. Τζουμάκας για τις Ε.Α.Σ., θα ήθελα να πω ότι οι Ε.Α.Σ. δεν παράγουν προϊόντα. Είπατε ότι δεν μπορούν να είναι ελέγχων και ελεγχόμενος. Εγώ συμφωνώ επί της αρχής, αλλά οι Ε.Α.Σ. δεν παράγουν, οι Ε.Α.Σ. διακινούν προϊόντα και κάνουν και μία σημαντική...
     ΣΤΕΦΑΝΟΣ ΤΖΟΥΜΑΚΑΣ: Είναι επειδή ελέγχουν αυτούς που παράγουν. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εντάξει, πάντως δεν μπλέκουν στην παραγωγή οι Ε.Α.Σ.. Οι Ε.Α.Σ. δεν παράγουν το οποιοδήποτε προϊόν. ΟΙ Ε.Α.Σ. μπορούν, αν θελήσουν –και αυτό θα έπρεπε να γίνεται, αλλά δυστυχώς δεν γινόταν τα τελευταία δέκα χρόνια επί των ημερών σας ή τα τελευταία είκοσι χρόνια- και να συντονίζουν την παραγωγή και να συντονίζουν τη διάθεση του προϊόντος και κυρίως να κάνουν αυτό που κάνουμε τώρα με τον κ. Κοντό, να προμηθεύονται από κοινού και να μην γίνεται από κάθε ένα συνεταιρισμό, που είπε ο κ. Τσακλίδης πολύ σωστά προηγουμένως, να κάνουν συνολικό πρόγραμμα προμήθειας –είτε είναι νάιλον ή οτιδήποτε και ήταν πολύ σωστό το παράδειγμα- για να μειώνουν το κόστος. 
     Αυτό γίνεται ικανοποιητικά από εμάς και έχουμε ήδη τα πρώτα αρνητικά μηνύματα. Θα μας απαντήσετε αρνητικά και εσείς με τα λιπάσματα. Θα γίνεται μαζική προμήθεια λιπασμάτων και θα φωνάζουν στις λιπασματοβιομηχανίες που πουλάνε το προϊόν πολύ ακριβότερα. Και φοβάμαι ότι θα είστε εσείς ένας εξ αυτών που θα φωνάζει. Γελάτε και χαίρομαι που το επικροτείτε αυτό που λέω. Έτσι είναι δυστυχώς. Γίνεται μία πολύ καλή προσπάθεια και από τον κ. Κοντό να βρεθεί λύση μέσω και της ΠΑ.Σ.Ε.ΓΕ.Σ. για μαζική προμήθεια λιπασμάτων και υπάρχει αντίδραση σε αυτό. Για να κάνουμε ανταγωνιστική τη γεωργία. Αυτό που λέτε. Αλλά προφανώς είναι κοινωνικό πρόβλημα και το πρόβλημα των εργαζομένων που οι θέσεις τους κινδυνεύουν εάν δεν υπάρχει κάποιος που να προμηθεύεται έστω ακριβά λιπάσματα. Αυτή είναι η πραγματικότητα. Και θέλω να σας πω ότι η ανταγωνιστική γεωργία είναι πακέτο μέτρων, δεν είναι, κύριε Τζουμάκα, «δώσαμε μία εντολή μ’ ένα μαγικό ραβδί και σε έξι μήνες θα γίνει ανταγωνιστική η γεωργία». 
     Υπάρχει και ένα άλλο ζήτημα, το οποίο δεν μας επιτρέπει να προβλέψουμε σήμερα ποια είναι η καλή καλλιέργεια για του χρόνου ή του αντίχρονου. Αυτές οι μελέτες πρέπει να επικαιροποιούνται κάθε χρόνο, διότι οι συνθήκες αλλάζουν. Ο ανταγωνισμός τι σημαίνει; Αυτό που όλοι μας εννοούμε καθημερινή πάλη ποιος θα επιβάλει καλύτερα τα προϊόντα του. Δεν τελειώνει εδώ η ανταγωνιστική γεωργία και ο προγραμματισμός. Αλίμονό μας εάν το πούμε αυτό. Διότι εγώ σας έχω πει και το έχουμε γράψει στην εισηγητική έκθεση ότι πρέπει κατ’ αρχήν να κάνουμε εκείνο που έκαναν οι αγρότες, διότι θα εξασφαλίσουν το σύνολο των αποδεσμευμένων ενισχύσεων. 
     Εγώ πιστεύω ότι θα έχουν μεγαλύτερο κέρδος, λόγω του ότι δεν θα εξαρτώνται από μεγάλο κόστος παραγωγής, αφού δεν είναι προϋπόθεση τα πολλά κιλά, αλλά θα έχουν το μυαλό τους όλοι στα επόμενα βήματα να σκεφθούν τι συμβαίνει σε άλλες χώρες, κυρίως αυτές που παράγουν ίδια προϊόντα με εμάς. Διότι εάν πούμε σε όλους να πάνε να κάνουν ένα προϊόν, το προϊόν αυτό θα καταστεί προβληματικό εάν η ίδια κατεύθυνση, η ίδια εντολή, λόγω και επιστημονικών μελετών δοθεί και στις άλλες χώρες. Διότι το πρόβλημα όπως ανεδείχθη εδώ είναι το πρόβλημα της υπερπαραγωγής προϊόντων που επιβάλουν ή οδηγούν σε πολλές εισαγωγές προϊόντων από τρίτες χώρες ή από άλλες χώρες σε χαμηλότερη τιμή.
     ‘Αρα, θα πρέπει κάποια στιγμή να σκεφθούμε όλοι μας πώς μπορούμε είτε με τις μελέτες που προωθούμε και που θα επικαιροποιούνται σε κάθε χρονιά, είτε με τη μείωση του κόστους παραγωγής που το κάνουμε πολύ επιτυχώς με τον κ. Κοντό, για τα φυτοφάρμακα, τα λιπάσματα και μια σειρά άλλα τέτοια, είτε με την οργάνωση των αγροτών σε νέα βάση με συνεταιρισμό για κάθε ένα προϊόν και όχι μαζικά  επειδή έτυχε να είναι σ’ ένα χωριό όλοι αυτοί, ή σ’ έναν δήμο, να διακινούν το συγκεκριμένο προϊόν με τους ικανοποιητικότερους όρους, ή ακόμα και  με τη λειτουργία του Οργανισμού Προώθησης Εξαγωγών, αφού στο πρόγραμμά μας δεν είχαμε πει ότι θα κάνουμε άλλον οργανισμό. Είναι ο κ. Σουφλιάς εδώ και τον χαιρετίζω για την παρουσία του. 
     Κύριε Σουφλιά, θα ψηφίσουμε την τροπολογία σας. ‘Εστω και αν δεν την  υποστηρίξετε, θα την ψηφίσουμε. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, για να προχωρήσουμε στις τροπολογίες.
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Επειδή ο κ. Σουφλιάς ήταν ένας εκ των συντακτών και εγώ τον συγχαίρω για τη δουλειά που είχε κάνει τότε, λέμε για Οργανισμό Προώθησης Εξαγωγών και ενίσχυσή του. Δεν λέμε για άλλο πράγμα. Εδώ διαστρεβλώνετε. Διαβάστε το πρόγραμμά μας.
     ΙΩΑΝΝΗΣ ΔΡΙΒΕΛΕΓΚΑΣ: Ο οργανισμός προώθησης υπάρχει.
     ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων):  Λέει λοιπόν εδώ, ενίσχυση του Οργανισμού Προώθησης Εξαγωγών για τη μεγαλύτερη και αποτελεσματικότερη ενεργοποίησή του στην προβολή και προώθηση των αγροτικών προϊόντων. Το σκοπόν αυτό θα ενισχύσουμε με το κατάλληλο προσωπικό. Δεν λέμε για άλλον οργανισμό. Τουλάχιστον να σοβαρευτούμε μεταξύ μας.
     Για να μη λέμε πάλι τα ίδια, εγώ θέλω να τονίσω την προτεραιότητα που δίνει η Κυβέρνηση στην ανταγωνιστικότητα της ελληνικής γεωργίας. Πρέπει να κερδίσουμε το χαμένο χρόνο. 
     Τα πρώτα δείγματα γραφής είναι η ενίσχυση των εξαγωγών, η στελέχωση υπηρεσιών για την προβολή και διάθεση κυρίως μέσω του Οργανισμού Προώθησης Εξαγωγών που ανήκει στο Υπουργείο Οικονομίας και έχει τεχνογνωσία, γνώσεις, εμπειρία κ.ο.κ. Και όλα τα συμβατά με την Ευρωπαϊκή Ένωση εθνικά μέτρα στο εσωτερικό εδώ, πραγματικά θα αλλάξουν την εικόνα της γεωργίας. 
     Αλλά μην ξεχνάμε –και κλείνω με αυτό- ότι το ποσοστό του ενεργού αγροτικού πληθυσμού στη χώρα είναι το υψηλότερο από τις δεκαπέντε παλιές χώρες της Ευρωπαϊκής Ένωσης. Αυτό είναι μια πραγματικότητα. Δεν σημαίνει αυτό που λέει το Κ.Κ.Ε. ότι εμείς αποφασίσαμε ή συμφωνήσαμε στη μείωση. Αλλά υπάρχει καλώς ή κακώς αυτό το αποτέλεσμα. Συμφωνούμε, κύριε Σκυλλάκο, τώρα σε αυτήν τη διατύπωση, γιατί αν οι άνθρωποι δεν πουλάνε τα προϊόντα τους με όρους ανταγωνιστικούς και με όρους ικανοποιητικούς, προφανώς κάποιοι θα φύγουν και θα φύγουν κάποιοι και λόγω ηλικίας.
     ‘Αρα, λοιπόν, θα πρέπει να σκεφθούμε όλοι μας και εμείς που κάναμε παλαιότερα αντιπολίτευση και εσείς που κάνετε τώρα αντιπολίτευση, ότι το ποσοστό είναι αρκετά υψηλό και πρέπει όλοι να αγωνιστούμε. ‘Όχι να παραιτηθούμε από την προσπάθεια παραμονής του ποσοστού αυτού, αλλά να αγωνιστούμε ακόμα περισσότερο να συγκρατήσουμε όσο γίνεται περισσότερο το ποσοστό, να μη φύγει ο κόσμος από την ύπαιθρο.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ.,  κ. Αργύρης.
     Ορίστε, κύριε Αργύρη, έχετε το λόγο για να δευτερολογήσετε.
     ΕΥΑΓΓΕΛΟΣ ΑΡΓΥΡΗΣ: Πίστευα ότι στην τελευταία του τοποθέτηση ο κύριος Υπουργός θα λάμβανε υπ’ όψιν την παράκληση θα έλεγα, όχι μόνον των πτερύγων της Βουλής, αλλά και τη θέση και τοποθέτηση όλων των κοινωνικών φορέων, ότι το παρόν νομοσχέδιο δεν αφορά την ελληνική γεωργία. Και αυτό αποδείχτηκε και από όλες τις τοποθετήσεις γιατί δεν αντιμετωπίζει τις προκλήσεις που είναι πολλές σήμερα στους νέους ορίζοντες που έχουν ανοιχτεί. Δεν είναι γιατί το καταδικάζουν οι φορείς. Το καταδικάζουν γιατί προσθέτει περισσότερο κράτος σήμερα που η γεωργία περισσότερο από άλλες φορές χρειάζεται απελευθέρωση για να βρει τον προορισμό της.
     Το περιεχόμενο του νομοσχεδίου το αναλύσαμε σε όλες τις συζητήσεις και στην επιτροπή και κατά τη συζήτηση εδώ, το τόνισε σε όλους τους τόνους και ο εισηγητής μας, ρυθμίζει απλά κάποια γραφειοκρατικά θέματα. 
     Παρά τις τυμπανοκρουσίες θα πρέπει να πω ότι χρειάστηκαν δεκαοκτώ μήνες, κύριε Υπουργέ, για να φέρετε ένα νομοσχέδιο ενώ έχετε ήδη εξαντλήσει το 40% του χρόνου της διακυβέρνησής σας και ξέρετε πολύ καλά ότι για να εφαρμοστεί και αυτό το νομοσχέδιο χρειάζονται προεδρικά διατάγματα και χρειάζονται και κοινές υπουργικές αποφάσεις.
     Είναι σίγουρο λοιπόν ότι δεν υπάρχει  καμία περίπτωση να λειτουργήσει αυτό το κατ’ εσάς φιλόδοξο νομοσχέδιο για να μεταρρυθμίσει την ελληνική γεωργία.
     Δεν μπορείτε να αποφύγετε σε καμία περίπτωση, σε καμία συζήτησή σας το παρελθόν.  Μόνο που, κύριε Υπουργέ, συγκρίνετε ανόμοια πράγματα.
     Ένα κιλό κρεμμύδια και ένα κιλό πατάτες κάνουν δύο κιλά οπωροκηπευτικά. Σε καμία περίπτωση, όμως, δεν κάνουν δύο κιλά κρεμμύδια ή δύο κιλά πατάτες. Όπως σας εξηγήσαμε, είναι άλλη η γεωργία που υπήρχε πριν και άλλη η γεωργία που καλείται να έχει σήμερα η χώρα μας για να μπορέσει να αντιμετωπίσει το διεθνή ανταγωνισμό. Καθημερινά τρέχουν τα πράγματα γύρω μας.
     Αν, λοιπόν, εμείς δεν μπορέσουμε να προσαρμοστούμε τότε θα μείνουμε ουραγοί, ενώ έχουμε όλες τις προϋποθέσεις. Και είναι αλήθεια ότι έχουμε όλες τις προϋποθέσεις.
     Επίσης πρέπει να κάνουμε το επάγγελμα επιλογή. Το αγροτικό επάγγελμα δεν ήταν επιλογή μέχρι σήμερα. Στις περισσότερες περιπτώσεις ήταν ανάγκη, γινόταν από εκείνους που περίσσευαν, από εκείνους που έμεναν στην περιφέρεια, στο χωριό. Σήμερα, όμως, πρέπει να γίνει επιλογή. Και επιλογή δεν μπορεί να γίνει από το γερασμένο αγροτικό πληθυσμό. Η επιλογή θα γίνει από τους νέους αγρότες. 
     Θα ήθελα, κύριε Υπουργέ, μια και είναι εδώ και ο κ. Σουφλιάς να ρωτήσω το εξής: Μια και μιλάτε για την περιβαλλοντική Αγροφυλακή, σας ρώτησα και χθες ποιος θα πληρώσει το «μάρμαρο» …
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είναι σε αυτό το νομοσχέδιο αυτό που ρωτάτε.
     ΕΥΑΓΓΕΛΟΣ ΑΡΓΥΡΗΣ: Να μας πείτε, λοιπόν, ποιος θα πληρώσει το «μάρμαρο». Είναι εδώ και ο κ. Σουφλιάς …
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στο νομοσχέδιο του Υπουργείου Δημόσιας Τάξης να το πείτε αυτό.
     ΕΥΑΓΓΕΛΟΣ ΑΡΓΥΡΗΣ: Μετά την τοποθέτηση του Υπουργού στη χθεσινή συζήτηση …
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να το πείτε στην τοποθέτησή σας όταν έλθει το νομοσχέδιο του Υπουργείου Δημόσιας Τάξης. Όχι τώρα.
     ΕΥΑΓΓΕΛΟΣ ΑΡΓΥΡΗΣ: Δεν είναι ενιαία η Κυβέρνηση; Σας ρωτάμε και να μας απαντήσετε ακριβώς γι’ αυτό που ρωτάμε. 
     Επίσης, κύριε Υπουργέ, θα γίνουν πάνω από τετρακόσιες χιλιάδες ενστάσεις. Καλούνται τώρα κάθε μέρα οι παραγωγοί να πηγαίνουν στις οργανώσεις για να κάνουν τις ενστάσεις. Ποιος θα πληρώσει τα λάθη που έχουν γίνει; Ο παραγωγός; Δηλαδή θα πηγαίνει ο παραγωγός, ενώ του έχουν κάνει λάθος, να πληρώνει και από πάνω; Και είναι πολύ μεγάλο το κόστος. Δεν θα λάβετε μέτρα να απαλλάξετε τους παραγωγούς από τα λάθη που κάνει η διοίκηση; Θα πληρώσει ο παραγωγός; 
     Περίμενα, κύριε Υπουργέ, έστω και τώρα –και είναι σίγουρο ότι συζητήσατε με πολλούς συναδέλφους σας- να πάρετε πίσω αυτά που είπατε χθες για τον Αρχηγό της Αξιωματικής Αντιπολίτευσης. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αφού πήγε διακοπές, τι να κάνουμε;
     ΕΥΑΓΓΕΛΟΣ ΑΡΓΥΡΗΣ: Συνεχίζετε, κύριε Υπουργέ. Δεν ανακαλείτε λοιπόν. 
     Θα πρέπει να σας πω ότι θεωρώ πως δεν συμβάλλει στον πολιτικό πολιτισμό της χώρας αυτή σας η τακτική. Κλείνοντας θα σας πω αυτό που σας είπα και πριν: με το «καθρέφτη καθρεφτάκι μου» δεν γίνεται αγροτική πολιτική!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
     Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Ακούω και από την πλευρά της Κυβέρνησης και από την πλευρά του ΠΑ.ΣΟ.Κ. ότι επιδίωξη και των δύο είναι να γίνει ανταγωνιστική η αγροτική οικονομία και να γίνουν τα προϊόντα μας ανταγωνιστικά. Το ερώτημα είναι: Μπορεί να γίνουν ανταγωνιστικοί οι μικρομεσαίοι αγρότες με τον κλήρο που έχουν; Δεν απαντάτε σε αυτό το ζήτημα.
     ΙΩΑΝΝΗΣ ΔΡΙΒΕΛΕΓΚΑΣ: Με συνεταιρισμό.
     ΑΝΤΩΝΗΣ ΣΚΥΛΛΑΚΟΣ: Βεβαίως με συνεταιρισμό. Αυτό όμως απαντάει αυτήν τη στιγμή μόνο το Κομμουνιστικό Κόμμα της Ελλάδας. Παραγωγικό συνεταιρισμό. Η γραμμή που υπάρχει στην Κοινή Αγροτική Πολιτική εκ του αποτελέσματος –και θα συμφωνήσω με τον Υπουργό- είναι να φεύγουν από τη μέση οι μικροί και μεσαίοι αγρότες και να μπορούν να περισωθούν οι μεγάλοι αγρότες. Όχι ότι ξεκίνησε κάποιος και λέει, θα ξεκληρίσω τους αγρότες. Και όταν τα χωράφια θα είναι μισοτιμής –ήδη είναι μισοτιμής- θα μεγαλώσει ο κλήρος και τότε μπορούν οι μεγάλες εκμεταλλεύσεις να είναι ανταγωνιστικές. Αυτό το κρύβετε, δηλαδή ότι η λογική της Κοινής Αγροτικής Πολιτικής ακόμα περισσότερο με την αναθεώρησή της οδηγεί τα πράγματα στις μεγάλες εκμεταλλεύσεις που θα είναι ανταγωνιστικές –εγώ συμφωνώ- αλλά θα είναι μεγάλες καπιταλιστικές επιχειρήσεις. 
     Γι’ αυτό αδυνατείτε να φέρετε διατάξεις σε αυτό το νομοσχέδιο. Γι’ αυτό και το ΠΑ.ΣΟ.Κ. δεν μπορούσε να φέρει ανάλογα νομοσχέδια και ρωτάτε εσείς «γιατί δεν τα κάνατε τόσα χρόνια που ήσασταν κυβέρνηση;». Και τα νομοσχέδια αυτά θα σώσουν την κατάσταση του μικρομεσαίου αγρότη. Το απαγορεύει όμως η Κοινή Αγροτική Πολιτική. Και μπορώ να φέρω εκατό παραδείγματα. 
     Να ρωτήσω κάτι άλλο: Χρειάζονται μελέτες; Το ΠΑ.ΣΟ.Κ. δεν είχε στελέχη να κάνει μελέτες για αναδιάρθρωση των καλλιεργειών; Οι μελέτες που θα γίνουν θα μας φωτίσουν για τις αναδιαρθρώσεις καλλιεργειών; 
     Υπάρχει έλλειψη στην Ευρώπη που δεν υπάρχει ποσόστωση, δεν υπάρχει εμπόδιο. Πέστε μου για τα πράγματα που είναι εκτός ποσοστώσεων. Δεν υπάρχει πληθώρα δυνατότητας εισαγωγών και θα πάει ο άλλος να βάλει προϊόντα που έρχονται από τρίτες χώρες; Γι’ αυτό δεν μπορείτε να προχωρήσετε σε τίποτα, είτε με νομοσχέδιο είτε χωρίς. 
     Να πάω τώρα στο ζήτημα της ποιότητας; Πώς θα ενδιαφερθεί ο νέος αγρότης, για καλύτερη ποιότητα και για να αυξήσει το εισόδημά του όταν θα πληρώνεται με βάση τα στρέμματα και με βάση τι χρήματα έπαιρνε το 2000-2002 και όχι με το αν θα έχει καλύτερη παραγωγή ή περισσότερη παραγωγή; Πού είναι τα κίνητρα για το νέο αγρότη; Γι’ αυτό αδυνατείτε να αντιμετωπίσετε το ζήτημα. Βέβαια δίνετε κάποια σπίτια με λιγότερα έξοδα και επίσης κάποια μέτρα υπέρ των νέων αγροτών αλλά ο νέος δεν πάει να ζήσει με το επάγγελμα αγρότης. Όπου και αν ψάξουμε υπάρχει αδιέξοδο για το μικρό και μεσαίο αγρότη. Ακόμα πρέπει να μειώσετε την τιμή του πετρελαίου. Και το Φ.Π.Α. πρέπει να το μειώσετε, κάτι που παλεύουμε και εμείς για να μειωθούν και αυτά. Τα λιπάσματα να τα αγοράζει η ΠΑ.Σ.Ε.ΓΕ.Σ. και να τα μοιράζει φτηνότερα. Μια ανάσα θα υπάρξει. Θα μείνουν ένα χρόνο περισσότερο αλλά η πορεία δεν αντιστρέφεται και αυτή είναι η ουσία του ζητήματος.
     Θα μου πείτε ότι έχουμε πολύ αγροτικό πληθυσμό. Να έρθουν στις πόλεις να βρουν δουλειά; Πού να βρουν δουλειά. Εδώ κλείνουν οι επιχειρήσεις και αυτό είναι το αδιέξοδο της πολιτικής όσο καλές προθέσεις και να υπάρχουν ή ακολουθήσει πολιτική της Ευρωπαίκής Ένωσης, φιλοκαπιταλιστική ενάντια στα λαϊκά συμφέροντα, ενάντια στους αγρότες ή ακολουθήσει έναν άλλο δρόμο. Εμείς έχουμε διαλέξει τον άλλο δρόμο.
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Ανέστης Αγγελής έχει το λόγο για δευτερολογία ως εισηγητής της Νέας Δημοκρατίας.
     ΑΝΕΣΤΗΣ ΑΓΓΕΛΗΣ: Τελειώνοντας η συζήτησή μας θα έλεγα πως έγινε περισσότερο εποικοδομητική. Κοινή διαπίστωση είναι ότι υπάρχει δομικό πρόβλημα στην ελληνική γεωργία. Βέβαια το πρόβλημα αυτό δεν δημιουργήθηκε τώρα και είναι σαφές. 
     Ακούγοντας βέβαια τις απόψεις που εκφράστηκαν από τον κ. Τζουμάκα, σε ένα πολύ μεγάλο βαθμό θα συμφωνούσαμε. Φαίνεται ότι απέκτησε εμπειρία μετά από τόσα χρόνια διακυβέρνηση από το ΠΑ.ΣΟ.Κ. για το τι πρέπει να γίνει. 
     Το νομοσχέδιο είναι ωφέλιμο σε κάθε περίπτωση. Έχει ευεργετικές διατάξεις για τα λαϊκά στρώματα, για τους αγρότες, είναι συγκεκριμένο, έχει στόχους και βεβαίως η δέσμευση του Υπουργού ότι στις αρχές του χρόνου έρχεται άλλο νομοσχέδιο του Υπουργείου για να επιλύσει και άλλα προβλήματα αλλά και να δρομολογήσει νέες εξελίξεις αποδεικνύει ότι η Νέα Δημοκρατία όχι μόνο εφαρμόζει αυτά που εξήγγειλε με το πρόγραμμά της αλλά και δημιουργεί τις προϋποθέσεις όχι μόνο για κοινωνική γεωργία αλλά και για ανταγωνιστική. 
     Αγαπητοί συνάδελφοι, για να μην πλατειάσω, πιστεύω σε μια ρήση του Ντοστογέφσκι «η απλοποίηση των απλών είναι η πιο δύσκολη διεργασία». Η πολυπλοκότητα που υπάρχει στην πλατεία Βάθη και εννοώ το Υπουργείο Γεωργίας, είναι κάτι δεδομένο. Είναι ένας γιγάντιος οργανισμός στον οποίον εμπλέκονται χίλια δυο. Κάποτε στην Ελλάδα του 1980 υπήρχαν μόνο κάποιες δεκάδες μελετητικά γραφεία. Σήμερα είναι χιλιάδες και τα περισσότερα από αυτά περνούσαν και περνάνε από εκεί. Αυτά πρέπει να αλλάξουν. Σκεφθήκατε, όμως, τι προϋποθέσεις δημιουργούνται με τα Κέντρα Αγροτικής Ανάπτυξης; Ουσιαστικά σήμερα, η Κτηνιατρική Υπηρεσία, η Διεύθυνση Γεωργίας, είναι πλήρως αποδεσμευμένες από το Υπουργείο Γεωργίας. Τα Κέντρα Γεωργικής Ανάπτυξης είναι ο ομφάλιος λώρος με το Υπουργείο Γεωργίας. Δημιουργείται μία νέα προοπτική. Ίσως στο μέλλον εκεί να γίνει η πραγματική εστία που θα στέλνει το γεωτεχνικό, το γεωπόνο, τον κτηνίατρο στον αγρότη και όχι το αντίστροφο.
     Έχω την τύχη να γνωρίζω τον αγροτικό τομέα, δεδομένου ότι επί μία εικοσαετία και πλέον ασχολήθηκα με αυτά τα θέματα και θα αναφέρω μόνο ένα παράδειγμα για να αντιληφθούμε τι μπορούμε να κάνουμε όταν υπάρχουν σκέψεις οι οποίες βοηθούν γενικότερα στην επίλυση των προβλημάτων που υπάρχουν στην ελληνική γεωργία. 
     Κύριε Υφυπουργέ, επισκεφτήκατε την Καστοριά. Εκεί, είχαμε πάρει μία πρωτοβουλία για την ανάπτυξη των γουνοφόρων ζώων. Σήμερα, με χαρά σας λέω ότι υπάρχουν είκοσι πέντε χιλιάδες γεννήτορες που παράγουν εκατό χιλιάδες γουνοδέρματα. Εάν αντιληφθείτε ότι ένα δέρμα κάνει 50 δολάρια, αντιλαμβάνεστε ότι με μια μικρή πρωτοβουλία δημιουργήθηκε ένας πλουτοπαραγωγικός ιστός σε μία ακριτική περιοχή. 
     Δεσμευθήκατε ότι θα κάνετε το Ινστιτούτο Γουνοφόρων Ζώων στην Καστοριά. Βεβαίως, με τη διάταξη που υπάρχει στο ΕΘ.Ι.ΑΓ.Ε. και τη δυνατότητα δημιουργίας του ινστιτούτου ή της συγχώνευσης των ινστιτούτων, σας παρακαλώ να επισπεύσουμε την επίλυση αυτού του θέματος που δίνει μια προοπτική γι’ αυτήν την ακριτική περιοχή. 
     Τελειώνοντας, κύριε Πρόεδρε, πιστεύω ότι θα πρέπει να εξετάσετε το θέμα των ενστάσεων. Όσον αφορά αυτό το θέμα, διαφωνούμε βεβαίως ότι θα είναι τετρακόσιες χιλιάδες και πεντακόσιες χιλιάδες οι ενστάσεις για την κατοχύρωση των δικαιωμάτων. Ήδη έχει γίνει πάρα πολύ καλή δουλειά από το Υπουργείο Γεωργίας, αλλά θεωρώ και εγώ παράλογο να πληρώνουν οι αγρότες 25 ευρώ για την ένσταση. Θα πρέπει, λοιπόν, να εξετάσετε αυτό το θέμα.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Αγγελή. 
     Το λόγο έχει ο εισηγητής του ΠΑ.ΣΟ.Κ. κ. Δριβελέγκας για δευτερολογία. 
     ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε. 
     Έχουν περάσει αρκετές ώρες από τη στιγμή που ξεκινήσαμε τη συζήτηση αυτού του νομοσχεδίου –βέβαια, και χθες μιλούσαμε συνέχεια για το νομοσχέδιο και την αγροτική πολιτική- και απ’ ό,τι αντιληφθήκαμε όλοι ο κύριος Υπουργός βρίσκεται σε άλλη συχνότητα. 
     Ακόμη και τώρα που διαπιστώνει και τη συναίνεση και την αγωνία όλων για να πάμε μπροστά και να σταματήσουμε να μιλάμε για το παρελθόν, κάθε κουβέντα του τη συναρτά και τη συγκρίνει με το παρελθόν. 
     Για να τελειώνουμε, εμείς δεν έχουμε να φοβηθούμε τίποτα. Ίσα-ίσα, είμαστε περήφανοι για το παρελθόν μας. Άλλωστε, ανέφεραν οι συνάδελφοι τι έχουμε κάνει στο παρελθόν. Όμως, για να τελειώνει αυτή η κουβέντα, κύριε Υπουργέ, εμείς σας παραδώσαμε μία ύπαιθρο και μία γεωργία σε ένα άλφα επίπεδο ζωής. Σήμερα, μετά από δεκαοκτώ μήνες, είναι το ίδιο; Είναι καλύτερο ή είναι χειρότερο; Όμως σταματάω και αυτήν την κουβέντα και κλείνω εδώ το θέμα. 
     Από εδώ και πέρα θα μιλήσουμε για την προοπτική της γεωργίας; Θα κάνετε δεκτή την πρόταση που σας έχω κάνει, δηλαδή να συζητήσουμε με όλους τους φορείς, με όλα τα κόμματα και όλες τις ομάδες για το μέλλον της ελληνικής γεωργίας; 
     Γιατί σας είπαμε πολλές φορές σήμερα στη Βουλή και εγώ και όλοι οι συνάδελφοι ότι αυτό το νομοσχέδιο είναι ένα νομοσχέδιο απολύτως γραφειοκρατικών ρυθμίσεων, ένα νομοσχέδιο που αυξάνει το κράτος. 
     Άκουσα τον εισηγητή της Πλειοψηφίας κ. Αγγελή να λέει ότι είναι γιγαντωμένο Υπουργείο και ότι έχει πολυπλοκότητα και από την άλλη, τον ακούω να λέει ότι με τα Κέντρα Αγροτικής Ανάπτυξης θα υπάρχει ομφάλιος λώρος και μ’ αυτό το νομοσχέδιο καταλαβαίνει και ο ίδιος ότι αντί να μειώσουμε τις γραφειοκρατικές διαδικασίες, τις αυξάνουμε, τις υπερδιογκώνουμε και σας αναλύσαμε γιατί το κάνετε. Κάντε το και αυτό. Το αποτέλεσμα θα το δείτε! 
     Θα μιλήσουμε από εδώ και πέρα γι’ αυτά όλα που έχουμε πει για τους αγρότες; Για την προετοιμασία, επικαλείστε και ρωτάτε τι έκανε το ΠΑ.ΣΟ.Κ.. Θα ήθελα να σας θυμίσω ότι τον Ιούνιο του 2003 πάρθηκε η απόφαση, το Νοέμβριο άρχισαν οι διαπραγματεύσεις και σε δύο-τρεις μήνες είχαμε εκλογές. 
     Μας εγκαλείτε για την προετοιμασία που δεν έγινε για δυο-τρεις μήνες και εσείς δεν παίρνετε καμία ευθύνη για τους δεκαοκτώ μήνες. Επί δεκαοκτώ μήνες σας λέγαμε σε ένα χρόνο να κάνετε δεκτή την πλήρη αποδέσμευση, για να μπορούμε να μιλήσουμε για τους αγρότες και σήμερα φθάσαμε στην κατάσταση ένα εκατομμύριο αγρότες να μην ξέρουν τις τους γίνεται με τα δικαιώματά τους. Χάνουν το εισόδημά τους, δεν ξέρουν πού να απευθυνθούν, τι να κάνουν. Λέτε να κάνουν ενστάσεις. Θα κάνουν πεντακόσιες έως εξακόσιες χιλιάδες. Σας είπαμε για τα χρήματα που θα γλιτώσουν. Θα υπάρξει δευτεροβάθμιο όργανο κρίσης των ενστάσεων; Ή ό,τι βγάζει ο καθένας θα τελειώνει και θα έχουμε δράματα; Θα μας απαντήσετε, κύριε Υπουργέ;
     Σας έχω πει, επίσης, και για το άρθρο 7 του νομοσχεδίου. Είπατε στην επιτροπή ότι θα κάνετε ομάδα εργασίας και εδώ το λέτε «όργανο». Θα είναι όργανο ή ομάδα εργασίας; Αν είναι ομάδα εργασίας, δεν χρειάζεται. Θα είναι όργανο; Δηλαδή θα βγάλετε απ’ έξω την ΠΑ.Σ.Ε.ΓΕ.Σ., τη ΓΕ.Σ.Α.Σ.Ε. και όλα αυτά; 
     Επίσης, και για το ΕΘ.Ι.ΑΓ.Ε. σας είχα πει και στην επιτροπή…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αν μου επιτρέπετε, θα ήθελα να πω ότι τη διάταξη την έχουμε συμφωνήσει με την ΠΑ.Σ.Ε.ΓΕ.Σ., τη ΓΕ.Σ.Α.Σ.Ε. και τη ΣΥ.Δ.Α.Σ.Ε.. Άρα, θα μείνει ως έχει. Δεν θα κάνουμε καμία τροποποίηση, γιατί τότε μπορεί να διαφωνήσει η ΠΑ.Σ.Ε.ΓΕ.Σ., η ΓΕ.Σ.Α.Σ.Ε. και η ΣΥ.Δ.Α.Σ.Ε.. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, είχαμε συμφωνήσει για ομάδα εργασίας. Εμάς δεν μας νοιάζει τι κάνατε. Με ποια έννοια; Ότι δεν είναι δυνατόν…
     ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Δριβελέγκα. 
     ΙΩΑΝΝΗΣ ΔΡΙΒΕΛΕΓΚΑΣ: Εν πάση περιπτώσει…
     Ένα λεπτό, κύριε Πρόεδρε. Για το ΕΘ.Ι.ΑΓ.Ε.. Σας είχα πει ότι στο Επιστημονικό Συμβούλιο οι εργαζόμενοι έχουν κάθε δημοκρατικό δικαίωμα να εκλέξουν όποιον θέλουν. Γιατί βάζετε περιορισμό να εκλέγουν βαθμίδας Α’;
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Καταργείται. 
     ΙΩΑΝΝΗΣ ΔΡΙΒΕΛΕΓΚΑΣ: Δεκτό. Να καταργηθεί. Να εκλέγουν όποιον εργαζόμενο θέλουν. 
     Κύριε Υπουργέ, κλείνοντας θέλω να σας πω ότι με αυτό το νομοσχέδιο που φέρνετε μάλλον δικαιολογείτε την παρουσία της πολιτικής ηγεσίας στο Υπουργείο, για να έχουμε δουλειά να κάνουμε, για να φέρουμε ένα νομοσχέδιο. Εμάς μας χαροποιεί η πολιτική του Υπουργείου Γεωργίας. Να κάνετε αυτά. Εμείς τα εισπράττουμε. Όμως, αυτό είναι κακό για τον τόπο, κύριε Υπουργέ. 
     Μια αναφορά, κύριε Πρόεδρε. Εγώ είδα και χάρηκα ειλικρινά που ο κ. Σουφλιάς, ο συντάκτης του προγράμματος, είναι εδώ. Νόμιζα ότι θα προσθέσει κάτι για το αγροτικό νομοσχέδιο. Άκουσα με έκπληξη για κάποια τροπολογία που μπαίνει σε αυτό το νομοσχέδιο. Δεν ξέρω καν ποια είναι αυτή η τροπολογία, αλλά νομίζω ότι δεν θα είναι σχετική με το νομοσχέδιο. 
     Ως εκ τούτου καλό θα είναι να το φέρει σε ένα χρόνο, ώστε να λύσει το πρόβλημα με νόμο στη Βουλή. Όχι τώρα στις 15.00΄ η ώρα που κατατίθεται μια τροπολογία σε άσχετο νομοσχέδιο. Νομίζω ότι εσείς, κύριε Πρόεδρε, θα έπρεπε να το δείτε αυτό. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δριβελέγκα. 
     Η τροπολογία είχε κατατεθεί εγκαίρως, επικαίρως και θα μπορούσε να λάβει κανείς γνώση. Έχει σχέση με τη νέα Κ.Α.Π., όπως θα δείτε, όταν θα συζητηθεί, και επομένως δεν είναι έξω από το γενικότερο κλίμα του συζητούμενου νομοσχεδίου. 
     ΕΥΑΓΓΕΛΟΣ ΑΡΓΥΡΗΣ: Δεν έχει καμία σχέση. 
     ΙΩΑΝΝΗΣ ΔΡΙΒΕΛΕΓΚΑΣ: Αν έχει σχέση με τη νέα Κ.Α.Π., να την ακούσουμε. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο τώρα έχει ο κ. Τσιόγκας. 
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
     Θέλω να ξεκινήσω από το σημείο που τελείωσε ο προηγούμενος ομιλητής και να μιλήσω για τα τεράστια προβλήματα που έχει δημιουργήσει στους περισσότερους αγρότες της χώρας η αποστολή των στοιχείων με τα προσωρινά ατομικά δικαιώματα ενιαίας ενίσχυσης, με τις επιδοτήσεις δηλαδή, όπως λέγεται απ’ όλους αυτούς, αλλά και απ’ όσα διαβάζουμε και στον τοπικό Τύπο, στις εφημερίδες της Λάρισας, αλλά και άλλων περιοχών. Τα στοιχεία που έστειλε ο ΟΠ.Ε.Κ.Ε.Π.Ε. στις ενώσεις έχουν λάθη που φθάνουν ακόμη και στο 80%. Αυτό είναι το ένα. 
     Το δεύτερο είναι ότι ενώ έχουν πάρει τα χρήματα οι ενώσεις, ζητούν τώρα από τους αγρότες να πληρώσουν και 25 ευρώ, για να κάνουν τις αιτήσεις. Αυτό το θεωρούμε απαράδεκτο, να ζητούν από τους αγρότες πρόσθετα χρήματα.
     Και συνεχίζοντας από κει που σταμάτησα στα άρθρα, θέλω να πω το εξής: στο άρθρο 13 μειώνεται από 50% σε 25% η συμμετοχή των αγροτών, που παίρνουν μέρος στα προγράμματα εκπαίδευσης και κατάρτισης που οργανώνει η «ΔΗΜΗΤΡΑ». Θα έπρεπε κατά τη δική μας άποψη να είναι δωρεάν. Η συμμετοχή αυτή δείχνει ανάγλυφα τι σημαίνει λειτουργία κρατικού οργανισμού με ιδιωτικά κριτήρια.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μπορώ να κάνω, κύριε Πρόεδρε, μια διευκρινιστική προσθήκη; Μου επιτρέπετε;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι 25%, αλλά επειδή παίρνουν λεφτά για την εκπαίδευση, πρακτικά είναι μηδενική η εισφορά.
     ΔΗΜΗΤΡΙΟΣ ΤΣΙΟΓΚΑΣ: Παίρνουν λεφτά γιατί παρακολουθούν τα σεμινάρια, τα οποία είναι επιδοτούμενα.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έτσι είναι. Άρα, πρακτικά είναι χωρίς επιβάρυνση.
     ΔΗΜΗΤΡΙΟΣ ΤΣΙΟΓΚΑΣ: Πληρώνουν όμως και έτσι έρχεται μία η άλλη.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και έρχεται μία η άλλη, ακριβώς. Διότι κάνουν εκπαίδευση δωρεάν. Αυτό είναι το αποτέλεσμα.
     Και όσον αφορά τις ενστάσεις, μια λέξη, αν θέλετε, να σας πω…
     ΦΩΤΗΣ ΧΑΤΖΗΜΙΧΑΛΗΣ: Δεν κάνετε εκπαίδευση. Δωρεάν θα είναι, εκπαίδευση δεν θα είναι.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κατ’ αρχήν δεν είναι λόγω λαθών. Σας είπα και χθες και τώρα το ξαναλέω ίσως για τέταρτη φορά, ότι τα ατομικά δικαιώματα είναι αυστηρή αντιγραφή των εισπράξεων στρεμμάτων και καλλιεργειών του Ο.Π.Ε.Κ.Ε.Π.Ε. των τελευταίων ετών.
     ΙΩΑΝΝΗΣ ΔΡΙΒΕΛΕΓΚΑΣ: Δεν είναι.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δίδεται η ευκαιρία, όταν δεν δηλώσουν οι αγρότες μεταβολή, θάνατο ή κληρονομιά ή όταν υπάρχει ζήτημα ζημιάς, που δεν είναι επιδότηση και καλώς δεν μπήκε στα αρχεία του Ο.Π.Ε.Κ.Ε.Π.Ε.…
     ΙΩΑΝΝΗΣ ΔΡΙΒΕΛΕΓΚΑΣ: Τα λάθη…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … με δήλωσή τους να το βάλουν εκεί. Εμείς ενθαρρύνουμε να μην πληρώνουν ποσό στις Ε.Α.Σ.. Αλλά οι πρόεδροι των Ε.Α.Σ. και τα διοικητικά συμβούλια είναι αιρετά. Έχουν εκλεγεί από τους αγρότες. Και, εν πάση περιπτώσει, αυτή η εισφορά είναι μια χρονιά, ενώ το μέτρο θα ισχύσει μέχρι το 2013. Μέχρι τώρα εισέπραττε η Ε.Α.Σ. κάθε χρόνο απ’ τους αγρότες για τη δήλωση Ο.Σ.Δ.Ε.…
     ΕΥΑΓΓΕΛΟΣ ΑΡΓΥΡΗΣ: Να πληρώνεται…
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, δεν θα τελειώσει το νομοσχέδιο έτσι.
     Ορίστε, κύριε Τσιόγκα, συνεχίστε.
     ΙΩΑΝΝΗΣ ΔΡΙΒΕΛΕΓΚΑΣ: Είκοσι άρθρα, κύριε Πρόεδρε….
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, παρακαλώ. Να τελειώσουμε κάποια στιγμή. Παρακαλώ. Είπαμε να παραβιάζουμε τον Κανονισμό αλλά όχι και να τον κάνουμε λάστιχο!
     ΙΩΑΝΝΗΣ ΔΡΙΒΕΛΕΓΚΑΣ: Είκοσι άρθρα, κύριε Πρόεδρε, σε δύο ώρες.
     ΠΡΟΕΔΡΕΥΩΝ (Σωτήρης Χατζηγάκης): Ξέρετε καλά ότι τη διαδικασία δεν την έχω επιβάλει εγώ. Είναι ο Κανονισμός, ο οποίος εφαρμόζεται. Και ξέρετε πολύ καλά ότι στις επιτροπές γίνεται η ουσιαστική δουλειά. Το ξέρετε πάρα πολύ καλά.
     ΙΩΑΝΝΗΣ ΔΡΙΒΕΛΕΓΚΑΣ: Μπορούσαμε να χωρίσουμε τα άρθρα, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Εάν έχετε αντίρρηση για τον Κανονισμό, φέρτε την στην αρμόδια επιτροπή, να τον αλλάξουμε.
     ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, μπορούσαμε να πάμε σε δύο συνεδριάσεις.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τσιόγκα, μηδενίζω το χρόνο σας.
     ΔΗΜΗΤΡΙΟΣ ΤΣΙΟΓΚΑΣ: Ναι, μηδενίστε το χρόνο μου. Ευχαριστώ πολύ.
     Έλεγα, λοιπόν, ότι γίνονται πολλά λάθη, που σε ορισμένες περιπτώσεις φτάνουν και στο 80% των συνεταιρισμένων αγροτών. Διάβαζα χθες στην «ΕΛΕΥΘΕΡΙΑ» της Λάρισας για ουρές στην Ένωση Συνεταιρισμών της Λάρισας και αγανάκτηση των συνεταιρισμένων αγροτών για όλη αυτή την κατάσταση που υπάρχει. Είναι απαράδεκτο, δηλαδή, να γίνεται χαμός εκεί πέρα, για να πάνε οι άνθρωποι να δουν τα δικαιώματά τους.
     Και το δεύτερο, σε ό,τι αφορά τα 25 ευρώ, εγώ γνωρίζω ότι δόθηκαν χρήματα από τα κονδύλια της Ευρωπαϊκής Ένωσης, τα οποία θα πάρουν οι ενώσεις.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ένα ευρώ.
     ΔΗΜΗΤΡΙΟΣ ΤΣΙΟΓΚΑΣ: Ένα ευρώ τι; Και παίρνουν και άλλα 25 από τους αγρότες; Εμείς διαφωνούμε με αυτό.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για τη διανομή είναι το 1 ευρώ.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μη διακόπτετε, για να τελειώσουμε, σας παρακαλώ.
     Ελάτε, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Με το άρθρο 14 ρυθμίζονται θέματα δευτερεύουσας σημασίας, που αφορούν το ΕΘ.Ι.ΑΓ.Ε., με αποτέλεσμα το ίδρυμα αυτό και με τις ρυθμίσεις αυτές, να μην μπορεί στοιχειωδώς να ανταποκριθεί στις ανάγκες της ελληνικής γεωργίας. Αυτή είναι η ουσία.
     Τα υπόλοιπα, με όλες αυτές τις αλλαγές που κάνετε στα διοικητικά συμβούλια, με δύο παραπάνω, με δύο παρακάτω, βεβαίως και γίνονται για να βάλετε τα «γαλάζια παιδιά», να τοποθετήσετε δικούς σας ανθρώπους. Είτε είναι συνταξιούχοι είτε δεν είναι, εμάς μας ενδιαφέρει –και πρωτίστως αυτό θέλουμε να τονίσουμε- ποια πολιτική εφαρμόζουν. Και εκείνο για μας είναι το πιο ουσιαστικό, ότι εφαρμόζουν μια πολιτική, η οποία ξεκληρίζει τη φτωχομεσαία αγροτιά.
     Με το άρθρο 15 ρυθμίζονται θέματα του Οργανισμού Γάλακτος, με βασικότερη τη ρύθμιση, που λέει ότι ο Οργανισμός παρέχει με αμοιβή τις υπηρεσίες του σε ορισμένες γαλακτοβιομηχανίες. Η ρύθμιση αυτή είναι απαράδεκτη, επειδή δεν μπορεί ένας οργανισμός, που εποπτεύει ένα τόσο ευαίσθητο προϊόν με ιδιαίτερη διατροφική αξία, ταυτόχρονα να λειτουργεί και σαν υπάλληλος των γαλακτοβιομηχανιών. Και βέβαια, δεν μπορούμε να συμφωνήσουμε.
     Στο άρθρο 16 ρυθμίζονται ορισμένα θέματα εγγείων βελτιώσεων, δευτερεύουσας σημασίας, που σε καμία περίπτωση δεν θα λύσουν το οξυμμένο πρόβλημα της λειψυδρίας.
     Το λέμε αυτό, γιατί –φέραμε και παραδείγματα- έχουν εγκαταλειφθεί τα Τ.Ο.Ε.Β., τα κανάλια δεν καθαρίζονται, για παράδειγμα, στην Κοπαϊδα, κανένα εγγειοβελτιωτικό έργο δεν γίνεται στη Θεσσαλία και βέβαια έχουμε γεράσει –και το λέω αυτό, γιατί είναι εδώ και ο συντοπίτης μας κ. Σουφλιάς- με την εκτροπή του Αχελώου. 
     Ένα γεγονός που θέλουμε να τονίσουμε είναι η ανακοίνωση του Περιφερειάρχη Θεσσαλίας κ. Γκούπα -που βεβαίως την κυβερνητική πολιτική εφαρμόζει, δεν είναι προσωπικό το ζήτημα-  ότι η αγρότες θα πληρώνουν προκαταβολή για το νερό που  θα πάρουν  από το Μέγδοβα του χρόνου. Δεν μπορούμε να συμφωνήσουμε με τέτοιες πολιτικές της Κυβέρνησης που βάζουν τους αγρότες να πληρώσουν προκαταβολή –εμείς λέμε ότι δεν πρέπει να πληρώσουν- για τα νερά του Μέγδοβα που θα ποτίζουν στο Θεσσαλικό Κάμπο.
     	Με άρθρο 19  υποτίθεται ότι αναβαθμίζεται ο φορέας προώθησης των αγροτικών προϊόντων, επειδή στον Ελληνικό Οργανισμό Εξωτερικού Εμπορίου συστήνεται γραφείο προώθησης αγροτικών προϊόντων με αρμοδιότητα το συντονισμό της εξαγωγικής προώθησης των κάθε φύσεως αγροτικών προϊόντων. Όμως, το πρόβλημα των εξαγωγών των αγροτικών προϊόντων δεν λύνεται ούτε με ένα ούτε με πολλά γραφεία. Χρειάζονται ισότιμες διακρατικές σχέσεις, που είναι αντίθετες στη λογική του Παγκόσμιου Οργανισμού Εμπορίου, και βέβαια εξαγωγικές επιδοτήσεις που καταργήθηκαν, ουσιαστική μείωση του κόστους παραγωγής, με εκτέλεση από το κράτος βασικών αγροτικών έργων υποδομής, συνεταιριστικοποίηση της γεωργίας. Η έλλειψη αυτών των μέτρων, που είναι αντίθετα με την πολιτική σας, έχουν σαν αποτέλεσμα τα ελληνικά αγροτικά προϊόντα να εκτοπίζονται από τις διεθνείς αγορές και η εγχώρια αγορά να κατακλύζεται από ανεξέλεγκτες εισαγωγές αμφιβόλου ποιότητας αγροτικών προϊόντων. 
     	Για όλους αυτούς τους λόγους εμείς θα καταψηφίσουμε το νομοσχέδιο.
     	Θέλω να πω για το ζήτημα της κράτησης των συνδρομών που δίνονται στους κρατικοδίαιτους συνδικαλιστές της ΓΕ.Σ.Α.Σ.Ε., της ΣΥ.Δ.Α.Σ.Ε. και της ΠΑ.Σ.Ε.Γ.Ε.Σ., γιατί εκεί πέφτει πολύ τάισμα και είναι λεφτά των αγροτών. Ρωτήσατε τους αγρότες αν θέλουν  να πληρώσουν συνδρομές για να κάνουν αυτοί πολιτική με ξένα κόλλυβα;  Στην επιτροπή μίλησαν δύο Βουλευτές της Νέας  Δημοκρατίας και ζήτησαν η ΣΥ.Δ.Α.Σ.Ε. από 0,65 να πάει 0,95 που έχει η ΓΕ.Σ.Α.Σ.Ε.. Το δεχθήκατε, κύριε Υπουργέ;  Θέλω να απαντήσετε.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Τι να δεχθώ; Όχι βεβαίως.
     ΔΗΜΗΤΡΙΟΣ  ΤΣΙΟΓΚΑΣ:  Εμείς λέμε να καταργηθούν και αυτά που δίνονται. Αν θέλουν να κάνουν συνδικαλισμό, να βγουν έξω, να τρέξουν στα χωριά κι αν θέλουν οι αγρότες να δώσουν  συνδρομή  στον αγροτικό σύλλογο και στην ομοσπονδία του νομού, όχι να τους γίνονται υποχρεωτικά κρατήσεις, οι οποίες  να πηγαίνουν στους καρεκλοκένταυρους, στη ΓΕ.Σ.Α.Σ.Ε., στη ΣΥ.Δ.Α.Σ.Ε. και στην ΠΑΣΕΓΕΣ.
     ΠΡΟΕΔΡΕΥΩΝ (Σωτήρης Χατζηγάκης):  Κυρίες και  κύριοι συνάδελφοι, δεν υπάρχει άλλος εγγεγραμμένος ομιλητής και επομένως κηρύσσεται περαιωμένη η συζήτηση επί της ενότητας των άρθρων 1 έως 21 και θα γίνει η ψήφισή τους χωριστά.
     Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 1 έγινε δεκτό, κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 2 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο  3  ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3  έγινε δεκτό, κατά πλειοψηφία,  ως έχει.
     Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΡΙΒΕΛΕΓΚΑΣ: Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο  4 έγινε δεκτό, ομοφώνως, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο  5 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο  8   όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο  8 έγινε δεκτό, κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 10 ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό, κατά πλειοψηφία,  ως έχει.
     Ερωτάται το Τμήμα: Γίνεται δεκτό το άρθρο 11 ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό, κατά πλειοψηφία, ως έχει.
     Ερωτάται το Τμήμα: Γίνεται δεκτό το άρθρο 12  ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό, κατά πλειοψηφία, ως έχει.
     Ερωτάται το Τμήμα: Γίνεται δεκτό το άρθρο 13 ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό, κατά πλειοψηφία,  ως έχει.
     Ερωτάται το Τμήμα: Γίνεται δεκτό το άρθρο 14  όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 15  όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15, έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
     Ερωτάται το Τμήμα: Γίνεται δεκτό το άρθρο 16 ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΙΩΑΝΝΗΣ  ΔΡΙΒΕΛΕΓΚΑΣ:  Κατά πλειοψηφία.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο  16 έγινε δεκτό, κατά πλειοψηφία,  ως έχει.
     Ερωτάται το Τμήμα: Γίνεται δεκτό το άρθρο  17  ως έχει;
     ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό, κατά πλειοψηφία,  ως έχει.
     Ερωτάται το Τμήμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΡΙΒΕΛΕΓΚΑΣ: Κατά πλειοψηφία. 
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 18 έγινε δεκτό, κατά πλειοψηφία, ως έχει.
     Ερωτάται το Τμήμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΡΙΒΕΛΕΓΚΑΣ: Κατά πλειοψηφία. 
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό, κατά πλειοψηφία, ως έχει. 
     Ερωτάται το Τμήμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΡΙΒΕΛΕΓΚΑΣ: Κατά πλειοψηφία. 
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό κατά πλειοψηφία όπως τροποποιήθηκε από τον κύριο Υπουργό. 
     Ερωτάται το Τμήμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΡΙΒΕΛΕΓΚΑΣ: Κατά πλειοψηφία. 
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό, κατά πλειοψηφία, ως έχει. 
     Εισερχόμαστε τώρα στη συζήτηση της τροπολογίας 430…
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Είναι καθαρό, κύριε Υπουργέ. Το ΠΑ.ΣΟ.Κ. ψήφισε δύο άρθρα.
     ΙΩΑΝΝΗΣ ΔΡΙΒΕΛΕΓΚΑΣ: Τέσσερα άρθρα. 
     ΠΡΟΕΔΡΕΥΩΝ (Σωτήρης Χατζηγάκης): Τέσσερα άρθρα. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στην επιτροπή ήταν οκτώ ή εννέα. 
     ΙΩΑΝΝΗΣ ΔΡΙΒΕΛΕΓΚΑΣ: Όχι…
     ΠΡΟΕΔΡΕΥΩΝ (Σωτήρης Χατζηγάκης): Εν πάση περιπτώσει, κύριε Δριβελέγκα. Έχετε το δικαίωμα να αλλάξετε άποψη. Δεν υπάρχει θέμα.
     Εισερχόμαστε στην τροπολογία υπ’ αριθμόν 430/6…
     ΔΗΜΗΤΡΙΟΣ ΤΣΙΟΓΚΑΣ: Με συγχωρείτε, κύριε Πρόεδρε. Να τις βάλουμε στη σειρά;
     ΠΡΟΕΔΡΕΥΩΝ (Σωτήρης Χατζηγάκης): Θα ξεκινήσουμε με την υπουργική τροπολογία, που είναι η υπ’ αριθμόν 430/6.
     Κύριε Υπουργέ, θέλετε να μιλήσετε;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχήν για τον κ. Δριβελέγκα, που διερωτήθηκε αν μπορεί να περάσει μια τέτοια τροπολογία –και δεν την έχει δει- θέλω να του πω ότι η τροπολογία κατατέθηκε από τις 9 Σεπτεμβρίου και αν μπορεί να περάσει σε ένα τέτοιο νομοσχέδιο που αναφέρεται στα αγροτικά θέματα.
     Σε κάποια υποπαράγραφο του προγράμματός μας λέμε ότι αυτά που αναφέρονται στις οικοδομικές άδειες μπορούν να περιλαμβάνονται σε αγροτικά νομοσχέδια…
     ΙΩΑΝΝΗΣ ΔΡΙΒΕΛΕΓΚΑΣ: Για την Κ.Α.Π.;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Και αφού το προβλέπαμε, φέρνω την τροπολογία. 
     Ο λόγος που φέρνω την τροπολογία είναι ότι είχαμε αναστείλει την εφαρμογή ορισμένων άρθρων του ν. 3212/2003, που αναφέρεται στις οικοδομικές άδειες, μέχρι τις 30 Σεπτεμβρίου, υπολογίζοντας ότι θα φέρουμε το νομοσχέδιο για τις οικοδομικές άδειες. 
     Πλην όμως, επειδή σ’ αυτό το νομοσχέδιο –για να μην ταλαιπωρώ και τη Βουλή- πρέπει να φέρω και ορισμένες ρυθμίσεις για το Κτηματολόγιο αλλά και ορισμένες ρυθμίσεις και συμφωνίες που έγιναν με την Ευρωπαϊκή Κοινότητα για τις επί έλασσον δαπάνες και επειδή συνεχίζεται ο διάλογος στο Τεχνικό Επιμελητήριο και δεν προλαβαίνουμε μέχρι τις 30 Σεπτεμβρίου να γίνει νόμος του κράτους, γι’ αυτόν το λόγο ζήτησα να συζητήσουμε την τροπολογία και να ψηφιστεί, ώστε να μην υπάρχει κενό στο νόμο. Το νέο νομοσχέδιο για τις οικοδομικές άδειες υπολογίζω ότι θα έλθει πριν από τις 15 Οκτωβρίου. 
     Γιατί ζητούμε να καταργηθούν αυτά τα τέσσερα άρθρα – τα 1, 2, 3, 4- του ν. 3212/2003 και αφού τα καταργούμε τι θα γίνει; Τα καταργούμε και θα εφαρμόζεται το π.δ. 8 του 1993, το οποίο εφαρμόζεται συνεχώς και αδιαλείπτως μέχρι σήμερα. Αυτό που γράφτηκε και λέχθηκε από τον αρμόδιο της Αξιωματικής Αντιπολιτεύσεως είναι λάθος. Δεν επαναφέρουμε, συνεχίζει να εφαρμόζεται αυτό που εφαρμόζατε και εσείς επί τόσα χρόνια που ήσασταν κυβέρνηση. 
     Γιατί ζητούμε να καταργηθούν αυτά τα άρθρα; Κατ’ αρχήν ήταν προεκλογική μας δέσμευση και είναι πολιτική μας βούληση η κατάργηση αυτών των επίμαχων άρθρων που προβλέπουν τον τρόπο έκδοσης των οικοδομικών αδειών. Τι προβλέπουν αυτά τα άρθρα; Προβλέπουν ότι θα εκδίδεται η άδεια μέσα σε δεκατρείς μέρες, αλλά χωρίς κανέναν άλλο έλεγχο πλην του διαγράμματος κάλυψης.
     Επομένως ο Έλληνας πολίτης παγιδεύεται. Πληρώνει ένα σωρό λεφτά για να υπάρχουν πολεοδομικά γραφεία, πληρώνει ένα σωρό χρήματα για το δημόσιο προκειμένου να εκδώσει μία άδεια, πληρώνει το μηχανικό και τελικώς δεν γίνεται κανένας έλεγχος, είτε των μελετών είτε καθ’ οδόν που κατασκευάζεται με αυτοψίες το κτήριό του, ώστε να του δώσει τη βεβαιότητα ότι είναι νόμιμο το κτήριό του.
     Ο νόμος αυτός και αυτά τα άρθρα λένε ότι εξασφαλίζεται ο πολίτης και ο μηχανικός εκ του ότι υποχρεωτικά θα ασφαλιστεί το οίκημα, το οικοδόμημα σε ασφαλιστικές εταιρείες. Αλίμονο! Πληρώνει τόσα χρήματα και τελικώς θα πρέπει υποχρεωτικά να πληρώνει και ασφαλιστικές εταιρείες; Τι θα γίνουν οι ασφαλιστικές εταιρείες, πέραν του ότι θα γίνονταν πλούσιες, θα γίνουν και πολεοδομικά γραφεία;
     Σημειώνω ότι μια τέτοια μεθοδολογία εφαρμόστηκε το 1967 και ίσχυσε μέχρι το 1975 -1976, αν δεν απατώμαι, και την κατήργησε ο τότε Υφυπουργός ο κ. Μπίρης. Τότε η Ελλάδα γέμισε από αυθαίρετα.
     Ήταν ολέθρια τα αποτελέσματα στο περιβάλλον. Και οικοδομήθηκαν βεβαίως εκτάσεις αυθαίρετα. Όταν ο πολίτης ξέρει ότι δεν ελέγχεται, τότε πυροδοτείται η αυθαιρεσία. Με το δειγματοληπτικό έλεγχο που προβλέπει ο νόμος, δηλαδή ότι θα ελέγχει το 2% ένα Σώμα Επιθεωρητών, είναι δυνατόν να θεωρήσουμε ότι ο πολίτης δεν θα κάνει αυθαιρεσίες; Δηλαδή, ακόμη και αν σκεφθεί ότι θα πέσει στο 2%, θα πει: «Θα δούμε πώς θα το βολέψουμε». 
     Εν πάση περιπτώσει, η ουσία του πράγματος είναι ότι έτσι όπως προέβλεπε αυτός ο νόμος, θα είχαμε μια νέα γενιά αυθαιρέτων. Το κακό θα είχε γίνει και φυσικά το μόνο που θα είχε να κάνει η πολιτεία είναι να κατεδαφίσει τα αυθαίρετα. Την πολιτεία τη γνωρίζουμε μέχρι τώρα. Έχει κατεδαφιστεί τίποτα;
     	ΔΗΜΗΤΡΙΟΣ ΤΣΙΟΓΚΑΣ: Μόνο κάτι παράγκες!
     	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Και εν πάση περιπτώσει για να είμαστε ειλικρινείς και να μην είμαστε υποκριτές, είναι δυνατόν να κατεδαφιστούν όλα αυτά, τα οποία έχουν γίνει ως αυθαίρετα; Δεν πρέπει να επιτρέπουμε να γίνονται και όχι εκ των υστέρων να λέμε ότι θα τα βρούμε, όσα βρούμε, και θα κατεδαφίσουμε το 2%. Αλίμονο! 
     Στο τέλος, θα ήθελα να δηλώσω ότι παραβίαζε μία βασική αρχή του Διοικητικού Δικαίου, μια βασική αρχή της χρηστής διοίκησης: Ότι κάθε διοικητική πράξη θα πρέπει να συνοδεύεται από τον προσήκοντα έλεγχο, ως προς τα στοιχεία εκείνα που της δίνουν τη νομιμότητα. Τότε θα έπρεπε να καταργηθούν τα πολεοδομικά γραφεία, αν ήταν έτσι.
     Καταργούμε, λοιπόν, αυτά τα άρθρα, που προβλέπουν όλα αυτά τα πράγματα. Εμείς έχουμε μελετήσει ένα νόμο. Μπορεί να μην είναι απόλυτα πλήρης, αλλά πάντως είναι ένας οργανωμένος νόμος, ο οποίος θα προβλέπει προληπτικό έλεγχο στις μελέτες, στις βασικές μελέτες: στην αρχιτεκτονική μελέτη, στη στατική μελέτη. Φανταστείτε να παίρνει άδεια ο άλλος, να μην του γίνεται κανένας έλεγχος στη στατική μελέτη ούτε κατά τη διάρκεια της κατασκευής. Θα είναι και επικίνδυνες οι κατασκευές. Προβλέπουμε, λοιπόν, προληπτικό έλεγχο στην αρχιτεκτονική μελέτη, στη στατική μελέτη, προβλέπουμε ότι θα γίνονται αυτοψίες κατά τη διάρκεια της κατασκευής της οικοδομής και φυσικά μεθοδεύουμε, έτσι ώστε μέσα σε δύο-τρεις μήνες από τη στιγμή που υποβάλλει την αίτηση για να πάρει την οικοδομική άδεια και δώσει όλα τα στοιχεία, να εκδίδεται η άδεια και να μην ταλαιπωρείται επί πάρα πολύ καιρό, όπως συμβαίνει μέχρι σήμερα. 
     Κατόπιν αυτών, κύριοι συνάδελφοι και κύριε Πρόεδρε, ζητώ την ψήφιση αυτής της τροπολογίας για τους λόγους που είπα. 
     Πρώτον, διότι θέλουμε να καταργήσουμε αυτά τα άρθρα.
     Δεύτερον, διότι θα φέρουμε έναν καινούργιο νόμο μέχρι τα μέσα Οκτωβρίου, που θα προβλέπει όλα τα θέματα για την έκδοση οικοδομικών αδειών.
     Και τρίτον, διότι αν δεν ψηφίσουμε αυτή την τροπολογία –και σας είπα για ποιο λόγο καθυστερούμε- θα έχουμε ένα κενό.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Σωτήρης Χατζηγάκης): Σας έχω καταγράψει. 
     Έχει ζητήσει πρώτα το λόγο ο Κοινοβουλευτικός Εκπρόσωπος του ΠΑ.ΣΟ.Κ., κ. Αργύρης, και μετά θα δώσω σ’ εσάς το λόγο, κύριε Δριβελέγκα.
     Ορίστε, κύριε Αργύρη, έχετε το λόγο.
     ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, δεν έχω καμία αντίρρηση  για τη σοβαρότητα του θέματος και γι’ αυτά που έχει πει ο κύριος Υπουργός. Αν πράγματι κατατάσσει αυτό το θέμα σ’ αυτού του είδους τα ζητήματα, που είναι προτεραιότητα για τη Νέα Δημοκρατία, έπρεπε να περάσουν δεκαοχτώ μήνες για να ετοιμαστεί η Νέα Δημοκρατία, για να φέρει ένα νόμο, προκειμένου να καταργήσει τον προηγούμενο νόμο του ΠΑ.ΣΟ.Κ.; Γιατί χρειάζεται τόσο πολλή συζήτηση ή τόσο πολλή, θα έλεγα, προσπάθεια από τον κύριο Υπουργό να μας πείσει και να μας πει ότι «ξέρετε, αν δεν καταργήσουμε αυτό το πράγμα τώρα, αν δεν το αντικαταστήσουμε, θα γεμίσουμε με νέα αυθαίρετα»;
     Αν πράγματι πάτε με αυτό το ρυθμό, κύριε Υπουργέ, είναι σίγουρο ότι δεν κυβερνάτε. Προσπαθείτε, λοιπόν, με οποιονδήποτε τρόπο να διευθετήσετε ορισμένα πράγματα. Γιατί το είπατε και μόνος σας, όταν ξεκινήσατε. Είναι αλήθεια ότι ως Σαρακατσάνος έχετε ειλικρίνεια. Και η ειλικρίνεια είναι ότι είπατε: «Το είπαμε προεκλογικά» -το γράψατε και στο πρόγραμμα, το υπογράφετε και εσείς στο πρόγραμμα- «Έπρεπε να καταργήσουμε το νόμο του ΠΑ.ΣΟ.Κ.».
     Εδώ υπήρχε ένα πιλοτικό πρόγραμμα αντικειμενοποιεί την ευθύνη. Ο μηχανικός με δική του ευθύνη μπορεί να εκδίδει την άδεια. Και όταν πράγματι έχει αυτή την ευθύνη, είναι σίγουρο ότι και έλεγχο στατικό θα κάνει και όλα όσα προβλέπουν οι κείμενες διατάξεις. 
     Δεν ξέρουμε όλοι σήμερα τι συμβαίνει με τις πολεοδομίες; Κι εγώ δεν μιλάω για υπαλλήλους που παρανομούν. Η παρανομία τιμωρείται από το νόμο και, δόξα τω Θεώ, έχουμε τέτοιους νόμους. Εγώ μιλάω για το ότι υπάρχει μεγάλη ανεπάρκεια στις πολεοδομίες από προσωπικό και πηγαίνουν εκεί και ταλαιπωρούνται κάθε μέρα οι πολίτες. Και ξέρουμε πολύ καλά πόσο χρόνο κάνει για να εκδοθεί μία οικοδομική άδεια.
     Είναι κάτι που δεν συμβαίνει πουθενά; Μα, εσείς είστε ευρωπαϊστής, κύριε Υπουργέ. Συμβαίνει και σε άλλα κράτη-μέλη της Ευρωπαϊκής Ένωσης. Μήπως, καταργείτε μόνο αυτό; Δεν καταργήσατε και την επιτροπή υπό τον Αντιπρόεδρο του Συμβουλίου Επικρατείας που θα κωδικοποιήσει όλη τη νομοθεσία για να απλουστεύσει τις διαδικασίες; Άρα δεν κάνετε μόνο ένα πράγμα, κάνετε και άλλα μαζί.
     Επίσης, το λέτε και εδώ ότι συνεχίζεται η συζήτηση και ότι θα φέρετε συγκεκριμένο νομοσχέδιο. Έπρεπε να βιαστείτε να το φέρετε στο νομοσχέδιο για την Κ.Α.Π. και χαριτολογώντας λέτε στο πρόγραμμά σας ότι αφορά και ζητήματα για τα αγροτικά κτίσματα. Εγώ νομίζω ότι μέσα απ’ αυτή την τακτική υποβαθμίζουμε και το έργο της Βουλής και θεωρώ ότι δεν ανταποκρίνεται ο ρόλος μας στο να νομοθετούμε, όπως πρέπει, δηλαδή με τρόπο διάφανο, με έναν τρόπο που θα πείθουμε την κοινωνία ότι εδώ είμαστε εκπρόσωποι του συνόλου και κοιτάμε το καλό του και όχι τη ρύθμιση και τη διευθέτηση ορισμένων ζητημάτων.
     Ζητάμε να αποσύρετε αυτήν την τροπολογία και βέβαια να ζητήσετε και συγγνώμη. Να ζητήσετε συγγνώμη γι’ αυτό που είχατε πει στον ελληνικό λαό ότι είστε έτοιμοι να κυβερνήσετε, γιατί αποδεικνύεται καθημερινά ότι δεν είστε. Το κάνατε μια φορά για τις μελέτες. Αν θα πάτε σε όλη την περιφέρεια, θα δείτε ότι εδώ και ένα χρόνο δεν κατασκευάστηκε ούτε ένα έργο, γιατί δεν μπορούσαν να δημοπρατήσουν κανένα έργο, διότι εσείς ο ίδιος είχατε αναστείλει αυτή τη διαδικασία και έπρεπε να στείλετε νέα εγκύκλιο καθώς και το νόμο για τις μελέτες και κανένας δήμος δεν μπορούσε να προκηρύξει ούτε μία μελέτη. 
     Αν το κάνετε για να βοηθήσετε τον κ. Αλογοσκούφη, γιατί δεν έχει χρήματα και προσπαθείτε με αυτόν τον τρόπο καθυστερώντας την οικοδομική δραστηριότητα, αν θέλετε, και τη δραστηριότητα των δημοσίων έργων, είναι ένα άλλο ζήτημα. Αλλά δεν μπορείτε να μας πείσετε με κανένα τρόπο ότι το κάνετε για το καλό, για να μη γίνουν άλλα αυθαίρετα. Ζητούμε, λοιπόν, να αποσυρθεί αυτή η τροπολογία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
     Ορίστε, κύριε Δριβελέγκα. Έχετε το λόγο. 
     ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, ο κύριος Υπουργός στην επιχειρηματολογία του έψαξε να βρει κάποια λέξη, μια υποπαράγραφο για να συσχετίσει την τροπολογία με το νομοσχέδιο και μάλιστα μειδιώντας ή υπομειδιώντας είπε ότι έχει σχέση και με τη νέα Κ.Α.Π. Πιστεύω βέβαια ότι δεν το εννοεί σοβαρά, διότι τουλάχιστον ο κ. Σουφλιάς όχι μόνο φαίνεται, αλλά είναι σοβαρός Υπουργός και δεν πιστεύω να επιμείνει ότι αυτή η τροπολογία έχει καμία σχέση με τη νέα Κ.Α.Π.
     Κύριε Υπουργέ, είπατε μόνος σας ότι είναι σοβαρή η τροπολογία, ότι θα τη φέρνατε σ’ ένα νομοσχέδιο. Μάλιστα λέτε ότι θα το φέρετε μέχρι, περίπου, τις 15 Οκτωβρίου. Το πρόβλημα είναι για τις δεκαπέντε μέρες που υπάρχει κενό. Δεν μπορείτε να πάρετε μια παράταση; Σε δεκαπέντε μέρες θα γεμίσει η Ελλάδα αυθαίρετα;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μου επιτρέπετε μια διακοπή; 
     ΙΩΑΝΝΗΣ ΔΡΙΒΕΛΕΓΚΑΣ: Ένα λεπτό, τελειώνω. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για να σας βοηθήσω, παρεμβαίνω.
     ΙΩΑΝΝΗΣ ΔΡΙΒΕΛΕΓΚΑΣ: Όπως θέλετε. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Έχουμε ψηφίσει νόμο αναστολής αυτών των άρθρων μέχρι τις 30 Σεπτεμβρίου.
     ΙΩΑΝΝΗΣ ΔΡΙΒΕΛΕΓΚΑΣ: Πάρτε άλλες δεκαπέντε μέρες. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εάν εγώ, λοιπόν, δεν φέρω αυτή τη τροπολογία και δεν ψηφιστεί η τροπολογία, θα υπάρχει πρόβλημα. 
     ΙΩΑΝΝΗΣ ΔΡΙΒΕΛΕΓΚΑΣ: Αυτό σας λέω, κύριε Υπουργέ.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εξήγησα δε για ποιους λόγους γίνεται αυτή η καθυστέρηση των δεκαπέντε ημερών.
     ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, έχετε κάθε δικαίωμα σαν Κυβέρνηση και σαν Υπουργός να φέρετε οποιοδήποτε νομοσχέδιο. Λέτε δεκαπέντε μέρες. Φέρτε μια παράταση για  αναστολή για άλλες δεκαπέντε μέρες, για να το συζητήσετε μέσα σε μια κοινοβουλευτική διαδικασία, όπου όλοι θα πάρουν το λόγο και ιδιαίτερα αυτοί οι οποίοι έχουν ασχοληθεί με αυτό το νομοσχέδιο. 
     Γιατί το κάνετε αυτό και μάλιστα στις 16.00’ που τελειώνει η συνεδρίαση και δεν έχουν ενημερωθεί και άλλοι συνάδελφοι; Εγώ δεν θέλω να πιστεύω ότι κάτι κρύπτεται ή υποκρύπτεται. Μπορούσατε σήμερα να φέρετε την τροπολογία –και να την κάνουμε δεκτή- της παράτασης για δεκαπέντε μέρες ή για ένα μήνα αναστολής των άρθρων και να το πάτε να το συζητήσετε στην Ολομέλεια, όπως έχετε κάθε δικαίωμα σαν Υπουργός και σαν Κυβέρνηση.
     Δεν είναι δυνατόν, κύριε Υπουργέ. Εγώ δεν θέλω να προστατεύσω το κύρος το δικό σας και της Κυβέρνησης, αλλά νομίζω ότι με μια τέτοια διάταξη που πήρε μάλιστα και δημοσιότητα στον Τύπο δεν είναι καλό να δημιουργούμε ένα κλίμα ότι φέρνουμε τροπολογίες και μάλιστα σε άσχετο εντελώς νομοσχέδιο.
     Εγώ θα κάνω δεκτό το να φέρετε αναστολή των σχετικών άρθρων για να το επαναφέρετε σε νομοσχέδιο, αλλιώς απορρίπτουμε την τροπολογία, κύριε Υπουργέ. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, όσον αφορά το Προεδρείο, θα πρέπει να σας υπενθυμίσω ότι ανάλογες τακτικές είχαν γίνει κατά κόρο στο παρελθόν. 
     Δεν το λέω με στενοκαρδία, αντίθετα όλη η Βουλή είχε δείξει μια περίσσεια ψυχής και μία λογική πάνω στα θέματα αυτά. Όταν υπάρχουν επείγοντα, όταν υπάρχει μια σχετική συνάφεια να συζητούνται και να προχωρούν οι τροπολογίες. Άλλωστε σήμερα μιλάμε μόνο για μία τροπολογία.  
     Όσον αφορά την ώρα συζήτησης, νομίζω ότι αυτό περισσότερο είναι ευθύνη του Προεδρείου –για να μη βγάζω και εγώ τον εαυτό μου απέξω- που έκανε ελαστικό τον Κανονισμό και σας έδωσε παραπάνω ώρα από όση δικαιούστε και ήρθε αυτή την ώρα η συγκεκριμένη τροπολογία, διότι ούτως ή άλλως οι τροπολογίες έρχονται στο τέλος. Επομένως θα ήθελα να μην επιμείνετε πάνω σε αυτό. 
     Ο κ. Αγγελής έχει το λόγο. 
     ΑΝΕΣΤΗΣ ΑΓΓΕΛΗΣ: Κύριε Πρόεδρε, σε κάθε περίπτωση η τροπολογία έχει κατατεθεί έγκαιρα από τις 9-9-2005. Άρα είναι ενημερωμένο το Τμήμα. 
     Βεβαίως αυτή εξυπηρετεί περισσότερο την ουσία και εντάσσεται στα πλαίσια μιας διαδικασίας με το δεδομένο ότι ήδη υπάρχει δέσμευση του αξιότιμου κύριου Υπουργού ότι έρχεται το νέο νομοθετικό πλαίσιο. 
     Κατά συνέπεια, προτείνω στο Τμήμα να γίνει δεκτή η συγκεκριμένη τροπολογία. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αγγελή. 
     Δεν υπάρχει άλλος εγγεγραμμένος ομιλητής για να πάρει το λόγο. 
     Ορίστε, κύριε Υπουργέ, έχετε το λόγο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, κατ’ αρχάς θέλω να σημειώσω και εγώ ότι η τροπολογία κατατέθηκε στις 9-9-2005. Μάλιστα δε όλες οι εφημερίδες έγραψαν περί της τροπολογίας και το θεώρησαν σημαντικό θέμα, διότι και το ίδιο το Τεχνικό Επιμελητήριο βγήκε και είπε ότι εμείς συμφωνούμε με την κατάργηση αυτών των άρθρων. 
     Αν κάποιοι συνάδελφοί σας ήθελαν να δημιουργήσουν μία συζήτηση πάνω στο θέμα ή εν πάση περιπτώσει είχαν αντίρρηση, θέλω να πω ότι αυτοί ήταν γνώστες ότι θα έρθει η τροπολογία, διότι το έγραψαν όλες οι εφημερίδες. Παραδείγματος χάρη, ο αρμόδιος τομέας του κόμματός σας έβγαλε ανακοίνωση και είπε ψευδώς ότι επαναφέρουμε δήθεν το διάταγμα του Κατσιγιάννη. Το είπε ψευδώς, διότι το προεδρικό διάταγμα 8 από τον Ιούλιο του 1993 εφαρμόζεται συνεχώς και αδιαλείπτως μέχρι σήμερα. Είναι κάτι που δεν το επαναφέρουμε, είναι κάτι που εφαρμόζεται. 
     ΕΥΑΓΓΕΛΟΣ ΑΡΓΥΡΗΣ: Του Κατσιγιάννη είναι. Τίνος είναι το διάταγμα; 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): 	Το διάταγμα που εφαρμόζεται είναι του Κατσιγιάννη. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είναι του Κατσιγιάννη από το 1993. 
     ΕΥΑΓΓΕΛΟΣ ΑΡΓΥΡΗΣ:  Δεν είναι ψέμα, λοιπόν. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μα, κύριε Αργύρη, εσείς το εφαρμόζατε μέχρι το 2004. Επειδή είναι του Κατσιγιάννη; Εσείς το εφαρμόζατε.
     ΕΥΑΓΓΕΛΟΣ ΑΡΓΥΡΗΣ:  Λέω ότι δεν είπαμε ψέματα. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εσείς λοιπόν, που διαμαρτύρεστε γιατί εντός δεκαοκτώ μηνών δεν φέραμε τις αλλαγές, εσείς επί δώδεκα συναπτά έτη εφαρμόζατε το διάταγμα του Κατσιγιάννη.
     ΕΥΑΓΓΕΛΟΣ ΑΡΓΥΡΗΣ:  Του Κατσιγιάννη είναι, λοιπόν. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Γιατί θέλετε να κάνουμε τέτοιες συζητήσεις, αυτής της μορφής δηλαδή; Συζητήσεις οι οποίες δεν αντέχουν στη λογική, αλλά σε ένα λαϊκισμό κομματικό. Μόνο έτσι μπορεί κάποιος να κάνει τέτοιους συλλογισμούς. 
     Σε ό,τι αφορά εσάς, κύριε Δριβελέγκα, είπατε, παραδείγματος χάρη, ότι δεν θέλω να υποψιαστώ ή να δηλώσω αν κρύβεται κάτι. Τι να κρυφτεί; Συνεχίζουμε να εφαρμόζουμε ένα σύστημα που εφαρμόζατε εσείς επί δώδεκα χρόνια. Εξήγησα καθαρά για ποιους λόγους έγινε αυτό το πράγμα. 
     ΙΩΑΝΝΗΣ ΔΡΙΒΕΛΕΓΚΑΣ: Σε δεκαπέντε μέρες θα γεμίζαμε αυθαίρετα; 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εγώ δεν σας διέκοψα και δεν πρέπει να έχετε τέτοια καχυποψία. Η Βουλή είναι καλός χώρος, είναι δημόσιος χώρος, συζητάμε, αλλά δεν πρέπει να συζητάμε με καχυποψία. Και δεν πρέπει μονίμως και σταθερά να βρίσκουμε δήθεν επιχειρήματα για να κάνουμε μία αντιπολίτευση. 
     Είναι πάρα πολύ απλό το θέμα. Θα συνεχιστεί να εφαρμόζεται μέχρι να ψηφιστεί ο νόμος μέσα στον Οκτώβριο, αυτό που εφαρμόζατε επί δώδεκα χρόνια. 
     Δεν το φέραμε μέσα σε δεκαοκτώ μήνες, κύριε Αργύρη, διότι δεν μπορούσαμε μέσα σε δεκαοκτώ μήνες να κάνουμε τα πάντα: Την αλλαγή στο θεσμικό πλαίσιο για την ανάθεση των έργων, την αλλαγή στις μελέτες, τα χωροταξικά σχέδια, τις οδηγίες της Κοινότητας, που είχαν μείνει πίσω και να προωθήσουμε τα συγχρηματοδοτούμενα και τα διάφορα άλλα έργα. 
     Επί τη ευκαιρία βέβαια μιας τέτοιας απλής τροπολογίας φθάσατε στο σημείο να ασκήσετε πάλι αντιπολίτευση για τα έργα. 
     Τότε δεν σας φταίει κανένας όταν ακούτε κριτικές συνεχώς ακόμη από την Κυβέρνηση, ενώ παρήλθαν δεκαοκτώ μήνες από τις εκλογές. Δεν σας φταίει διότι εσείς ξύνεστε. Λέτε για παράδειγμα ότι δεν έγιναν έργα στην περιφέρεια. Υπάρχει μία λογική απλή σκέψη. Μία καινούργια κυβέρνηση τουλάχιστον για ένα χρόνο δεν μπορεί να κάνει δημοπρατήσεις έργων, διότι δεν προλαβαίνει να κάνει μελέτες. Θα κάνει δημοπρατήσεις έργων εφόσον βρει μελέτες. Μελέτες δεν βρήκε, έργα δεν κατασκευάζονταν στην περιφέρεια. Και επειδή λέτε όλα αυτά, λοιπόν, σας λέγω το εξής: Είχα δηλώσει ότι το 2005 θα δημοπρατηθούν έργα 5.000.000.000 ευρώ από το Υ.ΠΕ.ΧΩ.Δ.Ε. Τελικώς, θα δημοπρατηθούν έργα 6,4 δισεκατομμύρια ευρώ. Δηλαδή έχουμε τετραπλάσιο ρυθμό από το μέσο όρο της τελευταίας εικοσαετίας. Και αυτό για να μάθετε να μη λέτε βαριές κουβέντες ότι δήθεν δεν προχωρούν τα έργα. 
     Βλέπετε ότι έργα κατασκευάζονται και το 2006 η Ελλάδα θα είναι ένα εργοτάξιο από τη μια άκρη στην άλλη και όχι μόνο για έργα των Αθηνών. 
     Κύριοι συνάδελφοι, η τροπολογία είναι πολύ απλή, πάρα πολύ απλή. Σας εξήγησα ότι είναι κατάργηση αυτών των άρθρων και γιατί τα καταργούμε. Πήγατε να εφαρμόσετε διατάξεις της επταετίας. Αυτό προέβλεπε ο ν.3212. Σας εξήγησα τι κακό μπορεί να γίνει. Τα καταργούμε, λοιπόν, και σέβομαι την αρχή ότι δεν πρέπει να φέρνουμε τροπολογίες σε νομοσχέδια άσχετα, αλλά εν πάση περιπτώσει, η Βουλή είναι κυρίαρχο Σώμα και αν θέλει να το δει αντικειμενικά, θα δει ότι πράγματι αυτή τη στιγμή υπάρχει μία ανάγκη. Η δε παράταση χρόνου της συζήτησης δεν είναι από μένα. Τη ζήτησε το Τεχνικό Επιμελητήριο. Μου ζήτησε περισσότερο χρόνο να συζητήσουμε διότι αυτά τα θέματα, όπως αντιλαμβάνεστε, είναι εκκρεμή από το 1993 και τώρα πηγαίνουμε να βρούμε σε συνεργασία με το Τεχνικό Επιμελητήριο –όπως βρήκαμε στην ανάθεση έργων και στις μελέτες- ένα νομοσχέδιο, το οποίο να ανταποκρίνεται στις απαιτήσεις και να έχει και διάρκεια. 
     Τώρα, αν στα πολεοδομικά γραφεία γίνονται αυτά που λέτε, γίνονται. Εμείς θα προβλέψουμε στα πολεοδομικά γραφεία –και δεν νομίζω ότι είναι σκόπιμο να το πω σήμερα- πως δεν θα γίνονται αυτά που γίνονται σήμερα. Αυτός είναι και ο σκοπός μας. Επίσης, το πώς θα εξυπηρετείται ο πολίτης και πώς θα ελέγχονται οι οικοδομές και πώς θα τιμωρούνται οι υπεύθυνοι, αυτά θα προβλέπουμε.
     Εν πάση περιπτώσει, κύριοι συνάδελφοι, η ανάγκη είναι αδήριτη και ευχαριστώ όσους την ψηφίσουν. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Αργύρης έχει το λόγο.
     ΕΥΑΓΓΕΛΟΣ ΑΡΓΥΡΗΣ: Σέβομαι και τιμώ τον κ. Σουφλιά, αλλά έχω την εντύπωση ότι μέσα στην αγωνία του ρευστοποιεί την πολιτική του διαδρομή και την εκτίμηση που υπάρχει απ’ όλον τον πολιτικό κόσμο.
     Εμείς δεν αμφισβητούμε τη δυνατότητα που σας έχει δώσει ο ελληνικός λαός να κυβερνήσετε, απλά λέμε ότι δεν κυβερνάτε, γιατί δεκαοκτώ μήνες ξεκινήσατε παίρνοντας μια αναστολή, ξαναπήρατε μία αναστολή και τώρα φτάσατε στο σημείο να φέρετε μία τροπολογία άσχετη με το νομοσχέδιο που συζητάμε. Επίσης, η ένστασή μας είναι στη δική σας προτροπή και κριτική προηγουμένως ότι επαναφέρουμε εμείς διατάξεις της δικτατορίας και επιπλέον ότι θα γέμιζε η χώρα αυθαίρετα εάν ίσχυε αυτός ο νόμος ο οποίος ψηφίστηκε το 2003. 
     Επιπλέον, κύριε Σουφλιά, είναι γνωστό ότι δεκαοκτώ μήνες δεν κατασκευάζετε κανένα έργο και ό,τι κατασκευάζετε είναι στο θεσμικό πλαίσιο ή δημοπρατούμενα έργα, που υπήρχαν από την προηγούμενη κυβέρνηση. Και έτσι πρέπει να γίνεται. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όχι, κύριε Αργύρη, κάνετε λάθος ότι δεν κατασκευάζονται.
     ΕΥΑΓΓΕΛΟΣ ΑΡΓΥΡΗΣ: Εσείς δεν διακόπτετε, κύριε Υπουργέ!
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Επειδή κατάγεστε από την Ήπειρο θέλω να σας πω ότι το 2005 δημοπρατήθηκαν και άρχισαν να κατασκευάζονται έργα αξίας 1.750.000.000 ευρώ στην Εγνατία και το 90% στην Ήπειρο. Τα βλέπετε κάθε μέρα. Είναι δυνατόν να λέτε τέτοια πράγματα; 
     ΕΥΑΓΓΕΛΟΣ ΑΡΓΥΡΗΣ: Εγώ ξέρω, κύριε Υπουργέ, ότι το ενδιαφέρον σας για την Ήπειρο εξαντλείται στο να περικόψετε την κατασκευή του τμήματος από την Εγνατία Οδό μέχρι την Κακαβιά. Δεν περνάει η Ιόνια Οδός και το ξέρετε πολύ καλά και μάλιστα είπατε, αν σας αρέσει. Αυτό είναι. Εξαντλήσατε και την αυστηρότητά σας όταν όλοι οι φορείς ήρθαν εκεί. Μη με προκαλείτε, λοιπόν. Εγώ δεν θέλω να κάνουμε αντιπαράθεση αν κάνετε ή δεν κάνετε έργα, αλλά εδώ έχουμε μία τροπολογία.
     Επίσης, θα πρέπει να πω ότι η αγωνία σας να κάνετε απολογισμό των δημοσίων έργων δεν είναι δουλειά αυτής της τροπολογίας. Είναι αλήθεια, όμως, ότι δεν έγιναν έργα γιατί καθυστερήσατε. Είχατε πει στο πρόγραμμά σας «θα καταργήσουμε το μαθηματικό τύπο». Τον καταργήσατε, αλλά δεν ήσασταν έτοιμοι ούτε όταν καταργήσατε το μαθηματικό τύπο, γιατί δεν είχατε έτοιμο ξανά το θεσμικό πλαίσιο για τις μελέτες για να μπορεί να συνεχιστεί…
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν τα ξέρετε τα θέματα. Μην ασχολείστε με θέματα που δεν ξέρετε.
     ΕΥΑΓΓΕΛΟΣ ΑΡΓΥΡΗΣ: Πιστεύετε ότι δεν τα ξέρω ή νομίζετε ότι δεν τα ξέρω.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν νομίζω, είναι σίγουρο.
     ΕΥΑΓΓΕΛΟΣ ΑΡΓΥΡΗΣ: Νομίζετε, κύριε Υπουργέ, ή έχετε την εντύπωση.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αφού λέτε αυτά, σας λέω ότι δεν τα ξέρετε.
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Αργύρη.
     ΕΥΑΓΓΕΛΟΣ ΑΡΓΥΡΗΣ: Θα πρέπει να σας πω, κύριε Υπουργέ, το εξής: Είπατε πριν ότι λέμε ψέματα, ότι βγήκε ανακοίνωση για το νόμο του Κατσιγιάννη.
     Σας είπα απλά ότι επανέρχεστε σ’ ένα προεδρικό διάταγμα και ονοματίστηκε, όπως ονοματίζεται –και σήμερα θα ονοματιστεί-  «νόμος Σουφλιά» ή αύριο ο χθεσινός νόμος του προηγούμενου Υπουργού. 
     Αυτό είπαμε στη διαδικασία. Δεν ισχύει, κύριε Υπουργέ, ότι επανερχόμεθα στο προεδρικό διάταγμα του κ. Κατσιγιάννη; Γιατί λέμε ψέματα;
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Αργύρη.
     ΕΥΑΓΓΕΛΟΣ ΑΡΓΥΡΗΣ: Τι σας ενοχλεί δηλαδή; Μήπως είναι ταυτισμένος με τίποτα ο κ. Κατσιγιάννης; Μήπως είναι ταυτισμένος με τα αυθαίρετα; Μήπως είναι ταυτισμένος με τίποτα άλλο; Γιατί ενοχλείστε γι’ αυτό;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ήθελα το λόγο για λίγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο για να απαντήσετε.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ξέρετε τι με ενοχλεί, κύριε Αργύρη; Εγώ πιστεύω –και σας παρακολουθώ- ότι είστε ένας συγκροτημένος πολιτικός, αλλά με ενοχλεί, ως πολίτη, όταν δεν θυμάστε τη γραμματική του γυμνασίου, διότι το ρήμα «επαναφέρω» σημαίνει ότι κατήργησα κάτι και το επαναφέρω. 
     Εδώ, συνεχίζει να εφαρμόζεται αδιαλείπτως από το 1993. Αυτό είναι. Και γιατί το παίρνετε εσείς αυτό το βάρος με το λάθος που έκανε ο τομέας –μάλιστα, ο αναπληρωτής εισηγητής στον τομέα- να πει «επανέρχεται του Κατσιγιάννη», δηλαδή να δημιουργηθεί η εντύπωση ότι επαναφέρουμε τα παλιά; Δηλαδή, αυτά που εφαρμόζατε εσείς συνεχώς.
     ΕΥΑΓΓΕΛΟΣ ΑΡΓΥΡΗΣ: Σεβόμαστε τη συνέχεια του κράτους.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτό είναι το λάθος σας. Και είπα ότι είναι ψευδές. Το λέει η Γραμματική της Γ΄ γυμνασίου ή ακόμα και της ΣΤ΄ δημοτικού. 
     Όμως, δεν έπρεπε εσείς να μπείτε σ’ αυτή τη λογική, διότι θα μου επιτρέψετε να σας πω ως παλαιότερος ότι μάλλον θίγεται το δικό σας κύρος.
     ΙΩΑΝΝΗΣ ΔΡΙΒΕΛΕΓΚΑΣ: Γιατί δεν τον φέρνετε μετά από ένα μήνα;
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Δριβελέγκα.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, κλείνω με τα έργα. 
     Κύριε Αργύρη, αυτή τη στιγμή στην Εγνατία Οδό κατασκευάζονται έργα προϋπολογισμού 2,5 δισεκατομμυρίων. Περίπου τα 2.000.000.000 είναι αυτά που ήρθαν με δικές μας δημοπρατήσεις. Τα έργα δεν καθυστέρησαν στην Ελλάδα. Εμείς πολύ γρήγορα φέραμε την κατάργηση του μαθηματικού τύπου. Αν θυμάστε, ο νόμος ψηφίστηκε το Σεπτέμβριο. Ο νόμος υπήρχε, με τη μόνη διαφορά ότι δεν βρήκαμε μελέτες.
     Ξέρετε και τι άλλο βρήκαμε; Βρήκαμε ότι όλα τα έργα που είχαν δημοπρατηθεί από τον Ιούνιο του 2003 είχαν όλα πλέον κρατηθεί με προσφυγές στο Συμβούλιο της Επικρατείας και στην Ευρωπαϊκή Επιτροπή, διότι πλέον ο μαθηματικός τύπος δεν ήταν παραδεκτός ούτε από το Συμβούλιο της Επικρατείας ούτε από την Ευρωπαϊκή Επιτροπή. Δηλαδή, μελέτες δεν βρήκαμε και τα έργα που είχαν δημοπρατηθεί είχαν «κολλήσει» στις διάφορες προσφυγές. Επομένως πώς να αρχίσουν τα έργα; Άρχισαν με τις δημοπρατήσεις που κάναμε εμείς στις αρχές του 2005. Αυτή είναι η αλήθεια. 
     Και όταν σας λέω ότι δεν τα ξέρετε τα θέματα, εννοώ ότι δεν είστε υποχρεωμένος να τα ξέρετε, διότι δεν είναι στις αρμοδιότητές σας. Όμως, μην κάνετε συλλογισμούς που σας εκθέτουν.
     Αυτή είναι, λοιπόν, η πραγματικότητα.
     Σε ό,τι αφορά στην Ιόνια Οδό, εάν κινούνταν με τους ρυθμούς που κινούνταν επί των ημερών σας, δεν θα γινόταν ούτε το 2030.
     ΓΙΑΝΝΗΣ ΚΟΥΤΣΟΥΚΟΣ: Εσείς την καθυστερήσατε ένα χρόνο, κύριε Υπουργέ.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κουτσούκο, καθίστε κάτω. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ούτε το 2030 δεν θα γινόταν.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. Δεν θα αφήσουμε τον Υπουργό να πει την άποψή του;
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Το 2000 έλεγε ο Λαλιώτης ότι θα είχε τελειώσει την Εγνατία Οδό!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. Νομίζω ότι τα κάλυψε ο κύριος Υπουργός.
     ΙΩΑΝΝΗΣ ΔΡΙΒΕΛΕΓΚΑΣ: Ένα χρόνο την πήγε πίσω. Σ’ ένα μήνα θα κατασκευαστούν αυθαίρετα; Γιατί δεν τον φέρνετε στην Ολομέλεια;
     ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Δριβελέγκα.
     Παρακαλώ να μη γράφεται καμία διακοπή. 
     Κυρίες και κύριοι συνάδελφοι, κηρύσσεται περαιωμένη η συζήτηση…
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ερωτά ο κύριος συνάδελφος «γιατί δεν το φέρνετε στην Ολομέλεια». Μα, ακριβώς επειδή είναι σημαντικός νόμος, αναφέρεται στις πολεοδομικές άδειες, αναφέρεται στο Κτηματολόγιο και αναφέρεται και στις επί έλασσον δαπάνες, δηλαδή σε όλο το σύστημα. Είπαμε ότι θα κατατεθεί μέχρι τα μέσα Οκτωβρίου και θα συζητηθεί στην Ολομέλεια. 
     ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της τροπολογίας με γενικό αριθμό 430 και ειδικό 6.
     Ερωτάται το Τμήμα: Γίνεται δεκτή η τροπολογία με γενικό αριθμό 430 και ειδικό 6;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 430 και ειδικό 6 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
     (Θόρυβος στην Αίθουσα)
     ΙΩΑΝΝΗΣ ΔΡΙΒΕΛΕΓΚΑΣ: Με αναστολή...
     ΠΡΟΕΔΡΕΥΩΝ (Σωτήρης Χατζηγάκης): Κύριε Δριβελέγκα, σας παρακαλώ, μη φωνάζετε.
     Εισερχόμαστε στη συζήτηση των έξι βουλευτικών τροπολογιών. Είναι οι με αριθμό 410/1, 413/2, 421/3, 422/4, 429/5, 431/7. 
     Κύριε Υπουργέ, είπατε ότι δεν τις κάνετε δεκτές.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν τις δέχομαι, αλλά για διευκόλυνση, όμως, θα ήθελα να κάνω μία παρατήρηση για κάθε μία από αυτές. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, αφήστε τους Βουλευτές να μιλήσουν και τις κάνετε συνολικά για να κλείσετε.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ήθελα να βάλω μία παράμετρο για να διευκολύνω. 
     ΠΡΟΕΔΡΕΥΩΝ (Σωτήρης Χατζηγάκης): Αφήστε, κύριε Υπουργέ, για τη διαδικασία, πρώτα να μιλήσουν και μετά να απαντήσετε συνολικά. 
     Πρώτη είναι η με γενικό αριθμό 410 και ειδικό αριθμό 1 του Β΄ Αντιπροέδρου της Βουλής κ. Γεωργίου Σούρλα.
     Ο κ. Σούρλας έχει το λόγο.
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε και κύριοι Υπουργοί, κύριοι συνάδελφοι, η τροπολογία που κατέθεσα αφορά σε γεωργούς ακτήμονες κτηνοτρόφους επτά «παρακάρλιων» χωριών, αφορά σε δύο χιλιάδες τριακόσιες οικογένειες.
     Μετά την απόφαση επανασύστασης της Κάρλας το 1998 αποβλήθηκαν από την περιοχή όπου καλλιεργούσαν ή βοσκούσαν τα πρόβατά τους, τα ποίμνιά τους, γεωργοί, κτηνοτρόφοι επί τριάντα επτά χρόνια, δηλαδή από τότε που έγινε η αποστράγγιση της Κάρλας το 1962 και αδιαμαρτύρητα, γιατί ήθελαν προφανώς να βοηθήσουν στην επανασύσταση της Κάρλας.
     Παρ’ ότι το ελληνικό δημόσιο, λοιπόν, στέρησε πλήρως τα μέσα βιοπορισμού των ακτημόνων και κτηνοτρόφων της Κάρλας δεν μερίμνησε για την αποκατάσταση, όπως έπραξε ανάλογα στον ποταμό Μέγδοβα –το λέω περισσότερο για να το ακούσουν οι συνάδελφοι- στη λίμνη Κρεμαστών Αχελώου, στον Πηνειό ποταμό Ηλείας, στο Πολύφυτο Κοζάνης, στον ποταμό Μόρνο Φωκίδας, στο Σμόκοβο Καρδίτσας και στη Μεσοχώρα Τρικάλων. Με τον τελευταίο νόμο του 1989 θεσπίστηκε η «χρηματική κοινωνική αποκατάσταση» των ακτημόνων αγροτών και κτηνοτρόφων. Συγκεκριμένα, με το ν. 3026/2002 καθιερώθηκε εφάπαξ επίδομα κοινωνικής αποκατάστασης για τους θιγόμενους κτηνοτρόφους από το έργο της ΔΕΗ στη Μεσοχώρα Τρικάλων και σε επτά χωριά του Νομού Τρικάλων. 
     Βλέπετε, λοιπόν, μία σωρεία από περιπτώσεις παρόμοιες που έγινε αποκατάσταση των αγροτών, γεωργών και κτηνοτρόφων. Η παράλειψη αυτή για την Κάρλα, κύριε Υπουργέ, παραβιάζει το Σύνταγμα, την Ευρωπαϊκή Σύμβαση των Δικαιωμάτων του Ανθρώπου, το νόμο και την ευρωπαϊκή νομοθεσία. 
     Και βεβαίως δεν αφορά μόνο η τροπολογία αυτή τον Υπουργό Γεωργίας. Αφορά και τον Υπουργό ΠΕ.ΧΩ.Δ.Ε. και μάλιστα το Θεσσαλό Υπουργό, ο οποίος έχει πολύ καλές σχέσεις με τα «παρακάρλια» χωριά και γνωρίζει το πρόβλημα.
     Προ δύο μηνών, κύριοι Υπουργοί, εκδόθηκε μία απόφαση του Διοικητικού Πρωτοδικείου Αθηνών που δικαίωσε σαράντα οκτώ ακτήμονες που προσέφυγαν σε αυτό. 
     Θα διαβάσω σύντομα κάποιες παραγράφους από το σκεπτικό των δικαστών: «Εξαιτίας του επαναπλημμυρισμού της Κάρλας δημιουργήθηκαν δυσμενείς οικονομικές επιπτώσεις στους ενάγοντες, αφού αυτοί στερήθηκαν της εκτάσεως που καλλιεργούσαν και ως εκ τούτου τα μέσα βιοπορισμού τους, αναγκαζόμενοι να ζητήσουν νέους τρόπους βιοπορισμού και διαβίωσης».
     Και επικαλούνται οι δικαστές, κύριε Υπουργέ, παρόμοιες αποφάσεις που πάρθηκαν και νομοθετικές ρυθμίσεις για άλλες περιπτώσεις που ανέφερα προηγουμένως. 
     Και λέει το δικαστήριο: «Κρίνει ότι η παράλειψη του νομοθέτη να θεσπίσει χρηματική και κοινωνική αποκατάσταση για τους ενάγοντες, που έχουν θιγεί επίσης από περιβαλλοντικής σημασίας δημόσιο έργο, προκειμένου να περιοριστούν οι ίδιες δυσμενείς κατά τα παραπάνω οικονομικές επιπτώσεις συνιστά, αδικαιολόγητη, άνιση μεταχείριση αυτών, κατά παράβαση της συνταγματικής αρχής της ισότητας και την άρση της οποίας πρέπει να χορηγηθεί και στους τελευταίους χρηματική, κοινωνική αποκατάσταση».
     Και καταλήγει το δικαστήριο ότι αναγνωρίζει την υποχρέωση του ελληνικού δημοσίου να καταβάλει σε καθέναν από τους ενάγοντες τα ποσά των 8.804 ευρώ και κάποιες άλλες παραγράφους που ο χρόνος δεν επαρκεί να αναφέρω.
     Εδώ, λοιπόν, έχουμε άνιση μεταχείριση, παραβίαση των συνταγματικών διατάξεων, παραβίαση της Ευρωπαϊκής Σύμβασης Ανθρωπίνων Δικαιωμάτων. Βεβαίως, δεν έχετε ευθύνη εσείς, κύριε Υπουργέ, και η Κυβέρνηση, γιατί πρώτη φορά τίθεται το θέμα εδώ, στη Βουλή των Ελλήνων. Πιστεύω, όμως, ότι ήρθε η ώρα να αποκατασταθεί αυτή η αδικία και να μην αφήσουμε τους αγρότες, τους κτηνοτρόφους, τους ακτήμονες να ταλαιπωρούνται και να ξοδεύονται στα δικαστήρια. Στα δικαστήρια προσέφυγαν οι σαράντα οκτώ από τους δύο χιλιάδες τριακόσιους και είναι έτοιμοι να προσφύγουν όλοι οι άλλοι που απομένουν και είναι περίπου δύο χιλιάδες διακόσιοι πενήντα. Αυτό δεν τιμά την ελληνική πολιτεία. Πιστεύω ότι πρέπει να προβείτε σε νομοθετική ρύθμιση για την αποκατάσταση αυτής της αδικίας. 
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε συνάδελφε.
     Το λόγο έχει ο κ. Σκουλάκης επί της τροπολογίας με γενικό αριθμό 422 και ειδικό αριθμό 4.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, τεράστια προβλήματα δημιουργούνται αυτήν την περίοδο στην εύρυθμη λειτουργία πολλών υπηρεσιών των δήμων και των δημοτικών επιχειρήσεων, λόγω της λήξης των συμβάσεων πολλών συμβασιούχων και της αδυναμίας να ανανεωθούν αυτές οι συμβάσεις. Έτσι, και στο δήμο μας, στα Χανιά, τους τελευταίους δύο μήνες περίπου ογδόντα πέντε εργαζόμενοι στο Δήμο Χανίων, συμβασιούχοι για πέντε και οκτώ χρόνια, απολύθηκαν από το Δήμο μετά από αποφάσεις των δικαστηρίων. Δυστυχώς, ο Δήμος Χανίων όχι μόνο δεν υποστήριξε στα δικαστήρια ότι αυτοί οι εργαζόμενοι καλύπτουν πάγιες και διαρκείς ανάγκες, αλλά τηρώντας μία ουδέτερη και περίεργη σιωπηρή στάση, έσπευσε να κοινοποιήσει αυτές τις αποφάσεις στο Α.Σ.Ε.Π., χωρίς να του ζητηθεί από το Α.Σ.Ε.Π.. Ταυτόχρονα προχώρησε για την κάλυψη των υπηρεσιακών αναγκών του και την εξυπηρέτηση των πολιτών σε δίμηνες συμβάσεις νέων και άπειρων εργαζομένων με τεράστια προβλήματα στην καθημερινή εξυπηρέτηση των πολιτών.
     Στη συνέχεια, η δημοτική αρχή, συνειδητοποιώντας το λάθος της, βλέποντας πως ογδόντα πέντε εργαζόμενοι βρέθηκαν στο δρόμο με τεράστια οικονομικά και οικογενειακά προβλήματα και θέλοντας να αμβλυνθούν οι συνέπειες από αυτήν την εξέλιξη, με ομόφωνη απόφαση του δημοτικού συμβουλίου, η οποία υιοθετήθηκε από το Διοικητικό Συμβούλιο της Κ.Ε.Δ.Κ.Ε., έκανε πρόταση στο αρμόδιο Υπουργείο Εσωτερικών για προσωρινή λύση του προβλήματος αυτών των ανθρώπων, ζητώντας να παραμένουν στις θέσεις τους, έστω και αν λήγουν οι συμβάσεις τους, μέχρις ότου αποφανθεί το Α.Σ.Ε.Π. για τη μονιμοποίησή τους, βάσει του άρθρου 11 του προεδρικού διατάγματος 164/2004, δεδομένου ότι όλοι αυτοί οι εργαζόμενοι, σύμφωνα με τις αποφάσεις του υπηρεσιακού συμβουλίου, καλύπτουν τις προϋποθέσεις για μονιμοποίησή τους. 
     Εμείς, κύριε Πρόεδρε, μαζί με το συνάδελφο κ. Χριστοδουλάκη είδαμε τους Υπουργούς Εσωτερικών, μιλήσαμε και ξαναμιλήσαμε. Επειδή μέχρι την Πέμπτη 8/9/2005 δεν υπήρξε καμία νομοθετική πρωτοβουλία από πλευράς του Υπουργείου Εσωτερικών και των άλλων συναρμόδιων Υπουργείων, καταθέσαμε αυτούσια την πρόταση αυτή ως τροπολογία, όπως αυτή πέρασε από την Κ.Ε.Δ.Κ.Ε.. Είναι εμπρόθεσμη και θέλω να πιστεύω, κύριε Υπουργέ, ότι αξιοποιήσατε το περιθώριο των οκτώ ημερών που είχατε για να συνεννοηθείτε με το αρμόδιο Υπουργείο Εσωτερικών για το αν η Κυβέρνηση πια δέχεται αυτήν την τροπολογία και να μη μας την απορρίψετε, κύριε Υπουργέ, ως αναρμόδιος. Ξέρω ότι είστε αναρμόδιος, αλλά αυτήν τη στιγμή θέλω να απαντήσετε, ως Κυβέρνηση, και είμαι σίγουρος ότι έχετε κάνει τη συνεννόηση με το αρμόδιο Υπουργείο, δεδομένου ότι είχατε οκτώ μέρες περιθώριο. Ο δήμαρχος, που είναι επώνυμο στέλεχός σας, είπε δημόσια πολλές φορές ότι επικοινώνησε με την Κυβέρνηση, ότι θα συζητηθεί σήμερα η τροπολογία, ότι θα πείσει τον Υπουργό Εσωτερικών και ότι θα βάλει μπροστά την Κ.Ε.Δ.Κ.Ε. για να ψηφιστεί αυτή η τροπολογία. Στο κάτω–κάτω της γραφής, κύριε Υπουργέ, αν υπάρχει ένα σοβαρό θέμα και περιμένουμε να το λύσουμε μόνο όταν έρθει νομοσχέδιο του αρμόδιου Υπουργείου στη Βουλή, τότε αλίμονό μας! Εδώ μπορούμε, πράγματι, να το κουβεντιάσουμε.
     Και θέλω να πω κάτι και να κλείσω. Εμείς θα την ξανακαταθέσουμε αν απορριφθεί, όταν έρθει νομοσχέδιο του αρμόδιου Υπουργείου, γιατί πιστεύουμε ότι είναι χρήσιμη, είναι ωφέλιμη, λύνει προβλήματα τεράστια. Και αν ψηφιστεί, αν γίνει δεκτή, να έχει αναδρομικότητα από την ημέρα που βγαίνουν οι αποφάσεις των δικαστηρίων. Και να στείλουμε ένα μήνυμα στο Α.Σ.Ε.Π. ότι καθυστερεί αυτή η εξέλιξη, άρα να σπεύσει γρήγορα να εξετάσει τις αιτήσεις αυτών των ανθρώπων, που απ’ ό,τι φαίνεται όλοι μονιμοποιούνται και μένουν στο δρόμο για ένα άγνωστο χρονικό διάστημα μέχρι να εξετασθούν οι αιτήσεις τους από το Α.Σ.Ε.Π.. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκουλάκη.
     Θα πρέπει όμως να υπογραμμίσω, γιατί έγινε μεγάλη συζήτηση προηγουμένως περί αρμοδιότητος της υπουργικής τροπολογίας, να δείτε πόσο γαλαντόμα και με πόση περίσσεια ψυχής αντιμετωπίζει το Προεδρείο ακόμα και τροπολογίες οι οποίες δεν έχουν άμεσα σχέση με το νομοσχέδιο, όπως η δική σας.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, δεν είναι μέσα στα δικαιώματά μας η υποβολή και συζήτηση τροπολογίας εφόσον είναι εμπρόθεσμη; 
     ΠΡΟΕΔΡΕΥΩΝ (Σωτήρης Χατζηγάκης): Όχι μόνο εμπρόθεσμη, αλλά πρέπει να είναι συναφής με το νομοσχέδιο. Το λέει το Σύνταγμα. 
     ΕΜΜΑΝΟΥΗΛ ΣΚΟΥΛΑΚΗΣ: Όχι, κύριε Πρόεδρε. Είναι εμπρόθεσμη και έχουμε το δικαίωμα να τη συζητήσουμε και να καταθέσουμε τις απόψεις μας.
     ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, εγώ απλώς σας λέγω ότι το Προεδρείο δίνει την ευχέρεια, διότι πράγματι έτσι πρέπει να γίνει, εδώ είναι Κοινοβούλιο και πρέπει να δίδεται η ευχέρεια στους Βουλευτές να λένε την άποψή τους, ακόμα και όταν η τροπολογία δεν είναι απόλυτα συναφής με το νομοσχέδιο.
     Επειδή έγινε η συζήτηση από τους συναδέλφους σας, κάνοντας κριτική στην τροπολογία του Υπουργού, γι’ αυτό το λέω.
     Ορίστε, κύριε Χριστοδουλάκη, έχετε το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε, θα είμαι σύντομος. Κατ’ αρχάς, από άποψη ουσίας και περιεχομένου η τροπολογία σχετίζεται κατά κάποιον τρόπο και με το νομοσχέδιο, το οποίο άλλωστε υιοθέτησε, αφού ψηφίστηκε, μια σειρά από υπηρεσίες παροχής πληροφοριών σε κατοίκους της υπαίθρου σε αγροτικές περιοχές. Και πρέπει να σας πω ότι ορισμένοι τουλάχιστον από τους θιγόμενους υπαλλήλους παρείχαν τέτοια υπηρεσία στο πλαίσιο της άσκησης δημοτικών καθηκόντων. Εφάρμοσαν κοινωνικά προγράμματα που απευθύνονταν σε ένα αγροτικό πληθυσμό.
     Ας πάμε τώρα στην ουσία του θέματος. Αυτή η τροπολογία είναι μια μεταβατική ρύθμιση. Δεν ανατρέπει κάτι από το καθεστώς μονιμοποίησης ή επιλογής του Α.Σ.Ε.Π.. Τι έχει συμβεί; Περίπου ενενήντα άτομα παρείχαν συγκεκριμένες υπηρεσίες και πιστεύω ότι για λόγους σκοπιμότητος θεωρήθηκε ότι αυτές οι υπηρεσίες δεν είναι μόνιμου χαρακτήρα. Απελύθησαν. Εκ των υστέρων  κατάλαβε η δημοτική αρχή την αναγκαιότητα των υπηρεσιών αυτών και μιλά τώρα και προσπαθεί να διασφαλίσει τη συνέχιση της παροχής των υπηρεσιών μέσω του Α.Σ.Ε.Π.. Και έχει δημιουργηθεί ένα κενό, ένα χάσμα στην εξυπηρέτηση των πολιτών, εξαιτίας αυτής της αλλοπρόσαλλης τακτικής που ακολούθησε η δημοτική αρχή. 
     Τι λέμε λοιπόν: Μέχρι να λυθεί το θέμα από το Α.Σ.Ε.Π. το οποίο μόνο αυτό θα αποφανθεί οριστικά για την εργασιακή κατάσταση των υπαλλήλων, να υπάρξει μία νομοθετική πρόβλεψη μεταβατικού χαρακτήρα, έτσι ώστε να μη στερηθούν οι απολυμένοι την εργασία τους και οι πολίτες τις προσφερόμενες υπηρεσίες. Οικονομικό κόστος δεν νομίζω ότι τελικά θα έχει, διότι όταν αποκατασταθεί το πρόβλημα, πάλι θα παρασχεθούν οι υπηρεσίες που τώρα βρίσκονται σε έλλειψη.
     Κατά συνέπεια, πιστεύω ότι όλους συμφέρει η ρύθμιση αυτού του θέματος να γίνει άμεσα, να καλυφθεί αυτό το μεταβατικό κενό και πιστεύω ότι ο Υπουργός, σε μια συνεννόηση και με το Υπουργείο Εσωτερικών, θα μπορεί επί τόπου να δώσει μία λύση. 
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χριστοδουλάκη.
     Τελευταίος ομιλητής επί της τροπολογίας με γενικό αριθμό 431 και ειδικό 7 είναι ο κ. Κουτσούκος.
     Ορίστε, κύριε Κουτσούκο, έχετε το λόγο.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. Η τροπολογία που έχω καταθέσει αφορά τη διευκρίνιση των διατάξεων ενός νόμου, του ν.3208/03 ο οποίος δεν εφαρμόζεται σωστά από τις υπηρεσίες. Αφορούσε τη μετάταξη μιας κατηγορίας υπαλλήλων σε μια ανώτερη κατηγορία, συγκεκριμένα δασοφυλάκων Β΄ σε δασοφύλακες Α΄.  Το Υπουργείο Γεωργίας με εγκύκλιό του προς τις διευθύνσεις εκτίμησε –και σωστά- ότι το πνεύμα και το γράμμα του νόμου έλεγε ότι εντάσσεται το σύνολο των υπαλλήλων είτε ήταν μόνιμοι δημοσίου δικαίου υπάλληλοι είτε ήταν αορίστου χρόνου, ιδιωτικού δικαίου. 
     Όμως, το Υπουργείο Εσωτερικών και συγκεκριμένα η Περιφέρεια Δυτικής Ελλάδας το εφαρμόζει διαφορετικά. Έτσι, έχουμε έναν πάρα πολύ μικρό αριθμό υπαλλήλων, ο οποίος σε αντίθεση με όλους τους υπόλοιπους δεν έχει μεταταγεί. 
     Σε ερώτηση που είχα κάνει, είχε απαντήσει το Υπουργείο ότι θα προωθήσει νομοθετική ρύθμιση. Φαντάζομαι ότι για λόγους που δεν θέλω να ερμηνεύσω, δεν προωθήθηκε η σχετική νομοθετική ρύθμιση. Πρέπει να σας ενημερώσω δε ότι και οι άλλοι συνάδελφοι της Πλειοψηφίας, με τους οποίους έχω συνομιλήσει, συμφωνούν ότι είναι ένα δευτερευούσης σημασίας θέμα, το οποίο πρέπει να αντιμετωπιστεί. Δεν προκαλείται καμία δαπάνη, διότι η εισηγητική έκθεση του νόμου αντιμετώπιζε συνολικά τους υπαλλήλους. Κατά συνέπεια είναι εντελώς τυπικό θέμα και παρακαλώ, κύριε Υπουργέ, να γίνει αποδεκτή αυτή η ρύθμιση.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Κουτσούκο.
     ΑΝΕΣΤΗΣ ΑΓΓΕΛΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Αγγελή.
     ΑΝΕΣΤΗΣ ΑΓΓΕΛΗΣ: Κύριε Υπουργέ, αναφέρομαι στην τροπολογία με γενικό αριθμό 413 και στην τροπολογία με γενικό αριθμό 421. Είναι του συναδέλφου κ. Μπέζα, ο οποίος απουσιάζει και ζήτησε βεβαίως να την υποστηρίξουμε, μια και έχει επανέλθει στη Βουλή επανειλημμένα -την έχετε υπόψη σας, κύριε Υπουργέ- και του κ. Καραμάριου που συσχετίζει την τροπολογία του με την απαλλαγή της υπεραξίας, όσον αφορά τους συνεταιρισμούς και τις Α.Σ.Ο., όσον αφορά τις τυχόν διαγραφές ώστε να μη φορολογούνται. Απλώς θέτω υπόψη το θέμα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Το λόγο έχει ο κύριος Υπουργός.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω να εκτιμήσετε και εσείς και το Τμήμα ότι η Κυβέρνηση έκανε μεγάλη προσπάθεια να συνθέσει απόψεις και να αποδεχθεί προτάσεις σε σχέση με το κύριο αντικείμενο του νομοσχεδίου, το οποίο αφορά την προσαρμογή στη νέα Κ.Α.Π. και έχει και άλλες διατάξεις που στηρίζουν την προσπάθεια της Κυβέρνησης και γενικότερα της κοινωνίας μας για την ενίσχυση του αγροτικού τομέα. Είμαι, όμως, υποχρεωμένος να πω και πάλι ότι δεν θα κάνουμε αποδεκτή καμία από τις τροπολογίες. 
     Θέλω να κάνω ένα σχόλιο στην τροπολογία του κ. Σούρλα, ο οποίος αναφέρεται σε προβλήματα που αφορούν δικαιούχους της περιοχής τους, που μάλιστα ορισμένοι έχουν δικαιωθεί από δικαστική απόφαση. Υπάρχει εδώ συναρμοδιότητα με το Υ.ΠΕ.ΧΩ.Δ.Ε. και με το Υπουργείο Οικονομίας και θα εξετάσουμε δυνατότητες επίλυσης του προβλήματος, ώστε έγκαιρα να απαντήσουμε. 
     Σε σχέση με την τροπολογία του κ. Μπέζα, αυτό είναι ένα θέμα που αφορά μία διαφωνία δύο υπηρεσιών. Όταν η Κυβέρνηση είναι έτοιμη, θα φέρει ρύθμιση.
     Σε σχέση με την τροπολογία του κ. Καραμάριου, είχαμε εξηγήσει ότι κατά βάση είναι αρμοδιότητα του Υπουργείου Οικονομίας και ότι πρέπει να υπάρξει μελέτη και επεξεργασία.
     Για το θέμα του κ. Σκουλάκη, πράγματι είναι αρμοδιότητας του ΥΠ.ΕΣ.Δ.Δ.Α. και νομίζω ότι το Υπουργείο Εσωτερικών, όταν είναι έτοιμο, θα δει το θέμα και θα δώσει λύση. 
     ΔΗΜΗΤΡΙΟΣ ΤΣΙΟΓΚΑΣ: Είναι άνεργοι όμως.
     ΕΜΜΑΝΟΥΗΛ ΣΚΟΥΛΑΚΗΣ: Είναι σοβαρό το θέμα.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! Θα απαντήσει για όλη την Κυβέρνηση ο Υπουργός; 
     Συνεχίστε, κύριε Υπουργέ.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σε σχέση με την τροπολογία του κ. Δένδια, νομίζω ότι την έχει αποσύρει…
     ΠΡΟΕΔΡΕΥΩΝ (Σωτήρης Χατζηγάκης): Έχει αποσυρθεί. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σε σχέση με την πρόταση του κ. Κουτσούκου, είναι κάτι το οποίο πρέπει να λυθεί σε συνεργασία και με το ΥΠ.ΕΣ.Δ.Δ.Α., αφού αφορά μετάταξη. Αυτή τη στιγμή δεν είμαστε έτοιμοι να λύσουμε αυτό το πρόβλημα.
     Για την τροπολογία του κ. Γεωργιάδη και εδώ υπάρχει λύση. 
     ΠΡΟΕΔΡΕΥΩΝ (Σωτήρης Χατζηγάκης): Έχει αποσυρθεί.
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Οι άλλες είναι εκπρόθεσμες. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώθηκε η διαδικασία.
     Εισερχόμαστε στην ψήφιση του ακροτελεύτιου άρθρου.
     Ερωτάται το Τμήμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό ομοφώνως.
     Συνεπώς το νομοσχέδιο του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων Προσαρμογή στη νέα Κ.Α.Π. και άλλες διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Έχουν διανεμηθεί τα Πρακτικά της συνεδριάσεως της συνεδρίασης της Τρίτης 6 Σεπτεμβρίου 2005 και ερωτάται το Τμήμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Τρίτης 6 Σεπτεμβρίου 2005 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 16.40΄ λύεται η συνεδρίαση για αύριο ημέρα Παρασκευή 16 Σεπτεμβρίου 2005 και ώρα 10.30΄ με αντικείμενο εργασιών του Τμήματος κοινοβουλευτικό έλεγχο: συζήτηση της υπ’ αριθμόν 8/8/30.8.2005 επίκαιρης επερώτησης σαράντα Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την οικονομική αυτοδυναμία των Οργανισμών Τοπικής Αυτοδιοίκησης, σύμφωνα με την ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
     
ΣΥΝΕΔΡΙΑΣΗ 15-9-05  	ΣΕΛ. 4

