ΣΥΝΕΔΡΙΑΣΗ Μ'
Τρίτη 26 Σεπτεμβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α' ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Ορκωμοσία των Βουλευτών Β. Τσίπρα, Α. Μάτη, Μ. Λουκάκη, Ι. Χαραλαμπόπουλου, Θ. Κατσανέβα, Σ. Κούβελα, Ι. Σκουλαρίκη, Α. Μεχμέτ, 
3. Ανακοίνωση επιστολής του Πρωθυπουργού Κ. Σημίτη περί διαγραφής του Βουλευτή Β. Κεδίκογλου, 
Β. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση στο σύνολο του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών ΑΘηνών και άλλες διατάξεις", 
2. Συζήτηση - ψήφιση επί των άρθρων και του συνόλου του σχεδίου νόμου του Υπουργείου Δικαιοσύνης: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας".
3. Κατάθεση 'Εκθεσης Διαρκούς Επιτροπής: Η Διαρκής Επιτροπή Κοινωνικών Υποθέσεων καταθέτει την έκθεσής της στην πρόταση νόμου αρμοδιότητας του Υπουργείου Υγείας και Πρόνοιας "Κίνητρα για την αντιμετώπιση του δημογραφικού προβλήματος της χώρας", 
ΟΜΙΛΗΤΕΣ 
1. Επί του σχεδίου νόμου του Υπουργείου Δικαιοσύνης: 
ΑΚΡΙΒΑΚΗΣ Α., 
ΑΝΔΡΕΟΥΛΑΚΟΣ Α., 
ΓΚΑΤΖΗΣ Ν., 
ΞΗΡΟΤΥΡΗ-ΑΙΚΑΤΕΡΙΝΑΡΗ Α., 
ΣΤΑΘΟΠΟΥΛΟΣ Μ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Μ'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ Μ'
Τρίτη 26 Σεπτεμβρίου 2000
--------------------------------
Αθήνα, σήμερα στις 26 Σεπτεμβρίου 2000, ημέρα Τρίτη και ώρα 18.53' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπο την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Κύριοι συνάδελφοι, πριν εισέλθουμε στην ημερήσια διάταξη θα προβούμε στην ορκωμοσία των νέων συναδέλφων, κυρίων Βασιλείου Τσίπρα, Αθανασίου Μάτη, Μανώλη Λουκάκη, Ιωάννη Χαραλαμπόπουλου, Θεόδωρου Κατσανέβα, Σωτηρίου Κούβελα και Ιωάννη Σκουλαρίκη, σε αντικατάσταση αντιστοίχως του κ. Δημοσθένη Τσιαμάκη, κ. Αθανασίας Μερεντίτη, κ. Ιωάννη Σμπώκου, κ. Χρυσάνθης Μανωλιά, κ. Σοφίας Σακοράφα, κ. Μαρίας-Ελένης Αποστολάκη, κ. Κωνσταντίνου Γκιουλέκα, κ. Ιωάννη Κουτσούκου, οι οποίοι απώλεσαν τη βουλευτική τους ιδιότητα με τις υπ'αριθμών 2, 4, 6, 7, 10, 11, 12 και 20 της 20ης Σεπτεμβρίου 2000 αποφάσεως του Ανωτάτου Ειδικού Δικαστηρίου. Καλούνται οι Βουλευτές κύριοι Βασίλειος Τσίπρας, Αθανάσιος Μάτης, Μανώλης Λουκάκης, Ιωάννης Χαραλαμπόπουλος, Θεόδωρος Κατσανέβας, Σωτήριος Κούβελας και Ιωάννης Σκουλαρίκης να δώσουν το νεμομισμένο όρκο ενώπιον του εκπροσώπου της Εκκλησίας.
(Στο σημείο αυτό προσέρχονται οι Βουλευτές κύριοι Βασίλειος Τσίπρας, Αθανάσιος Μάτης, Μανώλης Λουκάκης, Ιωάννης Χαραλαμπόπουλος, Θεόδωρος Κατσανέβας, Σωτήριος Κούβελας και Ιωάννης Σκουλαρίκης και δίνουν τον παρακάτω όρκο : "Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου".) (Χειροκροτήματα απ' όλες τις πτέρυγες) 
ΠΡΟΕΔΡΟΣ (Απόστολος Κακλαμάνης): 'Αξιοι, άξιοι! 
ΟΛΟΙ ΟΙ ΒΟΥΛΕΥΤΕΣ: 'Αξιοι, άξιοι! 
ΠΡΟΕΔΡΟΣ (Απόστολος Κακλαμάνης): Παρακαλείται τώρα ο Βουλευτής κ. Αχμέτ Μεχμέτ, που ανήκει στο μωαμεθανικό θρήσκευμα, να προσέλθει και να δώσει επί του Κορανίου τον οριζόμενο από το Σύνταγμα όρκο.
(Στο σημείο αυτό προσέρχεται ο Βουλευτής κ. Αχμέτ Μεχμέτ και δίδει επί του Κορανίου τον ακόλουθο όρκο: "Ορκίζομαι στο όνομα του Παντοδύναμου Θεού και του μόνου αυτού Προφήτη, ο οποίος είναι ο Μωάμεθ, να είμαι πιστός στην Πατρίδα και στο δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου".) (Χειροκροτήματα απ' όλες τις πτέρυγες) 
ΠΡΟΕΔΡΟΣ (Απόστολος Κακλαμάνης): 'Αξιος! 
ΟΛΟΙ ΟΙ ΒΟΥΛΕΥΤΕΣ: 'Αξιος! 
ΠΡΟΕΔΡΟΣ (Απόστολος Κακλαμάνης): Συγχαρητήρια και καλή θητεία σας ευχόμεθα.
Κύριοι συνάδελφοι, έχω την τιμή να ανακοινώσω στο Τμήμα ότι ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος και Πρωθυπουργός κ. Κωνσταντίνος Σημίτης στις 21 Σεπτεμβρίου 2000 έστειλε επιστολή προς τον Πρόεδρο της Βουλής, η οποία έχει ως εξής: "Ο ΠΡΩΘΥΠΟΥΡΓΟΣ Κύριο Απόστολο Κακλαμάνη Πρόεδρο Βουλής των ΕλλήνωνΑθήνα 21 Σεπτεμβρίου 2000 Α.Π. Υ420 Κύριε Πρόεδρε, Σας παρακαλώ σύμφωνα με το άρθρο 16 του Κανονισμού της Βουλής να διαγράψετε από τη δύναμη της Κοινοβουλευτικής Ομάδας του ΠΑ.ΣΟ.Κ. το Βουλευτή κ. Β. Κεδίκογλου.
Με φιλικούς χαιρετισμούς Κ. Σημίτης") 
ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εθνικής Οικονομίας.
Ψήφιση στο σύνολο του σχεδίου νόμου: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
Κύριε Υπουργέ, έχετε να κάνετε καμία νομοτεχνική παρατήρηση; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο άρθρο 6, παράγραφος 2, εδάφιο β', οι λέξεις "σε απόλυτους αριθμούς" διαγράφονται.
Το άρθρο 38 μεταφέρεται στο άρθρο 7 και προστίθεται ως παράγραφος 9. Επίσης αναριθμείται το ακροτελεύτιο άρθρο από 39 σε 38.
ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό το νομοσχέδιο και στο σύνολο με τις νομοτεχνικές παρατηρήσεις του κυρίου Υπουργού; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο με τις νομοτεχνικές παρατηρήσεις του κυρίου Υπουργού. Συνεπώς το νομοσχέδιο του Υπουργείου Εθνικής Οικονομίας:"Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: (To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ'ευθύνη του επικύρωση των πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Υπουργείου Δικαιοσύνης Συνέχιση της συζήτησης επί των άρθρων και του συνόλου του σχεδίου νόμου: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας".
Το νομοσχέδιο αυτό θα συζητηθεί κατά τη σημερινή συνεδρίαση.
Του ιδίου Υπουργείου Μόνη συζήτηση επί της αρχής, των άρθρων και του συνόλου του σχεδίου νόμου: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ".
Ερωτάται το Τμήμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Δικαιοσύνης.
Συνέχιση της συζήτησης επί των άρθρων και του συνόλου του σχεδίου νόμου: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας".
Από το Κομμουνιστικό Κόμμα Ελλάδος ορίζεται ειδικός αγορητής ο κ. Νικόλαος Γκατζής.
Απομένουν προς συζήτηση τα άρθρα του νομοσχεδίου.
Επειδή διατίθεται μόνο η σημερινή ημέρα για το νομοσχέδιο αυτό συμφωνείτε, κύριοι συνάδελφοι, να συζητήσουμε τα άρθρα σε μία ενότητα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συνεφώνησε να συζητηθούν τα άρθρα ως μία ενότητα.
Η εισηγήτρια της Πλειοψηφίας κ. Ελπίδα Τσουρή έχει το λόγο. 
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, επειδή ως γνωστό εισηγητής από το ΠΑΣΟΚ για το συγκεκριμένο νομοσχέδιο ήταν ο πρώην συνάδελφος κ. Ιωάννης Κουτσούκος και η κ. Τσουρή, δεν είναι εδώ αυτήν τη στιγμή, θα μπορούσα να πω δυο λόγια εγώ; 
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο, για να μας μιλήσετε επί των άρθρων, κύριε Ακριβάκη.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, στην κατ' αρχή συζήτηση είχα πει ότι το νομοσχέδιο αυτό είναι τόσο άρτιο, που ίσως η κατ' άρθρο συζήτηση να είναι και περιττή γι' αυτό και δεν νομίζω ότι έχω να κάνω κάποια παρατήρηση. 'Αλλωστε κανένα κόμμα και στην επιτροπή αλλά και στην κατ' αρχήν συζήτηση δεν είχε καμία επιφύλαξη και καμία παρατήρηση σχετικά με τα άρθρα του νομοσχεδίου.
Απλώς τηλεγραφικά να πω ότι στο πρώτο κεφάλαιο του νομοσχεδίου με το άρθρο 1 καθορίζεται ο τρόπος σύστασης του ενεχύρου επί κινητών πραγμάτων, που δεν θα παραδίδεται στον ενεχυροδανειστή και απαιτεί την έγγραφη συμφωνία του κυρίου και του δανειστού και τη δημοσίευση σύμφωνα με το άρθρο 3 στο οποίο θα αναφερθούμε παρακάτω.
Στο άρθρο 2 αναφέρεται ποια κινητά πράγματα είναι κατάλληλα για ενεχύραση σύμφωνα με το άρθρο 1 και εξαιρούνται τα χρεόγραφα, τα χρήματα, ο οικιακός εξοπλισμός κλπ.
Το άρθρο αναφέρεται στην απαιτουμένη δημοσίευση που θα πρέπει να γίνεται μετά από αίτηση του έχοντος έννομο συμφέρον στα ενεχυροφυλακεία τα οποία πρόκειται να συσταθούν και βεβαίως μέχρι τη σύστασή τους στα υποθηκοφυλακεία όπως σε παρακάτω άρθρο αναφέρεται και στην υποχρέωση του ενεχυροφύλακα να συντάσσει και να υπογράφει πάνω στο έντυπο το οποίο κατατίθεται με τη σύσταση του ενεχύρου.
Στο άρθρο 4 αναφέρεται η διάρκεια του ενεχύρου η οποία ορίζεται ότι είναι δεκαετής, δυναμένη να παραταθεί υπό του δανειστού για μία δεκαετία ακόμη, εφόσον προ τριών μηνών τουλάχιστον καταθέσει σχετικό έγγραφο στον ενεχυροφύλακα.
Στο άρθρο 5 αναφέρονται οι μεταβολές που μπορούν να γίνουν σχετικά με την ενεχυρική συμφωνία σε περίπτωση διορθώσεων, αλλοιώσεων κ.π.
Στο άρθρο 6 καθορίζεται η προτεραιότητα επί του ενεχύρου όταν υπάρχουν περισσότερα ενέχυρα του ενός όπου προηγείται αυτού του οποίου η δημοσίευση έχει γίνει νωρίτερα. 'Οταν έχουν γίνει ενέχυρα επί του ιδίου πράγματος την αυτήν ημέρα, τότε οι δανειστές ικανοποιούνται συμμέτρως. Στο άρθρο 7 αναφέρονται κάποιες υποχρεώσεις που έχει ο ενεχυραστής που αναφέρεται ότι πρέπει να δέχεται τον ανά εξάμηνο περιοδικό έλεγχο του δανειστού για το πράγμα, υποχρεούται να μην μεταβιβάζει την κυριότητα του κινητού αυτού πράγματος σε άλλο κλπ.
Το άρθρο 9 αναφέρεται στο ενέχυρο με κοινή κατοχή, όταν το ενέχυρο δεν το κατέχει ούτε ο δανειστής ούτε ο οφειλέτης, αλλά τρίτος με κοινή συμφωνία των δύο μερών.
Προχωρώ στο κεφάλαιο Β'.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, με συγχωρείτε. Είχαμε συμφωνήσει να κάνουμε τη συζήτηση κατ' άρθρο κατά κεφάλαια.
ΠΡΟΕΔΡΟΣ (Απόστολος Κακλαμάνης): Μια στιγμή, κύριε Ανδρεουλάκο.
Τελειώσατε, κύριε Ακριβάκη; 
ΑΛΕΞΑΝΔΡΟΣ ΑΚΡΙΒΑΚΗΣ: 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Καθίστε τότε, κύριε Ανδρεουλάκο.
Ολοκληρώστε, κύριε Ακριβάκη.
ΑΛΕΞΑΝΔΡΟΣ ΑΚΡΙΒΑΚΗΣ: Το κεφάλαιο Β' μιλάει για κάποιες άλλες συμβάσεις που αφορούν σε εκποιητικές συμβάσεις, οι οποίες μπορούν και αυτές να δημοσιευθούν στα βιβλία που προβλέπονται στο άρθρο 3.
Στο κεφάλαιο Γ' έχουμε τη σύσταση ενεχύρου σε επιχειρηματικές απαιτήσεις που πρόκειται να γεννηθούν. Από αυτές εξαιρούνται οι απαιτήσεις κατά των καταναλωτών. Μπορεί να συσταθεί ενέχυρο και σε ομάδες πραγμάτων και αυτό είναι μία καινούρια διάταξη.
Το ίδιο αναφέρεται και στο άρθρο 12 που προβλέπονται μελλοντικές απαιτήσεις που πρόκειται να γεννηθούν. Μπορούν να ενεχυρασθούν, εφόσον μπορούν να προσδιορισθούν και προσδιορίζονται στη σχετική έγγραφη συμφωνία.
'Αλλη διάταξη είναι εκείνη του άρθρου 15, που αναφέρεται στην ενεχύραση ή μεταβίβαση άλλων δικαιωμάτων, πλην αυτών που αναφέρονται στα κινητά πράγματα.
Στο άρθρο 16 αναφέρεται η ελευθερία διάθεσης. Μπορεί, δηλαδή, να γίνει συμφωνία για να υπάρχει κυμαινόμενη ασφάλεια, δηλαδή, να γίνεται αυτό το ενέχυρο σε ομάδα πραγμάτων, τα οποία μπορούν να καταναλωθούν, να εκποιηθούν και αντί γι' αυτά να υπάρξει αντικατάσταση εκ μέρους του οφειλέτου από άλλα πράγματα. Αυτή είναι η κυμαινόμενη ασφάλεια.
Στο άρθρο 17, αναφέρονται κάποιες υποχρεώσεις του ασφαλειοδότη. Πρέπει κάθε τρίμηνο να αποστέλλεται από τον ασφαλειοδότη συνοπτική κατάσταση των αντικειμένων της ομάδος και της κατάστασης στην οποία βρίσκονται.
Στο άρθρο 19 αναφέρονται κάποιες εξουσιοδοτήσεις στον κύριο Υπουργό, να ρυθμίσει την ίδρυση των ενεχυροφυλακείων και να καθορίσει τα της λειτουργίας των βιβλίων δημοσιεύσεων που προβλέπει το άρθρο 3.
Τέλος, είναι οι τελικές διατάξεις και η έναρξη ισχύος του νομοσχεδίου.
Κύριε Πρόεδρε, νομίζω ότι δεν έχω να πω τίποτε άλλο. 'Ημουν απολύτως τηλεγραφικός, διότι το νομοσχέδιο αυτό εκρίθη από όλες τις πτέρυγες της Βουλής πάρα πολύ καλό, θα έλεγα τέλειο.
ΠΡΟΕΔΡΟΣ (Απόστολος Κακλαμάνης): Υποθέτω ότι ο κ. Ανδρεουλάκος ήθελε να μη συζητηθούν όλα μαζί τα κεφάλαια.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν νομίζω ότι κάναμε σωστά. 'Ενα ολόκληρο νομοσχέδιο...
ΠΡΟΕΔΡΟΣ (Απόστολος Κακλαμάνης): Καλώς, κύριε Ανδρεουλάκο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, το θέμα δεν είναι αν θα αλλάξουμε τίποτε στο νομοσχέδιο. Η συζήτηση που γίνεται κατ' άρθρον, αν γίνεται κατά μικρές ενότητες βοηθάει τους ερμηνευτές του δικαίου. 
ΠΡΟΕΔΡΟΣ (Απόστολος Κακλαμάνης): Πολύ σωστά.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Διαφορετικά χειρίζεται κανείς ένα ολόκληρο νομοσχέδιο το οποίο έχει τύχει επιμελημένης επεξεργασίας.
ΠΡΟΕΔΡΟΣ (Απόστολος Κακλαμάνης): Πολύ σωστά. Πρέπει να παρατηρήσω όμως το εξής: Υποθέτω ότι μετά την τροποποίηση που θα επέλθει στις σχετικές διατάξεις του Συντάγματος, με βάση την οποία θα γίνεται στις επιτροπές η ουσιαστική συζήτηση και η πραγματική νομοτεχνική επεξεργασία των νομοσχεδίων, στην Ολομέλεια της Βουλής θα ανήκει το έργο της πολιτικής συζήτησης του νομοσχεδίου.
Ως τώρα ξέρετε πάρα πολύ καλά ότι στη συζήτηση που γίνεται στην Ολομέλεια, είτε επαναλαμβανόμαστε σε όσα έχουμε πει επί της αρχής ή σε ορισμένες περιπτώσεις που υπάρχει θέμα ουσίας ή και νομικά ζητήματα στη διατύπωση ενός άρθρου ή κάποιων άρθρων, εκεί επιμένουμε περισσότερο.
Η συζήτηση με ενότητες, εφόσον ο χρόνος προσδιορίζεται από τη Διάσκεψη των Προέδρων με τον Κανονισμό είναι ένα αναγκαίο πολλές φορές, κακό, αλλά αναγκαίο.
Γι'αυτό, λοιπόν, και εγώ πάντοτε ρωτώ τους συναδέλφους, αν για κάποια άρθρα ή κάποια κεφάλαια νομίζουν ότι πρέπει να γίνει χωριστή συζήτηση. Γι'αυτό θα ρωτήσω τώρα και εσάς: απ'όλα αυτά τα θέματα που έχει, αν νομίζετε ότι σε κάποια κεφάλαια ή σε κάποια άρθρα που αναφέρονται σε κάποια ζητήματα, χρειάζεται, για λόγους όπως είπατε ερμηνείας του εφαρμοστή του δικαίου, να γίνει συζήτηση, ευχαρίστως.
Πάντως πρέπει να σας πω ότι, πλην του κ. Γκατζή, δεν βλέπω άλλον να έχει διατυπώσει απόψεις. Επί του πρώτου κεφαλαίου, λοιπόν, έχετε να παρατηρήσετε κάτι; 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Πείτε, λοιπόν, τις παρατηρήσεις σας που αφορούν το πρώτο κεφάλαιο, εν συνεχεία θα δώσω το λόγο στον κ. Γκατζή και θα επανέλθετε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, το ενέχυρο συνιστάται με έγγραφη συμφωνία κυρίου, ο οποίος μπορεί να είναι ο οφειλέτης ή και τρίτος και του δανειστή και με δημοσίευση σύμφωνα με το άρθρο 3.
Εφόσον, λοιπόν, η έγγραφη συμφωνία είναι συστατικός τύπος για να έχουμε ενέχυρο χωρίς παράδοση της κατοχής με επιφώνηση, δηλαδή, της νομής. Δεν θα έπρεπε η έγγραφη αυτή συμφωνία να καταχωρίζεται εις το ενεχυροφυλακείο ή στο άλλο βιβλίο το οποίο προβλέπουμε όταν πρόκειται περί φορτηγίδος κλπ., κλπ.; Απεναντίας, έχουμε δημοσίευση εντύπου, τα στοιχεία του οποίου και η μορφή θα καθοριστεί με δική σας απόφαση. Εφόσον, λοιπόν, η έγγραφη συμφωνία είναι συστατικός τύπος, η δημοσίευση δεν πρέπει να αφορά την έγγραφη συμφωνία ή και την έγγραφη συμφωνία; Δηλαδή να έχουμε το έντυπο, αλλά παράλληλα αυτή η έγγραφη συμφωνία να πηγαίνει στο ενεχυροφυλακείο, διότι εδώ μπορεί να φθάσουμε σε διάσταση. Η περίληψη ως γνωστόν, διότι το έντυπο είναι μια περίληψη της εγγράφου συμφωνίας, μπορεί να είναι εύστοχη ή να είναι και ατυχής και να έχει αντιφάσεις και ελλείψεις.
Βεβαίως, έτσι όπως το ορίζουμε θα επιτραπεί το έντυπο της εγγράφου συμφωνίας. Αυτό δεν είναι ελαφρώς άτοπο; Μήπως θα πρέπει, λοιπόν, εδώ πέρα της δημοσιότητος να τυγχάνει αυτή η έγγραφη συμφωνία και όχι η περίληψη της εγγράφου συμφωνίας; Ως γνωστόν, στα υποθηκοφυλακεία, με αίτηση του ενδιαφερομένου, του έχοντος έννομο συμφέρον γίνονται οι καταχωρήσεις των συμβολαίων. Παράλληλα με το συμβόλαιο καταχωρίζεται και περίληψη του συμβολαίου. Για την ασφάλεια όμως των συναλλαγών καταχωρίζεται ολόκληρο το συμβόλαιο, ολόκληρη η μεταγραφέα πράξη. Εδώ δεν έχουμε αυτό. Εδώ έχουμε την περίληψη της εγγράφου συμφωνίας η οποία στο άρθρο 1 παράγραφος 1 αναγορεύεται σε συστατικό στοιχείο.
Γι'αυτό εγώ ήθελα την κατ'άρθρο συζήτηση, για να θέσουμε ορισμένα θέματα, τα οποία θα είναι χρήσιμα για τους ερμηνευτές του δικαίου, για το νομικό κόσμο, ο οποίος θα εφαρμόσει στην πράξη τις ρυθμίσεις τις οποίες κάνουμε σήμερα.
Επίσης, στην περίπτωση που ενεχυράζεται ποσοστό εξ αδιαιρέτου του κινητού πράγματος, τι μεταγράφεται; Μεταγράφεται συναίνεση για να γίνει αυτή η ενεχύραση ή συναίνεση του πού θα τηρείται το πράγμα, δηλαδή πού θα φυλάσσεται το πράγμα; Μήπως θέλει κάποια αποσαφήνιση; Εγώ έχω την εντύπωση ότι η συναίνεση της πλειοψηφίας των συγκυρίων απαιτείται όχι για το αν θα ενεχυρασθεί το ποσοστό εξ αδιαιρέτου επί του κινητού πράγματος, αλλά χρειάζεται απλώς και μόνο η συναίνεση της πλειοψηφίας των συγκυρίων για το πού θα φυλάσσεται, πού θα είναι τόπος φυλάξεως του πράγματος. Βέβαια, τα προβλήματα που δημιουργούνται από το γεγονός ότι μεταγράφεται το έντυπο, προσπαθεί να τα επιλύσει το άρθρο 5, όπου αναφέρεται ότι με κοινή αίτηση των μερών καταχωρούνται σημειώσεις σχετικές με τη συμπλήρωση ελλείψεων κλπ. Δεν ξέρω, όμως, αν τα προβλήματα αυτά επιλύονται 100% με τις ρυθμίσεις, που εισάγει το άρθρο 5.
ΑΛΕΞΑΝΔΡΟΣ ΑΚΡΙΒΑΚΗΣ: Είναι μεταγενέστερες.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι μεταγενέστερες, γιατί αναφέρεται ότι είναι σχετικές με τη συμπλήρωση ελλείψεων, τη διόρθωση λαθών κλπ. Νομίζω ότι αυτό το άρθρο έχει εφαρμογή και στην περίπτωση αντίφασης μεταξύ εντύπων και έγγραφης συμφωνίας των μερών. Δεν έχει καμία σημασία αυτό; Είναι άσχετο; Δηλαδή μιλάμε απλώς και μόνο για μεταγενέστερες μεταβολές που επέρχονται; Δεν καλύπτει, δηλαδή, την περίπτωση που υπάρχουν λάθη στην περίληψη που καταγράφεται στο έντυπο αυτό; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Αυτό έχει σχέση με το πρώτο ερώτημα και θα σας απαντήσω, όταν θα πάρω το λόγο.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αυτό πρέπει να αποσαφηνιστεί, διότι, όπως είναι γραμμένο, δίνει την ευχέρεια να καλυφθούν και αντιφάσεις και ελλείψεις μεταξύ εντύπου και έκτακτης συμφωνίας. Θα περιμένω να δω τι θα μας πείτε πάνω στο θέμα αυτό.
Δεν έχω καμιά άλλη παρατήρηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πρόεδρε, θα αναφερθώ σε όλο το πρώτο κεφάλαιο, γιατί νομίζω ότι και ο κ. Ανδρεουλάκος δεν μίλησε για τα επόμενα κεφάλαια.
Σύμφωνα με τη σειρά των άρθρων, ως προς το άρθρο 1, υπήρξε η παρατήρηση του κ. Ανδρεουλάκου σχετικά με την ενεχύραση ιδανικού μέρους πράγματος. Αν το ιδανικό αυτό μέρος είναι η πλειοψηφία του όλου πράγματος, τότε δεν υπάρχει κανένα πρόβλημα, γιατί η πλειοψηφία μπορεί να καθορίσει και την τύχη του πράγματος, μαζί με τον τόπο στον οποίο θα βρίσκεται. Επομένως θα δηλώσει και τον τόπο.
Εάν όμως ενεχυραστεί ένα ιδανικό μέρος, το οποίο είναι μειοψηφικό, π.χ. το 30%, γιατί τόσο έχω εγώ ο οφειλέτης, ο οποίος προσφέρω ως ενέχυρο το ιδανικό μόνο αυτό μερίδιο, τότε μπορώ να ενεχυράσω βέβαια το δικό μου ιδανικό μερίδιο, αλλά δεν μπορώ να καθορίσω τον τόπο όπου βρίσκεται το πράγμα.
Γι' αυτό ακριβώς μπορώ να το ενεχυράσω, αλλά τη δήλωση για το πού βρίσκεται το πράγμα, δεν μπορώ να την κάνω εγώ, χωρίς τη συναίνεση της πλειοψηφίας. Η συναίνεση της πλειοψηφίας λοιπόν χρειάζεται, όπως το είπατε και σεις, ακριβώς για να καθοριστεί ο τόπος, όπου θα βρίσκεται το πράγμα, ο οποίος ελέγχεται, όπως είπαμε, από την πλειοψηφία και όχι από τον ενεχυράζοντα.
Για το άρθρο 3, σε συνδυασμό και με το άρθρο 5, ο κ. Ανδρεουλάκος έκανε την εύλογη παρατήρηση, γιατί να μην κατατίθεται όλη η ιδιωτική συμφωνία στον ενεχυροφύλακα, αλλά μόνο η περίληψη που θα περιλαμβάνεται σε ένα έντυπο, η μορφή του οποίου θα καθοριστεί με υπουργική απόφαση.
Οι λόγοι είναι δύο: Πρώτον, προβλέπουμε για το έντυπο αυτό και τη δυνατότητα ηλεκτρονικής του μορφής και μάλιστα ίσως και από την αρχή να καταβληθεί η προσπάθεια να γίνεται ηλεκτρονική καταχώρηση. Επομένως δεν μπορούμε να κάνουμε ηλεκτρονική καταχώρηση ενός ιδιωτικού εγγράφου, το οποίο καταρτίζεται από τους συμβαλλομένους ανά τη χώρα, οι οποίοι δεν θα έχουν όλοι τη δυνατότητα να καταρτίζουν με τρόπο ηλεκτρονικό τη σύμβασή τους, έστω και με την ηλεκτρονική υπογραφή, που προβλέπεται και η οποία σε συμφωνία με μία κοινοτική οδηγία γίνεται και εσωτερικό δίκαιο. Επομένως, δεν θα είχαμε πρόβλημα να έχουμε ιδιωτικό έγγραφο ηλεκτρονικό. Το θέμα της υπογραφής θα λυνόταν. Αλλά, δεν είναι υποχρεωμένοι όλοι οι συναλλασσόμενοι να έχουν αυτήν την ηλεκτρονική δυνατότητα. Επομένως πως θα γίνει η ηλεκτρονική καταχώριση των ιδιωτικών εγγράφων; Αλλά και ο δεύτερος λόγος είναι η ανάγκη για μία απλότητα. Και σε άλλες περιπτώσεις που δημοσιεύουν σε δημόσια βιβλία διάφορα έγγραφα, προβλέπει ο νόμος όχι την κατάθεση ολόκληρων, αλλά περίληψη.
Εδώ δε ο έλεγχος για το ότι η περίληψη θα αποδίδει πιστά την ιδιωτική συμφωνία γίνεται από τον ίδιο τον ενεχυροφύλακα, ο οποίος είναι δημόσιος λειτουργός. Προβλέπεται στο άρθρο 3 ακριβώς ότι αυτό το έντυπο θα υπογράφεται από τα μέρη και το γνήσιο της υπογραφής θα θεωρείται από τον ενεχυροφύλακα και θα βάζει την υπογραφή του και ο ενεχυροφύλακας ο οποίος θα ελέγχει το περιεχόμενο. Και επομένως θα έχουμε μία πολύ απλούστερη διαδικασία δημοσιότητας για τα έντυπα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Ο ενεχυροφύλακας...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μα, ασφαλώς θα πρέπει να το κάνει ο ενεχυροφύλακας, αφού θα υπογράφει και αυτός το έντυπο που θα υπογράφουν οι συμβαλλόμενοι. Προβλέπεται και σε άλλες περιπτώσεις, κύριε Ανδρεουλάκο, αλλιώς θα επιβαρύνουμε με περιττό κόπο τα ενεχυροφυλακεία. Αρκεί ιδιωτικό έγγραφο. Στις υποθήκες είναι συμβολαιογραφικό το έγγραφο. Το συμβολαιογραφικό έγγραφο έχει μια δημοσιότητα έτσι και αλλιώς, γενικότερη, ενώ εδώ το έγγραφο αυτό μετατρέπεται σε δημόσιο μόνο με την καταχώρηση. Δεν θα το κάνουμε δημόσιο έγγραφο το ίδιο το ιδιωτικό έγγραφο. Παραμένει ιδιωτικό και όλες οι μεταβολές, οι οποίες προβλέπονται στο άρθρο 5 είναι, όπως είπε και ο κ. Ακριβάκης, οι μεταγενέστερες, μετά την αρχική καταχώρηση.
Αλλά θα ήθελα, κύριοι Βουλευτές, να προτείνω δύο τρεις μικροαλλαγές γιατί όσο και αν ο κ. Ακριβάκης είπε ότι είναι τέλειο δεν είναι τέλειο. 'Εχουμε συνεχή επεξεργασία.
ΑΛΕΞΑΝΔΡΟΣ ΑΚΡΙΒΑΚΗΣ: Σχεδόν τέλειο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ξέρετε, επειδή ήμουν εισηγητής και στη νομοπαρασκευαστική επιτροπή αυτού του νομοσχεδίου η πενταμελής επιτροπή, οι άλλοι τέσσερις εκλεκτοί επιστήμονες και δικαστές υπέβαλαν πάντοτε τις εισηγήσεις μου σε εξονυχιστικό έλεγχο. Μπορώ να σας πω ότι τα σχέδια τα οποία τελικά καταρτίστηκαν ίσως ήταν δεκαπέντε ή είκοσι. Προσέχαμε και την τελευταία λέξη, αλλά με αυτήν τη σχολαστική έρευνα πάντοτε βρίσκει κανείς κάτι καλύτερο.
Η πρώτη διόρθωση που θέλω να κάνω -είναι μάλλον σφάλμα του τυπογραφείου- είναι στο άρθρο 3 παράγραφος 3 όπου γράφεται: "Η δημοσίευση προκειμένου περί κινητών μη δεκτικών αυτοτελούς υποθήκης".
'Οχι "αυτοτελούς υποθήκης" αλλά "μη δεκτικών αυτοτελώς υποθήκης". Η δεύτερη προσθήκη -διόρθωση είναι στο άρθρο 8. Στο άρθρο 8 παραπέμπουμε σε διατάξεις του Αστικού Κώδικα και περί ενεχύρου και περί υποθήκης, που θα πρέπει να εφαρμοσθούν για τη συμπλήρωση των κενών αυτού του νομοσχεδίου. Παραλείψαμε, ή θα ήταν χρήσιμο να προσθέσουμε και μία παραπομπή σε δύο διατάξεις του εμπορικού νόμου, του άρθρου 537 και του άρθρου 539 που ομιλούν περί πτωχεύσεως. Δηλαδή, η νέα διατύπωση θα είναι στο άρθρο 8 παράγραφος 1: "οι διατάξεις του Αστικού Κώδικα για το ενέχυρο και του πρώτου εδαφίου του άρθρου 537 του εμπορικού νόμου εφαρμόζονται συμπληρωματικά, εφόσον συμβιβάζονται κλπ. Η διάταξη του άρθρου 537 εδάφιο 1 του εμπορικού νόμου λέει:"είναι άκυρη και άνευ αποτελέσματος ως προς την ομάδα, αν εγένετο υπό του οφειλέτου, από της υπό του δικαστηρίου ορισθείσης εποχής της παύσεως των πληρωμών ή εντός δέκα ημερών προ αυτής, πάσα ετεροβαρής πράξις ελαττούσα είτε την κινητήν είτε την ακίνητην περιουσίαν ...κλπ.". Αυτή η διάταξη είναι σκόπιμο σε περίπτωση πτωχεύσεως να εφαρμοσθεί και εδώ.
Και στη δεύτερη παράγραφο του άρθρου 8, όπου παραπέμπουμε στις πολλές διατάξεις του Αστικού Κώδικα, να προσθέσουμε και το 539 εδώ. Δηλαδή, η διάταξη θα διαμορφωνόταν: "οι διατάξεις των άρθρων 1284, 1290, 1294 ως 1299, 1314 ως 1316 εδάφιο πρώτο, 1324, 1327 έως 1329, 1331, 1332, 1334, 1335 και 1339 ως 1341 του Αστικού Κώδικα και του πρώτου εδαφίου του άρθρου 539 του εμπορικού νόμου εφαρμόζονται αναλόγως. Το άρθρο 539, εδάφιο πρώτο, ορίζει ότι οι εγκύρως αποκτηθέντες τίτλοι προς υποθήκη δύνανται να εγγραφώσιν μέχρι της δημοσιεύσεως της κηρυττούσης την πτώχευσιν αποφάσεως. Νομίζω ότι είναι σκόπιμο να ισχύει και εδώ αυτή η διάταξη.
Αυτή ήταν η δεύτερη προσθήκη και η τρίτη αφορά το άρθρο 9, που εκ πρώτης όψεως φαίνεται σαν ξένο σώμα προς το πλασματικό ενέχυρο. Το πλασματικό ενέχυρο συνιστάται με τη δημοσίευση στα δημόσια βιβλία, ενώ το παραδοσιακό ενέχυρο συνιστάται με την παράδοση της κατοχής του πράγματος στον ενεχυρούχο δανειστή.
Υπάρχει και μια άλλη -μάλιστα με μεγάλη εφαρμογή και διάδοση σήμεραμορφή δημοσιότητας, που παλιά εμφανιζόταν στις τράπεζες, ότι δηλαδή μπορεί να συσταθεί το ενέχυρο όχι με παράδοση στο δανειστή, αλλά με εξασφάλιση του ελέγχου της εξουσίας επί του πράγματος και των δύο, και του οφειλέτη, του ενεχυράζοντος και του ενεχυροδανειστή. Κοινή κλείδα να έχουν, για να μην μπορεί να το χρησιμοποιήσει κανένας από τους δύο χωρίς τη σύμπραξη του άλλου.
Αυτό πράγματι το προβλέψαμε στο άρθρο 9 που έχετε στα χέρια σας, αλλά σαν επέκταση της εφαρμογής του νομοθετικού διατάγματος του 1923, το οποίο διάταγμα προβλέπει ως συναλλασσομένους τράπεζες και τους οφειλέτες, τους ενεχυράζοντες.
Γιατί όμως να ισχύει -σκεφτήκαμε- μόνο για τις τράπεζες και όχι για κάθε δανειστή και για κάθε οφειλέτη; Γι' αυτό η νέα διατύπωση, την οποία θα προτείνουμε, διευρύνει ακριβώς το πεδίο εφαρμογής αυτής της διάταξης για το ενέχυρο με κοινή κατοχή και έχει ως εξής: "Ενέχυρο συνιστάται και όταν, αντί για την παράδοση του πράγματος στο δανειστή τούτο τίθεται σε κοινή κατοχή αυτού και του ενεχυραστή, κατά τρόπο ώστε κανένας από τους δύο να μην μπορεί να επιληφθεί του πράγματος χωρίς τη σύμπραξη του άλλου.
Το ενέχυρο της προηγούμενης παραγράφου διέπεται από τις διατάξεις των άρθρων 1209 έως 1243 του Αστικού Κώδικα εφόσον αυτές συμβιβάζονται με τη φύση του ενεχύρου σε κοινή κατοχή και από τις διατάξεις των άρθρων 35, 36 παράγραφος 2, 38 και 40 έως 47 του νομοθετικού διατάγματος του 1923 εφόσον συντρέχουν οι όροι εφαρμογής του".
Αυτά, κύριε Πρόεδρε, για το πρώτο κεφάλαιο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, επειδή ο κ. Ακριβάκης στην τοποθέτηση του είπε ότι όλα τα κόμματα συμφώνησαν, δεν έχουν αντίρρηση, παρατηρήσεις κλπ., θα ήθελα να πω ότι κατά τη τοποθέτησή μας επί της αρχής η κ. Κανέλλη, επισήμανε την αρτιότητα του νομοσχεδίου -το καλοδουλεμένο κείμενο κλπ., πράγμα που σπανίζει σήμερα να έρχονται τέτοια νομοσχέδια στη Βουλή- και εξέθεσε τις αντιρρήσεις μας για τη φιλοσοφία και την κατεύθυνση του νομοσχεδίου. 'Αλλο το ένα άλλο το άλλο.
ΑΛΕΞΑΝΔΡΟΣ ΑΚΡΙΒΑΚΗΣ: Δεν είπαμε εμείς το αντίθετο.
ΝΙΚΟΛΑΟΣ ΓΚΑΤΖΗΣ: Επίσης, κύριε Πρόεδρε, πιστεύουμε ότι τα προβλήματα που αντιμετωπίζουν σήμερα οι μικρομεσαίες επιχειρήσεις δεν πρόκεται να βρουν διέξοδο σε αυτά τα μεγάλα οικονομικά αδιέξοδα που κυριαρχούν στα μικρομεσαία στρώματα. 'Οταν κλείνουν χιλιάδες κάθε χρόνο μικρομεσαίες επιχειρήσεις, όταν το τραπεζικό σύστημα έχει αυτά τα υψηλά επιτόκια, τέσσερις και πέντε φορές πάνω από τον πληθωρισμό, όταν η αγορά στενάζει λόγω της λιτότητας και δεν έχουν οι άνθρωποι ούτε τα καθημερινά τους για να ανταπεξέλθουν στις οικογενειακές τους απαιτήσεις, όταν αδυνατούν να πληρώσουν ακόμα και τα ασφάλιστρα, είναι δυνατό να βρουν διέξοδο σήμερα μέσω του ενεχυροδανειστηρίου, όπου εκεί τελικά θα εναποθέσουν και τις τελευταίες τους προσδοκίες ή την τελευταία δραχμή που έχουν; Πώς θα ανταπεξέλθουν; Πώς θα πληρώσουν αυτές τις υποχρεώσεις, για να πάρουν πίσω αυτό το οποίο έχουν δώσει στο ενεχυροδανειστήριο; Για τους λόγους αυτούς και γι' αυτούς που ανέπτυξε η εισηγήτριά μας εμείς επιμένουμε ότι αυτό το νομοσχέδιο μπορεί να είναι απαραίτητο για τους κανόνες της αγοράς σήμερα, μπορεί να είναι απαραίτητο για τους χρηματιστές κλπ, όμως προειδοποιούμε τους μικρομεσαίους ότι είναι μια θηλιά ακόμα παραπάνω σ' όλα τα άλλα προβλήματα που έχουν.
Γι' αυτούς τους λόγους -και κυρίως γι' αυτούς που επικαλέστηκε η εισηγήτριά μας επί της αρχής- θα καταψηφίσουμε, κύριε Πρόεδρε, το νομοσχέδιο.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στη πρόταση νόμου αρμοδιότητας του Υπουργείου Υγείας και Πρόνοιας "Κίνητρα για την αντιμετώπιση του δημογραφικού προβλήματος της χώρας".
Περαιώθηκε η συζήτηση στο κεφάλαιο Α' και στην ενότητα των άρθρων από 1 έως και 9 και τίθενται τα άρθρα προς ψήφιση ένα προς ένα.
Ερωτάται το Τμήμα: Γίνεται δεκτό το άρθρο 1, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 2, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 4, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 5, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5, έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 6, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 7, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 9, όπως τροποποιήθηκε από τον κύριο Υπουργό.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Εισερχόμεθα στη συζήτηση του κεφαλαίου Β', το οποίο περιλαμβάνει το άρθρο 10.
Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Τα έχω πει, δεν έχω να προσθέσω τίποτα άλλο. Μίλησα για όλα τα άρθρα και δεν έχω καμία άλλη παρατήρηση.
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε πολύ.
Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Καμία παρατήρηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν έχω να προσθέσω τίποτα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ούτε λοιπόν και ο κύριος Υπουργός έχει να προσθέσει κάτι.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Εγώ τα είπα, κύριε Πρόεδρε, δεν έχω τίποτα να προσθέσω. Για τους λόγους που επικαλέστηκε η εισηγήτριά μας και γι' αυτά που είπα εγώ, δεν θα το ψηφίσουμε.
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για το άρθρο 19 είχαμε θέσει έναν προβληματισμό στην επιτροπή για τις μεταβατικές διατάξεις, για την εφαρμογή, δηλαδή, του νόμου αυτού που ψηφίζουμε σήμερα, μέχρι να συσταθούν τα αρμόδια όργανα από τα υπάρχοντα μέχρι σήμερα υποθηκοφυλακεία κλπ. Επειδή θα υπάρξει μια σύγχυση και ενδεχομένως να καταστρατηγηθούν κάποιες διατάξεις, είχαμε εκφράσει τον προβληματισμό μας, μήπως θα πρέπει η εφαρμογή του νομοσχεδίου αυτού να αρχίσει, εφόσον δημιουργηθούν και οριστικοποιηθούν τα όργανα, τα οποία θα το εφαρμόσουν.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Ακριβάκη. 
ΑΛΕΞΑΝΔΡΟΣ ΑΚΡΙΒΑΚΗΣ: Επί τη ευκαιρία της παρατήρησης που έγινε για το άρθρο 19, θα ήθελα να πω ότι ίσως πρέπει ο κύριος Υπουργός να δει το γεγονός ότι είναι αρμόδια τα υποθηκοφυλακεία της έδρας των πρωτοδικείων. Δηλαδή, παραδείγματος χάρη στην Αθήνα που μπορεί να έχει τριάντα υποθηκοφυλακεία υπάρχει ένα πρωτοδικείο, το πρωτοδικείο της έδρας, άρα το Υποθηκοφυλακείο Αθηνών μόνο. Στον Πειραιά το ίδιο, όπου και εκεί θα υπάρχουν πολλά υποθηκοφυλακεία, όπως και σε κάθε άλλο νομό.
Μήπως θα έπρεπε ο κύριος Υπουργός να δει -είτε σήμερα είτε να πάρει κάποια εξουσιοδότηση- αν μπορεί να καταστήσει αρμόδια και όλα τα άλλα υποθηκοφυλακεία ή μερίδα των υπολοίπων υποθηκοφυλακείων ανάλογα με την κίνηση που θα παρουσιαστεί. Διότι φοβούμαι ότι μπορεί να υπάρξει κάποια συσσώρευση σ' ένα υποθηκοφυλακείο και να μην υπάρχει δυνατότητα εξυπηρέτησης των συναλλασσομένων. Γι' αυτό θα έπρεπε ίσως να υπάρχει κάποια πρόβλεψη στο άρθρο 19 και για τα υπόλοιπα υποθηκοφυλακεία. Τουλάχιστον οπωσδήποτε, κατά την άποψή μου, για τα υποθηκοφυλακεία των τριών μεγάλων πόλεων: Αθηνών, Πειραιώς, Θεσσαλονίκης, όπου πιστεύω ότι θα υπάρξει μεγάλη κίνηση στο θέμα αυτό της δημοσιότητας των συμβάσεων ενεχύρου.
ΠΡΟΕΔΡΕΥΩΝ (Κωνσταντίνος Βρεττός): 'Οταν φθάσουμε εκεί, μπορεί ο κύριος Υπουργός να έχει κάποια απάντηση. Ακόμα είμαστε στο κεφάλαιο Β'. Αυτό είναι στο κεφάλαιο Ε'.
ΑΛΕΞΑΝΔΡΟΣ ΑΚΡΙΒΑΚΗΣ: Δεν υπάρχει άλλη παρατήρηση.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί του κεφαλαίου Β'.
Ερωτάται το Τμήμα: Γίνεται δεκτό το άρθρο 10; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 10 έγινε δεκτό κατά πλειοψηφία.
Εισερχόμαστε στη συζήτηση του κεφαλαίου Γ'. 'Αρθρα 11 έως και 15.
Ο κ. Ακριβάκης έχει καμία παρατήρηση; 
ΑΛΕΞΑΝΔΡΟΣ ΑΚΡΙΒΑΚΗΣ: 'Οχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ανδρεουλάκος έχει το λόγο. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Στο άρθρο 13, παράγραφος 4, ο εκδοχέας αποδίδει το υπόλοιπο μετά την εξόφληση της ασφαλιζόμενης απαίτησης στον εκχωρητή. Μήπως πρέπει να προσθέσουμε "ή στον ενεχυραστή";
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Για την ενεχύραση, δεν υπάρχει ανάγκη να το αποδώσουμε αυτό, γιατί παραπέμπουμε στις διατάξεις του Αστικού Κώδικα όπου προβλέπεται αυτό, στα άρθρα 1237 επόμενα, ενώ για την εκχώρηση δεν προβλέπεται κάτι τέτοιο, γι'αυτό πρέπει να το πούμε, ειδικά για την εκχώρηση ότι το υπόλοιπο ο εκδοχέας να το δώσει στον εκχωρητή.
ΠΡΟΕΔΡΕΥΩΝ (Κωνσταντίνος Βρεττός): Καλύφθηκε ο κ. Ανδρεουλάκος από την παρατήρηση του κυρίου Υπουργού.
Κηρύσσεται περαιωμένη η συζήτηση επί του κεφαλαίου Γ'.
Ερωτάται το Τμήμα: Γίνεται δεκτό το άρθρο 11; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 12; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 13; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 14; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 15; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό κατά πλειοψηφία.
Εισερχόμαστε στη συζήτηση του κεφαλαίου Δ'. 'Αρθρα 16, 17 και 18.
Ο κ. Ακριβάκης έχει καμία παρατήρηση; 
ΑΛΕΞΑΝΔΡΟΣ ΑΚΡΙΒΑΚΗΣ:'Οχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ανδρεουλάκος έχει το λόγο. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν έχω καμία παρατήρηση, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν έχω, κύριε Πρόεδρε, καμία παρατήρηση.
ΠΡΟΕΔΡΕΥΩΝ (Κωνσταντίνος Βρεττός): Συνεπώς κηρύσσεται περαιωμένη η συζήτηση επί του κεφαλαίου Δ'.
Ερωτάται το Τμήμα: Γίνεται δεκτό το άρθρο 16; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 17; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 18; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό κατά πλειοψηφία.
Εισερχόμαστε στη συζήτηση του κεφαλαίου Ε' και λοιπές διατάξεις. Στο άρθρο 19 ο κ. Ακριβάκης έχει κάνει κάποια παρατήρηση. Μήπως θέλετε να συμπληρώσετε κάτι; 
ΑΛΕΞΑΝΔΡΟΣ ΑΚΡΙΒΑΚΗΣ: 'Οχι, κύριε Πρόεδρε, τα είπα προηγουμένως. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Ανδρεουλάκος έχει το λόγο. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν έχω καμία παρατήρηση, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα απαντήσω στην παρατήρηση του κ. Ακριβάκη, αλλά και στις επισημάνσεις του κ. Ανδρεουλάκου.
Το ξανασκέφτομαι κατά πόσον είναι η καλύτερη λύση να αναθέσουμε μόνο στα υποθηκοφυλακεία της έδρας των πρωτοδικείων αυτήν την εργασία. Γιατί είπαμε μόνο τα υποθηκοφυλακεία της έδρας των Πρωτοδικείων θα ήταν αρμόδια και όχι και άλλα υποθηκοφυλακεία που μπορεί να υπάρξουν στον ίδιο νομό. Παράδειγμα, είπατε στην Αθήνα είναι ένα το πρωτοδικείο, αλλά δεν θυμάμαι τον αριθμό των υποθηκοφυλακείων, είναι πολλά τα υποθηκοφυλακεία. Οι λόγοι ήταν λόγοι απλότητας, διευκόλυνσης του δανειστή, αν θέλετε, όλα στο ένα υποθηκοφυλακείο, το κεντρικό, ακόμη και λόγοι διευκόλυνσης της πρώτης εφαρμογής, η οποία θα απαιτούσε μια ενημέρωση ή αν θέλετε, και εκπαίδευση των υποθηκοφυλάκων.
'Αλλο το να μάθουν την εργασία αυτή οι υποθηκοφύλακες των κεντρικών υποθηκοφυλακείων της έδρας και άλλο όλοι και στους μικρότερους τόπους. Αυτή ήταν η σκέψη. Θα δεχόμουν όμως να τροποποιηθεί αυτή η διάταξη και να είναι όλα τα υποθηκοφυλακεία της χώρας το ίδιο αρμόδια και όχι μόνο τα υποθηκοφυλακεία της έδρας του πρωτοδικείου και για λόγους ίσης μεταχείρισης έναντι όλων των υποθηκοφυλάκων και της κατοικίας και τα φυσικά πρόσωπα ή της έδρας για τα νομικά πρόσωπα. Και το βάρος της εκπαίδευσης όλων των υποθηκοφυλάκων της νέας εργασίας μπορεί να το αναλάβει το Υπουργείο Δικαιοσύνης. 'Ετσι και αλλιώς έχουμε το εξάμηνο που μπορεί να γίνει και ένας χρόνος της μεταβατικής περιόδου, όταν θα αρχίσει να εφαρμόζεται ο νόμος και σ' αυτό το διάστημα θα πρέπει να γίνει η σχετική ενημέρωση του νομικού κόσμου και των υποθηκοφυλάκων.
ΠΡΟΕΔΡΕΥΩΝ (Κωνσταντίνος Βρεττός): Μήπως θα μπορούσατε να διατυπώσετε τη φράση; ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Να απαλειφθούν στο δεύτερο εδάφιο της πρώτης παραγράφου του άρθρου 19 οι τέσσερις τελευταίες λέξεις. Δηλαδή το εδάφιο αυτό θα διατυπωθεί ως εξής: "'Εως την ίδρυσή τους η δημοσίευση σύμφωνα με το άρθρο 3 γίνεται στα υποθηκοφυλακεία ή κτηματολογικά γραφεία". 'Οχι δηλαδή της έδρας των πρωτοδικείων, αλλά σε όλα τα υφιστάμενα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Στα πρωτοδικεία της οικείας έδρας του ενεχυραστή.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Αν συμφωνείτε, εγώ δέχομαι την πρόταση, να είναι όλα τα υποθηκοφυλακεία αρμόδια, της κατοικίας ή έδρας του ενεχυραστή.
ΠΡΟΕΔΡΕΥΩΝ (Κωνσταντίνος Βρεττός): Το συμπληρώνετε αυτό; 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δηλαδή δεν είναι και νομικό θέμα είναι και πολιτικό. Εσείς θα αποφασίσετε, αν θέλετε, όλα τα υποθηκοφυλακεία της χώρας να είναι εξίσου αρμόδια γι'αυτήν την εργασία και όχι μόνο τα μεγάλα υποθηκοφυλακεία. 'Ισως είναι καλύτερο. Από τη συζήτηση έχω πειστεί και εγώ, κύριε Πρόεδρε, να είναι όλα τα υποθηκοφυλακεία αρμόδια. Και θα μάθει έτσι και ο τελευταίος υποθηκοφύλακας και στην τελευταία γωνιά της χώρας μας τη νέα αυτή εργασία.
ΠΡΟΕΔΡΕΥΩΝ (Κωνσταντίνος Βρεττός): Θα ήθελα όμως να τη διατυπώσετε, κύριε Υπουργέ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Στο άρθρο 3 παράγραφος 1 εδάφιο 3 ορίζεται "Η κατάθεση γίνεται στο ενεχυροφυλακείο του τόπου της κατοικίας ή της έδρας του ενεχυραστή ή αν ο ενεχυραστής δεν έχει κατοικία ή έδρα στην επικράτεια, στο Ενεχυροφυλακείο Αθηνών". Αυτή είναι η πάγια ρύθμιση. Στο 19 η μεταβατική διάταξη προβλέπει τι θα γίνει έως ότου ιδρυθούν τα ενεχυροφυλακεία. Στη θέση των ενεχυροφυλακείων είναι τα υποθηκοφυλακεία, αυτά που προβλέπονται στο άρθρο 3.
AΠΟΣΤΟΛΟΣ ΑΝΔΡΕΟΥΛΑΚΟΣ: Αν απαλειφθούν οι τέσσερις λέξεις είμαστε εντάξει.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Αν απαλειφθούν τέσσερις λέξεις ερμηνευτικά νομίζω ότι δεν υπάρχει κανένα πρόβλημα.
ΠΡΟΕΔΡΕΥΩΝ (Κωνσταντίνος Βρεττός): Νομίζω ότι υπάρχει ένα τυπικό πρόβλημα και, αν συμφωνεί το Τμήμα, μπορούμε να το παρακάμψουμε. Δηλαδή αναφερόμαστε σε άρθρο το οποίο ήδη έχουμε ψηφίσει.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): 'Οχι, το άρθρο 3 μένει ως έχει. Αναφέρθηκα στο άρθρο αυτό επειδή αυτό ερμηνευτικά συμπληρώνει το νόημα του άρθρου 19.
ΠΡΟΕΔΡΕΥΩΝ (Κωνταντίνος Βρεττός): Τότε είμαστε εντάξει.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Και μια ακόμη παρατήρηση. Στο άρθρο 19 παράγραφος 1 εδάφιο 2 λέει "σύμφωνα με το άρθρο 3". 'Αρα γίνεται και εκεί η παραπομπή στον τόπο και στην κατοικία. 
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, αυτό το μεταβατικό στάδιο, σύμφωνα και με την τροποποίηση που έγινε τώρα για πρακτικούς λόγους βέβαια, θα υπάρξει πολύ μεγάλη σύγχυση σ' αυτό το ενδιάμεσο στάδιο. Δηλαδή εγώ θα έβλεπα ότι με μια μικρή παράταση του εξαμήνου θα μπορούσατε να οργανώσετε τα ενεχυροδανειστήρια προκειμένου να παίξουν αυτά το ρόλο μια και καλή, έτσι ώστε να γίνει σωστή όλη αυτή η διαχείριση. Βλέπω ότι τώρα περιπλέκεται πολύ περισσότερο το θέμα. Λύνει πρακτικά προβλήματα, αλλά δεν διαφυλάσσετε η όλη διαδικασία. Δεν είναι δυνατόν όλοι οι υπάλληλοι των υποθηκοφυλακίων να ενημερωθούν για μια υπόθεση την οποία θα διεκπεραιώσουν σ' ένα σύντομο χρονικό διάστημα. Αυτές είναι οι δικές μου αντιρρήσεις.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός της Δικαιοσύνης έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κυρία Ξηροτύρη, έτσι και αλλιώς έχουμε την ευχέρεια να παρατείνουμε αυτήν τη μεταβατική περίοδο του ενός εξαμήνου σ' ένα έτος. Αυτό θα το δούμε στην πορεία. Αν το εξάμηνο το οποίο θα ακολουθήσει από τη δημοσίευση του νομοσχεδίου στην Εφημερίδα της Κυβερνήσεως δεν επαρκέσει για να είμαστε έτοιμοι, βεβαίως θα γίνει αυτό. 'Ομως δεν είναι τόσο δύσκολο. Σας είπα ότι ήδη έρχονται πολλοί υποθηκοφύλακες στο γραφείο μου και μάλιστα άμισθοι, όπου με χαρά δηλώνουν ότι θέλουν να αναλάβουν τα νέα καθήκοντα. 'Οπως καταλαβαίνετε τα νέα καθήκοντα θα έχουν και νέα δικαιώματα των υποθηκοφυλάκων. Δηλώνουν έτοιμοι να εφαρμόσουν το νόμο.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
Δεν στηρίζομαι βέβαια μόνο σ' αυτό. Θα το δούμε στην πράξη.
Γι' αυτό νομίζω ότι προβλέψαμε, αν δεν κάνω λάθος και με δική σας παρατήρηση στην κοινοβουλευτική επιτροπή, αντί για τρίμηνο εξάμηνο. Η αρχική διατύπωση προέβλεπε τρίμηνο μετά τη δημοσίευση του νόμου και εμείς είπαμε για ένα ακόμη τρίμηνο. 'Ετσι τα δυο τρίμηνα τα κάναμε εξάμηνο για να έχουν όλη την ευχέρεια προετοιμασίας.
Το μόνο που απομένει, αλλά αυτό είναι οικονομικό θέμα, είναι να προβλεφθεί και το ύψος των τελών, των δικαιωμάτων δηλαδή των υποθηκοφυλάκων για κάθε εγγραφή, κατά τη δημοσίευση. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος εκ των συναδέλφων που θέλει να ομιλήσει επί της ενότητας αυτής; Δεν υπάρχει κανείς.
Κηρύσσεται περαιωμένη η συζήτηση επί του κεφαλαίου Ε' που περιλαμβάνει τα άρθρα 19 και 20, τα οποία και τίθενται σε ψηφοφορία. Ερωτάται το Τμήμα: Γίνεται δεκτό το άρθρο 19, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 20, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το άρθρο 20 έγινε δεκτό κατά πλειοψηφία, ως έχει.
Απομένει το ακροτελεύτιο άρθρο 21.
Ερωτάται το Τμήμα: Γίνεται δεκτό και το ακροτελεύτιο άρθρο 21; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς έγινε δεκτό και το ακροτελεύτιο άρθρο 21 κατά πλειοψηφία.
Επομένως το νομοσχέδιο του Υπουργείου Δικαιοσύνης: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας" έγινε δεκτό επί της αρχής και επί των άρθρων.
Κύριοι συνάδελφοι, δέχεστε να ψηφιστεί το νομοσχέδιο και στο σύνολο; 
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, υπάρχουν πολλές μεταβολές και καλό θα ήτο να έχουμε ολοκληρωμένο το νομοσχέδιο μπροστά μας, με όλες τις διορθώσεις.
ΠΡΟΕΔΡΕΥΩΝ (Κωνσταντίνος Γείτονας): Αυτό το διαδικαστικό μέρος θα το αντιμετωπίσουν οι υπηρεσίες της Βουλής. Αν, λοιπόν, δεν έχετε άλλη αντίρρηση επί της ουσίας να το ψηφίσουμε και στο σύνολο.
Ο κύριος Υπουργός Δικαιοσύνης έχει να κάνει κάποια διευκρίνιση.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): 'Ηδη έδωσα στις υπηρεσίες εδώ τις νέες διατυπώσεις, οι οποίες, αν αφαιρέσουμε το άρθρο 9 είναι προσθήκες δύο άρθρων του εμπορικού νόμου 537 και 539 και αλλαγή μιας λέξης, που έγινε αυτοτελώς και μόνο το άρθρο 9 έχει μία μεγαλύτερη τροποποίηση. Το δε άρθρο 19 παράγραφος 1 υφίσταται τη διαγραφή τεσσάρων λέξεων. Είναι πολύ λίγες και ανεπαίστητες σχεδόν οι τροποποιήσεις. 
ΠΡΟΕΔΡΕΥΩΝ (Κωνσταντίνος Γείτονας): Επομένως δεν βλέπω ότι υπάρχει αντίρρηση.
Ερωτάται το Τμήμα: Γίνεται δεκτό το νομοσχέδιο στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Το σχέδιο νόμου γίνεται δεκτό στο σύνολο κατά πλειοψηφία.
Συνεπώς το σχέδιο νόμου του Υπουργείου Δικαιοσύνης: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας" έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Κύριοι συνάδελφοι, έχουν διανεμηθεί τα Πρακτικά των συνεδριάσεων Τρίτης 12 Σεπτεμβρίου 2000 και Τετάρτης 13 Σεπτεμβρίου 2000 και ερωτάται το Τμήμα: Επικυρούνται; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, τα Πρακτικά της Τρίτης 12 Σεπτεμβρίου 2000 και Τετάρτης 13 Σεπτεμβρίου 2000 επικυρώθηκαν.
Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 19.50' λύεται η συνεδρίαση για αύριο Τετάρτη 27 Σεπτεμβρίου 2000 και ώρα 10.00' με αντικείμενο εργασιών του Τμήματος: νομοθετική εργασία, σύμφωνα την ημερήσια διάταξη.
O ΠΡΟΕΔΡΟΣ ΟΙ ΓΡΑΜΜΑΤΕΙΣ 

