ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΜΒ΄

Τρίτη 12 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή  Γ. Αρσένη, σελ.
3. Επί του Κανονισμού, σελ.
4. Ανακοινώνεται ότι πενήντα τρεις Βουλευτές του ΠΑ.ΣΟ.Κ. υπέβαλαν συμπληρωματική πρόταση αναθεώρησης του άρθρου 24 του Συντάγματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Οικονομίας και Οικονομικών:
i. σχετικά με τη λήψη μέτρων αποτροπής του υπερδανεισμού των ασθενέστερων οικονομικά τάξεων, σελ.
ii. σχετικά με τη δημοσιοποίηση των φορέων υπέρ τρίτων και την προσαρμογή της ελληνικής νομοθεσίας στην Ευρωπαϊκή Οδηγία 69/335, σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τη συντήρηση του τμήματος Γούβες-Χερσόνησος της παλιάς Εθνικής Οδού Ηρκαλείου-Σητείας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών:
«Κύρωση του Πρωτοκόλλου για τα προνόμια και τις ασυλίες του Ευρωπαϊκού Οργανισμού Πυρηνικών Ερευνών», σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Διεθνούς Σύμβασης κατά της φαρμοκοδιέγερσης (ντόπινγ)στον αθλητισμό (Παρίσι 19-10-2005», σελ.
3. Ψηήφιση επί του συνόλου του σχεδίου νόμου του Υπουργείου Απασχόλησης και Κοινωνικής Πρόστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων ‘Εργων (ΤΣΜΕΔΕ) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σελ.
4. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις», σελ.
5. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», σελ.
6. Αίτηση αμφισβήτησης τριάντα εννέα (39) Βουλευτών του ΠΑ.ΣΟ.Κ. και συζήτηση επί της τροπολογίας 885 και ειδικό 193 του σχεδίου νόμου του Υπουργείου Οικονομίας και Οικονομικών, σελ.
7. Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει τη ‘Εκθεσή της στο σχέδιο νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σελ.
β) Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: «Εναρμόνιση της ελληνικής νομοθεσίας προς τις Οδηγίες2001/84/ΕΚ και 220/48/ΕΚ του Ευρωπαϊκού Κοινοβουλίου και του Συμβουλίου της 27ης Σεπτεμβρίου 2001 και της 29ης Απριλίου 2004 σχετικά με το δικαίωμα παρακολούθησης υπέρ του δημιουργού ενός προτύπου έργου τέχνης και την επιβολή των δικαιωμάτων της διανοητικής ιδιοκτησίας αντίστοιχα και άλλες διατάξεις», σελ.
8. Κατάθεση Σχεδίου Νόμου:
Οι Υπουργοί Οικονομίας και Οικονομικών, Εξωτερικών, Δικαιοσύνης και Ανάπτυξης κατέθεσαν σχέδιο νόμου: «Κύρωση της Συμφωνίας για την Καταπολέμηση του Λαθρεμπορίου και των Παραποιημένων Προϊόντων και Γενική Απαλλαγή και των Προσαρτημάτων, των Συνημμένων Εγγράφων και Πινάκων αυτής», σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.

Β. Επί των αναφορών και ερωτήσεων:
ΔΟΥΚΑΣ Π., σελ.
ΚΕΓΚΕΡΟΓΛΟΥ Β., σελ.
ΜΑΝΟΣ Σ., σελ.
ΜΠΕΖΑΣ Α., σελ.
ΞΑΝΘΟΠΟΥΛΟΣ Θ., σελ.

Γ. Επί του σχεδίου νόμου του Υπουργείου Πολιτισμού:
ΣΚΥΛΛΑΚΟΣ Α., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΛΙΒΙΖΑΤΟΣ Π., σελ.
ΑΛΟΓΟΣΚΟΥΦΗΣ Γ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΚΕΓΚΕΡΟΓΛΟΥ Β. σελ.
ΚΟΥΣΕΛΑΣ Δ., σελ.
ΚΩΣΤΟΠΟΥΛΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΚΡΥΠΙΔΗΣ Α., σελ.
ΜΑΝΟΣ Σ., σελ.
ΜΠΕΚΙΡΗΣ Μ., σελ.
ΠΑΝΤΕΛΑΚΗ Ε., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΦΛΩΡΙΔΗΣ Γ., σελ.
ΧΡΙΣΤΟΔΟΥΛΑΚΗΣ Ν., σελ.
Ε. Επί της αίτησης αμφισβήτησης:
ΤΑΣΟΥΛΑΣ Κ., σελ.
ΦΛΩΡΙΔΗΣ Ι., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΜΒ΄
      Τρίτη 12 Δεκεμβρίου 2006
      Αθήνα, σήμερα στις 12 Δεκεμβρίου 2006, ημέρα Τρίτη και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το Τ.Ε.Ι. Καλαμάτας Μεσσηνίας ζητεί να μην καταργηθεί η ποσόστωση 10%  που ίσχυε για τους αποφοίτους του τμήματος Τοπικής Αυτοδιοίκησης, για την εισαγωγή τους στην Εθνική Σχολή Τοπικής Αυτοδιοίκησης.
2) Οι Βουλευτές Α΄ και Β΄ Θεσσαλονίκης κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ, ΑΓΓΕΛΟΣ ΤΖΕΚΗΣ και ΑΚΗΣ ΤΣΟΧΑΤΖΟΠΟΥΛΟΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων Μουσικού Σχολείου Σιάτιστας Κοζάνης ζητεί την άμεση κάλυψη των κενών διδακτικών θέσεων του σχολείου.
3) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία κάτοικοι Διστόμου Βοιωτίας ζητούν την επανεξέταση της χάραξης του αγωγού φυσικού αερίου που θα δώσει ενέργεια στο εργοστάσιο «Αλουμίνιον της Ελλάδος».
4) Οι Βουλευτές Σερρών και Α΄ Θεσσαλονίκης κύριοι ΑΡΙΣΤΕΙΔΗΣ ΜΟΥΣΙΩΝΗΣ, ΙΩΑΝΝΗΣ ΙΩΑΝΝΙΔΗΣ και ΑΚΗΣ ΤΣΟΧΑΤΖΟΠΟΥΛΟΣ  αντίστοιχα, κατέθεσαν αναφορά με την οποία η Ένωση Προσωπικού Υπηρεσιών Κεντρικής Μακεδονίας «Βοήθεια στο Σπίτι» ζητεί την ένταξη των δομών «Βοήθεια στο Σπίτι» στον προϋπολογισμό του κράτους για να εξασφαλιστεί η συνέχιση της λειτουργίας των υπηρεσιών του και μετά τη λήξη της χρηματοδότησης.
5) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ με αναφορά του ζητεί τη λήψη μέτρων για τη βελτίωση των συγκοινωνιών της περιφέρειας.
6) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η κ. Μαρία Βαγκιάνη, ιδιοκτήτρια και εκδότρια εφημερίδας, ζητεί να συμπεριληφθούν και οι μικρές εφημερίδες στο μέτρο για τις καταχωρήσεις των δημοσιευμάτων των φορέων του δημοσίου.
7) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κ ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την υποχρεωτική ναυτολόγηση γιατρών στα επιβατικά πλοία.
8) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία το Λιμενικό Ταμείο Καρύστου ζητεί οικονομική ενίσχυση.
9) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Πρόεδρος του Εκκλησιαστικού Συμβουλίου του Ιερού Ναού Μεταμορφώσεως του Σωτήρος Ψαχνών Εύβοιας ζητεί οικονομική ενίσχυση για την επισκευή του ναού.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 751/1-11-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 125/27-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Χ. Βερελής, σας πληροφορούμε τα εξής:
     Το Υπουργείο Αγροτικής Ανάπτυξης και Τροφίμων λαμβάνοντας υπόψη την απόφαση του Ευρωπαϊκού Δικαστηρίου για την προσφυγή της Ισπανίας, τη γενικότερη εκφρασμένη επιθυμία των παραγωγών για αποδεσμευμένη ενίσχυση και το καθορισμένο επίπεδο του 35% για τη συνδεδεμένη ενίσχυση του βαμβακιού προβληματίζεται για όλες τις παραμέτρους του προβλήματος και όταν απαιτηθεί. θα πραγματοποιήσει άμεσες επαφές με τους εκπροσώπους των εμπλεκομένων παραγωγικών φορέων.
     Για την καλλιεργητική περίοδο 2006 δεν παρατηρήθηκε μείωση των καλλιεργούμενων εκτάσεων στο βαμβάκι, τα ποσοστά της συνδεδεμένης ενίσχυσης δεν φαίνεται να έχουν δημιουργήσει πρόβλημα στους Έλληνες βαμβακοπαραγωγούς, ενώ το Υπουργείο Αγροτικής Ανάπτυξης και Τροφίμων δεν έχει γίνει αποδέκτης συγκεκριμένων αιτημάτων για αλλαγή του ποσοστού αυτού.
     Η Ευρωπαϊκή Επιτροπή, μετά την πρόσφατη απόφαση του Ευρωπαϊκού Δικαστηρίου με την οποία ακυρώνεται το σύστημα χορήγησης ενισχύσεων του βαμβακιού, θα υποβάλλει νέα πρόταση η οποία θα λαμβάνει υπόψη το σκεπτικό του Δικαστηρίου ως προς τα ποσοστά δεσμευμένης/αποδεσμευμένης ενίσχυσης (35-65).
     Οι θέσεις της χώρας μας διαμορφώνονται μετά από διαβουλεύσεις και συνεργασία με τους εκπροσώπους των παραγωγών, οι οποίοι σαν γενική θέση, έχουν εκφράσει την επιθυμία για πλήρη αποδέσμευση σε όλα τα προϊόντα.
     Στόχος του Υπουργείου Αγροτικής Ανάπτυξης και Τροφίμων είναι να διατυπώσει προς την Επιτροπή, τη στιγμή που θα χρειαστεί, τεκμηριωμένες θέσεις που θα εκφράζουν το συμφέρον των βαμβακοπαραγωγών της χώρας μας και των υπόλοιπων ενδιαφερομένων όπως οι εκκοκκιστικές επιχειρήσεις καθώς και του τομέα του βαμβακιού γενικότερα.
     Ο Υφυπουργός
     Α. ΚΟΝΤΟΣ»
    2. Στην με αριθμό 999/8-11-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 179/27-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Ρ. Ζήση, για τα θέματα της αρμοδιότητάς μας, σας πληροφορούμε τα εξής:
     Το ελαιόλαδο και οι επιτραπέζιες ελιές υπάγονται σε καθεστώς Κοινής Οργάνωσης Αγοράς και όλα τα μέτρα για τη στήριξή τους αποφασίζονται στα κοινοτικά όργανα (Συμβούλια Υπουργών, Διαχειριστικές Επιτροπές, κλπ).
     Συνεπώς δεν επιτρέπεται η λήψη εθνικών παρεμβατικών μέτρων.
     Για τα διακινούμενα προϊόντα (ελιές) στον Κοινοτικό Χώρο και όσον αφορά την επισήμανση ισχύουν τα αναφερόμενα στην Οδηγία 2000/13/ΕΚ «για προσέγγιση των νομοθεσιών των κρατών-μελών σχετικά με την επισήμανση, την παρουσίαση και διαφήμιση των τροφίμων» .
     Όλα τα φορτία ελιών που εισάγονται από Τρίτες Χώρες, εξάγονται σε Τρίτες Χώρες ή διακινούνται από και προς άλλα κράτη-μέλη, υπόκεινται στους απαραίτητους ελέγχους που προβλέπονται από την ισχύουσα νομοθεσία, από τις αρμόδιες υπηρεσίες του Υπουργείου Αγροτικής Ανάπτυξης και Τροφίμων και των ΝομαρχιακώνΑυτοδιοικήσεων και εφαρμόζονται οι ποιοτικές και εμπορικές προδιαγραφές που αναφέρονται στα π.δ. 221/79 και 28/89 «Περί τυποποιήσεως, συσκευασίας και ποιοτικού ελέγχου των προς εξαγωγή προοριζομένων επιτραπέζιων ελαιών».
     Στις περιπτώσεις που διαπιστώνονται παραβάσεις ή δεν επιτρέπεται η εισαγωγή-εξαγωγή ή καταστρέφονται (π.χ. θέματα ασφαλείας τροφίμων) ή γίνονται διορθωτικές ενέργειες (π.χ. διόρθωση σήμανσης) ή παραπέμπονται στην Επιτροπή Επιβολής Κυρώσεων σύμφωνα με την υπ' αριθμ. 381185/94 Απόφαση του Υπουργού Γεωργίας «Κυρώσεις και διαδικασία επιβολής τους στο πλαίσιο άσκησης ποιοτικού ελέγχου επί των επεξεργασμένων μεταποιημένων οπωρ/κών».
     Σύμφωνα με τα στοιχεία των Π.Κ.Π.Φ. & Π.Ε. και των Δ/νσεων Αγροτικής Ανάπτυξης των Ν/Α, από 1-1-2006 μέχρι 10-11-2006 εισήχθησαν από Τρίτες χώρες περίπου 550 τόνοι ελιών.
     Οι τιμές του ελαιολάδου και των επιτραπέζιων ελιών διαμορφώνονται ελεύθερα στην αγορά, ανάλογα με την προσφορά και τη ζήτηση, την ποιοτική τους κατηγορία, ειδικότερα δε για τις επιτραπέζιες ελιές και το μέγεθός τους.
     Πέραν των παραπάνω ελέγχων έχουν δοθεί οδηγίες προς όλους τους ελεγκτές να τηρούν αυστηρώς τις ισχύουσες διατάξεις που αφορούν την ορθή σήμανση των εισαγόμενων προϊόντων για να μην ανταγωνίζονται αθέμιτα την εγχώρια παραγωγή.
     Ο έλεγχος των ελιών στα καταστήματα λιανικής πώλησης είναι αρμοδιότητα του ΕΦΕΤ.
     Ο Υφυπουργός
     Α. ΚΟΝΤΟΣ»
      3. Στην με αριθμό 1046/9-11-06 ερώτηση του Βουλευτή  κ. Γεωργίου Ανωμερίτη δόθηκε με το υπ’ αριθμ. 661/30-11-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1046/09-11-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ανωμερίτη που κατατέθηκε στη Βουλή των Ελλήνων, σας γνωρίζουμε τα ακόλουθα: 
      1. Από τις διατάξεις του άρθρου 16 ν.1558/1985 (Α΄ 137) «Κυβέρνηση και Κυβερνητικά Όργανα» προβλέπεται ότι οι Υπουργοί έχουν την ανώτατη διεύθυνση των Υπηρεσιών που υπάγονται στο Υπουργείο του οποίου προΐστανται, κατευθύνοντας, συντονίζοντας και εποπτεύοντας τη δράση τους, καθώς και των υπαγόμενων σε αυτούς υπαλλήλων και δημοσίων λειτουργών. Σύμφωνα με τις διατάξεις αυτές, εκδόθηκε υπουργική απόφαση με την οποία ανατέθηκαν καθήκοντα Επόπτη - Συντονιστή του έργου όλων των επιτροπών (διενέργειας διαγωνισμών, εμπειρογνωμόνων, κατάρτισης τεχνικών προδιαγραφών και παραλαβών) στον Γενικό Επιθεωρητή του Λιμενικού Σώματος (Λ.Σ.), προκειμένου να επιτευχθεί η κατά το δυνατόν συντομότερη και αποτελεσματικότερη διενέργεια των προμηθειών του ΥΕΝ.
      Οι αρμοδιότητες κάθε Υπηρεσίας όπως έχουν καθορισθεί από τις διατάξεις του π.δ. 242/1999 (Α΄ 201) όπως τροποποιήθηκε και ισχύει, δεν θίγονται σε καμία περίπτωση από την έκδοση της αναφερόμενης απόφασης.
      2. Το έργο του ανωτέρω Αξιωματικού θα επιτελείται σε άμεση συνεργασία με την Γενική Διευθύντρια Διοικητικής Υποστήριξης του ΥΕΝ, η οποία είναι και η άμεσα διοικητική προϊσταμένη της Διεύθυνσης Προμηθειών και Κτηριακών Εγκαταστάσεων.
      Άλλωστε, όπως είναι γνωστό, σύμφωνα με τις διατάξεις του άρθρου 6 του π.δ. 242/1999 για τον Οργανισμό του ΥΕΝ, τόσο η Διεύθυνση Οικονομικών Υπηρεσιών της οποίας προΐσταται Αξιωματικός του Λ.Σ. όσο και η Διεύθυνση Προμηθειών και Κτιριακών Εγκαταστάσεων, υπάγονται στον Α΄ Υπαρχηγό και μέσω αυτού στον Αρχηγό του ΛΣ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      4. Στην με αριθμό 1047/9-11-06 ερώτηση του Βουλευτή  κ. Γεωργίου Ανωμερίτη δόθηκε με το υπ’ αριθμ. 662/30-11-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1047/09-11-2006 εγγράφου σας, με το οποίο μας διαβιβάσθηκε ερώτηση του Βουλευτή κ. .Γ. Ανωμερίτη που κατατέθηκε στη Βουλή των Ελλήνων, σας γνωρίζουμε τα ακόλουθα:
      Το ΥΕΝ σεβόμενο την ναυτική παράδοση και επιδιώκοντας την προάσπιση της πολιτιστικής μας κληρονομιάς, αναλαμβάνει τις απαραίτητες πρωτοβουλίες και δράσεις, στο πλαίσιο των αρμοδιοτήτων του.
      Όσον αφορά στο πλοίο «ΕΥΓΕΝΙΟΣ ΕΥΓΕΝΙΔΗΣ», αυτό παραχωρήθηκε το έτος 1995 από το Υπουργείο Εμπορικής Ναυτιλίας στο Υπουργείο Πολιτισμού.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      5. Στην με αριθμό 886/6-11-06 ερώτηση του Βουλευτή  κ. Ιωάννη Δραγασάκη δόθηκε με το υπ’ αριθμ. 647/30-11-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 886/06-11-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Ι Δραγασάκη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στο πλαίσιο της αναβάθμισης των παρεχόμενων από τα ακτοπλοϊκά πλοία υπηρεσιών, προωθήθηκε και ψηφίστηκε διάταξη νόμου για την διάθεση ιατρών σε πλοία της ακτοπλοΐας.
      2. Στις σχετικές διατάξεις της παραγράφου 1 του άρθρου 22 του ν.3409/2005, ορίζεται ρητά ότι διατίθενται σε πλοία ιατροί που διορίζονται σε θέσεις ιατρών υπηρεσίας υπαίθρου (αγροτικών), οι οποίες συνιστώνται σε Κέντρα Υγείας και Περιφερειακά Ιατρεία νησιωτικών και παράκτιων περιοχών.
      Οι διατιθέμενοι ιατροί δεν συμβάλλονται εργασιακά με τον πλοιοκτήτη του πλοίου και σύμφωνα με την παράγραφο 4 του ανωτέρω άρθρου η μισθοδοσία τους βαρύνει τον προϋπολογισμό του Υπουργείου Εμπορικής Ναυτιλίας.
      3. Οι εν λόγω ιατροί που παρέχουν υπηρεσίες πρωτοβάθμιας φροντίδας υγείας στους επιβάτες και στα πληρώματα των πλοίων και δεν έχουν την ιδιότητα του ναυτικού, προβλέπεται να λαμβάνουν την εγκεκριμένη εκπαίδευση εξοικείωσης σε τεχνικές ατομικής επιβίωσης που, σύμφωνα με την Διεθνή Σύμβαση «για τα Πρότυπα Εκπαίδευσης, Έκδοσης Πιστοποιητικών και Τήρησης Φυλακών των Ναυτικών, 1978» (STCW), λαμβάνουν όλα τα άτομα που εργάζονται και απασχολούνται στο πλοίο.
      4. Η ύπαρξη ιατρών στα πλοία σύμφωνα με τις ισχύουσες διατάξεις, αποτελεί κοινωνική προσφορά που θα συμβάλει αποφασιστικά και ουσιαστικά στην βελτίωση του επιπέδου των παρεχόμενων από τα πλοία υπηρεσιών θαλασσίων ενδομεταφορών, χωρίς να αναιρείται ο κυρίαρχος σκοπός της δραστηριοποίησής τους, που είναι η παροχή υπηρεσιών μεταφοράς και η σύνδεση των νησιωτικών περιοχών της χώρας μεταξύ τους και με την ηπειρωτική Ελλάδα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 585/30-10-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 252/30-11-06 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση για τον τουριστικό λιμένα Μαλίων, σας γνωρίζουμε τα εξής:
      	Ο Τουριστικός Λιμένας Μαλίων, ο οποίος δεν βρίσκεται εντός ζώνης λιμένα, χωροθετήθηκε με την προ του ν. 2160/93 διαδικασία.
      	Με χρηματοδότηση από το Β΄ ΚΠΣ (ΠΕΠ Κρήτης) και φορέα υλοποίησης τον ΕΟΤ, έχει κατασκευασθεί μέρος των λιμενικών έργων.
      Δεδομένου ότι μέσω της δράσης 5.2.3. του Επιχειρησιακού Προγράμματος «ΑΝΤΑΓΩΝΙΣΤΙΚΟΤΗΤΑ» είναι δυνατή η χρηματοδότηση μόνο αγκυροβολίων τουριστικών σκαφών και όχι τουριστικών λιμένων (Μαρίνων), θα κινηθεί από το Υπουργείο Τουριστικής Ανάπτυξης η διαδικασία εξεύρεσης αναδόχου-επενδυτή ο οποίος θα αναλάβει την ολοκλήρωση του έργου προκειμένου να καταστεί λειτουργικό προς όφελος του θαλάσσιου τουρισμού της ευρύτερης περιοχής.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 1344/20-11-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 247/1-12-06 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Σε απάντηση της σχετικής ερώτησης, σας διαβιβάζουμε το υπ’ αριθ. 6498/30-11-2006 έγγραφο της Ε.Τ.Α. Α.Ε.
      Η Υπουργός
      ΦΑΝΗ ΠΕΤΡΑΛΙΑ -ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 474/25.10.06 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 5980Β/18.11.06 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:
      «Απαντώντας στο παραπάνω σχετικό, σας ενημερώνουμε ότι:
      Το Περιφερειακό Σχέδιο Διαχείρισης Στερεών Αποβλήτων εγκρίθηκε με την αρ. 6972/22-12-2005 απόφαση του Γεν. Γραμματέα Περ. Στερεάς Ελλάδας και διαιρεί την Περιφέρεια σε 11 Διαχειριστικές Ενότητες (ΔΕ). Σε κάθε ΔΕ θα λειτουργήσει ένας Χώρος Υγειονομικής Ταφής (ΧΥΤΑ), ενώ ο αριθμός των ΣΜΑ διαφοροποιείται ανάλογα με τα δεδομένα κάθε ΔΕ.
      Σε κάθε ΔΕ θα συσταθεί αντίστοιχος Φορέας (ΦοΣΔΑ), ο οποίος θα είναι υπεύθυνος για τη διαχείριση των αποβλήτων της ΔΕ.
      Όσον αφορά το σημερινό στάδιο υλοποίησης, σας γνωρίζουμε ότι:
      Στο Ν. Φθιώτιδας λειτουργούν οι ΧΥΤΑ Λαμίας και Δομοκού.
      Στο Ν. Εύβοιας λειτουργεί ο ΧΥΤΑ Χαλκίδας. κατασκευάζεται ο ΧΥΤΑ Βόρειας Εύβοιας και επίσης εγκρίθηκαν οι Περιβαλλοντικοί όροι για το ΧΥΤΑ Νότιας Εύβοιας και Νήσου Σκύρου από την υπηρεσία μας.
      Στο Ν. Βοιωτίας λειτουργεί ο ΧΥΤΑ Λιβαδειάς και είναι υπό υλοποίηση ο ΧΥΤΑ Θήβας.
      Όσον αφορά τη συμμόρφωση με το ν.2939/01 και τα εκτελεστικά αυτού π.δ. (συσκευασίες κλπ.), αρμόδιοι για την εφαρμογή τους είναι οι δήμοι. Στο Δήμο Λαμίας λειτουργεί μονάδα διαλογής και ανακύκλωσης συσκευασιών. Επίσης πολλοί δήμοι έχουν συμβληθεί με ιδιώτες για την ανακύκλωση συσκευασιών και άλλων υλικών.
      Προς πληρέστερη ενημέρωσή σας, σας επισυνάπτουμε το υπ' αρ. πρωτ. 152635/5230/2-11-2006 έγγραφο της Δ/νσης Περ/κού Σχεδιασμού ΥΠΕΧΩΔΕ στο οποίο το αναφερόμενο θέμα περιγράφεται αναλυτικότερα.
      Ο Υπουργός
      Γ. ΣΟΥΦΛΙΑΣ»
      9. Στην με αριθμό 359/19.10.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 5964Β/20.11.06 έγγραφο από τον Υπουργό  ΠΕ.ΧΩ.Δ.Ε. η ακόλουθη απάντηση:
      «Απαντώντας στην ανωτέρω σχετική ερώτηση και σε ότι αφορά θέματα αρμοδιότητας Υ.ΠΕ.ΧΩ.Δ.Ε. σας γνωρίζουμε ότι:
      Τα λατομεία α) ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ,
      β) ΑΦΟΙ ΣΤΑΥΡΟΥ -ΛΑΤΟΜΕΙΑ ΕΤΟΙΜΟ ΜΠΕΤΟΝ Α.Ε, λειτουργούσαν στη περιοχή "Μερέντα" Μαρκοπούλου με συμβάσεις μίσθωσης που είχαν υπογραφεί από την αρμόδια Νομαρχία όταν είχε την αρμοδιότητα της μίσθωσης.
      Μετά το 1995 σύμφωνα με το ν.2115/1993 τα παραπάνω λατομεία ανήκαν στην κατηγορία των ανενεργών λατομείων.
      Με το ν. 2742/1999 (ΦΕΚ 207/Α/1999) άρθ. 25, υπεύθυνος φορέας για την αποκατάσταση των ανενεργών λατομείων είναι ο Οργανισμός Ρυθμιστικού Σχεδίου και Προστασίας Περιβάλλοντος Αθήνας.
      Ο Οργανισμός Αθήνας κατήγγειλε το πρωτόκολλο συνεργασίας με την «Κοινοπραξία Αττική Οδό» που είχε αναλάβει την αποκατάσταση τους γιατί δεν είχε προσκομισθεί Μελέτη Περιβαλλοντικής Αποκατάστασης.
      Στη συνέχεια το Υπουργείο Ανάπτυξης ζήτησε την έκδοση Διοικητικής πράξης με την οποία τα λατομεία που αφορούσε το άρθ. 19 του ν. 3190/2003 να υπαχθούν στις διατάξεις αυτές.
      Έτσι εκδόθηκαν από την Περιφέρεια Αττικής οι με αρ.12573/24-6-04 και 29/24-6-04 αποφάσεις του Γεν. Γραμματέα της Περιφέρειας με τις οποίες τα εν λόγω λατομεία εντάχθηκαν στις διατάξεις του άρθρου 19 του ν.3190/2003 και οι υπ’ αρ. 1743/23-3-05 και 1744/17-3-06 αποφάσεις με τις οποίες εγκρίθηκαν περιβαλλοντικοί όροι για την αποκατάσταση των λατομικών χώρων από τις εταιρείες «ΑΦΟΙ Κ. ΣΤΑΥΡΟΥ - ΛΑΤΟΜΕΙΑ ΕΤΟΙΜΟ ΜΠΕΤΟΝ Α.Ε.» και «ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ» αντίστοιχα.
      Η Ειδική Υπηρεσία Επιθεωρητών Περιβάλλοντος (ΕΥΕΠ) ΥΠΕΧΩΔΕ έχει πραγματοποιήσει επιθεωρήσεις και ακολουθήθηκε η διαδικασία του άρθρου 9 του ν.2947/2001.
      Με σχετικές αποφάσεις ο Υπουργός ΠΕΧΩΔΕ επέβαλε πρόστιμο 300.000 Ευρώ και 400.000 Ευρώ στην εταιρεία «ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ» και στην εταιρεία «ΑΦΟΙ Κ. ΣΤΑΥΡΟΥ - ΛΑΤΟΜΕΙΑ ΕΤΟΙΜΟ ΜΠΕΤΟΝ Α.Ε» αντίστοιχα.
      Οι πράξεις βεβαίωσης παράβασης οι οποίες περιελάμβαναν την έλλειψη της Περιβαλλοντικής αδειοδότησης του λατομικού χώρου, των ηλεκτρομηχανολογικών εγκαταστάσεων και την απόρριψη στερεών αποβλήτων εντός των λατομικών χώρων, έχουν διαβιβαστεί στις αρμόδιες υπηρεσίες για τις περαιτέρω ενέργειες.
      Στη διαδικασία επιβολής κυρώσεων και στις 2 εταιρείες σύμφωνα με το ν.1650/86 έχει προβεί και η αρμόδια Δ/νση Περιβάλλοντος της Ν.Α. Ανατολικής Αττικής με σχετικά έγγραφά της: αρ. πρωτ. 1909/20-7-06 και 1910/20-7-06 αντίστοιχα.
      Στις 2 Αυγούστου του τρέχοντος έτους, κατόπιν αιτήματος του Νομάρχη Ανατολικής Αττικής Επιθεωρητές Περιβάλλοντος της Ειδικής Υπηρεσίας Επιθεωρητών Περιβάλλοντος (ΕΥΕΠ) σε κοινό κλιμάκιο με υπάλληλο της Νομαρχιακής Αυτοδιοίκησης Ανατολικής Αττικής πραγματοποίησαν νέα επιθεώρηση στο λατομείο αδρανών υλικών της εταιρείας «ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ» και στην συνέχεια συντάχθηκε η υπ' αρ. πρωτ. οικ. 6432/24/10/2006 Έκθεση ελέγχου με την οποία κλήθηκε η εταιρεία σε απολογία.
      Για τις επιδημιολογικές "έρευνες, τις επιπτώσεις στην υγεία των κατοίκων κλπ. καθώς και τις συνέπειες στον αρχαιολογικό χώρο από την λειτουργία των λατομείων, αντίγραφο της Ερώτησης διαβιβάζεται στα αρμόδια Υπουργεία Υγείας και Κοιν. Αλληλεγγύης και Πολιτισμού.
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 679/31.10.06 ερώτηση του Βουλευτή κ.Βασίλειου Κεγκέρογλου δόθηκε με το υπ’ αριθμ.114980/ΙΗ/20.11.06  έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμ. 679/31-10-06 που κατέθεσε ο Βουλευτής κ. Βασίλης Κεγκέρογλου σχετικά με την κάλυψη των εκπαιδευτικών κενών στα σχολεία του νομού Ηρακλείου, σας γνωρίζουμε τα ακόλουθα:
      Στα σχολεία Δευτεροβάθμιας Εκπαίδευσης του Νομού Ηρακλείου έχουν προσληφθεί ως αναπληρωτές:
      * 1 εκπαιδευτικός κλάδου ΠΕ01 ,
      * 18 εκπαιδευτικοί κλάδου ΠΕ02, 
      * 5 εκπαιδευτικοί κλάδου ΠΕΟ3, 
      * 8 εκπαιδευτικοί κλάδου ΠΕ04, 
      * 4 εκπαιδευτικοί κλάδου ΠΕ07, 
      * 1 εκπαιδευτικός κλάδου ΠΕ15, 
      *1 εκπαιδευτικός κλάδου ΠΕ18, 
      * 4 εκπαιδευτικοί κλάδου ΤΕΟ1.19 και 
      * 1 εκπαιδευτικός κλάδου ΤΕΟ1.20.
      Επίσης, σας γνωρίζουμε ότι εκπαιδευτικά κενά εμφανίζονται σε όλες σχεδόν τις Διευθύνσεις Δευτεροβάθμιας Εκπαίδευσης καθ' όλη τη διάρκεια του σχολικού έτους. Ως εκ τούτου και δεδομένου ότι ο αριθμός των προσλήψεων των αναπληρωτών εξαρτάται άμεσα από τις πιστώσεις που έχει εξασφαλίσει το ΥΠ.Ε.Π.Θ. από το Υπουργείο Οικονομίας και Οικονομικών, δεν είναι πάντοτε δυνατή η πλήρης κάλυψη των κενών στα Γυμνάσια και τα Λύκεια με αναπληρωτές. Στις περιπτώσεις που αυτό δεν είναι εφικτό, προκειμένου να εξασφαλιστεί εγκαίρως η πληρότητα των Γυμνασίων και των Λυκείων σε διδακτικό προσωπικό, το ΥΠ.Ε.Π.Θ. μεριμνά για την τοποθέτηση ωρομισθίων εκπαιδευτικών αλλά και μονίμων αποσπασμένων από άλλες Διευθύνσεις Δευτεροβάθμιας Εκπαίδευσης ή με διάθεση σε σχολεία άλλης περιοχής της αρμοδιότητας του ίδιου Π.Υ.Σ.Δ.Ε..
      Τέλος, σας γνωρίζουμε ότι το Υ.Π.Ε.Π.Θ. καταβάλλει κάθε δυνατή προσπάθεια για την πλήρη στελέχωση των σχολικών μονάδων προκειμένου να εξασφαλιστεί μια ομαλή και παραγωγική σχολική χρονιά.
O Υφυπουργός
Γ. ΚΑΛΟΣ»
      11. Στην με αριθμό 673/31-10-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Δ6/Β/οικ.23414/24-11-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης θέτουμε υπόψη σας ότι η ενσωμάτωση της Οδηγίας 2002/91/ΕΚ στο εθνικό μας δίκαιο κρίθηκε σκόπιμο να πραγματοποιηθεί με τη μορφή νόμου, λόγω της ιδιαίτερης σημασίας των εισαγόμενων ρυθμίσεων για τη βελτίωση της απόδοσης στον τομέα της τελικής ενεργειακής κατανάλωσης. Για το σκοπό αυτό έχει καταρτιστεί σχέδιο νόμου, το οποίο βρίσκεται σε φάση τελικής νομοτεχνικής επεξεργασίας και θα αποτελέσει το γενικό θεσμικό πλαίσιο με βάση τις εξουσιοδοτικές διατάξεις του οποίου θα διαμορφωθούν οι κανονιστικές πράξεις για την ολοκληρωμένη εφαρμογή της Οδηγίας στη χώρα.
     Ως μεθοδολογία υπολογισμού των ενεργειακών καταναλώσεων - ενεργειακής απόδοσης έχει κατ' αρχήν προκριθεί η καθοριζόμενη στα 31 σχέδια προτύπων που παρήχθησαν από τις ειδικές τεχνικές επιτροπές του Ευρωπαϊκού Οργανισμού Τυποποίησης (CEN) για τις ανάγκες εφαρμογής της Οδηγίας 2002/91/ΕΚ και τα οποία αναμένεται να υιοθετηθούν και επισήμως από τον CEN έως το τέλος του 2007.
     Σε ό,τι αφορά τους ανεξάρτητους εμπειρογνώμονες που θα διενεργούν ενεργειακές επιθεωρήσεις θα ληφθεί μεριμνά για την εγγραφή τους σε μητρώο με κατά το δυνατόν απλές αλλά σε κάθε περίπτωση διαφανείς και αδιάβλητες διαδικασίες.
     Το έργο της ενεργειακής πιστοποίησης των κτιρίων που θα συντελέσει στην ενεργειακή αναβάθμιση του κτιριακού αποθέματος της χώρας, θα γίνεται από άτομα ικανά και επαρκή χωρίς αποκλεισμούς επαγγελματικών και επιστημονικών κλάδων που διαθέτουν τις γνώσεις και την εμπειρία για να δραστηριοποιηθούν στη νέα αυτή αγορά εργασίας. Άλλωστε γι' αυτό στη τελική φάση της διαβούλευσης για την έκδοση της σχετικής κανονιστικής πράξης θα κληθούν να διατυπώσουν θέσεις, απόψεις και προτάσεις οι εκπρόσωποι του Τ.Ε.Ε. και όλων των σχετικών κλάδων της αγοράς.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     12. Στην με αριθμό 894/7-11-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/6586/24-11-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι η χρήση προστατευτικού κράνους από τους οδηγούς και εmβάτες των δικύκλων μοτοποδηλάτων και μοτοσικλετών, σε κάθε περίπτωση, λειτουργεί υπέρ των χρηστών, καθώς είναι αποδεδειγμένο ότι μειώνει σε μεγάλο βαθμό τις δυσμενείς εκπτώσεις σε περίπτωση τροχαίου ατυχήματος.
     Για το λόγο αυτό οι προσπάθειες των αρμοδίων Υπηρεσιών μας δεν περιορίζονται στην απλή διαπίστωση της μη χρήσης κράνους και στη βεβαίωση της συγκεκριμένης παράβασης, αλλά κατευθύνονται και στην ενημέρωση των ενδιαφερομένων και την πειθώ, προκειμένου η χρήση του κράνους να καταστεί συνήθεια και ενσυνείδητη οδική συμπεριφορά από τους οδηγούς και επιβάτες των δικύκλων οχημάτων. Παράλληλα η ενημέρωση αυτή περιλαμβάνει και πληροφορίες για τον τύπο, τα χαρακτηριστικά, τις προδιαγραφές και τις απαιτήσεις που πρέπει να ικανοποιούν τα κράνη που φέρουν οι εν λόγω οδηγοί και επιβάτες.
     Σε ό,τι αφορά τους ελέγχους των Υπηρεσιών Τροχαίας στους οδηγούς δικύκλων μοτοσικλετών, σας πληροφορούμε ότι, σύμφωνα και με τις εντολές και οδηγίες που τους έχουν δοθεί, αυτοί διενεργούνται σε καθημερινή βάση και με ιδιαίτερη αυστηρότητα. Μάλιστα για τις επικίνδυνες παραβάσεις που οδηγούν στο τροχαίο ατύχημα, όπως η υπερβολική ταχύτητα, η μέθη και η μη χρήση κράνους, η ανοχή των αστυνομικών είναι μηδενική, ενώ ιδιαίτερη αυστηρότητα επιδεικνύεται για την κίνηση των δικύκλων σε πεζοδρόμια και πεζόδρομους, καθώς και για την 1α/κλοφορία τους χωρίς mνακίδες κυκλοφορίας. Ενδεικτικά σημειώνεται ότι, κατά το πρώτο 9μηνο του τρέχοντος έτους, βεβαιώθηκαν 43.398 παραβάσεις για μη χρήση κράνους και ακινητοποιήθηκαν για το λόγο αυτό 3.950 δίκυκλα. Επίσης μεγάλος αριθμός παραβάσεων βεβαιώθηκε κατά των ανωτέρω οδηγών για υπερβολική ταχύτητα, καθώς και για τις λοιπές προαναφερόμενες εmκίνδυνες παραβάσεις. Ειδικότερα στην Αττική Οδό, κατά το ανωτέρω χρονικό διάστημα, βεβαιώθηκαν 8.426 παραβάσεις για υπερβολική ταχύτητα σε οδηγούς οχημάτων, μεταξύ των οποίων και οδηγοί δικύκλων.
     Οι προσπάθειες των Υπηρεσιών μας για την αύξηση του επιπέδου οδικής ασφάλειας των οδηγών και επιβατών των δικύκλων μοτοσικλετών θα συνεχιστούν με αμείωτη ένταση.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     13. Στην με αριθμό 969/8-11-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6591/24-11-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Άγγελος Μανωλάκης, σας γνωρίζουμε ότι τα προβλήματα, που παρουσιάστηκαν στο νέο κτήριο, όπου στεγάστηκαν οι Διευθύνσεις Αλλοδαπών και Μεταγωγών Δικαστηρίων Αθηνών και σχετίζονται με την ομαλή λειτουργία του, γνωστοποιήθηκαν στην κατασκευάστρια εταιρεία, μέσω της Κτηματικής Εταιρείας του Δημοσίου, προκειμένου να προβεί στην αποκατάστασή τους. Ήδη, με μέριμνα της κατασκευάστριας εταιρείας, ολοκληρώθηκε η στεγανοποίηση των δαπέδων των WC των συγκροτημάτων κρατητηρίων, επισκευάστηκαν οι ηλεκτρονικές κλειδαριές των κελιών και οι συρόμενες θύρες του κτηρίου, τοποθετήθηκε και λειτούργησε το σύστημα UPS ηλεκτρονικών υπολογιστών, επισκευάστηκε και τέθηκε σε λειτουργία το σύστημα άρδευσης του περιβάλλοντα χώρου, ενώ ολοκληρώνονται οι εργασίες στερέωσης των κιγκλιδωμάτων των κρατητηρίων και του συστήματος κλιματισμού στους χώρους των αρχείων.
     Στο σημείο αυτό πρέπει να επισημάνουμε ότι τα προβλήματα που παρουσιάστηκαν στο εν λόγω κτίριο θεωρούνται ως συνήθη που πολλές φορές εμφανίζονται στο πρώτο στάδιο λειτουργίας κτιρίων τόσο μεγάλου εμβαδού και παρόμοιας χρήσης.
     Πάντως η μελλοντική συντήρηση και η εν γένει παρακολούθηση των εγκαταστάσεων του κτιρίου θα πραγματοποιείται από εξειδικευμένο προσωπικό των Υπηρεσιών μας, που έχει εκπαιδευτεί από την κατασκευάστρια εταιρεία, ενώ τυχόν προβλήματα που θα παρουσιαστούν θα επιλύονται είτε με δαπάνες της Υπηρεσίας, εφόσον είναι μικρής έκτασης, είτε από την κατασκευάστρια εταιρεία, μέσω της Κτηματικής Εταιρείας του Δημοσίου.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     14. Στην με αριθμό 939/7-11-06 ερώτηση των Βουλευτών κυρίων Άγγελου Τζέκη και Γεώργιου Χουρμουζιάδη δόθηκε με το υπ’ αριθμ. έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
     1. Σύμφωνα με το άρθρο 3 του νόμου 3472/2006 «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», ο Πρόεδρος Πρωτοδικών, ο οποίος διευθύνει το εκάστοτε Πρωτοδικείο, ρυθμίζει με πράξη του την υπηρεσία όλων των Ειρηνοδικών της περιφέρειάς του και ορίζει Ειρηνοδίκη υπηρεσίας για τα κατά τόπους Ειρηνοδικεία. Με αυτήν τη ρύθμιση εξισώνεται το υπηρεσιακό βάρος μεταξύ των υπηρετούντων Ειρηνοδικών στην περιφέρεια του ίδιου Πρωτοδικείου, ενώ κανένα Ειρηνοδικείο δεν καταργείται. Αντίθετα, τα Ειρηνοδικεία εξακολουθούν να παραμένουν στην περιφέρεια ως αυτόνομες οργανωμένες υπηρεσίες με γραμματεία και επιμελητές.
     Ο Πρόεδρος του Αρείου Πάγου, αφού έλαβε υπόψη το παραπάνω άρθρο, καθώς και τις αιτιολογημένες προτάσεις των αρμοδίων δικαστικών λειτουργών, οι οποίοι διευθύνουν τα Εφετεία της χώρας, γνωμοδότησε για την ανακατανομή των θέσεων των Ειρηνοδικών. Με βάση τη γνωμοδότηση αυτή έχει διαμορφωθεί ένα σχέδιο Προεδρικού Διατάγματος το οποίο βρίσκεται ήδη ενώπιον του Προέδρου της Δημοκρατίας προς υπογραφή.
     Σκοπός της ανακατανομής των θέσεων των Ειρηνοδικών είναι η εξισορρόπηση της εργασίας των Ειρηνοδικών όλης της χώρας, καθώς έχει παρατηρηθεί στην πράξη ότι αρκετά Ειρηνοδικεία υπολειτουργούν, ενώ σε άλλα οι Ειρηνοδίκες καλούνται να επεξεργασθούν εξαιρετικά μεγάλο αριθμό υποθέσεων. Με την προτεινόμενη ανακατανομή, δεν θα υπάρχουν πλέον αργούντες Ειρηνοδίκες, ενώ ο αριθμός των Ειρηνοδικών που προβλέπεται στην περιφέρεια κάθε Πρωτοδικείου είναι απολύτως επαρκής. Επιπλέον, επιτυγχάνεται η ισοκατανομή των υποθέσεων σε όλους τους Ειρηνοδίκες. Κατ' αυτόν τον τρόπο, η απονομή της Δικαιοσύνης επιταχύνεται και εξορθολογίζεται σε όλες τις δικαστικές περιφέρειες της χώρας.
     2. Αναφορικά με την ίδρυση Πρωτοδικείου στη Νάουσα, η Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας και Σχεδίου ανακατανομής των οργανικών θέσεων των δικαστικών λειτουργών, οι οποίοι θα υπηρετούν στα παραπάνω Δικαστήρια, ήδη παρέδωσε το πόρισμά της προ ημερών. Σύντομα θα ληφθούν οι οριστικές σχετικές πολιτικές αποφάσεις με γνώμονα την αποτελεσματικότερη εξυπηρέτηση των πολιτών.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κεγκέρογλου. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 570/27-10-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη λήψη μέτρων αποτροπής του υπερδανεισμού των ασθενέστερων οικονομικά τάξεων. 
      Το περιεχόμενο της ερώτησης του κ. Στρατάκη έχει ως εξής: 
      «Σύμφωνα με στοιχεία που κατ’ επανάληψη ανακοινώνονται από την Τράπεζα της Ελλάδος (Τ.τ.Ε.) όσον αφορά τον υπερβολικό δανεισμό των ελληνικών νοικοκυριών κατά την τελευταία τριετία, τα στοιχεία που προκύπτουν είναι άκρως ανησυχητικά.
      Όπως προκύπτει από τα πορίσματα της μελέτης που δόθηκε στη δημοσιότητα πριν μερικούς μήνες, με τίτλο «Δανεισμός και χρηματοοικονομική πίεση στα νοικοκυριά: Έρευνα σε επίπεδο νοικοκυριών», η Τράπεζα της Ελλάδος. κρούει τον κώδωνα του κινδύνου, αφού υπάρχει αύξηση των δανείων κατά 30% για την κάλυψη των αναγκών τους από τα νοικοκυριά.
      Επειδή η αύξηση αυτή για την τριετία είναι υπερβολικά μεγάλη, όπως επίσης μεγάλη είναι και η αύξηση από το 2005 έως σήμερα, όπως τεκμηριώνεται από την εξέλιξη τόσο του μέσου ύψους των οφειλών ανά νοικοκυριό όσο και του λόγου του χρέους προς το εισόδημα.
      Επειδή πλήττονται, ιδιαίτερα, τα νοικοκυριά με το χαμηλότερο εισόδημα, αφού δεν μπορούν πλέον να ανταποκριθούν ούτε στις καθημερινές τους ανάγκες λόγω της δεινής οικονομικής κατάστασης που έχουν περιέλθει και ο πλέον ενδεδειγμένος και ορθολογικός  τρόπος προστασίας τους είναι η σωστή ενημέρωση αλλά και η καθοδήγηση τους ως προς τους κινδύνους που πρέπει να αποφεύγουν κατά τη σύναψη των δανειακών συμβάσεων.
      Επειδή η πολιτική των τραπεζών πρέπει να είναι προσανατολισμένη προς την κατεύθυνση βελτίωσης της διαχείρισης του πιστωτικού κινδύνου και της επιλογής της πελατείας τους, ώστε σταδιακά να περιοριστούν ή και να εξαλειφθούν οι ακραίες τιμές που παρατηρούνται στη χρηματοοικονομική πίεση επί των νοικοκυριών.
      Επειδή, όπως προκύπτει από τα δημοσιεύματα του τοπικού τύπου, το πρόβλημα είναι ιδιαίτερα έντονο στο Νομό Ηρακλείου 
      Ερωτάται ο κύριος Υπουργός:
1. Αν προτίθεται να προβεί σε μια συστηματική ενημέρωση των πολιτών ως προς το τι πρέπει να γνωρίζουν και τι να αποφεύγουν πριν τη σύναψη δανειακών συμβάσεων με τις τράπεζες, προκειμένου να μην γίνονται «όμηροι» των τραπεζών.
2. Αν προτίθεται να ενισχύσει το εισόδημα των ασθενέστερων οικονομικά τάξεων, προκειμένου να αποφευχθεί ο υπερδανεισμός τους.»
      Στην ερώτηση του κ. Στρατάκη θα απαντήσει ο Υφυπουργός Οικονομίας και Οικονομικών κ. Πέτρος Δούκας. 
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, έχουμε τη Γενική Γραμματεία Καταναλωτή, η οποία τώρα που μιλάμε συνεργάζεται στενά με τις ευρωπαϊκές αρχές για την έκδοση πανευρωπαϊκής οδηγίας που θα ρυθμίζει τα θέματα της καταναλωτικής πίστης. 
      Παράλληλα, η Γενική Γραμματεία Καταναλωτή συνεργάζεται με την Ένωση Ελληνικών Τραπεζών, για να εκδώσουν ενημερωτικό φυλλάδιο για το τι πρέπει να προσέχουν οι συναλλασσόμενοι με τις τράπεζες. Έχουν πολλαπλασιάσει τους ελέγχους και τα πρόστιμα σε περιπτώσεις παραβάσεων, κυρίως σε ό,τι αφορά την προπληρωμή δανείων. 
      Όσον αφορά το θέμα τι κάνουμε, κύριε συνάδελφε, για τους ασθενέστερους, πρώτον είναι το δημοσιονομικό νοικοκύρεμα. Το νοικοκύρεμα συμφέρει τους νοικοκύρηδες. Το χάος και η αταξία συμφέρει τους πονηρούς. Ο ρυθμός ανάπτυξης είναι της τάξης του 4,4%. Η ανεργία έχει πέσει κάτω από το 9%, περίπου στο 8,8%. Οι εγγυήσεις που έχουν δοθεί σε επιχειρήσεις της βόρειας Ελλάδας για την ανάπτυξη τους υπερβαίνουν τα 280.000.000 ευρώ.
      Σήμερα ο Υπουργός Οικονομίας και Οικονομικών έδωσε στοιχεία για τον αναπτυξιακό νόμο. Έχουν δοθεί επιχορηγήσεις της τάξεως του 1,4 δισεκατομμυρίων ευρώ. Η αύξηση στον Ο.Γ.Α. θα είναι της τάξεως των 700 ευρώ το χρόνο, στο Ε.Κ.Α.Σ. 420 ευρώ το χρόνο. Το επίδομα ανεργίας αυξάνεται κατά 56,25 ευρώ το μήνα και έτσι φτάνει στα 367,5 ευρώ το μήνα. 
      Καταργήσαμε το Λ.Α.Φ.Κ.Α.. Δώσαμε πίσω τα αναδρομικά. Ρυθμίσαμε τις ληξιπρόθεσμες οφειλές. Ρυθμίσαμε το πρόβλημα με τα πανωτόκια. Χορηγήσαμε αναδρομικά το λεγόμενο «επίδομα εξομάλυνσης». Μειώνουμε τους φορολογικούς συντελεστές. Από τα 5,6 εκατομμύρια Ελλήνων που θα κάνουν φορολογική δήλωση για φόρο εισοδήματος το 2007 περίπου τα 3,4 εκατομμύρια δεν θα πληρώσουν ούτε μία δραχμή φόρο εισοδήματος, αγαπητέ συνάδελφε. 
      Και αν μιλήσουμε για θέματα –ας τα πω έτσι- κοινωνικής ευαισθησίας, θα σας πω ότι τα τελευταία πέντε-έξι χρόνια που ήσασταν κυβέρνηση προφθάσατε και δεσμεύσατε 17.000.000.000 ευρώ για εξοπλιστικά προγράμματα και μόνο, για να μην αναφερθώ σ’ όλα τα κρυφά χρέη και ελλείμματα που θα μας επέτρεπαν να κάνουμε πολύ πιο απλόχερη κοινωνική πολιτική. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θα περίμενα από τον Υπουργό να δώσει μια ιδιαίτερη σημασία στα πολύ σημαντικά στοιχεία που αναφέρονται στην έκθεση της Τράπεζας της Ελλάδος, αλλά με το ποίημα που μας απήγγειλε εδώ, τα γνωστά που λέγονται από την Κυβέρνηση, κάθε άλλο παρά έπιασε την ουσία της ερώτησης.
      Η ερώτηση είναι σε σχέση με το τι γίνεται  με τις τράπεζες, όπου στις δανειακές συμβάσεις υπάρχουν τα ψιλά γράμματα –δεν είναι ενημερωμένοι οι δανειολήπτες-  και μας ειπώθηκε ότι θα βγει φυλλάδιο που ενημερώνει, χωρίς να επιβάλλεται καμία διαδικασία στις ίδιες τις τράπεζες να λάβουν μέτρα ώστε να ενημερώνονται πλήρως οι πελάτες τους, για να μην προβαίνουν σε τέτοιες αλχημείες. 
      Και δεύτερο -το σημαντικότερο- μας απαρίθμησε δήθεν μέτρα τα οποία αποτελούσαν και προεκλογικές εξαγγελίες της Κυβέρνησης και τρία χρόνια μετά δεν έχουν υλοποιηθεί, όπως οι αυξήσεις του Ο.Γ.Α., οι αυξήσεις του Ε.Κ.Α.Σ. κ.λπ. και που, βέβαια, γνωρίζουμε όλοι μας πολύ καλά ότι όταν θα δοθούν, θα έχουν ήδη προεισπραχθεί από την όλη διαδικασία και, κυρίως, από την ακρίβεια που υπάρχει. Το πρόβλημα είναι μεγάλο, διότι αν τα μέτρα αυτά τα οποία ισχυρίζεται η Κυβέρνηση ότι πήρε ήταν αποτελεσματικά, τότε δεν θα είχαμε φθάσει σ’ αυτό το σημείο να έχουμε αυτά τα προνομιακά νούμερα σε επίπεδο Ευρωπαϊκής Ένωσης, κύριε Υπουργέ, και, πράγματι, να είναι η χώρα μας και οι δανειακές υποχρεώσεις τόσο μεγάλες σε σχέση και με τα εισοδήματα, σε σχέση και με το χρέος που διαμορφώνεται στα νοικοκυριά. 
      Θα έλεγα, λοιπόν, ότι καλό είναι η Κυβέρνηση να δώσει, αν θέλει, σημασία σ’ αυτά τα οποία εμείς επισημαίνουμε με τις ερωτήσεις με την κριτική που κάνουμε στα ζητήματα ουσίας που είναι η ενίσχυση των εισοδημάτων των μικρομεσαίων. 
      Μιλήσατε για απαλλαγή από φορολογία. Μα, κύριε Υπουργέ, μιλάτε σε άσχετους, μιλάτε σε ανθρώπους που δεν γνωρίζουν; Πρόσφατα πρωτοσέλιδα δημοσιεύματα εφημερίδων δηλώνουν, καταγράφουν, έχουν κάνει αναλύσεις και λένε ότι με το νέο σας φορολογικό νομοσχέδιο οι φόροι στα μεσαία εισοδήματα θα αυξηθούν. Πώς, λοιπόν, εσείς μας λέτε εδώ ότι υπάρχει μείωση φορολογίας; Και αυτό, γιατί δεν μειώνονται στο βαθμό που θα πρέπει οι αντίστοιχοι φορολογικοί συντελεστές. Άρα, λοιπόν, εδώ έρχεστε με τα γνωστά ψεύδη και με τη γνωστή επικοινωνιακή πολιτική να μας απαντήσετε σε σημαντικά ζητήματα που απασχολούν τα ελληνικά νοικοκυριά. 
      Εμείς θα λέγαμε ότι καλό θα είναι η Κυβέρνηση να βάλει νερό στο κρασί της, να αντιμετωπίσει επιτέλους αυτά τα προβλήματα. Γνωρίζουμε, βέβαια, ότι υπάρχουν αδυναμίες -για αυτό τα ξεπουλάτε όλα- αλλά αυτό δεν σημαίνει ότι πρέπει να φέρετε σε κατάσταση πραγματικά μεγάλης ανάγκης τους μικρούς και μεσαίους εισοδηματίες. Γιατί αυτό κάνετε στην πράξη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Στρατάκη.
      Ορίστε, κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, ίσως δεν μπορέσατε να εκφραστείτε σωστά στην ερώτησή σας. Σ’ αυτά που με ρωτήσατε, σ’ αυτά σας απάντησα και με πολύ συγκεκριμένο τρόπο. Αυτά τα οποία αναφέρετε περί κοινωνικής ευαισθησίας, σας είπα:…
      ΕΜΜΑΝΟΥΗΛ ΣΤΡΑΤΑΚΗΣ: Εσείς τα είπατε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): …προφθάσατε πριν φύγετε από την κυβέρνηση να δεσμεύσετε  17.000.000.000 ευρώ μόνο για εξοπλιστικά προγράμματα. Ας είχαμε αυτά τα 17.000.000.000 ευρώ στη διάθεσή μας και θα βλέπατε τι κοινωνική πολιτική θα μπορούσαμε να κάνουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υφυπουργό.
      Αναφορές και ερωτήσεις δευτέρου κύκλου:
      Πρώτη είναι η με αριθμό 853/3-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη συντήρηση του τμήματος Γούβες-Χερσόνησος της παλιάς εθνικής οδού Ηρακλείου-Σητείας.
      Η ερώτηση του κ. Κεγκέρογλου έχει ως εξής: 
      «Τα τελευταία χρόνια έχει παραδοθεί στην κυκλοφορία το νέο τμήμα Γούβες-Χερσόνησος της εθνικής οδού Ηρακλείου-Σητείας και η φροντίδα της πολιτείας για την παλαιά εθνική οδό τμήμα Γούβες-Χερσόνησο έχει ατονήσει, με αποτέλεσμα να μην γίνονται οι απαραίτητες εργασίες συντήρησης στο τμήμα αυτό.
      Το συγκεκριμένο οδικό τμήμα ανήκει στην ευρύτερη τουριστική περιοχή των οικισμών Γουβών, Ανάληψης, Αγριανών, Ανισσαρά, Γουρνών, Κοκκίνι Χάνι και εξυπηρετεί εκτός από τον μεγάλο αριθμό μόνιμων κατοίκων και πολύ μεγάλο αριθμό τουριστών.
      Επειδή από το ανωτέρο οδικό τμήμα διέρχονται καθημερινά χιλιάδες αυτοκίνητα και τα ατυχήματα είναι συχνά 
      Ερωτώνται οι κ.κ. Υπουργοί
      Αν προτίθενται να προχωρήσουν στις απαραίτητες εργασίες συντήρησης του οδικού τμήματος Γουβών-Χερσονήσου της παλιάς εθνικής οδού Ηρακλείου-Σητείας;»
      Στην ερώτηση του κ. Κεγκέρογλου θα απαντήσει ο Υφυπουργός ΠΕ.ΧΩ.Δ.Ε. κ. Ξανθόπουλος.
       Ορίστε, κύριε Υφυπουργέ, έχετε το λόγο.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ο κ. Κεγκέρογλου γνωρίζει, γιατί είναι έμπειρος, ότι αρμοδιότητα για την συντήρηση αυτής της παλαιάς εθνικής οδού την έχει η Διεύθυνση Ελέγχου Συντήρησης Έργων της Περιφέρειας Κρήτης, η οποία και έχει απαντήσει ήδη δίνοντας μια ανάλυση του προγράμματος συντήρησής της. Παρά ταύτα το Υ.ΠΕ.ΧΩ.Δ.Ε. στα πλαίσια ενός γενικότερου προγράμματος ενίσχυσης και των περιφερειών έχει ήδη φέτος μέχρι στιγμής δώσει 3.000.000 ευρώ –και καταθέτω στα Πρακτικά το σχετικό κείμενο- για τακτική συντήρηση γενικότερα εθνικού δικτύου της Κρήτης και ειδικότερα για την περιοχή Νομού Ηρακλείου 600.000 ευρώ. 
	(Στο σημείο αυτό ο Υφυπουργός Περιβάλλοντος, Χωροταξίας και Δημοσίων ‘Εργων κ. Θεμιστοκλής Ξανθόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
(Να μπει η σελ. 13)
ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Πέραν αυτού όμως, κύριε Βουλευτά, όπως έχω πει και άλλες φορές και το επαναλαμβάνω και τώρα, ξεκίνησε επιτέλους να εφαρμόζεται το μεγάλο οργανόγραμμα οδικής ασφάλειας ύψους 90.000.000 ευρώ, ένα μέρος του οποίου αφορά και την Κρήτη. 
     	Ειδικότερα: Πρώτον, ο περίφημος βόρειος οδικός άξονας, ο Β.Ο.Α.Κ. προηγείται στο πρόγραμμα αυτό και ήδη ολοκληρώθηκε η σχετική μελέτη για τις βραχυπρόθεσμες παρεμβάσεις που πρέπει να γίνουν οπωσδήποτε τα επόμενα ένα με δύο χρόνια και προκηρύσσεται αυτήν τη στιγμή η κατασκευή του έργου, δηλαδή η εργολαβία υλοποίησής του. 
     Στο τμήμα που αφορά την ερώτησή σας επισημαίνεται ότι προχωρεί επίσης η ανάθεση της μελέτης για τις παρεμβάσεις σ’ όλη την περιοχή και ειδικότερα στο τμήμα Ηράκλειο-Γούβες-Χερσόνησος-Μάλια της παλαιάς εθνικής οδού. Η μελέτη έχει προκηρυχθεί ήδη στις 17 Οκτωβρίου φέτος, έχουμε πάρει τις προσφορές και αναμένεται η ανάθεση και θα ακολουθήσει η κατασκευή μέσα στο 2007. δηλαδή αν και εκτός αρμοδιότητος Υ.ΠΕ.ΧΩ.Δ.Ε. φροντίζουμε να στηρίξουμε τις περιφέρειες και ειδικότερα την Περιφέρεια Κρήτης και με έκτακτες χρηματοδοτήσεις όπως αυτή που προανέφερα και για την οποία κατέθεσα σχετικό κείμενο αλλά και με οργανωμένες παρεμβάσεις στην οδική ασφάλεια όλου του εθνικού σας δικτύου. 
     Ευχαριστώ.
     ΠΡΟΕΔΡΕΥΩΝ (Σωτήριος Χατζηγάκης): Ο κ. Κεγκέρογλου έχει το λόγο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, η ελληνική περιφέρεια και ιδιαίτερα η Περιφέρεια Κρήτης έχουν ουσιαστικά εγκαταλειφτεί. Εκτός από τη δραστική μείωση του Προγράμματος Δημοσίων Επενδύσεων έχουμε δραστική μείωση του περιφερειακού προγράμματος του Τρίτου Κοινοτικού Πλαισίου Στήριξης κατά 65.000.000 ευρώ. Έχουμε μια σημαντική μείωση του επόμενου προγράμματος 2007-2013 κατά 170.000.000 ευρώ. Έχουμε μηδενικούς εθνικούς πόρους που διατίθενται στην Κρήτη και όταν συμβαίνει αυτό, πως είναι δυνατόν το κέντρο, το Υπουργείο, το Υ.ΠΕ.ΧΩ.Δ.Ε. να λέει ότι αρμόδια είναι η περιφέρεια. Ή θα δώσετε το σύνολο των πόρων που απαιτούνται για όλες τις αρμοδιότητες που έχουν οι περιφέρειες και η αυτοδιοίκηση ή είσαστε συνυπεύθυνοι. Και είστε συνυπεύθυνοι γιατί και με την μελέτη η οποία προκηρύχθηκε τα πράγματα δεν είναι όπως τα είπατε ακριβώς, κύριε Υπουργέ. 
     Εξηγούμαι: Ένιωσα έκπληξη όταν διάβασα στην απάντησή σας ότι χρειάζεται μελέτη σε σχέση με τα θέματα που θέτω. Μα είναι δυνατόν για να κλείσουμε τις λακκούβες και για να έχουμε μια ευπρεπή εμφάνιση το καλοκαίρι στην τουριστική αυτή περιοχή να χρειάζεται μελέτη; Είναι δυνατόν για τις διαγραμμίσεις, για να μπουν οι μπάρες ασφαλείας, για να μπει μια στοιχειώδης σήμανση για την ασφάλεια αλλά και για την καθοδήγηση και ενημέρωση των τουριστών να χρειάζεται ιδιαίτερη μελέτη; Μελέτη χρειάζεται για μια ουσιαστική βελτίωση. Και αυτόν τον στόχο πρέπει να έχει η μελέτη. Αλλά όλα τα άλλα μπορούν να γίνουν με μια καταγραφή της υπηρεσίας και φυσικά με τους πόρους που εσείς θα εκχωρήσετε. 
     Θα σας πω ότι ένα έργο στο ύψος του Κακού Όρους -δεν γνωρίζετε το σημείο αλλά η περιφέρεια το γνωρίζει πολύ καλά- σ’ ένα σημείο που έγινε ένα έργο που έμεινε στην μέση, οι μπάρες κρέμονται, ουσιαστικά, στον αέρα και έχει γίνει θέμα στα Μ.Μ.Ε. γιατί είναι, πράγματι, επικίνδυνο για το δρόμο. 
     Με την ευκαιρία να σας πω ότι και το επαρχιακό δίκτυο λόγω ιδιαίτερα των τελευταίων καταστροφών που έγιναν από τα καιρικά φαινόμενα χρειάζεται βελτίωση, συντήρηση και θα πρέπει να υπάρξει τρόπος να ενισχυθεί η Νομαρχιακή Αυτοδιοίκηση που είναι αρμόδια πάλι αλλά χωρίς πόρους, ούτως ώστε να έχουμε ένα βατό και ασφαλές παλαιό εθνικό αλλά και επαρχιακό δίκτυο για το νομό.
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο.
ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Βουλευτά, ενώ ξέρετε ποια είναι η πραγματικότητα με αναγκάζετε να την επαναλαμβάνω, πράγμα που δεν πιστεύω ότι κάνει πολύ καλό από πλευράς ιστορικής μνήμης.
      Πρώτα-πρώτα μιλάω εκ μέρους του Υ.ΠΕ.ΧΩ.Δ.Ε.. Ξέρετε πολύ καλά ότι από τα 14.000.000.000 ευρώ των νέων μεγάλων έργων τα οποία ήδη είναι στο δρόμο και ξεκίνησαν…
      ΒΑΣΙΛΕΙΟΣ ΚΕΓΚΕΡΟΓΛΟΥ: Πότε;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πότε; Μα όλα τα εργοτάξια είναι πλέον ορατά σ’ όλους. Έχουν υπογράψει διακόσια είκοσι οκτώ έργα-συμβάσεις ύψους 7,4 δις ευρώ. Εξ’ αυτών, λοιπόν, των 14.000.000.000 ευρώ τα 11,2 είναι έργα της περιφέρειας. Επειδή είπατε για την επόμενη προγραμματική περίοδο, υπενθυμίζω κάτι το οποίο είναι γνωστό γιατί το έχετε δει και στους πίνακες. Μόνο για τον Β.Ο.Α.Κ. αυτή η Κυβέρνηση έχει βάλει στο πρόγραμμα –το ξέρει ο περιφερειάρχης ήδη επίσημα και το Υπουργείο Οικονομίας και Οικονομικών- 220.000.000 ευρώ. Έχει ξαναμπεί τέτοιο νούμερο ποτέ σε προγραμματική περίοδο για τον Β.Ο.Α.Κ. συν τα άλλα 180 για τον Ν.Ο.Α.Κ.; Άρα οι επενδύσεις για την Κρήτη αποκτούν για μας προτεραιότητα γιατί αντιλαμβανόμαστε ότι έχετε δίκιο, όχι για άλλο λόγο. Έχετε δίκιο, το δικαιούται η Κρήτη. 
      Τέλος, επειδή είπατε περί του προγράμματος οδικής ασφάλειας, το πρόγραμμα αυτό εσείς το ξεκινήσατε, η προηγούμενη κυβέρνηση, προς τιμήν της. Δεν είχε όμως προχωρήσει ούτε καν ανάθεση μελέτης. Πρέπει είτε μας αρέσει είτε όχι και στο παλαιό εθνικό δίκτυο -το οποίο αυτήν τη στιγμή είναι δευτερεύον γιατί υπάρχει νεότερος άξονας- να γίνουν και παρεμβάσεις μεγαλύτερης κλίμακας, δηλαδή αλλαγή γεωμετρικών χαρακτηριστικών. Στο υπ’ όψιν κομμάτι υπάρχουν δύο επικίνδυνες στροφές. Δεν τις έχω δει ο ίδιος, μου το είπαν οι μελετητές. Δεν πρέπει να βελτιωθούν; 
      Θα παρακαλέσω, λοιπόν, να μην απαξιώνουμε το πρόγραμμα οδικής ασφάλειας το οποίο τώρα αναδεικνύεται σαν κύριο εργαλείο βελτίωσης των συνθηκών οδήγησης και για το οποίο επαναλαμβάνω ότι αυτήν τη στιγμή προωθούνται προς απορρόφηση 90.000.000 ευρώ.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Δεύτερη είναι η με αριθμό 841/3-11-2006 ερώτηση του ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με τη δημοσιοποίηση των φόρων υπέρ τρίτων και την προσαρμογή της ελληνικής νομοθεσίας στην ευρωπαϊκή οδηγία 69/335.
      Η ερώτηση του κυρίου συναδέλφου έχει ως εξής: 
      «Θέμα: Ο Δημοσιονομικός Βόθρος των Φόρων υπέρ τρίτων και η απογραφή.
      Ερωτάται ο Υπουργός Οικονομίας και Οικονομικών: 
      1. Αν με δεδομένο ότι έγινε δημοσιονομική απογραφή θα δημοσιοποιήσει –όπως παλαιότερα ο προκάτοχός του κ. Α. Παπαδόπουλος- αναλυτική κατάσταση με τους υπέρ τρίτων φόρους ή θα προτιμήσει να παραμείνει μυστικός ο δημοσιονομικός βόθρος των υπέρ τρίτων φόρων;
      2. Σε τι ύψος έφθασαν τα δικαιώματα του Ταμείου Νομικών για τα οικονομικά έτη 2004 και 2005 αναλυτικά ανά νομοθετημένο πόρο του Ταμείου αυτού;
      3. Έχει τους ισολογισμούς του Ταμείου Νομικών για τα έτη 2004 και 2005; Μπορεί να τους καταθέσει;
      4. Είναι συμβατοί οι υπέρ τρίτων φόροι με τις ευρωπαϊκές οδηγίες;»
      Στην ερώτηση του κ. Μάνου θα απαντήσει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Οι φόροι υπέρ τρίτων στους οποίους αναφέρεστε αποτελούν οικονομικές επιβαρύνσεις οι οποίες εισπράττονται με σκοπό την ενίσχυση διαφόρων φορέων, νομικών προσώπων δημοσίου δικαίου ή ιδιωτικού δικαίου. Η θέσπιση αυτών των φόρων ή πόρων ξεκίνησε από την πολιτεία από πολύ παλιά, από τη δεκαετία του 1930 και οι φόροι αυτοί εισπράττονται είτε απευθείας, είτε από τον κρατικό προϋπολογισμό. 
      Στο παρελθόν έγιναν προσπάθειες καταγραφής αυτών των φόρων ή πόρων οι οποίοι υπολογίζονται ότι είναι περίπου γύρω στους χίλιους. Η πρώτη προσπάθεια καταγραφής έγινε το 1947 οπότε οι δικαιούχοι αυτών των πόρων εκλήθησαν για να τους δηλώσουν. Η δεύτερη προσπάθεια έγινε το 1995 -αναφέρεστε σ’ αυτήν και στην ερώτησή σας- με τη σύνταξη ειδικού τόμου ο οποίος κατατέθηκε στον προϋπολογισμό του 1996. 
      Επειδή υποστηρίζετε στην ερώτησή σας ότι μετά το 1995 δεν υπήρξε καμία απολύτως κινητικότητα ή καμία ενέργεια σε σχέση με τους φόρους υπέρ τρίτων, θα ήθελα να αναφέρω για την αποκατάσταση της αλήθειας ότι το 2000 έγινε και η τρίτη προσπάθεια καταγραφής. Κατεγράφησαν όμως μόνο οι φόροι που εισπράττονται κατευθείαν από τρίτους και όχι μέσω του κρατικού προϋπολογισμού. 
    Την ίδια δε χρονιά με τον ν. 2873/2000 καταργήθηκε μια σειρά από αυτούς τους φόρους. Συγκεκριμένα καταργήθηκαν σαράντα τέσσερις φόροι υπέρ τρίτων, ενώ άλλοι σαράντα πέντε πόροι νομικών προσώπων ή ειδικών λογαριασμών εντάχθηκαν στον κρατικό προϋπολογισμό. Χαρακτηριστικά αναφέρω ότι καταργήθηκαν πόροι όπως η κράτηση 1% στις αποδοχές των στρατεύσιμων που καταβάλλονταν υπέρ του Ταμείου Αλληλοβοήθειας Στρατιωτικών Αεροπορίας, τα έσοδα από το ποσοστό 10% σε κάθε θαλάσσια λεία που καταβάλλονταν υπέρ του Ναυτικού Απομαχικού Ταμείου, ενώ εντάχθηκαν στον κρατικό προϋπολογισμό πόροι όπως τα έσοδα από πρόστιμα που επιβάλλονται στους ρυπαίνοντες το περιβάλλον και καταβάλλονται υπέρ του Οργανισμού Αθήνας ή οι κρατήσεις από τα εκπλειστηριάσματα υπέρ του Ειδικού Ταμείου Εφαρμογής Ρυθμιστικών και Πολεοδομικών Σχεδίων. 
    Πρέπει να τονίσω εδώ ότι καμία από τις καταγραφές οι οποίες έγιναν στο παρελθόν δεν είναι πλήρης. Και δεν είναι πλήρης γιατί αν εξαιρέσουμε την αρχική καταγραφή του 1947, η καταγραφή του 1995 δεν είναι πλέον επίκαιρη γιατί έχουν δημιουργηθεί νέοι τέτοιοι φόροι και πόροι υπέρ τρίτων, ενώ η καταγραφή του 2000, όπως ανέφερα προηγουμένως, αφορούσε τους φόρους που εισπράττονται κατ’ ευθείαν από τους τρίτους και όχι από τον κρατικό προϋπολογισμό. Γι’ αυτό το λόγο οι αρμόδιες υπηρεσίες του Υπουργείου μας σε συνεργασία με τα άλλα συναρμόδια Υπουργεία έχουν ξεκινήσει έρευνες για την πλήρη καταγραφή αυτών των πόρων και επομένως δεν μπορώ σήμερα να δημοσιοποιήσω ή να καταθέσω μια αναλυτική κατάσταση από αυτούς τους φόρους. 
    Στην ερώτησή σας κάνετε και ειδική μνεία για το Ταμείο Νομικών. Ζητάτε την κατάθεση των ισολογισμών των ετών 2004 και 2005 του Ταμείου Νομικών. Για το θέμα αυτό είναι αρμόδιο το Υπουργείο Απασχόλησης που ασκεί την εποπτεία των ασφαλιστικών φορέων. Όπως μας έχει ενημερώσει το Υπουργείο Απασχόλησης το Ταμείο Νομικών δεν έχει συντάξει ακόμα τους ισολογισμούς για τα έτη 2004 και 2005. Έχει ωστόσο ολοκληρώσει τον ισολογισμό του 2002 και τώρα ολοκληρώνει τον ισολογισμό του 2003. Έχει δοθεί εντολή από το Υπουργείο Απασχόλησης σε όλους τους ασφαλιστικούς φορείς να συντάσσουν ισολογισμούς μέσα στο εξάμηνο που ακολουθεί το τέλος του έτους στο οποίο αναφέρονται. 
    Τώρα σε σχέση με τα άλλα στοιχεία τα οποία ζητάτε για το Ταμείο Νομικών, τα στοιχεία που έχουν στη διάθεσή του το Υπουργείο μας, δηλαδή το Γενικό Λογιστήριο του Κράτους, αφορούν τα δικαιώματα του Ταμείου που εισπράχθηκαν από τον κρατικό προϋπολογισμό και όχι αυτά που εισπράττονται κατ’ ευθείαν από το ίδιο το ταμείο. Τα δικαιώματα αυτά ανήλθαν σε 68.337.835 ευρώ για το οικονομικό έτος 2004 και σε 80.352.484 ευρώ για το έτος 2005. Τα δικαιώματα αυτά προέρχονται από τρεις πόρους που εισπράττει το δημόσιο για λογαριασμό του Ταμείου Νομικών και έχουν ήδη αποδοθεί στο Ταμείο. 
    Εκείνο το οποίο θέλω να τονίσω ολοκληρώνοντας είναι ότι η μεταχείριση αυτών των ειδικών φόρων ή πόρων θα εξεταστεί στα πλαίσια επόμενης φορολογικής μεταρρύθμισης. Οι πόροι αυτοί δεν καθορίζονται με συγκεκριμένη λογική. Δεν μπορούν να αξιολογούνται και να αναμορφώνονται με βάση τις αρχές που διώκουν ένα συγκεκριμένο φορολογικό σύστημα. Σε κάθε περίπτωση πάγια επιδίωξη και στόχος μας είναι η επίτευξη ενός απλού, διαφανούς και δίκαιου φορολογικού συστήματος. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Κύριε Μάνο, έχετε το λόγο.
    ΣΤΕΦΑΝΟΣ ΜΑΝΟΣ: Κύριε Πρόεδρε, κυρίως για χάρη των συναδέλφων του ΠΑ.ΣΟ.Κ., θα ήθελα να επισημάνω ότι ο κ. Υφυπουργός μας δήλωσε σήμερα ότι μολονότι έκαναν δήθεν απογραφή δεν έχουν ιδέα τι γίνεται με τους υπέρ τρίτων φόρους. Αυτή είναι η πρώτη παρατήρηση. 
    Η δεύτερη παρατήρηση είναι ότι κύριε Πρόεδρε, είχα υποβάλλει την ερώτηση αυτή γραπτώς. Ο δε κ. Υφυπουργός μου απήντησε ότι τα  έσοδα του Ταμείου Νομικών είναι 80.000.000 ευρώ το χρόνο. Τώρα μας είπε ότι το ποσό αυτό δεν είναι σωστό αλλά αναφέρεται μόνο στο ποσό που περνάει μέσα από τον προϋπολογισμό. 
    Κύριε Πρόεδρε, η πραγματικότητα είναι η εξής: Το Ταμείο Νομικών μεταξύ πολλών άλλων εσόδων εισπράττει το 10% του φόρου μεταβίβασης ακινήτων. Ο φόρος μεταβίβασης ακινήτων το 2006, σύμφωνα με τον προϋπολογισμό, ήταν 801.000.000. Άρα μόνο από αυτό τον πόρο εισέπραξε 80,1 εκατομμύρια ευρώ. 
    Ο κ. Αλογοσκούφης στην Αίθουσα αυτή πριν από σαράντα πέντε μέρες έφερε τροπολογία υπέρ του Ταμείου Νομικών και είπε ότι εφεξής θα εισπράττει το 4% του Φ.Π.Α. στις μεταβιβάσεις οικοδομών. Και δήλωσε εδώ, κύριε Πρόεδρε, ότι αυτό το 10% του Φ.Π.Α., αυτός ο πόρος είναι το 27% του συνόλου των πόρων του Ταμείου Νομικών. 
      Ισχυρίστηκε, δηλαδή, ο κ. Αλογοσκούφης εδώ ότι αυτό το Tαμείο εισπράττει 297.000.000 ευρώ το χρόνο. Αριθμητική είναι, κύριε Μπέζα. Ακούω ότι είστε μηχανικός. Ίσως μπορείτε να κάνετε μόνο σας μια απλή διαίρεση. 
      Συνεπώς ο μεν κ. Αλογοσκούφης, εμφανίζεται να γνωρίζει τα μεγέθη, ο Υφυπουργός, όμως, βρίσκεται νυχτωμένος. Αυτό μας λέει τουλάχιστον. 
      Αλλά και κάτι άλλο, κύριε Πρόεδρε και αγαπητοί συνάδελφοι. Ακούσατε τι είπε ο Υπουργός. Ότι δεν υπάρχει ισολογισμός. Μα άμα δεν υπάρχει ισολογισμός, γιατί επείσθη ο κ. Αλογοσκούφης, να τους δώσει και καινούριο πόρο από το Φ.Π.Α.; Βάσει ποιων στοιχείων; Τα δικά του λεφτά μοιράζει; Και εκεί έχουμε προστάτες, κύριε Υφυπουργέ; 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο συνάδελφος κ. Αρσένης ζητά ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε. 
      Το λόγο έχει ο Υφυπουργός Οικονομίας και Οικονομικών κ. Μπέζας. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, τα 68.000.000 ευρώ που αναφέρονται στο οικονομικό έτος 2004 και τα 80.000.000 ευρώ για το οικονομικό έτος 2005 προέρχονται όχι μόνο από το 10% του φόρου  μεταβίβασης ακινήτων, αλλά υπάρχει και το 10% του φόρου μεταβίβασης των πλοίων, 4,5% από δικαστικά έξοδα, πρόστιμα και χρηματικές ποινές που επιβάλλονται από τα ποινικά δικαστήρια και 3% από τα τέλη μεταβίβασης οχημάτων. Απ’ αυτούς τους πόρους, οι οποίοι εισπράττονται μέσω του προϋπολογισμού, είναι τα ποσά των 68.000.000 ευρώ και 80.000.000 ευρώ αντίστοιχα. 
      Εγώ εκείνο το οποίο θέλω να επισημάνω είναι ότι στόχος μας στα πλαίσια της επόμενης φορολογικής μεταρρύθμισης είναι η επανεξέταση των φόρων υπέρ τρίτων στα πλαίσια της δημιουργίας ενός συστήματος που να χαρακτηρίζεται από διαφάνεια, από δικαιοσύνη και από απλότητα. Δεν είναι, όμως, εύκολο το θέμα. Είναι πολύπλοκο και πολύ δύσκολο. Χρειαζόμαστε προσεκτικές και καλά σχεδιασμένες κινήσεις και χρειάζεται να υπάρχει μελέτη των επιπτώσεων, καθώς η πιθανή κατάργηση αυτών των πόρων και των φόρων υπέρ τρίτων μπορεί να δημιουργήσει σοβαρά προβλήματα στη βιωσιμότητα ασφαλιστικών φορέων. Οι πόροι αυτοί έχουν διαφορετικά χαρακτηριστικά. Κάποιοι απ’ αυτούς, πράγματι, στερούνται κάθε δικαιολογητικής βάσης ή τα έσοδα τους είναι ασήμαντα, άλλοι φόροι, όμως, ενισχύουν το σύστημα χρηματοδότησης των ασφαλιστικών φορέων και άλλοι επέχουν θέση επιχορηγήσεων από τον προϋπολογισμό. 
      Όπως είπα και στην πρωτολογία μου, οι αρμόδιες υπηρεσίες του Υπουργείου, σε συνεργασία με άλλα συναρμόδια Υπουργεία, εξετάζουν και καταγράφουν όλα τα απαραίτητα στοιχεία για τους φόρους και πόρους υπέρ τρίτων. Το θέμα θα αντιμετωπιστεί σε επόμενη φάση της φορολογικής μεταρρύθμισης. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μετά την προεκφώνηση των νομοσχεδίων και την ψήφιση των δύο συμβάσεων που έχουμε, καθώς και τα νομοσχέδια που είναι να ψηφιστούν στο σύνολο, θα διακόψουμε προκειμένου να παραστούμε στα εγκαίνια για τους «’Ελληνες της Διασποράς» και θα συνεχίσουμε με το νομοσχέδιο που είναι να συζητηθεί σήμερα αμέσως μετά. 
      Θα γίνει τώρα η προεκφώνηση των νομοσχεδίων. 
      Υπουργείο Απασχόλησης και Κοινωνικής Προστασίας:
      Ψήφιση στο σύνολο του σχεδίου νόμου: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας». 
      Η ψήφιση του στο σύνολο θα γίνει κατά τη σημερινή συνεδρίαση.  
      Υπουργείο Οικονομίας και Οικονομικών:
      Ψήφιση στο σύνολο του σχεδίου νόμου: «Ενσωμάτωση στο εθνικό δίκαιο της οδηγίας 2005/19/ΕΚ, σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις». 
      Και αυτού του νομοσχεδίου η ψήφιση στο σύνολο θα γίνει κατά τη σημερινή συνεδρίαση. 
      Υπουργείο Οικονομίας και Οικονομικών:
      Μόνη συζήτηση επί της αρχής, των άρθρων και του συνόλου του σχεδίου νόμου: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις». 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείο Πολιτισμού:
      Μόνη συζήτηση επί της αρχής, των άρθρων και του συνόλου του σχεδίου νόμου: «Πολιτιστική Χορηγία». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατείται και θα συζητηθεί κατά τη συνήθη διαδικασία. 
      Υπουργείο Εξωτερικών:
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου για τα προνόμια και τις ασυλίες του Ευρωπαϊκού Οργανισμού Πυρηνικών Ερευνών». 
      Η σύμβαση αυτή, κυρίες και κύριοι συνάδελφοι, ψηφίστηκε στη Διαρκή Επιτροπή ομόφωνα. 
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εξωτερικών «Κύρωση του Πρωτοκόλλου για τα προνόμια και τις ασυλίες του Ευρωπαϊκού Οργανισμού Πυρηνικών Ερευνών» έγινε δεκτό ομοφωνώς σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: « Κύρωση της Διεθνούς Σύμβασης κατά της φαρμακοδιέγερσης (ντόπιγκ) στον αθλητισμό ( Παρίσι 19.10.2005)» 
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση με τη διαδικασία του άρθρου 108 του Κανονισμού της Βουλής. 
      Θέλει κάποιος από τους εισηγητές να λάβει το λόγο; 
      ΑΝΤΩΝΗΣ ΣΚΥΛΛΑΚΟΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σκυλλάκο, έχετε το λόγο. 
      ΑΝΤΩΝΗΣ ΣΚΥΛΛΑΚΟΣ: Εμείς είμαστε αντίθετοι και καταψηφίζουμε τη σχετική σύμβαση, όχι γιατί δεν έχει κάποιες διατάξεις που αντιμετωπίζουν κάποια ζητήματα, αλλά γιατί είναι ανεπαρκέστατη. Και θα πω που είναι ανεπαρκέστατη. Για το ντόπιγγκ μιλάμε. 
      Πρώτα και κύρια είναι ανεπαρκέστατη στην έννοια αθλητής. Εξαιρούνται όλοι αυτοί που παίρνουν μέρος σε πρωταθλήματα σχολικά, των δήμων. Εξαιρούνται  όλοι αυτοί οι αθλητές. Και ξέρετε ότι το ντόπινγκ έχει προχωρήσει μέσα σε κάθε γυμναστήριο και σε κάθε ομάδα, είτε είναι αναγνωρισμένη ως ομάδα είτε είναι προγράμματα δήμων ή σχολικών πρωταθλημάτων. 
      Το δεύτερο. Υπάρχει περιοριστική αναφορά σε δύο παραρτήματα για τις απαγορευμένες ουσίες και τις απαγορευμένες μεθόδους. Θα πρέπει να υπάρξει μία χρονοβόρα διαδικασία για να αναθεωρηθούν αυτά τα παραρτήματα, ώστε να μπουν και άλλες ουσίες και άλλες μέθοδοι οι οποίες προκαλούν το ντόπινγκ. Αυτή η διαδικασία είναι χρονοβόρα.  Μέχρι να αποφασιστεί η τροποποίηση της σύμβασης, ιδιαίτερα τα ανεπτυγμένα κράτη μπορούν να παράγουν ουσίες μη ανιχνεύσιμες και να τρέχει από πίσω η σύμβαση και τα παραρτήματά της για να προλαβαίνουν  αυτήν την πρόοδο της επιστήμης, προς αρνητική, βεβαίως, κατεύθυνση. 
      Τρίτο ζήτημα. Είναι άσχημο αυτό που λέγεται, να ενθαρρύνεται η παραγωγή και η διανομή συμπληρωμάτων διατροφής. Πρέπει να δούμε συνολικότερα τι γίνεται με τα συμπληρώματα διατροφής και αν θα αφήσουμε σε κάθε εταιρεία να κάνει συμπληρώματα διατροφής. Αυτοί που διακινούν συμπληρώματα, διακινούν και το ντόπινγκ και τις ουσίες. Όχι όλοι τους, αλλά ένα μεγάλο μέρος.
       Άλλη παρατήρηση. Εθελοντικό ταμείο για να βάζουν οι διάφοροι χορηγοί, οι διάφορες εταιρείες χρήματα για την αντιμετώπιση του ντόπινγκ. Ποιες είναι οι εταιρείες; Είναι οι σπόνσορες οι οποίοι κλείνουν συμβάσεις με ομάδες και με αθλητές, με πρωταθλητές  για να διαφημίζουν τα προϊόντα τους. Ε, αυτός ο ανταγωνισμός για τον πρωταθλητισμό είναι που προκαλεί και το ντόπινγκ. Αυτοί,  δηλαδή, που σπρώχνουν προς το ντόπινγκ θα έρθουν στο εθελοντικό ταμείο. Αυτό είναι υποκρισία για αυτό διαφωνούμε με το εθελοντικό ταμείο. Και το κυριότερο, εξαιρούνται οι επαγγελματικές ενώσεις. Δηλαδή σ’ ότι έχει σχέση με επαγγελματικό αθλητισμό να είναι νόμιμο το ντόπινγκ ή να μην υπάρχει καμία επίδραση. Ξέρω τις αντιρρήσεις της FIFA, της UEFΑ. Νομίζω ότι και στο μπάσκετ υπάρχουν αντιδράσεις παγκόσμια από τις ομοσπονδίες γιατί  θέλουν να ντοπάρουν τους πρωταθλητές, να παρουσιάζουν σόου είτε στο ποδόσφαιρο, είτε στο μπάσκετ, είτε δεν ξέρω σε ποια άλλα αθλήματα. 
      Είναι επίσης απαράδεκτο όταν πάμε να τροποποιήσουμε τον κατάλογο των ουσιών ή των μεθόδων ντόπινγκ, κάποιες χώρες οι οποίες έχουν εταιρείες που εμπορεύονται τον αθλητισμό, να πουν ότι εμείς δεν συμφωνούμε και μένουμε από έξω. Δηλαδή να υπάρχουν δύο κατηγορίες κρατών, δηλαδή αυτά που θα απαγορεύουν όλες τις ουσίες και αυτά που δεν θα τις απαγορεύουν. Αυτό γίνεται με την παράγραφο 34. 
      Επίσης, επιτρέπεται ένα κράτος-μέλος να εξαιρεί ορισμένα εδάφη του από την εφαρμογή της σύμβασης. 
      Τέλος, κατά τη δική μας άποψη θα μπορούσε να υπάρχει το δικαίωμα της προβολής επιφυλάξεων, με την έννοια  εμείς σαν χώρα -και οποιαδήποτε άλλη χώρα- να  μπορούμε να κάνουμε πιο αυστηρή νομοθεσία.  
Να έχουμε το δικαίωμα για πιο αυστηρή νομοθεσία και όχι να δεσμευόμαστε ότι θα περιοριζόμαστε στις απαγορεύσεις αυτής της σύμβασης. 
      Για όλους αυτούς τους λόγους θεωρούμε ανεπαρκέστατη τη σύμβαση και την καταψηφίζουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκυλλάκο.
      Υπάρχει κάποιος άλλος από τους εισηγητές που να θέλει το λόγο; Κανείς.
      Κηρύσσεται περαιωμένη η συζήτηση του σχεδίου νόμου του Υπουργείου Πολιτισμού: «Κύρωση της Διεθνούς Σύμβασης κατά της φαρμακοδιέγερσης (ντόπινγκ) στον αθλητισμό (Παρίσι 19-10-2005)».
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Πολιτισμού: «Κύρωση της Διεθνούς Σύμβασης κατά της φαρμακοδιέγερσης (ντόπινγκ) στον αθλητισμό (Παρίσι 19-10-2005)» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding- MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Απασχόλησης και Κοινωνικής Προστασίας.
      Ψήφιση στο σύνολο του σχεδίου νόμου: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΥΛΒΑΝΑ ΡΑΠΤΗ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Απασχόλησης και Κοινωνικής Προστασίας «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις.».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις.» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Στο σημείο αυτό θα διακόψουμε για λίγο τη συνεδρίαση, θα πάμε στην έκθεση για τους «Έλληνες της Διασποράς» και θα επανέλθουμε ευθύς ως τελειώσει η έθεση.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, επαναλαμβάνεται η διακοπείσα συνεδρίαση. 
      Επανερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις.».
      Η Διάσκεψη των Προέδρων, στη συνεδρίασή της στις 7-12-2006, αποφάσισε τη συζήτηση του νομοσχεδίου αυτού σε τρεις έως τέσσερις συνεδριάσεις. 
      Κατά τη συζήτηση επί της αρχής των άρθρων και του συνόλου αυτού του νομοσχεδίου ορίζεται ως Κοινοβουλευτικός Εκπρόσωπος από το Γενικό Γραμματέα της Νέας Δημοκρατίας κ. Σταύρου ο συνάδελφος κ. Κωνσταντίνος Τασούλας. 
      Επίσης από το Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Κολοζώφ, ορίζεται ως ειδική αγορήτρια η κ. Ελπίδα Παντελάκη. 
      Από τον Πρόεδρο του Συνασπισμού Ριζοσπαστικής Αριστεράς κ. Αλαβάνο ορίζεται ως Κοινοβουλευτικός Εκπρόσωπος ο Βουλευτής κ. Αθανάσιος Λεβέντης και  ως ειδικός αγορητής ορίζεται ο Βουλευτής κ. Ιωάννης Δραγασάκης. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει ζητήσει το λόγο. 
      Ορίστε, κύριε Αλαβάνο, έχετε το λόγο. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, θέλω να λάβω το λόγο να πω δύο πράγματα, τα οποία είναι και διαδικαστικά και πολύ-πολύ ουσιαστικά και στηρίζονται στο άρθρο 101 παράγραφος 6 του Κανονισμού, το οποίο στηρίζεται στο Σύνταγμα, στο άρθρο 74 παράγραφος 5, εδάφιο γ΄, όπου λέει ότι προσθήκη ή τροπολογία άσχετη με το κύριο αντικείμενο του νομοσχεδίου ή της πρότασης νόμου δεν εισάγεται για συζήτηση. Το Σύνταγμα το έχουμε για να προστατεύει τα δικαιώματα των πολιτών και τις αρχές της κοινοβουλευτικής δημοκρατίας, δεν το έχουμε για να ποδοπατείται σήμερα από την Κυβέρνηση και συγκεκριμένα από τον Υπουργό Οικονομίας, τον κ. Αλογοσκούφη. 
     Τι σχέση έχει το θέμα των κινήτρων και των αλλαγών στον αναπτυξιακό νόμο με τα ζητήματα του φορολογικού νομοσχεδίου; Και ακόμη περισσότερο, πώς είναι δυνατόν και σε ποια άλλη χώρα έχει γίνει αυτό, η ιδιωτικοποίηση της μεγαλύτερης δημόσιας επιχείρησης να εντάσσεται σ’ ένα νομοσχέδιο για απλουστεύσεις στον Κώδικα Βιβλίων και Στοιχείων και άλλες διατάξεις; Πείτε μας, κύριε Αλογοσκούφη. Στην Πορτογαλία, στην Ισπανία, στη Γαλλία, στη Γερμανία; Πού πέρασαν τόσο σημαντικές αλλαγές ως τροπολογίες σ’ έναν άλλο νόμο; Δεν σέβεστε την Αντιπολίτευση, δεν σέβεστε ούτε τους ίδιους τους Βουλευτές σας, δεν σέβεστε ούτε καν τους συναδέλφους σας στο Υπουργικό Συμβούλιο, οι οποίοι βγαίνουν στις τηλεοράσεις και αρχίζουν τις ερμηνείες για ένα νέο το οποίο έμαθαν από μία τροπολογία. Ακολουθείτε την τακτική του κούκου, πάτε και γεννάτε αυγά σ’ άλλες φωλιές. Τόσο σημαντικές είναι, τελικά, οι μεταρρυθμίσεις οι δικές σας που χρησιμοποιείτε τόσο ευτελείς μεθόδους για να τις προωθήσετε; 
     Νομίζω ότι έχετε έναν, εντελώς, λαθεμένο δρόμο. Σας λείπει η ντομπροσύνη. Υπάρχει -λυπάμαι που το λέω- κάτι το ύπουλο σ’ αυτήν την υπόθεση και σας καλώ, με βάση τον Κανονισμό μας, με βάση το άρθρο του Συντάγματος, να αφαιρεθούν οι τροπολογίες και για τον αναπτυξιακό νόμο, αλλά και, ιδιαίτερα, για τον Ο.Τ.Ε., τη στιγμή που σας λέω ότι πρόκειται για τη μεγαλύτερη δημόσια επιχείρηση. Δεν είναι ούτε σουβλατζίδικο ούτε περίπτερο, είναι η δημόσια επιχείρηση, η οποία είχε μέχρι το πρώτο δεκάμηνο του 2006 περίπου 500.000.000 ευρώ κέρδη. Δεν μπορείτε να την αντιμετωπίζετε μ’ αυτόν τον τρόπο και οφείλετε να αφαιρέσετε αυτές τις τροπολογίες και να έρθουν για συζήτηση χωριστά. 
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Φλωρίδης.
     ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, προσπαθούμε, πράγματι, να καταλάβουμε ποια είναι η αιτία η οποία δημιουργεί στην Κυβέρνηση πολιτικό πανικό, γιατί ο πολιτικός πανικός δείχνει και μια βαθύτατη πολιτική ενοχή σ’ αυτά που επιχειρεί να κάνει. Το ερώτημα είναι γιατί η Κυβέρνηση μετέρχεται διαδικασίες που δείχνουν έναν απίστευτο κυβερνητικό και κοινοβουλευτικό αυταρχισμό, προκειμένου να ρυθμίσει ζητήματα, τα οποία αφορούν τεράστια εθνικά θέματα. Προσπαθούμε να καταλάβουμε γιατί, διαρκώς, η Κυβέρνηση επιμένει με τις τροπολογίες της Παρασκευής να δημιουργεί μια διαρκή «Μεγάλη Παρασκευή» για τον ελληνικό λαό και για τη χώρα. Προσπαθούμε να καταλάβουμε. Αναζήτησα στην τροπολογία για τον Ο.Τ.Ε. εάν υπάρχει υπογραφή του Υπουργού Εθνικής Άμυνας.
      Κύριοι συνάδελφοι, η Ελλάδα δεν έχει καμία απολύτως σχέση ως χώρα ούτε με το Λουξεμβούργο ούτε με το Βέλγιο ούτε με την Ολλανδία. Η Ελλάδα είναι η μοναδική χώρα υπό εθνική πίεση, η οποία ζει σ’ ένα καθεστώς εξωτερικών απειλών. Και ξέρετε πολύ καλά ότι η άμυνα της χώρας στηρίζεται, κυρίως, στις τηλεπικοινωνίες και αυτήν τη στιγμή, με τις τροπολογίες της νύχτας του κ. Αλογοσκούφη, επιχειρείτε να μεταβιβάσετε ένα περιουσιακό στοιχείο της χώρας, που αφορά ευθέως την εθνική της ασφάλεια, σε ιδιώτες. Δεν λειτουργεί σ’ αυτό το επίπεδο και σ’ αυτόν τον τομέα η αγορά μόνο, κύριε Αλογοσκούφη και κύριοι της Κυβέρνησης. Σ’ αυτά τα ζητήματα πρέπει να υπάρχει υψηλό αίσθημα εθνικής ευθύνης και πολύ φοβάμαι ότι οδηγείτε και την Κυβέρνηση και την κοινοβουλευτική ομάδα σε μία ενέργεια την οποία μπορεί να πληρώσει ακριβά ο τόπος, εφόσον την υλοποιήσετε. 
      Κυρία Πρόεδρε, το ερώτημα είναι το εξής: Είναι δυνατόν η Βουλή να μετατρέπεται δι’ αυτού του τρόπου σε πλυντήριο της κυβερνητικής πονηρίας και της κυβερνητικής οκνηρίας; Δεν γνώριζε η Κυβέρνηση ότι ο αναπτυξιακός νόμος, που ψήφισε το 2005, είχε ημερομηνία λήξης την 31η Δεκεμβρίου 2006; Ποιος είναι ο λόγος που αναγκαζόμαστε σήμερα να δεχόμαστε ως τροπολογία ένα ολόκληρο νομοσχέδιο τριάντα πέντε σελίδων, το οποίο έρχεται να συζητηθεί σ’ ένα νομοσχέδιο εκατόν δέκα σελίδων, το οποίο ήρθε στην επιτροπή μας χωρίς να έχουμε τη δυνατότητα καν να το διαβάσουμε; Και η Κυβέρνηση απέφυγε να φέρει αυτές τις μείζονος σημασίας διατάξεις στη Βουλή, για να υπάρξει κοινοβουλευτικός έλεγχος, κοινοβουλευτική συζήτηση. Αποτελεί, άραγε, τόσο μεγάλη ενόχληση για την Κυβέρνηση η λειτουργία του Κοινοβουλίου; Πού έχουμε φθάσει; 
      Αυτό που έχουμε να πούμε στην Κυβέρνηση, είναι το εξής: Κυρία Πρόεδρε, το λιγότερο που έχει να κάνει η Κυβέρνηση είναι να ζητήσει συγγνώμη από την Εθνική Αντιπροσωπεία και να αποσύρει τώρα τις τροπολογίες.
      (Χειροκροτήματα από την πτέρυγα του ΠΑ.ΣΟ.Κ.)
      Δεύτερον, πρέπει, κυρίως, να ζητήσει συγγνώμη για το γεγονός ότι ακολούθησε μία εξαιρετικά εξευτελιστική διαδικασία απέναντι στο Κοινοβούλιο, δίνοντας στον καθημερινό τύπο της χώρας ολοσέλιδες καταχωρήσεις για τις διατάξεις που εμείς σήμερα καλούμαστε να συζητήσουμε ως ψηφισμένο νόμο. Η Κυβέρνηση έκρινε ότι, πριν καταθέσει το νόμο, μπορεί να τον διαφημίσει ως νόμο που ήδη παράγει αποτελέσματα για τους Έλληνες πολίτες. Και ερωτώ σήμερα όλους τους συναδέλφους και, κυρίως, εσάς, κυρία Πρόεδρε, που έχετε την ευθύνη για την προστασία του κύρους του θεσμού, το εξής: Είναι ποτέ δυνατόν η Βουλή να συζητήσει και, τελικά, να αποφασίσει και να ψηφίσει νομοσχέδιο το οποίο η Κυβέρνηση ήδη ανακοίνωσε στον ελληνικό λαό, με χρήματα των Ελλήνων φορολογουμένων, ότι είναι ψηφισμένο και παράγει αποτελέσματα για τους Έλληνες πολίτες; 
      Δεύτερον, οι Έλληνες πολίτες σήμερα συζητούν και αναρωτιούνται: Τι θα συζητήσουν άραγε οι τριακόσιοι της Βουλής που έχουν εκλεγεί από τις εθνικές εκλογές; Θα συζητήσουμε αυτό που ο κ. Αλογοσκούφης ήδη καταχώρησε ως ψηφισμένο νομοσχέδιο; Είναι συμπεριφορά αυτή απέναντι στη Βουλή; Μέχρι πού θα πάει αυτό το μένος που έχετε απέναντι στο ελληνικό Κοινοβούλιο; Γιατί φοβάστε εσείς, η αυτοαπακαλούμενη Κυβέρνηση των μεταρρυθμίσεων, τη δημόσια συζήτηση; Μεταρρυθμίσεις, κύριε Υπουργέ και κύριοι της Κυβέρνησης, σημαίνει πάνω από όλα συναίνεση και διαβούλευση, σημαίνει εθνική συνεννόηση, στρατηγικό σχέδιο και πρόγραμμα. Όχι μόνο δεν τα έχετε αυτά, αλλά προκαλείτε και τον ελληνικό λαό και τους εργαζόμενους και, κυρίως, προκαλείτε την ίδια τη λειτουργία της δημοκρατίας.
      Κύριε Υπουργέ, δεν έχετε καμία δυνατότητα άλλη από αυτήν που σας είπα. Ζητήστε συγγνώμη και αποσύρετε τις τροπολογίες τώρα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας  κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Οι τροπολογίες που αφορούν τον Ο.Τ.Ε. και την Αγροτική Τράπεζα, η τροπολογία που αφορά το αναπτυξιακό και ίσως και κάποιες άλλες τροπολογίες είναι παντελώς άσχετες με το κύριο αντικείμενο του νομοσχεδίου.
      Γι’ αυτό κατά τη δική μας άποψη –στείλαμε και επιστολή στην κυρία Πρόεδρο- πρέπει να αποσυρθούν. Το ερώτημα είναι γιατί η Κυβέρνηση επιμένει. Έχουμε χρόνο ο καθένας να μιλήσει για τον Ο.Τ.Ε., να μιλήσει για τα αναπτυξιακά κίνητρα και μετά τα Χριστούγεννα. Και μπορεί ο καθένας να εκθέσει τις απόψεις του και να μιλήσουμε για ευθύνες και για διαχρονικές και για διακομματικές. Αλλά σήμερα είναι η Κυβέρνηση της Νέας Δημοκρατίας η οποία και από άποψη ουσίας και νομοθετικής πρωτοβουλίας αλλά και από άποψη διαδικασίας είναι έκθετη. 
      Στο ερώτημα μπορώ να δώσω την εξής εξήγηση:  Θέλει να τελειώνει γρήγορα με το θέμα του Ο.Τ.Ε. με όσο το δυνατόν λιγότερες αντιδράσεις. Γι’ αυτό γίνεται με συνοπτικές διαδικασίες. Κατατέθηκε πριν από λίγες ημέρες. Να τελειώνουμε εδώ και τώρα. Αυτό μου θυμίζει τα τεχνάσματα για το άρθρο 16. Δεν μπορούμε να συνεχίσουμε έτσι. Ζητάμε να αποσυρθούν οι συγκεκριμένες τροπολογίες. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, άκουσα με προσοχή, όπως όλοι εδώ στην Αίθουσα τις αιτιάσεις που ακούστηκαν από την Αξιωματική Αντιπολίτευση από το Κομμουνιστικό κόμμα και από τον Συνασπισμό. Θα ήθελα να πω ότι η Κυβέρνηση ούτε φοβάται ούτε βιάζεται. Η Κυβέρνηση και, δυστυχώς, εν προκειμένω είναι μόνη της σ’ αυτόν τον τομέα, ξέρει τι θέλει να κάνει. Το ΠΑ.ΣΟ.Κ. αποδεικνύεται ότι και εδώ, σήμερα δεν ξέρει τι θέλει και θέλει να επιβάλει αυτήν την άποψη.  
      (Θόρυβος διαμαρτυρίας από την πτέρυγα του ΠΑ.ΣΟ.Κ.  )
      Η Νέα Δημοκρατία έχει προαναγγείλει εδώ και χρόνια αυτήν την πορεία που σήμερα εφαρμόζει. Το ΠΑ.ΣΟ.Κ. για μια ακόμη φορά και για τον αναπτυξιακό νόμο και για τον Ο.Τ.Ε. και για τις αγροτικές συντάξεις για τις οποίες δεν είπε κανείς τίποτα που περιλαμβάνονται σ’ αυτήν την τροπολογία, που επιβαρύνουν με 600.000.000 ευρώ τον προϋπολογισμό του επόμενου έτους και άλλα 620.000.000 ευρώ του μεθεπόμενου, ξέρει τι θέλει να κάνει. Και είναι καιρός, κυρία Πρόεδρε, σ’ αυτήν τη χώρα να προχωρήσουμε με βάση αυτά που ξέρουμε και θέλουμε να κάνουμε και όχι με βάση αυτά που ξέρουμε, πως θέλουμε να κάνουμε. 
      Ξέρετε πολύ καλά τι δεν θέλετε. Δεν θέλετε τον ανταγωνισμό, δεν θέλετε τον εκσυγχρονισμό, δεν θέλετε την ενίσχυση του αγροτικού εισοδήματος, δεν θέλετε όλες αυτές τις βελτιώσεις. 
      (Θόρυβος στην Αίθουσα)
      Και θέλετε να επιβάλετε αυτήν την άποψη. Είναι καιρός, κυρία Πρόεδρε, η πλειοψηφία η οποία στηρίζεται στην λαϊκή κυριαρχία, στηρίζεται σ’ αυτά που έχει εξαγγείλει και σ’ αυτά που υλοποιεί να αποφασίζει σ’ αυτήν τη χώρα. Δεν υπάρχει μεγαλύτερη δημοκρατική μέθοδος και δημοκρατική πορεία από το να αποφασίζει η πλειοψηφία. Εσείς θέλετε να επιβάλετε σ’ όλους μας να υποταχθούμε στο γεγονός ότι είστε βέβαιοι για το τι δεν θέλετε να γίνει. Σ’ αυτό δεν μπορούμε να ακολουθήσουμε.
      Κυρία Πρόεδρε, η εισηγητική έκθεση του νομοσχεδίου που συζητάμε σήμερα για τις μεταβολές στη φορολογία έχει την εξής έναρξη: «Το νομοσχέδιο αποσκοπεί στην ενίσχυση της οικονομικής ανάπτυξης, στην κοινωνική συνοχή και στην αύξηση της απασχόλησης μέσω πρωτοβουλιών, φορολογικών απαλλαγών και κινήτρων». Ο αναπτυξιακός νόμος δεν συμβάλλει στην οικονομική ανάπτυξη; Η βελτίωση της ανταγωνιστικότητας της οικονομίας με τον εκσυγχρονισμό της μεγαλύτερης μετοχικού κρατικού ενδιαφέροντος εταιρείας δεν συμβάλλει στην βελτίωση της ανάπτυξης της οικονομίας;
      (Θόρυβος στην Αίθουσα)
      Οι αυξήσεις των αγροτικών συντάξεων δεν συμβάλλουν στην κοινωνική συνοχή; Συνεπώς όλα αυτά που έρχονται εδώ να συζητηθούν είναι και σχετικά και προαναγγελθέντα και σύμφωνα με τις δεσμεύσεις μας. Είναι, λοιπόν, καιρός επιτέλους να αποφασίσουν σ’ αυτήν τη χώρα αυτοί που ξέρουν τι θέλουν να κάνουν και όχι αυτοί που ξέρουν τι δεν θέλουν να κάνουν.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, κυρίες και κύριοι συνάδελφοι, κατ’ αρχάς θα αντιπαρέλθω κάποιους προσωπικούς χαρακτηρισμούς που χρησιμοποίησαν κάποιοι από τους ομιλητές. Η Κυβέρνηση δεν έχει να φοβηθεί τίποτα. Υλοποιεί την πολιτική της. Και το νομοσχέδιο το οποίο συζητούμε και οι ρυθμίσεις οι οποίες προστέθηκαν μέσα στα όρια που προβλέπει ο Κανονισμός της Βουλής, είναι σε υλοποίηση της κυβερνητικής πολιτικής. Δεν έχουμε να φοβηθούμε τίποτα, δεν κατατέθηκε τίποτα νύχτα και για τίποτα απ’ όλα αυτά τα οποία θα συζητήσουμε δεν ντρεπόμαστε. Είναι υλοποίηση της πολιτικής μας και είναι πολιτική η οποία έχει συζητηθεί και στην οποία έχει τοποθετηθεί και η Αξιωματική Αντιπολίτευση. 
    Κατ’ αρχάς, στον επενδυτικό νόμο παρουσιάστηκε ο νέος χάρτης των περιφερειακών ενισχύσεων ο οποίος προτείνεται στη Βουλή για να ψηφιστεί, προκειμένου να εφαρμοστεί από την 1η Ιανουαρίου 2007, για πρώτη φορά στις 5 Σεπτεμβρίου. Πέρασε από την κυβερνητική επιτροπή στις 26 Σεπτεμβρίου, έγινε παρουσίαση στην Επιτροπή Περιφερειών της Βουλής όπου έγινε και συζήτηση παρούσης και της Αξιωματικής Αντιπολίτευσης πάλι μέσα στον Σεπτέμβριο. Είχαμε, λοιπόν, τη δυνατότητα όλοι να τοποθετηθούμε πάνω στις αλλαγές του χάρτη περιφερειακών ενισχύσεων. Δεν πρόκειται για αλλαγή του επενδυτικού νόμου, αλλά πρόκειται για αλλαγή του χάρτη των ενισχύσεων της χώρας όπως προβλέπουν οι νέοι κανόνες της Ευρωπαϊκής Ένωσης. Πρόκειται για μια πολύ απλή μετατροπή, την οποία πρέπει να κάνουμε για να μπορέσει να εφαρμοστεί ο επενδυτικός νόμος από 1ης Ιανουαρίου. 
    Αναφορικά με τα θέματα του Ο.Τ.Ε.: Παρουσιάστηκαν οι αποφάσεις της Διϋπουργικής Επιτροπής Αποκρατικοποίησης στις 6 Σεπτεμβρίου και μάλιστα, υπήρξε και μια από τις συνήθεις τοποθετήσεις, αυτές τις απορριπτικές, της Αξιωματικής Αντιπολίτευσης τότε που παρουσιάστηκε η θέση της Κυβέρνησης, η οποία είναι σε πλήρη υλοποίηση του κυβερνητικού της προγράμματος. Επίσης, στις 9 Σεπτεμβρίου η Διϋπουργική Επιτροπή των Δημοσίων Επιχειρήσεων και Οργανισμών συνήλθε και αποφάσισε την υπαγωγή του Ο.Τ.Ε. στο ν. 3429 περί Δ.Ε.Κ.Ο. αναφορικά με τον κανονισμό προσωπικού, προκειμένου να μπορέσει ο Ο.Τ.Ε. να ανταποκριθεί στις νέες ανταγωνιστικές συνθήκες που έχουν δημιουργηθεί. 
    Τίποτε από αυτά δεν είναι κρυφό. Παρουσιάστηκαν δημοσίως και υπήρξαν τοποθετήσεις από την αντιπολίτευση. Δώσαμε όλο το χρόνο στους εργαζομένους και στη διοίκηση του Ο.Τ.Ε., προκειμένου να έρθουν σε κάποια συμφωνία αναφορικά με την αλλαγή του κανονισμού. Δεν κατέστη αυτό δυνατόν και στο τελευταίο χρονικό όριο που είχαμε στη διάθεσή μας καταθέσαμε την τροπολογία στις τρεις το απόγευμα. Και το λέω αυτό, διότι τώρα άκουσα κάτι για τροπολογίες της νύκτας. Αν κοιμούνται στις τρεις το απόγευμα οι συνάδελφοι της Αξιωματικής Αντιπολίτευσης, δεν φταίμε εμείς! 
    (Χειροκροτήματα από την πτέρυγα της Νέας Δημοκρατίας)
    (Διαμαρτυρίες από την πτέρυγα του ΠΑ.ΣΟ.Κ.)
    Πάντως, στις τρεις το απόγευμα κατετέθη στη Βουλή. 
    Θεωρούμε, λοιπόν, ότι οι ρυθμίσεις αυτές είναι απόλυτα συναφείς με το αντικείμενο του Υπουργείου Οικονομίας και Οικονομικών. Συζητούμε νομοσχέδιο αρμοδιότητας του Υπουργείου Οικονομίας και Οικονομικών για την ανάπτυξη, την απασχόληση και την κοινωνική συνοχή και είναι απόλυτα συναφείς οι ρυθμίσεις, οι οποίες έχουν προστεθεί και καλούμε τη Βουλή να προχωρήσει κανονικά στη συζήτηση και την ψήφιση του νομοσχεδίου. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, υπεβλήθη αίτηση τριάντα εννέα συναδέλφων της αντιπολίτευσης με το εξής περιεχόμενο: «Κυρία Πρόεδρε, ζητούμε να προβείτε στις οφειλόμενες εκ μέρους σας ενέργειες, προκειμένου να αποσυρθεί η τροπολογία με γενικό αριθμό 885 και ειδικό 193 που κατατέθηκε στη Βουλή στις 8.12.2006 στο σχέδιο νόμου του Υπουργείου Οικονομίας και Οικονομικών «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» από τους Υπουργούς Οικονομίας και Οικονομικών, Απασχόλησης και Κοινωνικής Προστασίας και Μεταφορών και Επικοινωνιών, η οποία, μεταξύ άλλων, αφορά στον Ο.Τ.Ε., διότι δεν πληρούνται οι προϋποθέσεις εισαγωγής της προς συζήτηση σύμφωνα με τον Κανονισμό της Βουλής και το Σύνταγμα».
    Αντιλαμβάνομαι, κύριοι συνάδελφοι, ότι το αίτημά σας στηρίζεται στο άρθρο 101 παράγραφος 6 του Κανονισμού της Βουλής, η οποία αφορά τη σχέση της προτεινομένης τροπολογίας με το κύριο αντικείμενο του νομοσχεδίου. 
      Σύμφωνα με το άρθρο 101, παράγραφος 6, γίνεται σχετική συζήτηση. Ομιλεί ο πρώτος από τους Βουλευτές που υπογράφουν την αίτηση και οι αντιλέγοντες επί τρία λεπτά. 
      Θα αναγνώσω τα ονόματα των συναδέλφων.
      ΑΝΑΣΤΑΣΙΟΣ ΚΑΡΑΜΑΡΙΟΣ: Επικαλούνται το άρθρο, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Όχι, δεν επικαλούνται το άρθρο, αλλά επειδή δεν υπάρχει άλλη διαδικασία, για να θέσω προς κρίση στη Βουλή αυτή την αίτηση, θα αναγνώσω κατ’ αρχήν τον κατάλογο για να διαπιστωθεί αν είναι παρόντες οι συνάδελφοι και ο πρώτος εκ των εγγεγραμμένων θα αναπτύξει ποια είναι η αιτίαση.
      Ο κ. Γεώργιος Φλωρίδης. Παρών.
      Ο κ. Νίκος Κωνσταντόπουλος. Απών. 
      Ο κ. Φώτης Κουβέλης. Απών. 
      Ο κ. Αθανάσιος Λεβέντης. Παρών. 
      Ο κ. Ιωάννης Δραγασάκης. Απών.
      Η κ. Ασημίνα Ξηροτύρη- Αικατερινάρη. Παρούσα.
      Η κ. Βάσω Παπανδρέου. Παρούσα.
      Ο κ. Ανδρέας Μακρυπίδης. Παρών. 
      Ο κ. Ιωάννης Τσακλίδης. Παρών. 
      Ο κ. Γεώργιος Ντόλιος. Παρών.
      Ο κ. Κωνσταντίνος Γείτονας. Παρών. 
      Ο κ. Νικόλαος Χριστοδουλάκης. Παρών.
      Ο κ. Δημήτριος Γεωργακόπουλος. Παρών.
      Ο κ. Κωνσταντίνος Ρόβλιας. Παρών.
      Ο κ. Μάρκος Μπόλαρης. Παρών.
      Ο κ. Δημήτριος Βαρβαρίγος. Παρών.
      Ο κ. Γεώργιος Παπαγεωργίου. Παρών. 
      Ο κ. Μιχαήλ Παντούλας. Παρών. 
      Η κ. Χρυσάνθη Μανωλιά. Παρούσα.
      Ο κ. Αναστάσιος Χωρέμης. Παρών.
      Ο κ. Ιωάννης Κουτσούκος. Παρών.
      Ο κ. Κωνσταντίνος Βρεττός. Παρών.
      Ο κ. Ιωάννης Διαμαντίδης. Παρών.
      Ο κ. Δημήτριος Κουσελάς. Παρών. 
      Ο κ. Εμμανουήλ Όθωνας. Παρών.
      Ο κ. Αθανάσιος Παπαγεωργίου. Παρών. 
      Ο κ. Χρίστος Βερελής. Παρών.
      Ο κ. Σωκράτης Κοσμίδης. Παρών.
      Ο κ. Δημήτριος Ρέππας. Παρών. 
      Ο κ. Ευάγγελος Βενιζέλος. Παρών.
      Ο κ. Χρήστος Πρωτόπαπας. Απών.
      Ο κ. Αλέξανδρος Παπαδόπουλος. Παρών.
      ΑΠΟΣΤΟΛΟΣ ΚΑΚΛΑΜΑΝΗΣ: Συμπληρώθηκε ο απαιτούμενος αριθμός των δεκαπέντε συναδέλφων, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Λάθος κάνετε. Τριάντα πρέπει να συμπληρωθούν και όχι δεκαπέντε.
      Η κ. Συλβάνα Ράπτη. Παρούσα.
      Ο κ. Θεοχάρης Τσιόκας. Παρών.
      Ο κ. Παναγιώτης Σγουρίδης. Παρών.
      Ο κ. Απόστολος -Αθανάσιος Τσοχατζόπουλος. Παρών.
      Τώρα συμπληρώθηκε ο αριθμός και θα δώσω το λόγο για τρία λεπτά στον κ. Φλωρίδη. 
      Κύριε Φλωρίδη, η διάταξη επί τη βάσει της οποίας σας δίνω το λόγο αναφέρεται στην αιτίαση ότι η τροπολογία, την οποία επικαλείστε, δεν σχετίζεται με το κύριο αντικείμενο του νομοσχεδίου. Εάν έχετε άλλη αιτίαση, θα σας παρακαλέσω να απέχετε απ’ αυτήν. Επί της σχετικότητος θα μιλήσετε.
      ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, ήλπιζα ότι δεν θα χρειαζόταν καν να θέσουμε αυτό το ζήτημα, εάν το Προεδρείο της Βουλής εφάρμοζε, χωρίς αυτή τη συζήτηση, τον Κανονισμό και το Σύνταγμα.
      Κατ’ αρχήν, η Βουλή καλείται να αποφανθεί αν αυτό εδώ το κείμενο είναι τροπολογία, με αυτό που αντιλαμβάνεται η κοινοβουλευτική τάξη και η ιστορία της χώρας ως τροπολογία, εάν δηλαδή αυτές οι ρυθμίσεις που αφορούν την Ολυμπιακή, το Ταμείο της Αγροτικής Τράπεζας, την εκποίηση του Ο.Τ.Ε., κι εγώ δεν ξέρω τι άλλο, οι οποίες είναι ανεπτυγμένες σ’ αυτό το κείμενο, συνιστούν την έννοια της τροπολογίας, όπως την ορίζει το Σύνταγμα και ο Κανονισμός της Βουλής.
      Είναι βέβαιο ότι δεν πρόκειται για τροπολογία. Είναι βέβαιο ότι πρόκειται όχι για ένα νομοσχέδιο, αλλά για άλλα τρία νομοσχέδια, τα οποία είναι ενταγμένα με τη μορφή μιας κατά τύποις τροπολογίας.
      Το πλέον βέβαιο όμως είναι ότι αυτό το κείμενο το οποίο εισάγεται ως τροπολογία δεν έχει καμία, μα καμία απολύτως σχέση με το φορολογικό νομοσχέδιο, το οποίο συζητάμε και που ρυθμίζει περίπου ως κώδικας χιλιάδες υποθέσεις, που αφορούν τη φορολογική σχέση του πολίτη, των επιχειρήσεων και του κράτους.
      Θέλω να υπάρξει μια λογική εξήγηση, η οποία να μπορεί να γίνει αποδεκτή, για ποιο λόγο αυτή η τροπολογία συνδέεται με το φορολογικό νομοσχέδιο. Μια οφειλόμενη απάντηση στον κ. Αλογοσκούφη είναι: Κύριε Υπουργέ, αν υλοποιείται η πολιτική σας με την τροπολογία για το ξεπούλημα του Ο.Τ.Ε. σε βάρος των εθνικών συμφερόντων, αυτό να πάτε να το πείτε στο συντάκτη του κυβερνητικού προγράμματος της Νέας Δημοκρατίας στον κ. Σουφλιά και τον Πρωθυπουργό κ. Καραμανλή, ο οποίος παρουσίασε μαζί με τον κ. Σουφλιά το πρόγραμμα. 
      (Χειροκροτήματα από την πτέρυγα του ΠΑ.ΣΟ.Κ.)
      Και αν πείσετε τον κ. Καραμανλή ότι όταν μιλούσε ο κ. Σουφλιάς έλεγε ότι «εμείς δεν πρόκειται να βάλουμε ποτέ στρατηγικό επενδυτή στον Ο.Τ.Ε.» και «ποτέ δεν πρόκειται το δημόσιο να απολέσει το δικαίωμα να ορίζει τις διοικήσεις στον Ο.Τ.Ε.», τότε ελάτε να πείσετε και τη Βουλή των Ελλήνων.
      Αλλά φέρτε τον κ. Σουφλιά εδώ να μας πει και κυρίως ας έρθει ο Πρωθυπουργός, ο οποίος αναλαμβάνει τεράστια ευθύνη για την εκποίηση ενός περιουσιακού στοιχείου, το οποίο συνδέεται επαναλαμβάνω, με την ασφάλεια της χώρας. 
      Κύριε Υπουργέ και κύριοι της Κυβέρνησης, αυτά τα περιουσιακά στοιχεία, τα οποία παρήγαγαν πλούτο για τον ελληνικό λαό και για τη χώρα, δεν τα κληρονομήσατε από τους γονείς σας. Είναι η κληρονομιά μιας τεράστιας προσπάθειας που έκαναν οι κυβερνήσεις του ΠΑ.ΣΟ.Κ., έτσι ώστε αυτές οι επιχειρήσεις όλα τους τα κέρδη να τα οδηγήσουν σε επενδύσεις, οι επενδύσεις να διασφαλίσουν το μέλλον της χώρας και κυρίως να ενισχύσουν το στρατηγικό ρόλο της Ελλάδας στην ευρύτερη περιοχή, μέσα από τις επενδύσεις που έκαναν αυτοί οι οργανισμοί και που όταν γινόντουσαν αυτές οι επενδύσεις, κύριε Υπουργέ, μας κατηγορούσατε και μας εγκαλούσατε ότι θα μας οδηγήσετε στα δικαστήρια, επειδή εμείς, δήθεν, οδηγούσαμε τον Ο.Τ.Ε. να κάνει αυτές τις ζημιογόνες επενδύσεις 
      Αλλά ήρθε ο διοικητής του Ο.Τ.Ε. πρόσφατα στη Βουλή, για να πει ότι ο Ο.Τ.Ε. ζει σήμερα απ’ αυτές τις χρυσοφόρες επενδύσεις που έγιναν την περίοδο των κυβερνήσεων του ΠΑ.ΣΟ.Κ. και το ερώτημα είναι γιατί τόσο άδικα και γιατί τόσο μεθοδευμένα οδηγήσατε τον Ο.Τ.Ε., που τον παραλάβατε με καθαρά κέρδη το 2003, 450.000.000 ευρώ, σε ζημιές που αθροιστικά φθάνουν τα 700.000.000 ευρώ σε δύο χρόνια. Να σας πω γιατί. Για να έρθετε σήμερα να μας πείτε ότι θέλετε να πουλήσετε μια ζημιογόνα επιχείρηση. Και πριν από λίγο καιρό φέρατε στη Βουλή τον «Δούρειο ίππο», ως νομοθετική διάταξη αυτής της διαδικασίας εκείνη την περίφημη διάταξη που έλεγε ότι αν μια Δ.Ε.Κ.Ο. έχει δύο ζημιογόνες χρήσεις, τότε μπορεί με νόμο να αλλάξετε τον κανονισμό εργασίας. 
      Οδηγήσατε τον Ο.Τ.Ε., εσείς με συστηματική δολιοφθορά, σε βάρος των συμφερόντων της χώρας, σε δύο ζημιογόνες χρήσεις. Και τώρα βιάζεστε, δύο εβδομάδες πριν κλείσει η χρονιά, να φέρετε αυτή την τροπολογία. Γιατί; Γιατί η χρήση του 2006 είναι ξανά κερδοφόρα και επομένως, δεν μπορείτε να εφαρμόσετε το νόμο σας για την αλλαγή του κανονισμού εργασίας με νόμο, παρά μόνο με συλλογική σύμβαση. 
      Μετέρχεστε και εγώ δεν ξέρω ποιες μεθοδεύσεις πρωτάκουστες για τη δημοκρατική λειτουργία αυτού του πολιτεύματος, πρωτάκουστες για τη λειτουργία του Ελληνικού Κοινοβουλίου για να δώσετε –προσέξτε- ενδεχομένως σε κρατικό οργανισμό ξένης χώρας ένα από τα πολυτιμότερα περιουσιακά στοιχεία της χώρας μας στο βωμό της ιδιωτικοποίησης. 
      Και αν, κύριε Υπουργέ, τον Ο.Τ.Ε. τον αγοράσει ο κρατικός οργανισμός τηλεπικοινωνιών της Γαλλίας τι θα μας πείτε; Ότι οι ιδιωτικοποιήσεις είναι το μέλλον των οικονομιών; Όχι, βέβαια. Αλλά, προφανώς, μέσα από αυτή την ιδεολογική μανία που σας κατέχει, ότι όλα πρέπει να περάσουν στον ιδιωτικό τομέα, ό,τι πλούτο έκανε αυτός ο τόπος πρέπει να περάσει στον ιδιωτικό τομέα, έτσι ώστε η περαιτέρω διασύνδεση της ελληνικής οικονομίας με τη διεθνή να γίνει με όρους υποτελούς. Και αυτή η πολιτική του υποτελούς χαρακτήριζε πάντα την πολιτική των δικών σας κυβερνήσεων. 
      Λυπάμαι που κάποιοι στην Ελλάδα πίστεψαν ότι αλλάξατε λογική. Αν, αγαπητοί συνάδελφοι, πιστεύετε τα αντίθετα, στη συζήτηση που θα ακολουθήσει να μας πείτε. Ο ελληνικός λαός περιμένει να του εξηγήσετε γιατί, μια επιχείρηση που προσέφερε στο λαό 7,5 δισεκατομμύρια ευρώ ως κέρδη, ως ανάπτυξη την τελευταία δεκαετία του ΠΑ.ΣΟ.Κ., την καταστήσατε μέσα σε δύο χρόνια ζημιογόνα και σήμερα θέλετε να την πουλήσετε κοψοχρονιά σε κάποιους που κανένας δεν ξέρει ποιοι θα είναι.  Θα εργαστούν, όμως, σε βάρος των εθνικών συμφερόντων. 
      Αυτή είναι η αλήθεια και σ’ αυτή την αλήθεια καλείστε να απαντήσετε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Φλωρίδη. 
      Το λόγο έχει ως αντιλέγων ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, δεν θα παρακολουθήσω τα λεχθέντα περί υποτελείας, υποθέτω όμως καλοπροαίρετα ότι κατά βάθος το ΠΑ.ΣΟ.Κ. ζηλεύει. Ήταν τόση η μεγάλη του έφεση να δώσει μετοχές του Ο.Τ.Ε. στον ιδιωτικό τομέα, που δεν αντέχει να βλέπει άλλους να κάνουν το ίδιο πράγμα. Και επειδή ακριβώς είμαι καλοπροαίρετος προτείνω αυτή την εξήγηση του μένους του ΠΑ.ΣΟ.Κ. έναντι της περαιτέρω ιδιωτικοποιήσεως του Ο.Τ.Ε.. 
      Λένε, όμως, ότι η μνήμη είναι ο μόνος παράδεισος από τον οποίο δεν μπορεί κανείς να σε διώξει. Ανατρέχοντας, λοιπόν, στη μνήμη βλέπει κανείς ότι το ΠΑ.ΣΟ.Κ., το οποίο σήμερα κάνει λόγο για δήθεν βραδινές τροπολογίες, στις 2 Ιανουαρίου του 2004 στο νόμο που μετέπειτα πήρε τον αριθμό 3220 για μέτρα αναπτυξιακής και κοινωνικής πολιτικής κατέθεσε τροπολογία υπουργική η οποία αφορούσε στην κύρωση σύμβασης του ελληνικού δημοσίου και της εταιρείας «Ελληνικός Χρυσός» διακοσίων τριάντα σελίδων, παρακαλώ. Την Παρασκευή 3 Ιανουαρίου του 2003 και κατά περίοδο διακοπών Χριστουγέννων στο νομοσχέδιο του συνηγόρου του πολίτη κατετέθησαν τρεις τροπολογίες. Σε νόμο για τον περιορισμό σύναψης δημοσίων συμβάσεων που ψηφίστηκε στις 9-5-02 κατετέθη Πέμπτη του Πάσχα τροπολογία. Κατετέθησαν και σε άλλες ημερομηνίες  θρησκευτικών εορτών σωρεία τροπολογιών που φυσικά δεν τις επικαλούμαι για να σας πω ότι «ένοχος ένοχον ου ποιεί». Τις επικαλούμαι για να σας πω ότι τουλάχιστον ο ένοχος, θα πρέπει να φοβάται μήπως του καταλογίσουν και υποκρισία. 
      Εν προκειμένω, επαναλαμβάνω, η τροπολογία για τον Ο.Τ.Ε., η τροπολογία για το Ταμείο Συντάξεως Αγροτικής Τραπέζης, η τροπολογία για τις αγροτικές συντάξεις που δεν λέτε ότι υπάρχει σε αυτή τη συστάδα των διατάξεων, οι τροπολογίες για θέματα που αφορούν στη βελτίωση της ανταγωνιστικότητας της ελληνικής οικονομίας, αφορούν στην οικονομική ανάπτυξη της χώρας, αφορούν στην κοινωνική συνοχή, όλα αυτά, είναι σχετικά με το νομοσχέδιο το οποίο συζητούμε. Αυτό το οποίο δεν παραδέχεστε είναι ότι με αυτές τις διατάξεις και με αυτή τη δρομολόγηση αυτών των νομοθετικών πρωτοβουλιών ενισχύεται στην πραγματικότητα η θέση του Ο.Τ.Ε., ενισχύεται η ανταγωνιστικότητα της οικονομίας και αποφεύγεται να δημιουργηθεί μια δεύτερη Ολυμπιακή, μια δεύτερη χαίνουσα πληγή μέσα στην ελληνική οικονομία. 
      Δέχομαι ότι το ΠΑ.ΣΟ.Κ. φοβάται ότι όταν μετά αρκετές τετραετίες ενδεχομένως αναλάβει την εξουσία, οι δυνατότητες παρεμβάσεως στην οικονομία, λόγω απελευθερώσεως της οικονομίας, δεν θα είναι αυτές έναντι των οποίων έχετε εκπαιδευθεί. Δεν θα συναντήσει το ΠΑ.ΣΟ.Κ. έναν Ο.Τ.Ε. στον οποίο μπορεί να κάνει χιλιάδες προσλήψεων. Δεν θα βρει οργανισμούς τέτοιους επί των οποίων θα βασίσει την πολιτική του κυριαρχία. Δεν θα βρείτε τρόπο να εξαργυρώσετε τις ψήφους. 
      (Χειροκροτήματα από την πτέρυγα της Νέας Δημοκρατίας )
      Νομίζω όμως ότι η μακροημέρευση στην αντιπολίτευση θα σας επιτρέψει να αντιληφθείτε ότι πολιτική δεν είναι μόνο να αυξάνεις τα ελλείμματα και να διορίζεις στρατιές ψηφοφόρων στο δημόσιο. Πολιτική είναι να αφήνεις την οικονομία να ανασάνει. Πολιτική είναι να επιτρέπεις στην ελληνική οικονομία να ξεφεύγει από το φαύλο κύκλο των ελλειμμάτων. Αυτό είναι πεδίον δόξης λαμπρόν για μας και πεδίον γνώσεως λαμπρόν για σας. 
    Σας καλώ, λοιπόν, να εντρυφήσετε και στις τροπολογίες και στο νομοσχέδιο για να αντιληφθείτε ότι τα πράγματα αλλάζουν προς το καλύτερο. Και όταν τα πράγματα αλλάζουν προς το καλύτερο, δεν μπορεί να τα εμποδίσει μία προσχηματική επίκληση του Κανονισμού της Βουλής. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε,...
    ΠΡΟΕΔΡΟΣ (Άννα Μπενάκη - Ψαρούδα): Όχι, κύριε Υπουργέ, σεις δεν λαμβάνετε μέρος σ’ αυτή τη συζήτηση -μόνο ο λέγων και ο αντιλέγων- και η σχετική απόφαση, σύμφωνα με το άρθρο του Κανονισμού, λαμβάνεται αποκλειστικά με ανάταση ή έγερση. 
    Κατόπιν αυτού, παρακαλώ, οι δεχόμενοι ότι η τροπολογία με γενικό αριθμό 885 και ειδικό 193, δεν είναι σχετική με το συγκεκριμένο νομοσχέδιο, να εγερθούν. 
    (Εγείρονται οι Βουλευτές του ΠΑ.ΣΟ.Κ., του Κ.Κ.Ε. και του Συνασπισμού Ριζοσπαστικής Αριστεράς) 
    Καθήστε, κύριοι συνάδελφοι. 
    Παρακαλώ, οι δεχόμενοι ότι η τροπολογία με γενικό αριθμό 885 και ειδικό 193, είναι σχετική με το νομοσχέδιο και καλώς εισάγεται κατά τον Κανονισμό, να εγερθούν. 
    (Εγείρονται οι Βουλευτές της Νέας Δημοκρατίας)
    Είναι προφανές ότι δεν ηγέρθη ο απαιτούμενος, κατά τον Κανονισμό της Βουλής, αριθμός Βουλευτών δεχόμενων ότι η τροπολογία με γενικό αριθμό 885 και ειδικό 193 δεν είναι σχετική με το συγκεκριμένο νομοσχέδιο και συνεπώς οι αμφισβητήσεις, κατά το άρθρο 101 παράγραφος 6, απορρίπτονται. 
    (Θόρυβος από την πτέρυγα του ΠΑ.ΣΟ.Κ.)
    Το λόγο έχει ο εισηγητής της Πλειοψηφίας κ. Απόστολος Κωστόπουλος. 
    ΑΠΟΣΤΟΛΟΣ ΚΩΣΤΟΠΟΥΛΟΣ: Κυρία Πρόεδρε, κυρίες και κύριοι Υπουργοί, κυρίες και κύριοι συνάδελφοι, η κυβέρνηση της Νέας Δημοκρατίας υλοποιεί μία ακόμα προεκλογική της δέσμευση. Με το συζητούμενο φορολογικό νομοσχέδιο ολοκληρώνεται και η δεύτερη φάση της φορολογικής μεταρρύθμισης, η οποία αποσκοπεί, πρώτον, στη μείωση των φορολογικών συντελεστών, στη φορολογία εισοδήματος, για όλα τα φυσικά πρόσωπα. Δεύτερον, στην αύξηση των αφορολογήτων ορίων. Τρίτον, στη διεύρυνση των φορολογικών κλιμακίων. Τέταρτον, στην απλούστευση ή αποσαφήνιση και συμπλήρωση πολλών παλαιών διατάξεων της φορολογικής μας νομοθεσίας, που αποτελούσαν σημεία τριβής μεταξύ φορολογικών αρχών και φορολογουμένων. Πέμπτον, στη δημιουργία και εξασφάλιση πρόσθετων φορολογικών ελαφρύνσεων και απαλλαγών για πολλές κατηγορίες συμπολιτών μας. Και έκτον, στη δικαιότερη κατανομή της φορολογικής επιβάρυνσης και στη δημιουργία σταθερού και ευέλικτου φορολογικού περιβάλλοντος. 
    Με την πρώτη φάση της φορολογικής μεταρρύθμισης, που ολοκληρώθηκε με την ψήφιση του  ν. 3296/2004 και η οποία αφορούσε τη δραστική μείωση των φορολογικών συντελεστών στα νομικά πρόσωπα, στις προσωπικές εταιρείες, δηλαδή σε όλες τις επιχειρήσεις από 35% και 25% σε 20%, αναμφισβήτητα ενισχύθηκε η επιχειρηματικότητα, βελτιώθηκε η παραγωγικότητα και η ανταγωνιστικότητα αγαθών και υπηρεσιών, αυξήθηκαν οι επενδύσεις και διατηρήθηκε με αυξητική δυναμική ο ρυθμός ανάπτυξης της οικονομίας, που σήμερα είναι κοντά στο 4% και ασφαλώς είναι ο διπλάσιος του μέσου όρου των χωρών της ευρωζώνης, παρά την πρωτοφανή εκτόξευση των τιμών του πετρελαίου σε ιστορικά ύψη. Αυξήθηκε η απασχόληση, με συνέπεια να μειωθεί η ανεργία σε μονοψήφιο αριθμό -σήμερα είναι κοντά στο 9%- παρά την κινδυνολογία των συναδέλφων της αντιπολίτευσης πως θα μειωθεί δραστικά ο ρυθμός ανάπτυξης και θα γίνει έκρηξη της ανεργίας στη μεταολυμπιακή εποχή. 
    Για το εάν σήμερα οι συνάδελφοι της Αντιπολίτευσης αυτοδιαψεύδονται, ας αιτιώνται εαυτούς και όχι άλλους. 
    Η βεβαιότητα της αποτελεσματικότητας της πρώτης φάσης της φορολογικής μεταρρύθμισης που θεσμοθετήσαμε το 2004, καταγράφεται με διαφάνεια και καθαρότητα στον προϋπολογισμό του 2007 που θα συζητήσουμε σε λίγες μέρες στη Βουλή. Για μία ακόμα φορά, οι τότε αυστηροί επικριτές κα αρνητές εκείνης της φορολογικής μεταρρύθμισης, παρά τους κασσανδρισμούς και τις μύχιες ελπίδες για αποτυχία και αναποτελεσματικότητα, διαψεύδονται πανηγυρικά σήμερα. 
      Κυρίες και κύριοι συνάδελφοι, κεντρικός πολιτικός στόχος μιας νομοθετικής φορολογικής πρωτοβουλίας δεν είναι η επιφανειακή διευθέτηση της φορολογικής επιβάρυνσης και η διασφάλιση των δημοσίων εσόδων του κράτους. Πρωταρχικός στόχος ενός φορολογικού νομοσχεδίου και κατά την επιταγή του Συντάγματος, πρέπει να είναι –και είναι- η δίκαιη κατανομή των φορολογικών βαρών, ανάλογα με τη φοροδοτική ικανότητα του κάθε πολίτη. Σε μια εξελικτική, ανταγωνιστική και ανοικτή κοινωνία το μυστικό δεν είναι να φορολογήσουμε άπαξ αυτό που υπάρχει σήμερα. Το ζητούμενο είναι πώς θα δημιουργήσουμε με συνδυασμένες, ρεαλιστικές πολιτικές τις προϋποθέσεις εκείνες που όλοι οι παραγωγικοί τομείς και το ανθρώπινο δυναμικό με ξεκάθαρους και σταθερούς κανόνες, με αμοιβαιότητα σχέσεων εμπιστοσύνης και ανταποδοτικότητας θα κινηθούν προς την κατεύθυνση συνεργασίας και δημιουργίας για αύξηση της παραγωγής, για γένεση εμφανών εισοδημάτων, για ενίσχυση εργασιακών σχέσεων, για διεύρυνση της φορολογικής βάσης. 
      Τα σημερινά οικονομικά δεδομένα που συμβάλλουν στη δυναμική ελκυστικών επενδύσεων, που εγγυώνται διατήρηση υψηλών ρυθμών ανάπτυξης, που μειώνουν σταδιακά και σταθερά το δημόσιο χρέος και τα ελλείμματα, που μειώνουν την ανεργία, που συγκρατούν αυξητικές τάσεις του πληθωρισμού, είναι αποτελέσματα συνδυασμένων πολιτικών επιλογών και πρακτικών που εφαρμόζει εδώ και δυόμισι χρόνια η Κυβέρνηση της Νέας Δημοκρατίας. Κανένας καλόπιστος κριτής δεν μπορεί να αρνηθεί πως η φορολογική μεταρρύθμιση –η δεύτερη φάση της οποίας ολοκληρώνεται με το συζητούμενο φορολογικό νομοσχέδιο- ο επενδυτικός ν. 3299/2004 που σήμερα ενισχύεται και διευρύνεται με την τροπολογία που θα συζητήσουμε, ο νόμος για τις συμπράξεις του δημόσιου και ιδιωτικού τομέα, ο νόμος-πλαίσιο για τη λειτουργία και εξυγίανση των Δ.Ε.Κ.Ο. που σήμερα, επίσης, θα συζητήσουμε τη σχετική τροπολογία, η ενίσχυση της επιχειρηματικότητας των μικρομεσαίων, η επίλυση του ασφαλιστικού προβλήματος των εργαζομένων στις τράπεζες, η αναβάθμιση, ο εκσυγχρονισμός και η στελέχωση των ελεγκτικών μηχανισμών των εφοριών και των υπηρεσιών της Γενικής Γραμματείας Πληροφοριακών Συστημάτων και του TAXIS με την ολοκλήρωση των προγραμμάτων και την εισαγωγή νέων τεχνολογιών και προπαντός η δημιουργία σταθερού επενδυτικού και φορολογικού περιβάλλοντος, άνοιξαν τους ορίζοντες σε νέες επιχειρηματικές δραστηριότητες και έχουν δώσει αναμφίβολα αυτή την αναπτυξιακή δυναμική που καταγράφει σήμερα η οικονομία μας.
      Είναι πασιφανές πως η εθνική μας οικονομία διεθνοποιείται και πρωταγωνιστεί στην ευρύτερη περιοχή της νοτιοανατολικής Ευρώπης με ατομικές επιχειρηματικές δραστηριότητες και με εξαγορές διεθνών ομίλων. Η Ελλάδα του σήμερα και περισσότερο η Ελλάδα του αύριο δεν είναι η Ελλάδα του χθες, δεν είναι η Ελλάδα της στασιμότητας, της αναβλητικότητας, των ολίγων βολεμένων και των χαμένων ευκαιριών, αλλά είναι η Ελλάδα των μεγάλων προσδοκιών και των μεγάλων προοπτικών. 
      Είναι αδιανόητο, κυρίες και κύριοι συνάδελφοι, στη σύγχρονη τεχνολογική εποχή όπου το επιχειρείν και η ανταγωνιστικότητα δεν γνωρίζουν όρια και σύνορα, εμείς εδώ να κλείνουμε τα μάτια και να υπερασπιζόμαστε πρακτικές και μεθόδους αδράνειας και ήσσονος προσπάθειας. Όλοι θα θέλαμε να είχαμε πιο αποτελεσματικά, πιο χειροπιαστά αποτελέσματα, αλλά δυστυχώς χάθηκαν πολύτιμα χρόνια και αρκετές ευκαιρίες στο παρελθόν και όλα δεν γίνονται μονομιάς και σε χρονικό διάστημα μόλις δυόμισι ετών.
      Ένα όμως είναι βέβαιο και αυτό το γνωρίζει ο κάθε πολίτης κάτοικος της ελληνικής εσχατιάς: πως η οικονομία μας από τη στασιμότητα και την άγρια φορολογική επιβάρυνση του χθες πέρασε οριστικά σε αναπτυξιακούς και ανταγωνιστικούς δρόμους με ήπιες δημοσιονομικές και φορολογικές πολιτικές που εφαρμόζει η Κυβέρνηση της Νέας Δημοκρατίας. Αυτή η καταγραμμένη πλέον ξεχωριστή προοπτική και δυναμική της οικονομίας μας επιτρέπει στην Κυβέρνηση του Κώστα Καραμανλή και στο πλαίσιο των αντοχών του Προϋπολογισμού να πάρει αυτή τη γενναία απόφαση: Να μειώσει δραστικά τους φόρους εισοδήματος για όλα τα φυσικά πρόσωπα και για όλους τους φορολογούμενους πολίτες.
      Κυρίες και κύριοι συνάδελφοι, αυτό το φορολογικό νομοσχέδιο αφορά όλους τους συμπολίτες μας. Έχει σαφώς ανθρωποκεντρική και έντονη κοινωνική διάσταση. Κεντρική στόχευση της συγκεκριμένης φορολογικής μεταρρύθμισης είναι η απαλλαγή από φόρους εισοδήματος όλων των χαμηλών εισοδημάτων, η δραστική μείωση των φόρων των μεσαίων εισοδημάτων και η δικαιότερη κατανομή της φορολογικής επιβάρυνσης όλων των συμπολιτών μας, που σήμερα φορολογούνται δυσανάλογα με τη φοροδοτική τους ικανότητα. 
      Αυτό το νομοσχέδιο συνιστά μία σημαντική μεταρρύθμιση και για την οικονομία και για την κοινωνία. Δημιουργεί όλες τις προϋποθέσεις για την ενίσχυση της κοινωνικής συνοχής, συμβάλλει αποτελεσματικά στη φορολογική ελάφρυνση όλων των φορολογουμένων, τροφοδοτεί την αναπτυξιακή δυναμική της οικονομίας και για πρώτη φορά διασφαλίζει ένα σταθερό φορολογικό περιβάλλον για την τριετία 2007-2009.
      Με αυτό το νομοσχέδιο η Κυβέρνηση της Νέας Δημοκρατίας αποδεικνύει πως δεν λειτουργεί με εισπρακτική λογική. Δεν νομοθετεί απλώς μειώσεις κάποιων υφισταμένων φόρων, αλλά καταργεί και φόρους, απλοποιεί διατάξεις, θεσμοθετεί τη διαφάνεια, τη σταθερότητα, την αποτελεσματικότητα του φορολογικού μας συστήματος και αυτό, όχι γιατί είναι απλώς μια προγραμματική δήλωση της Κυβέρνησης, αλλά γιατί είναι καθολική λαϊκή απαίτηση. 
      Εκείνο που τρομάζει, κυρίες και κύριοι συνάδελφοι, τους Έλληνες πολίτες δεν είναι ούτε το επιχειρείν ούτε η ανταγωνιστικότητα ούτε οι φόροι, αλλά η πολυνομία, η γραφειοκρατία, η κρατικίστικη αντίληψη κηδεμονίας και προπαντός, η μη σταθερότητα φορολογικού περιβάλλοντος. Αυτά τρομάζουν, αυτά διώχνουν, αυτά τροφοδοτούν τη φοροδιαφυγή και τη φοροαποφυγή. Αυτά κρατούν σε υψηλό επίπεδο σήμερα το φορολογικό βάρος όλων μας. Δυστυχώς, αυτή η βεβαιότητα φέρνει τη σφραγίδα πολιτικών επιλογών, σχεδιασμών και πρακτικών του παρελθόντος. 
      Κυρίες και κύριοι συνάδελφοι, η μεγάλη και αναγκαία τομή, η μεγάλη πρόκληση, η βαθιά και ριζοσπαστική μεταρρύθμιση που θα επιτρέψει σε όλους τους Έλληνες πολίτες από 01-01-2007 και κάθε χρόνο να πληρώνουν ολοένα και λιγότερους φόρους εισοδήματος, είναι η αλλαγή της φορολογικής κλίμακας, τόσο για τους μισθωτούς, όσο και για τους συνταξιούχους, όσο και για τις υπόλοιπες κατηγορίες επιτηδευματιών. 
      Με βάση τα στοιχεία που τον Ιούνιο του 2006 δημοσιοποίησε η Γενική Γραμματεία Πληροφοριακών Συστημάτων για το Οικονομικό Έτος 2005, δηλαδή τη χρήση του 2004, προκύπτει πως στη δεκαετία 1994-2004 έγινε στη χώρα μας η μεγαλύτερη ανισοκατανομή του δηλωθέντος εισοδήματος στη φορολογία εισοδήματος φυσικών προσώπων, με συνέπεια οι φτωχοί να γίνουν φτωχότεροι και οι πλούσιοι πλουσιότεροι.
      Για του λόγου το αληθές, επικαλούμαι και τη σχετική μελέτη που συνέταξε ο καθηγητής του Οικονομικού Πανεπιστημίου, πρώην Υπουργός στις πρώτες κυβερνήσεις του ΠΑ.ΣΟ.Κ., κ. Μανώλης Δρεττάκης, η οποία μελέτη δημοσιεύτηκε στις 20 Ιουλίου 2006 στην εφημερίδα «ΕΛΕΥΘΕΡΟΤΥΠΙΑ».
      Αυτή η μεγάλη ανισοκατανομή και η βεβαιότητα όλων των φορολογουμένων συμπολιτών μας πως η φορολογική επιβάρυνση είναι δυσανάλογη της φοροδοτικής ικανότητας του καθενός μας, υπαγόρευσε τη διαμόρφωση της νέας φορολογικής κλίμακας, η οποία γίνεται ορθολογικότερη και δικαιότερη.
      Με τη νέα φορολογική κλίμακα, πρώτον, αυξάνονται τα αφορολόγητα όρια για μεν τους μισθωτούς και συνταξιούχους από 11.000 ευρώ σε 12.000 ευρώ, για τους υπολοίπους επιτηδευματίες από 9.500 ευρώ στα 10.500 ευρώ. Με αυτήν την αύξηση των αφορολογήτων ορίων τρία εκατομμύρια τριακόσιες χιλιάδες φορολογούμενοι συμπολίτες μας δεν θα πληρώσουν από 01/01/2007 ούτε ένα λεπτό του ευρώ φόρο εισοδήματος. Δηλαδή μέσα σε δύο χρόνια, η Κυβέρνηση της Νέας Δημοκρατίας αύξησε τα αφορολόγητα όρια κατά 20%, σε αντίθεση με την Κυβέρνηση του ΠΑ.ΣΟ.Κ. που στην τετραετία 2001-2004 τα αύξησε μόνο μια φορά.
      Δεύτερον, μειώνει δραστικά και σταδιακά τους φορολογικούς συντελεστές. Ο κεντρικός φορολογικός συντελεστής από 30% που είναι σήμερα, την 01/01/2007 γίνεται 29%, την 01/01/2008 γίνεται 27% και την 01/01/2009 γίνεται 25%. Ο ανώτερος συντελεστής, που είναι σήμερα 40% μειώνεται και αυτός αναλογικά στην τριετία και την 01/01/2009 θα είναι 35%. Παραμένει, όμως, ο συντελεστής 40% για τα υψηλά εισοδήματα από 75.000 ευρώ και άνω, όπως επίσης παραμένει και ο μικρότερος συντελεστής 15% για τα εισοδήματα των επιτηδευματιών από 10.501 ευρώ ως 12.000 ευρώ.
      Τρίτον, διευρύνονται τα εισοδηματικά κλιμάκια, έτσι ώστε τα μεν μικρά εισοδήματα να είναι αφορολόγητα, τα δε μεσαία, δηλαδή τα εισοδήματα από 12.000 ευρώ έως 30.000 ευρώ να φορολογούνται με 29% το 2007, με 27% το 2008 και μόνο με 25% το 2009, αντί των σημερινών που φορολογούνται με δύο συντελεστές, στο σύνολό τους με 30% και σε μέρος αυτών με 40%. Και μόνο η μείωση των δύο αυτών συντελεστών, κατά πέντε μονάδες του πρώτου και κατά δεκαπέντε ολόκληρες μονάδες του δευτέρου, καταρρίπτει κάθε υποκριτικό και ψευδέστατο αντιπολιτευτικό επιχείρημα πως τα μεσαία εισοδήματα δεν θα έχουν καμία φορολογική ελάφρυνση.
      Δυστυχώς, κύριοι συνάδελφοι του ΠΑ.ΣΟ.Κ., οι αριθμοί λένε πάντα την αλήθεια, αλλά χρειάζεται πολιτική γενναιότητα για να αναγνωρίσει κανείς αυτήν την αδιάψευστη πραγματικότητα. 
      Το 2007, τα εισοδήματα από 30.000 ευρώ έως 75.000 ευρώ θα φορολογηθούν με 39%, το 2008 με 37% και το 2009 με 35%. Και εδώ, η φορολογική μείωση είναι ανάλογη της φοροδοτικής ικανότητας. Για εισοδήματα από 75.000 ευρώ και άνω, θα ισχύει ο ανώτατος φορολογικός συντελεστής 40%.
      Μισθωτοί και συνταξιούχοι που έχουν ως προστατευόμενα μέλη ανήλικα παιδιά ή αναπήρους, θα έχουν πρόσθετες φορολογικές ελαφρύνσεις, καθ’ όσον το αφορολόγητο για ένα παιδί είναι 13.000 ευρώ, για δύο παιδιά είναι 14.000 ευρώ, για τρία παιδιά ανέρχεται σε 22.000 ευρώ και αυτό αυξάνεται κατά 1.000 ευρώ για κάθε επιπλέον παιδί.
      Επίσης, το προβλεπόμενο ποσό των 1.500 ευρώ που εκπίπτει σήμερα από το φορολογητέο εισόδημα, αυξάνεται σε 2.400 ευρώ για κάθε ανάπηρο προστατευόμενο μέλος, εφόσον έχει ποσοστό αναπηρίας 67% και άνω.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα χρειαστώ ένα, δύο λεπτά ακόμα.
      Πέρα, όμως, απ’ αυτές τις ουσιαστικές μειώσεις, σημαντική φορολογική ελάφρυνση θα έχουν όλοι οι φορολογούμενοι από την επέκταση της έκπτωσης ποσοστού 20% για δαπάνες εγκατάστασης τηλεθέρμανσης, ανανεώσιμων πηγών ενέργειας, φυσικού αερίου, ηλιακών συλλεκτών, για ασφάλιστρα, για αγορά αμοιβαίων κεφαλαίων εσωτερικού, πλέον των όσων περιλαμβάνονται στο άρθρο 8 της φορολογικής μας νομοθεσίας και η δαπάνη που εκπίπτει, αυξάνεται κατά 200 ευρώ.
      Επίσης, ωφελούνται όλοι οι ιδιοκτήτες ακινήτων από τη σημαντική αύξηση στο 40% -από 5% και 15% που είναι σήμερα- για όλες τις δαπάνες που πραγματοποιούν για ασφάλιστρα, επισκευή, συντήρηση των οικοδομών τους, ανεξάρτητα από τη χρήση τους.
      Αυτό το νομοσχέδιο δεν μειώνει μόνο, αλλά καταργεί και φόρους. Στα σύγχρονα πολιτικά δεδομένα των τελευταίων τριάντα χρόνων, ουδέποτε μέχρι σήμερα έχει έρθει στη Βουλή των Ελλήνων φορολογικό νομοσχέδιο που να καταργεί φόρους. Αυτό το νομοσχέδιο πρέπει να είναι το πρώτο που καταργεί φόρους και θεσμοθετεί ευνοϊκές διατάξεις για το σύνολο των πολιτών, ιδιαίτερα για τους ασθενέστερους οικονομικά συμπολίτες μας και, κυρίως, για τις πολύτεκνες οικογένειες, την πολύτεκνη μάνα, τους ανάπηρους, τους ναυτικούς, τους μικροσυνταξιούχους, τους μικροοφειλέτες, τους εργαζομένους σε επικίνδυνες δουλειές και γενικά για όλους όσους έχουν ανάγκη στήριξης και φροντίδας.
      Καταργείται από 1-1-2008 το χαρτόσημο που επιβάλλεται στα ενοίκια από κατοικίες και από 1-1-2007 μειώνεται από το 3,6% στο 1,5%.
      Καταργείται ο φόρος εισοδήματος, καθώς και η παρακράτηση 10% στα επιδόματα της πολύτεκνης μητέρας.
      Απαλλάσσονται της φορολογίας προνοιακά και εξωιδρυματικά επιδόματα που παίρνουν τα άτομα με ειδικές ανάγκες. Για πολλές κατηγορίες φορολογουμένων, όπως μικροσυνταξιούχοι, ανάπηροι, στρατιωτικοί, μικροεπιτηδευματίες, επιχειρήσεις, οφειλέτες του δημοσίου, γίνονται σημαντικές φοροελαφρύνσεις και διευκολύνσεις. Έτσι, αφαιρείται ποσό 1.500 ευρώ από τα καθαρά κέρδη των επιχειρήσεων για κάθε άτομο που απασχολεί και έχει αναπηρία πάνω από 67%.
      Μειώνεται από 15% που είναι σήμερα, σε 5% ο συντελεστής με τον οποίο φορολογούνται τα επιδόματα επικίνδυνων εργασιών, όπως το πτητικό επίδομα, το καταδυτικό, το επίδομα ναρκαλιείας. 
      Μειώνεται ο συντελεστής Φ.Π.Α. από 19% σε 9% για ιατρικά αγαθά και υπηρεσίες, που είναι αναγκαία μέσα για την καθημερινή και αξιοπρεπή διαβίωση των ατόμων με αναπηρία.
      Μειώνεται ο Φ.Π.Α. σε 9% για ορισμένες κατηγορίες υπηρεσιών, όπως φροντίδα κατ’ οίκον, παιδιών, ηλικιωμένων, ασθενών και αναπήρων.
      Επίσης, αυξάνεται από εβδομήντα τετραγωνικά μέτρα σε ενενήντα τετραγωνικά μέτρα η απαλλαγή από φόρους μεταβίβασης για απόκτηση κατοικίας από άτομα με αναπηρία, εφόσον έχουν ποσοστό αναπηρίας 67% και άνω.
      Μειώνεται το παράβολο για διακανονισμό χρεών και δεν απαιτείται δεύτερο παράβολο σε περίπτωση επανεξέτασης. Καθορίζονται σαράντα οκτώ δόσεις εξόφλησης ληξιπρόθεσμων οφειλών και μπορεί αυτές να διπλασιαστούν σε περίπτωση αποδεδειγμένης οικονομικής αδυναμίας του οφειλέτη.
      Θεσμοθετείται –και είναι πάρα πολύ σημαντικό αυτό- μη λήψη αναγκαστικών μέτρων είσπραξης για οφειλή μέχρι 300 ευρώ και δεν επιτρέπεται κατάσχεση μισθών και συντάξεων, εφόσον το ποσό αυτό είναι μέχρι 600 ευρώ το μήνα.
      Σ’ ένα δικαιολογημένο και εύλογο ερώτημα «μα, καλά, με όλες αυτές τις φορολογικές τροποποιήσεις, συμπληρώσεις και ρυθμίσεις, κανείς δεν επιβαρύνεται και όλοι ωφελούνται –μπορεί να γίνει αυτό το ερώτημα; Η απάντηση είναι «ναι, όλοι οι φορολογούμενοι πολίτες από 1-1-2007 και για κάθε χρόνο εφεξής, θα πληρώνουν λιγότερους φόρους». Όμως, μικρή φορολογική επιβάρυνση, η οποία δεν απορροφάται στο σύνολό της από την αύξηση των αφορολογήτων ορίων, θα έχουν τα εισοδήματα από 12.001 ευρώ έως 12.999 ευρώ, καθ’ όσον καταργείται ο συντελεστής 15% και εφαρμόζεται ο κεντρικός με 29%.
      ΠΡΟΕΔΡΟΣ (Άννα Μπενάκη-Ψαρούδα): Κύριε Εισηγητά, σας παρακαλώ ολοκληρώστε, γιατί έχουμε και πολλούς εγγεγραμμένους ομιλητές. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Αυτή η φορολογική επιβάρυνση υπολογίζεται στο 0,57% έως 1,58%. 
      Είναι εντελώς άστοχος και αβάσιμος ο αντιπολιτευτικός ισχυρισμός πως θα φορολογηθούν περισσότερο και μάλιστα κατά 225 ευρώ τα εισοδήματα από 10.501 ευρώ έως 12.000 ευρώ, γιατί ο συντελεστής 15% διατηρείται και με την προηγούμενη φορολογική κλίμακα πλήρωναν 585 ευρώ, ενώ με την καινούργια θα πληρώσουν 515 ευρώ. Άρα, ωφελούνται και εδώ 70 ευρώ. 
      Κατά τη συζήτηση στα άρθρα, θα έχουμε τη δυνατότητα να τα αναπτύξουμε αυτά λεπτομερέστερα, γιατί υπάρχουν κι άλλες φορολογικές ελαφρύνσεις, οι οποίες αφορούν τα νομικά πρόσωπα και ιδιαίτερα, θα έλεγα ότι αφορούν τα χρηματιστηριακά παράγωγα και τους τόκους από καταθέσεις και ομόλογα. Ασφαλώς στα άρθρα θα έχουμε τη δυνατότητα να αναπτύξουμε τα θέματα που αφορούν και στον Κώδικα Βιβλίων και Στοιχείων.  
      Τελειώνω, κυρία Πρόεδρε. 
      Κυρία Πρόεδρε, κυρίες και κύριοι συνάδελφοι, έχω την εκτίμηση, αλλά και τη βεβαιότητα πως ένα σύγχρονο και αποτελεσματικό φορολογικό σύστημα που θα γίνει αποδεκτό απ’ όλους τους συμπολίτες μας, που θα αποκαταστήσει τη λαβωμένη σχέση εμπιστοσύνης κράτους και πολίτη, που θα αναγνωρίζει την ανταποδοτικότητα και την κοινωνικότητα των φόρων, που θα περιορίσει δραστικά τη φοροδιαφυγή και φοροαποφυγή και από «μεσογειακή εξυπνάδα» και «μαγκιά» –και επιτρέψτε μου τη λέξη- να τη μετατρέψει σε κοινωνικό έγκλημα και να αναγάγει τη φοροαπόδοση σε πολιτικοοικονομικό καθήκον, που θα μειώσει το κόστος συναλλαγής των φόρων και το κόστος των επιχειρήσεων και των φορολογουμένων, αυτό το φορολογικό σύστημα πρέπει να το διατρέχει από αρχής έως τέλους η απλότητα, η σαφήνεια, η διαφάνεια και η κοινωνική ευαισθησία. 
      Εάν ξεπεράσουμε ως πολίτες και κοινωνία την αρρωστημένη αντίληψη και νοοτροπία πως ο φόρος είναι «χαράτσι» και συμφωνήσουμε όλοι πως σ’ ένα ευνομούμενο κράτος ο φόρος πρέπει να είναι καθήκον του κάθε πολίτη, τότε αυτό το φορολογικό νομοσχέδιο που διαλαμβάνει μεταβολές στη φορολογία εισοδήματος φυσικών προσώπων, απλουστεύσεις στον Κώδικα Βιβλίων και Στοιχείων και μαζί με τα δύο προηγούμενα που εφαρμόζονται για τα νομικά πρόσωπα και το Φ.Π.Α. στα ακίνητα, φιλοδοξεί να υπηρετήσει αυτό τον κυρίαρχο στόχο και αυτόν θα θεσμοθετεί. 
      Και το ερώτημα, κυρίες και κύριοι συνάδελφοι της Αντιπολίτευσης, δεν είναι αν θα το ψηφίσετε. Το μεγάλο ενδιαφέρον εστιάζεται στο να δούμε πώς και με ποια πειστικά επιχειρήματα θα το διαψεύσετε. Στο τέλος, οι φορολογούμενοι πολίτες θα μας κρίνουν όλους μας.
      Ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει ο εισηγητής του ΠΑ.ΣΟ.Κ. κ. Ανδρέας Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, σήμερα είμαστε μάρτυρες μιας πρωτόγνωρης και, μπορώ να πω, απροκάλυπτης υποβάθμισης του Ελληνικού Κοινοβουλίου. 
      Η Κυβέρνηση της Νέας Δημοκρατίας έχει κάνει συνήθη πρακτική να νομοθετεί πλέον -τουλάχιστον στο επίπεδο του Υπουργείο Οικονομίας και Οικονομικών- μέσα από τροπολογίες. 
      Σήμερα, ξεπέρασε και τον πιο κακό της εαυτό. Με τις συγκεκριμένες τροπολογίες, τις πολλές αριθμητικά και με σοβαρό περιεχόμενο, που αφορούν το σύνολο του ελληνικού λαού, τις παραγωγικές τάξεις και γενικότερα την οικονομία, έρχεται να αποδείξει ότι ο αυταρχικός τρόπος λειτουργίας είναι το λιγότερο που έχει κάνει πρακτική της. 
      Σήμερα, ζούμε ένα κοινοβουλευτικό ατόπημα, θα μου επιτρέψετε να πω, και ένα «νομοθετικό πραξικόπημα» και αυτό, γιατί άκουσα τον κ. Αλογοσκούφη, ο οποίος απήλθε πριν από λίγο, να επικαλείται όσον αφορά στην παρέμβαση του κ. Φλωρίδη ότι κατέθεσε την τροπολογία στις 15.00΄ το μεσημέρι, κάνοντας μάλιστα και το λογοπαίγνιο, «η αντιπολίτευση κοιμόταν»!
      Κύριε Αλογοσκούφη, σας παραπέμπω στα Πρακτικά της Επιτροπής Οικονομικών Υποθέσεων, την Πέμπτη το μεσημέρι. Στη συζήτηση, ήταν παρών ο αρμόδιος Υπουργός. Ερωτήθη από μένα και από άλλους Βουλευτές του ΠΑ.ΣΟ.Κ.: «Θα καταθέσετε τροπολογίες στο νομοσχέδιο.» «Ναι.» «Θα υπάρχει μεταξύ των άλλων τροπολογία για τον αναπτυξιακό νόμο;» «Δεν γνωρίζω. Προετοιμαζόμαστε.» 
      Η αντιπολίτευση γνώριζε και επαγρυπνούσε και προκάλεσε την Κυβέρνηση να πάρει θέση. Γιατί γνωρίζαμε τι ετοιμάζει στα παρασκήνια. Γιατί «της νύχτας τα καμώματα τα βλέπει η μέρα και γελάει», κύριοι της Νέας Δημοκρατίας! Με τροπολογίες της νύχτας μπορείτε να νομοθετείτε;
      Στερήσατε από την αρμόδια Διαρκή Επιτροπή Οικονομικών Υποθέσεων τη δυνατότητα να συζητήσει ένα σοβαρό νομοθέτημα, που είναι ο αναπτυξιακός νόμος. Στερήσατε από την αρμόδια επιτροπή της Βουλής τη δυνατότητα να συζητήσει ένα σοβαρό νομοθέτημα, όπως είναι η παραπέρα προοπτική και ανάπτυξη του Ο.Τ.Ε., που για σας είναι δήθεν ανάπτυξη, γιατί είναι όντως ξεπούλημα. 
      Δεν τη στερήσατε, όμως, μόνο από την επιτροπή της Βουλής. Στερήσατε από τους φορείς τη δυνατότητα να κληθούν και να πουν τις απόψεις τους για τόσο σοβαρά νομοθετήματα που προσδιορίζουν την ανάπτυξη της χώρας, όπως ειπώθηκε προηγουμένως από τον κύριο Υπουργό. 
      Φιμώσατε την Αντιπολίτευση, γιατί έρχεστε και νομοθετείτε μέσα από τη διαδικασία του επείγοντος και τη διαδικασία των τροπολογιών, ώστε να μην μπορεί να αναπτύξει με άνεση χρόνου τις απόψεις και τις θέσεις της. Δεν μπορούμε να σας πούμε, επιτέλους, αυτό που έχετε κατ’ επανάληψη ζητήσει, δηλαδή ποιες είναι οι προτάσεις μας. Θα σας πούμε τις προτάσεις μας, όταν στοιχειωδώς ακολουθήσετε αυτό που είστε υποχρεωμένοι, δηλαδή τον σωστό κοινοβουλευτικό δρόμο. 
      Με το φορολογικό νομοσχέδιο, κυρίες και κύριοι της Νέας Δημοκρατίας, η Κυβέρνηση σήμερα έρχεται και αποδεικνύει το πιο σκληρό, το πιο αντιλαϊκό, το ανάλγητο πρόσωπό της. Γιατί; Γιατί με την τροπολογία εκποιεί τη δημόσια περιουσία της πλέον κερδοφόρας εταιρείας επικοινωνιών, που είναι ο Ο.Τ.Ε..
      Μέσα από μια τροπολογία είκοσι δύο λέξεων ξεπουλάει το μεγαλύτερο φορέα επικοινωνίας της χώρας μας, διακυβεύοντας και ζητήματα εθνικά, όπως ειπώθηκε προηγουμένως. 
      Απορρυθμίζει τις εργασιακές σχέσεις μ΄ έναν τρόπο αυταρχικό, κατά τη λογική του «αποφασίζομεν και διατάσσομεν». Και αυτά δεν είναι λόγια Αντιπολίτευσης, αλλά λόγια της ΔΑΚΕ του Ο.Τ.Ε.!
      Θα ήθελα να απευθυνθώ στην Συμπολίτευση και να ρωτήσω και τη λαϊκή δεξιά και την ακραία νεοφιλελεύθερη δεξιά. 
      Κύριοι της Νέας Δημοκρατίας, πριν από λίγους μήνες προχωρήσατε, παρά και ενάντια στην ιδεολογία σας, που είναι υπέρ της ιδιωτικοποίησης, στην αγορά της εταιρείας «ΓΕΡΜΑΝΟΣ Α.Ε.». Ποια ιδεολογία σας, ποια πολιτική σας σάς το επέβαλε; Μήπως άλλα συμφέροντα; Μήπως άλλοι λόγοι σκοπιμότητας; Πείτε μας, επιτέλους! 
      Είναι στη φιλοσοφία σας η αγορά ιδιωτικών καταστημάτων καθαρά εμπορικών, όταν αυτή τη στιγμή, μέσα από την τροπολογία, ξεπουλάτε τον κύριο κορμό των επικοινωνιών, που είναι ο Ο.Τ.Ε.; Δηλαδή τα εμπορικά καταστήματα τα αγοράζετε σαν κράτος και ξεπουλάτε από την άλλη τον Ο.Τ.Ε., το μεγαλύτερο περιουσιακό στοιχείο της χώρας και όλου του ελληνικού λαού. Και φυσικά, δεν είναι περιουσιακό στοιχείο που πήρατε από το σπίτι σας. 
      ΑΠΟΣΤΟΛΟΣ ΣΤΑΥΡΟΥ: Όταν πουλούσατε εσείς το 60% του Ο.Τ.Ε., τι ήταν αυτό;
      ΑΝΔΡΕΑΣ ΜΑΚΡΥΠΙΔΗΣ: Κύριε Σταύρου, θα σας υπενθυμίσω…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, παρακαλώ! Όχι παρεμβάσεις!
      ΑΝΔΡΕΑΣ ΜΑΚΡΥΠΙΔΗΣ: Θα σας υπενθυμίσω το ύψος της αγοράς της «ΓΕΡΜΑΝΟΣ», που είναι 1.300.000.000 ευρώ, όταν αυτή τη στιγμή ο Ο.Τ.Ε. μέσα από μία σωστή, σώφρονα και σωστή διοίκηση για μια δεκαετία έφερε 7,5 δισεκατομμύρια ευρώ στο ελληνικό δημόσιο. Αυτή είναι και η διαφορά μας. Αυτή είναι η διαφορά και στις πολιτικές και στο ήθος και στη χρηστή διοίκηση, για να δείξουμε, επιτέλους, και τις διαφορές, απαντώντας σε μια λογική ισοπέδωσης και τσουβαλιάσματος όλων. 
      Με την τροπολογία και με τις ασφαλιστικές και συνταξιοδοτικές ρυθμίσεις για τους εργαζόμενους στην Αγροτική Τράπεζα γίνεται ολοφάνερος ο σχεδιασμός να καταστήσετε ελκυστική την Αγροτική Τράπεζα στους επίδοξους αγοραστές της. 
      Όσον αφορά στο νόμο, τον δήθεν αναπτυξιακό, που παρέχονται αντικίνητρα για την περιφερειακή ανάπτυξη, θα ήθελα να υπενθυμίσω αυτό που είπε προεκλογικά ο κ. Καραμανλής για την περιφερειακή ανάπτυξη, ότι έχει έρθει η ώρα της περιφέρειας. 
     Σήμερα αυτό μοιάζει περισσότερο σαν απειλή, παρά σαν υπόσχεση και δέσμευση, γιατί μέσα από την συγκεκριμένη τροπολογία η περιβόητη περιφερειακή ανάπτυξη μοιάζει μακρινό όνειρο, γιατί δίνετε τα ίδια κίνητρα στο λεκανοπέδιο με τις απόμακρες προβληματικές περιοχές. Να γιατί φέρνετε την τροπολογία άρον-άρον, για να μην υπάρχει η δυνατότητα να συζητηθεί με τους φορείς, με τις παραγωγικές τάξεις, με τους φορείς της περιφέρειας. 
     Και θα ήθελα να μου πείτε, κύριοι της Νέας Δημοκρατίας το εξής: Αυτή η ανάπτυξη που προβλέπεται μέσα από την συγκεκριμένη τροπολογία και τον δήθεν αναπτυξιακό νόμο δίνει -άκουσον – άκουσον, κύριοι συνάδελφοι- κίνητρα αναπτυξιακά σε εταιρείες να δημιουργήσουν αποθηκευτικούς χώρους για την πώληση αυτοκινήτων. Ποια ανάπτυξη επιβάλλει να έχει η MERCEDES κίνητρα αναπτυξιακά για να μεταπωλεί τα αυτοκίνητα και η BMW; Αυτές οι ρυθμίσεις περιλαμβάνονται στο νομοσχέδιο, κύριε Σταύρου, και μεγάλα super market για να δημιουργήσουν αποθηκευτικούς χώρους. Δίνετε κίνητρα για να δημιουργηθούν αποθηκευτικοί χώροι μεγάλων τέτοιων εταιρειών. Αυτή την ανάπτυξη θέλετε; Αυτή η ανάπτυξη θα φέρει δυστυχώς τα ντουβάρια και τα κουφάρια της νέας γενιάς. Να γιατί τώρα φέρνετε αυτές τις τροπολογίες με σύντομη διαδικασία, για να μην υπάρχει ο χρόνος, ακριβώς για να μην αποκαλυφθεί αυτή η πολιτική που διαγράφεται μέσα από τις τροπολογίες σας. 
     Αυτή την γενικότερη οικονομική πολιτική, κύριοι της Νέας Δημοκρατίας, την απορρίπτει και την καταδικάζει η μεγάλη πλειοψηφία του ελληνικού λαού κατά 75%. Αυτή την πολιτική την αντιπαλεύει το συνδικαλιστικό κίνημα. Αυτή την πολιτική την καταψηφίζει σύσσωμη η αντιπολίτευση, όπως είδατε προηγουμένως.
     Σήμερα συζητάμε το φορολογικό νομοσχέδιο, που δεν είναι ένα νομοσχέδιο όπως έχουμε συνηθίσει. Είναι ένα πολυνομοσχέδιο. Ένα «νομοσχέδιο super market», θα έλεγα, της Κυβέρνησης της Νέας Δημοκρατίας. Και μέσα απ’ αυτό το νομοσχέδιο διαγράφεται η πολιτική της Νέας Δημοκρατίας. Η αναδιανομή του εισοδήματος υπέρ των λίγων και ισχυρών, σε βάρος των πολλών και αδυνάμων. Έχουμε, μέσα από την οικονομική πολιτική που ακολουθείται τρία χρόνια τώρα την πιο σκληρή, την πιο βίαιη αναδιανομή εισοδήματος υπέρ των λίγων και ισχυρών και σε βάρος των πολλών και αδυνάμων.
     Μέσα και απ’ αυτό το νομοσχέδιο έχουμε μια άνευ προηγουμένου φοροεπιδρομή και φοροαφαίμαξη μισθωτών, συνταξιούχων και μικρομεσαίων. Και έχουμε φοροαπαλλαγές και φοροελαφρύνσεις σε μεγάλα εισοδήματα, σε κεφαλαιούχους, εφοπλιστές και τραπεζίτες. 
     Μέσα σε μια τριετία, κύριοι της Κυβέρνησης της Νέας Δημοκρατίας, φέρατε και ψηφίσατε δώδεκα νομοσχέδια φορολογικού περιεχομένου. Αυτή ήταν η σταθερή φορολογική πολιτική που είχατε έντεκα χρόνια προετοιμαζόμενοι στην αντιπολίτευση; Φέρατε τριάντα και πλέον ρυθμίσεις- διατάξεις που όλες αυτές στόχευαν στην δημιουργία ενός δήθεν σταθερού φορολογικού περιβάλλοντος. 
     Και επειδή άκουσα και από τον εισηγητή της Νέας Δημοκρατίας, αλλά και από τον αρμόδιο Υπουργό στην επιτροπή, θα ήθελα να ρωτήσω το εξής: Αυτές οι περιβόητες πλέον φοροελαφρύνσεις που μέσα από το νομοσχέδιο περιγράφονται, κυρίες και κύριοι της Νέας Δημοκρατίας, οι φοροελαφρύνσεις που σήμερα επαγγέλλεστε από το Βήμα εδώ, μέσα από το νομοσχέδιο, αναφέρεται στην έκθεση του Γενικού Λογιστηρίου του Κράτους ότι είναι της τάξεως των 216.000.000 ευρώ. Όταν, κύριοι, με την αύξηση του ειδικού φόρου κατανάλωσης στα καύσιμα και μόνο εισπράττετε από 1-1-2007, 205.000.000 ευρώ. Άρα, όλες αυτές οι φορολογικές ελαφρύνσεις είναι μόλις 216.000.000 ευρώ, όταν μόνο από ένα φόρο στην έμμεση φορολογία, την αύξηση του ειδικού φόρου κατανάλωσης, εισπράττετε 205.000.000 ευρώ. Και το σύνολο της αύξησης της έμμεσης φορολογίας 2007 είναι της τάξεως των 2 και πλέον δις ευρώ. 
     Άκουσα προηγουμένως τον εισηγητή να λέει ότι κανένας δεν θα επιβαρυνθεί μέσα από τις φορολογικές ρυθμίσεις και την φορολογική πολιτική της Νέας Δημοκρατίας με τις αυξήσεις στην έμμεση φορολογία. Με τα 2.000.000.000 και πλέον ευρώ και τα 3,2 δισεκατομμύρια ευρώ που προβλέπει ο Προϋπολογισμός αύξηση πρόσθετων φόρων για το 2007 είναι πάνω από 200 ευρώ φορολογική επιβάρυνση για όλους τους έλληνες πολίτες. 
Αυτή είναι η πολιτική σας.
      Και δεν είναι μόνο η φορολογική πολιτική επιβαρυντική. Είναι και άδικη, είναι και άνιση. Η φορολογική μεταχείριση της τριετίας 2005-2007 φαίνεται από την επιβάρυνση που έχουμε στους άλλους φόρους, στα φυσικά και νομικά πρόσωπα. Έχουμε επιπρόσθετους φόρους στα φυσικά πρόσωπα 740.000.000 ευρώ, δηλαδή στους μισθωτούς, στους συνταξιούχους και στους μικρομεσαίους. Στα νομικά πρόσωπα, δηλαδή στις μεγάλες επιχειρήσεις, έχουμε μείωση την τριετία, κυρίες και κύριοι της Νέας Δημοκρατίας, κατά 342.000.000 ευρώ. Να, γιατί δεν έχουμε μόνο φοροεπιδρομή, αλλά έχουμε και φορολογική μεταχείριση άνιση υπέρ των ολίγων, υπέρ των επιχειρήσεων, υπέρ των τραπεζών και εις βάρος των μισθωτών, των συνταξιούχων και των μικρομεσαίων.
      Μίλησε, κυρίες και κύριοι, και ο Κοινοβουλευτικός Εκπρόσωπος του ΠΑ.ΣΟ.Κ. για ένα περίεργο πληρωμένο δημοσίευμα σε σχέση με τις προτάσεις σας, όσον αφορά στις φορολογικές ελαφρύνσεις. Και ερωτώ: Τι χρεία είχατε να κάνετε πληρωμένη διαφήμιση για τις φορολογικές ελαφρύνσεις; Διότι, εάν όντως ήταν ελαφρύνσεις, θα τις ζούσε και θα τις ζήσει ο πολίτης από την 1η Ιανουαρίου 2007 είτε με αύξηση του πλεονάσματος εισοδήματός του είτε με την εκκαθάριση της φορολογικής του δήλωσης. Όμως, αυτές οι σπασμωδικές κινήσεις έρχονται να καλύψουν μια αδυναμία πολιτικής στον τομέα της φορολογίας. 
      Μέσα από αυτές τις κινήσεις που θυμίζουν εποχές αλήστου μνήμης, αυτή η προπαγάνδα αποκαλύπτεται, διότι, εάν, κύριοι της Νέας Δημοκρατίας, μετά από τρία χρόνια και δώδεκα φορολογικά νομοσχέδια κρίνατε ότι έπρεπε αυτό το νομοσχέδιο να το προβάλλετε με πληρωμένη διαφήμιση από τον ελληνικό λαό στα Μέσα Μαζικής Ενημέρωσης, τα προηγούμενα έντεκα νομοσχέδια δεν χρειάζονταν αντίστοιχη προβολή; Ή εκείνα είχαν φορολογικές επιβαρύνσεις, όπως ήταν μια σειρά νομοθετήματα για την αύξηση του συντελεστή του Φόρου Προστιθέμενης Αξίας από 8% σε 9%, από 18% σε 19%, για την αύξηση του ειδικού φόρου κατανάλωσης στα καύσιμα, στα φθηνά τσιγάρα, στα οινοπνευματώδη και σε μια σειρά άλλα προϊόντα, αγαθά και υπηρεσίες; 
      Θα ήθελα να μου επιτρέψετε να σταθώ και σε κάποια συγκεκριμένα στοιχεία του νομοσχεδίου. Για τους μισθωτούς και τους συνταξιούχους, με το αφορολόγητο που ίσχυε επί κυβερνήσεων ΠΑ.ΣΟ.Κ., τα 11.000 ευρώ το χρόνο, τρία εκατομμύρια εκατό χιλιάδες φορολογούμενοι δεν επιβαρύνονταν από την άμεση φορολογία. Με τα νέα μέτρα έχουμε επιβάρυνση για τους μισθωτούς, χωρίς τέκνα και με εισοδήματα μέχρι 26.000 ευρώ, έχουμε επιβάρυνση στους μισθωτούς μ΄ ένα παιδί και με εισόδημα από 13.000 ευρώ μέχρι 24.000 ευρώ και έχουμε ωφέλεια στα μεγαλύτερα εισοδήματα πάνω από 40.000 ευρώ.
      Θα μείνω –και με αυτό θα κλείσω, κυρία Πρόεδρε- σε τρεις μύθους. Άκουσα τον εισηγητή της Νέας Δημοκρατίας να λέει ότι αύξησαν κατά 1.000 ευρώ το αφορολόγητο όριο, από 11.000 ευρώ σε 12.000 ευρώ. Αποκρύπτετε, κύριοι της Νέας Δημοκρατίας, ότι αυτή η αύξηση του αφορολογήτου ορίου κατά 1.000 ευρώ δεν αφορά μόνο το 2007, αλλά και τα δύο επόμενα χρόνια. Άρα, είναι αύξηση αφορολογήτου κατά 1.000 ευρώ για μία τριετία. Αυτά περιμένουν τον ελληνικό λαό, εάν κάνει το λάθος και σας ξαναδώσει την εντολή να κυβερνήσετε τη χώρα, γιατί δεν έχετε μόνο αμαρτωλό παρελθόν, όσον αφορά τη φορολογική πολιτική, δεν έχετε μόνο βεβαρημένο παρόν, έχετε και επικίνδυνο μέλλον τέτοιο που θα είναι εις βάρος των εργαζόμενων.
      Να σας υπενθυμίσω, όμως, κυρίες και κύριοι συνάδελφοι, ότι το 2002 το αφορολόγητο ήταν 8.400 ευρώ και πήγε στα 10.000 ευρώ. Είχαμε αύξηση, μέσα σε δύο χρόνια, 1.600 ευρώ. Και εσείς για τρία χρόνια αυξάνετε το αφορολόγητο κατά 1.000 ευρώ, τουτ’ έστιν 333 ευρώ το χρόνο, που σημαίνει ότι ούτε την τιμαριθμοποίηση του αφορολογήτου ορίου δεν κάνετε με αυτήν την αύξηση.
      Δεύτερος μύθος: είπε ο εισηγητής της Νέας Δημοκρατίας ότι δεν θα υπάρξει επιβάρυνση σε κανέναν Έλληνα πολίτη. Και σας ερωτώ: Θα υπάρχει ναι ή όχι, επιβάρυνση για χιλιάδες μισθωτούς που έχουν κάνει το «λάθος» να έχουν και εισόδημα από μη μισθωτές υπηρεσίες, που έχουν κάνει το «λάθος» να έχουν ένα διαμέρισμα και να έχουν ένα μίσθωμα; Γιατί τιμωρείτε αυτούς τους μισθωτούς; Γιατί τιμωρείτε τον υδραυλικό που μπορεί να έχει ένα εισόδημα ως μισθωτός σε κάποιο ξενοδοχείο, ή τον ηλεκτρολόγο σε κάποιο νοσοκομείο και μπορεί να έχει και εισόδημα από ελεύθερο επάγγελμα τα απογεύματα; Γιατί τον τιμωρείτε; Διότι προφανώς αυτή είναι η πολιτική σας. Αυτοί οι δεκάδες χιλιάδες φορολογούμενοι θα έχουν φορολογική επιβάρυνση με τα μέτρα τα δικά σας. 
      Τρίτος μύθος: άκουσα και από τον αρμόδιο Υπουργό και από τον εισηγητή της Νέας Δημοκρατίας ότι δεν θα υπάρξει καμία επιβάρυνση ή τα στοιχεία που δίνουμε δεν ανταποκρίνονται στην αλήθεια. Γιατί; Διότι παίρνετε για σύγκριση σταθερά εισοδήματα. Δηλαδή θα έχουμε κάποιον με 14.000 ευρώ εισόδημα σε ετήσια βάση και θα έχει επιβάρυνση 197 ευρώ επιπρόσθετα με τα μέτρα τα δικά σας. Και στο επιχείρημα ότι δεν θα υπάρξει αύξηση, εμείς το παράδειγμά μας λέμε ότι θα υπάρχει μια αναπροσαρμογή 5%, από εισοδηματική πολιτική 3,5% και ωρίμανση. Δεν θα έχουμε αύξηση για τον επόμενο χρόνο, κύριοι της Κυβέρνησης της Νέας Δημοκρατίας; Εκτός αν μας επαναφέρετε στη λογική του 1992 του κ. Μητσοτάκη το 0+0=14, που σημαίνει ότι δεν θα έχουμε αύξηση, ούτε καν στοιχειώδη εισοδηματική πολιτική, οπότε φυσικά δεν θα έχουμε και φορολογική επιβάρυνση. Όμως, αν θα υπάρξει η ελάχιστη αναπροσαρμογή των εισοδημάτων, θα έχουμε επιπρόσθετη φορολογική επιβάρυνση για όλες αυτές τις κατηγορίες των φορολογουμένων. 
      Κυρίες και κύριοι συνάδελφοι, δεν είναι μόνο αυτά τα μέτρα που διαγράφονται μέσα από το συζητούμενο φορολογικό νομοσχέδιο, υπάρχουν και μια σειρά άλλα «κρυφά» φορολογικά μέτρα. Η λέξη κρυφά σε εισαγωγικά γιατί ήρθαν πλέον στην επιφάνεια.
      Θα έχουμε, κύριοι της Κυβέρνησης της Νέας Δημοκρατίας, ναι ή όχι, αύξηση της φορολογικής επιβάρυνσης από τον ειδικό φόρο κατανάλωσης για το 2007; Θα έχουμε, ναι ή όχι, φορολογική επιβάρυνση από την αύξηση του ειδικού φόρου κατανάλωσης στα οινοπνευματώδη και στα φθηνά τσιγάρα; Θα έχουμε, ναι ή όχι, αύξηση των αντικειμενικών αξιών από 1-1-2007, που σημαίνει φορολογική επιβάρυνση για όλους τους πολίτες είτε αυτοί θα προβούν σε αγορά πρώτης κατοικίας είτε θα έχουν φορολογικές εκκρεμότητες, όπως κληρονομιές, γονικές παροχές, δωρεές κ.λπ.; Θα υπάρχει, ναι ή όχι, επιβάρυνση από την αύξηση των τελών της κινητής τηλεφωνίας; Θα έχουμε, ναι ή όχι, επιβάρυνση από την αύξηση των τελών κυκλοφορίας; Θα υπάρχει, ναι ή όχι, επιβάρυνση για τους καταναλωτές από 1-1-2007 από την αύξηση του Φόρου Προστιθέμενης Αξίας; Αυτές τις επιβαρύνσεις ο κ. Αλογοσκούφης τις βαπτίζει ελαφρύνσεις. Έχει μάθει, σαν βυζαντινός μοναχός, να «βαπτίζει το κρέας, ψάρι». 
      Θα ήθελα να τελειώσω, κυρίες και κύριοι συνάδελφοι, με το εξής. Δεν είναι μόνο η άνιση και άδικη φορολογική πολιτική της Νέας Δημοκρατίας που ακολουθεί τα τρία χρόνια τώρα, δεν είναι μόνο η φοροεπιδρομή, δεν είναι μόνο τα πολλά φορολογικά νομοσχέδια, που στόχο έχουν να επιβαρύνουν τα αδύνατα οικονομικά και κοινωνικά στρώματα, έχουμε και μια σειρά μέτρα που ήρθαν, αφενός μεν, να εξοφλήσουν γραμμάτια της Νέας Δημοκρατίας προς τους «ημετέρους», αφετέρου, να δώσουν φοροαπαλλαγές στους ισχυρούς. 
      Θα ήθελα να σταθώ στη διάταξη του άρθρου 21 παράγραφος 4, κύριε Υπουργέ. Μπορείτε να μας πείτε ποια εταιρεία «φωτογραφίζετε» μέσα από τη συγκεκριμένη διάταξη; Γιατί σήμερα στις τρεις παραγράφους υπάρχει η δυνατότητα τα ανακυκλώσιμα υλικά να αντιμετωπίζονται φορολογικά. Γιατί χρειάζεται να πάτε σε επιπρόσθετη ρύθμιση; Εμάς δεν μας ξαφνιάζει. Σας έχουμε συνηθίσει. Και σ' αυτό το νομοσχέδιο είναι ουκ ολίγες οι φωτογραφικές ρυθμίσεις «ημετέρων».
      Όμως θα πρέπει να έχετε κατά νου ότι ο βίος και η πολιτεία και η πολιτική της Νέας Δημοκρατίας ήδη είναι προς το τέλος. Τα μέτρα που έχουν να κάνουν με τη γενικότερη οικονομική πολιτική της τριετίας ήδη έχουν δημιουργήσει κοινωνικά αδιέξοδα. Οι εργαζόμενοι αντιδρούν, ο λαός αντιδρά, η αντιπολίτευση καταψηφίζει και απορρίπτει και πολύ σύντομα, κάτω από την πίεση αυτής της ανάλγητης, σκληρής και αντιλαϊκής πολιτικής θα οδηγηθείτε σε εκλογές και εκεί ο λαός θα πάρει τις τελικές του αποφάσεις.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η εισηγήτρια του Κομμουνιστικού Κόμματος Ελλάδος κ. Παντελάκη.
	ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
	Θα ήθελα κι εγώ την κατανόησή σας, γιατί εδώ έχουμε να κάνουμε μ΄ ένα νομοσχέδιο-μαμούθ. 
	Από τη μεριά του Κομμουνιστικού Κόμματος δεν μας ξαφνιάζει ούτε μας εντυπωσιάζει ο τρόπος με τον οποίον η Κυβέρνηση χειρίζεται τα ζητήματα. Είναι ένας τρόπος εντελώς απαράδεκτος, που δεν δίνει τη δυνατότητα του στοιχειώδους διαλόγου ούτε τη δυνατότητα να υπάρχουν απόψεις και στοιχειωδώς να τεκμηριώνεις τις απόψεις σου, χωρίς να αναγκάζεσαι να μιλάς με ατάκες και επικεφαλίδες. Είναι συγκεκριμένη αυτή η πολιτική επιλογή της Κυβέρνησης. Είναι με ωμό τρόπο αποφασισμένη να προχωρήσει την πολιτική αυτή. Αυτό το λέει, αλλά ο κόσμος που το ακούει και ιδιαίτερα ο λαϊκός κόσμος, που έχει στηρίξει τη Νέα Δημοκρατία, πρέπει να βγάλει πολύ σημαντικά συμπεράσματα. 
	Δεν είναι τυχαίο ότι από άποψη ουσίας τώρα και το φορολογικό νομοσχέδιο και ο αναπτυξιακός νόμος και οι τροπολογίες που έχουν έλθει «βροχή» -για να ξεχωρίσω αυτή σε σχέση με τη ολοκλήρωση πλέον του εγκλήματος της ιδιωτικοποίησης του Ο.Τ.Ε., του ξεπουλήματος του Ο.Τ.Ε.- έχουν έναν κοινό παρονομαστή. Ο κοινός παρονομαστής είναι η ενίσχυση της ανταγωνιστικότητας των επιχειρήσεων, η ενίσχυση της ανταγωνιστικότητας της οικονομίας. Είναι χαρακτηριστικό, μάλιστα, ότι το φορολογικό νομοσχέδιο έχει και προκλητικές διατάξεις πάνω σ’ αυτό. 
	Θα ξεκινήσω από την ίδια τροπολογία. Τι γίνεται εδώ; Τι έρχεται να μας πει η Κυβέρνηση μ’ αυτές τις λίγες γραμμές; Καταργεί το ελάχιστο όριο συμμετοχής του δημοσίου στο μετοχικό κεφάλαιο του Ο.Τ.Ε., άρα μπορεί να πουληθεί και το 100% των μετοχών στο ιδιωτικό κεφάλαιο, γι’ αυτό λέμε για ξεπούλημα. 
	Εξίσου σημαντικό όμως ζήτημα είναι η κατάργηση του περιορισμού του 5% σαν μέγιστο ποσοστό του δικαιώματος ψήφου των ιδιωτών μετόχων. Αυτή η κατάργηση σημαίνει πλέον ότι ακόμα και αν δεν πουληθεί, για οποιονδήποτε λόγο, το υπόλοιπο που σήμερα κατέχει το δημόσιο, οι ιδιώτες μέτοχοι που σήμερα κατέχουν το 62% μπορούν να πάρουν τη διοίκηση του Ο.Τ.Ε. μέσα από τη γενική συνέλευση των μετόχων. Επομένως είναι σαφέστατο το πώς θα πάνε τα πράγματα, διότι σήμερα το 40% το κατέχουν δύο ξένα επενδυτικά κεφάλαια στη Νέα Υόρκη και στο Λονδίνο, οπότε για ποιο λόγο γίνεται η φασαρία ανάμεσα στο ΠΑ.ΣΟ.Κ. και στη Νέα Δημοκρατία για το ποιος θα έχει το μάνατζμεντ; Από τη μεριά του ΠΑ.ΣΟ.Κ. γίνεται αυτό το πράγμα αυτήν τη στιγμή. Άνοιξε το δρόμο η προηγούμενη κυβέρνηση και η κατηφόρα της απελευθέρωσης και του ξεπουλήματος της δημόσιας περιουσίας δεν έχει τέλος. 
      Επομένως, καταρρίπτεται το υποκριτικό επιχείρημα και της Κυβέρνησης ότι με μικρότερο ποσοστό μπορεί να διατηρήσει το δημόσιο μάνατζμεντ για να εξασφαλιστεί το δημόσιο συμφέρον και ο ισχυρισμός από τη μεριά της Αντιπολίτευσης ότι θα είναι εθνικό έγκλημα αν το ποσοστό κατέβει κάτω από το 33%, γιατί τότε θα χαθεί το δημόσιο μάνατζμεντ. Σημειωτέον ότι η τελευταία οδηγία της Ευρωπαϊκής Ένωσης απαγορεύει περιορισμούς, ακόμα και αν υπάρχει συμφωνία μεταξύ των μετόχων. 
	Όσο γι’ αυτές τις δικαιολογίες που λέει η Κυβέρνηση μέσα από τα Μέσα Μαζικής Ενημέρωσης, αλλά και το κείμενο που λέει η τροπολογία, η αιτιολογική έκθεση για την περίπτωση ότι είναι ζημιογόνα η προηγούμενη χρονιά του Ο.Τ.Ε., το 2004 ο Ο.Τ.Ε. επιβαρύνθηκε και το κόστος των Ολυμπιακών Αγώνων και βεβαίως, τα οικονομικά αποτελέσματα του 2005 και την εθελούσια, τη «μπλε» εθελούσια αυτήν τη φορά του Ο.Τ.Ε. Όλο αυτό το κόστος ήταν 938.000.000 ευρώ, το οποίο ποσό βεβαίως, θα καταβληθεί σταδιακά μέχρι το 2012, αλλά μπήκε στα οικονομικά αποτελέσματα του 2005 και έρχεστε μετά και λέτε για τη ζημιογόνα χρονιά του Ο.Τ.Ε. Την ίδια στιγμή, όμως, το πρώτο εννιάμηνο του 2006 υπάρχει θεαματική κερδοφορία του Ο.Τ.Ε. 
     Το δεύτερο ζήτημα είναι ότι εδώ βεβαίως ορίζεις τον Γενικό Κανονισμό του Προσωπικού για όλο το προσωπικό, παλαιούς και νέους, τον υπάρχοντα Κανονισμό της COSMOTE που επί κυβέρνησης ΠΑ.ΣΟ.Κ. καθιερώθηκε αυτή η κατάσταση, αυτή η ομηρία, αυτή η ευελιξία των νέων ανθρώπων που δουλεύουν στην COSMOTE. Άρα το πρόβλημα της ανατροπής των εργασιακών σχέσεων κρατάει καιρό. Ποια είναι τα βαρίδια και οι αγκυλώσεις; Είναι τα εργατικά δικαιώματα.
      Αυτό που αναφέρετε κατά κόρον πλέον για την προστασία του δημόσιου και κοινωνικού συμφέροντος ένα πράγμα είναι και τίποτα περισσότερο, ότι ο σκοπός αυτής της κίνησής σας είναι τα συμφέροντα των μετόχων για να μπει ταφόπλακα στα δικαιώματα των εργαζομένων και για να γίνει πιλότος, να ανοίξει τον δρόμο για τις άλλες Δ.Ε.Κ.Ο.. Είναι συγκεκριμένη πολιτική, είναι συγκεκριμένη στρατηγική επιλογή μέσα από το Εθνικό  Πρόγραμμα Μεταρρυθμίσεων, αυτό το οποίο έχετε κλείσει τόσο μέσα από τις συνόδους κορυφής στη Λισαβόνα που έχει ξεκινήσει από το 2000 και επικαιροποιήσατε το 2005, το οποίο προχωράτε και επιταχύνετε τους ρυθμούς σας. Βρισκόμαστε σε κλιμάκωση της αντεργατικής αντιλαϊκής επίθεσης και του ξεπουλήματος γενικότερα της δημόσιας περιουσίας. Θέλετε λιμάνια, θέλετε τηλεπικοινωνίες, ενέργεια, μεταφορές και το ένα έρχεται μετά το άλλο. Αυτή είναι η κατάσταση. Ανάπτυξη μέσω των ιδιωτικοποιήσεων. Στο τέλος λοιπόν ως κράτος, αυτό το κράτος που έχουμε σήμερα, δεν θα έχει κάτι για να έχει έσοδα, που θα πεις ότι μέσα από αυτά τα έσοδα θα μπορώ να δημιουργώ μια κατάσταση, να δίνω μια κοινωνική πολιτική. 
     Η αντιπαράθεση που υπάρχει; Από την πλευρά του ΠΑ.ΣΟ.Κ., απέναντι στο ζήτημα και σε σχέση με τη Νέα Δημοκρατία, εμείς πιστεύουμε και  είναι σαφέστατο ότι είναι υπό κριτική. Πέρα από το γεγονός ότι πρωτίστως η Κυβέρνηση έχει την ευθύνη για αυτήν την εξέλιξη. Άλλο αυτό. Όμως και οι δύο υιοθετείτε και την ανταγωνιστικότητα και την απελευθέρωση. Και οι δύο σας αντιμετωπίζετε την επικοινωνία ως εμπόρευμα. Τώρα ή λιγότερο ή περισσότερο ιδιωτικοποίηση, η ουσία δεν αλλάζει απλώς τα πράγματα γίνονται ακόμα χειρότερα. 
     Ο αναπτυξιακός νόμος, που συνοδεύει το νομοσχέδιο, έρχεται να επιβεβαιώσει για άλλη μια φορά τι κάνουν οι αναπτυξιακοί νόμοι. Ουσιαστικά δίνει ζεστό χρήμα στους επιχειρηματίες για να έχουμε την ανάπτυξη αυτή που έχουμε τόσα χρόνια, η Ελλάδα με τους πιο υψηλούς ρυθμούς ανάπτυξης στην ευρωζώνη, με τους πιο φτωχούς εργαζόμενους. Είμαστε οι τελευταίοι στους μισθούς και στο επίπεδο ζωής. Αυτή είναι η κατάσταση. Την ίδια στιγμή λοιπόν υπάρχει τέτοια μεγάλη κερδοφορία. Έρχεται λοιπόν και αυτός ο αναπτυξιακός νόμος χωρίς να μας έχετε δώσει απολογισμό τι έγινε, έστω από τότε που αναλάβατε και ψηφίσατε τον προηγούμενο αναπτυξιακό, το ν. 3299. Πόσες επιχειρήσεις μπήκαν; Πόσες είναι οι μικρές επιχειρήσεις, οι αυτοαπασχολούμενοι, μικρομεσαίοι, πολύ μικροί που εμάς μας ενδιαφέρουν, μικροί απασχολούμενοι από ένα έως εννέα άτομα. Πείτε μας και πόσες θέσεις εργασίας είναι σε αυτόν τον αναπτυξιακό νόμο. Απολογισμός δεν υπάρχει καθόλου. Δεν ξέρει κανείς τίποτα.
      Συζητάμε τώρα το νέο χάρτη περιφερειακών ενισχύσεων μέχρι το 2013, ο οποίος βεβαίως από την άποψη του περιεχομένου και της ουσίας δεν αλλάζει, με την έννοια της επιλεξιμότητας αλλά έρχεται και προσανατολίζεται στο κάθε κράτος-μέλος σε σχέση με τις περιφέρειες. Αλλά σε σχέση με την ουσία, για ποια οικονομική ανάπτυξη της περιφέρειας συζητάμε αυτήν τη στιγμή; Για άλλη μια φορά, μόνο που τώρα γίνεται πιο συγκεκριμένα, όλος ο χάρτης και η επιλεξιμότητα του χάρτη περιφερειακών ενισχύσεων πηγαίνει στις ειδικές μορφές τουρισμού, ανανεώσιμες πηγές ενέργειας, υψηλή τεχνολογία, συνεδριακά κέντρα, χιονοδρομικά κέντρα, ιαματικές πηγές, μαρίνες κ.λπ.. 
     Έμφαση λοιπόν στον τουρισμό, στον υψηλό ποιοτικό τουρισμό με την ιδιωτικοποίηση, ό,τι έχει απομείνει, γι’ αυτό θα φέρετε και ένα χωροταξικό νομοσχέδιο για να απελευθερώσετε τη δημόσια περιουσία για μεγάλα επιχειρηματικά σχέδια. Είναι δυνατόν να μιλάμε για ανάπτυξη, ιδιαίτερα της περιφέρειας, χωρίς να συζητάμε για το τι γίνεται για την αγροτική παραγωγή όταν έχει χάσει πάνω από 20% το αγροτικό εισόδημα; Είναι δυνατόν να μιλάμε για ανάπτυξη, όταν δεν υπάρχουν παραγωγικές επενδύσεις που να στηρίζουν ακριβώς αυτήν την παραγωγή; Αντιθέτως, ξηλώνουν τις καλλιέργειές τους και βρίσκονται κάτω από τεράστια αδιέξοδα. Και μετά διαφημίζετε ότι δίνετε παροχές και κίνητρα; Και την πρόταση που είχαμε κάνει, στα πλαίσια της πολιτικής σας, να δώσετε ένα προβάδισμα στους συνεταιρισμούς δεν τη δεχθήκατε γιατί δεν δέχεται αυτήν την επιλεξιμότητα η Ευρωπαϊκή Ένωση και προωθούνται οι αγροτοβιομήχανοι; Αυτή λοιπόν είναι η κατάσταση. Αυτός είναι και ο καθρέφτης αυτού του αναπτυξιακού, του νέου νόμου, στη συνέχεια όλων των προηγούμενων, κίνητρα και επιδοτήσεις σε μεγάλα επιχειρησιακά σχέδια. 
      Αλλά μαζί με αυτό έρχεται και κάτι άλλο. Έρχονται τα ζητήματα που έχουν να κάνουν με επενδύσεις στην αλλοδαπή. 
      Κι εγώ ρωτώ, κύριε Υπουργέ: Είναι εντυπωσιακό ότι ακριβώς από αυτό εδώ το Βήμα στις 14 Δεκεμβρίου 2004 όταν συζητούσαμε τον αναπτυξιακό νόμο 32/99, όταν το κόμμα μας σας ρώτησε γιατί συνεχίζεται η περίπτωση αυτή των επενδυτικών σχεδίων, τότε με την ανασυγκρότηση των Βαλκανίων, μας απάντησε η Κυβέρνηση ότι είμαστε αναγκασμένοι να το ξαναβάλουμε άλλον ένα χρόνο γιατί αυτό λήγει το 2006. Αυτό μας είπατε. Επομένως, είχατε πει ψέματα τότε. Όχι μόνο έληξε εκείνο, αλλά αρχίζει καινούργιο, γιατί είναι σαφής μέσα ο αναπτυξιακός νόμος ότι ισχύει η παράγραφος 3, του άρθρου 3, του ν. 3299/04 για επενδυτικά κεφάλαια στην αλλοδαπή, μόνο που εδώ βάζετε το ζήτημα των επιχορηγήσεων. 
      Επομένως, όλα αυτά είναι καθρέφτης, πραγματικά του ποιους θέλετε να εξυπηρετήσετε και βεβαίως ο καθένας εάν θέλετε και οι εργαζόμενοι, το βιώνουν στη ζωή τους. 
      Εν τάχει έρχομαι στο φορολογικό νομοσχέδιο, όσο μπορεί κανείς να αναφερθεί και να ξεχωρίσουμε ορισμένα ζητήματα τα οποία θέλουν να δείξουν ακριβώς αυτήν την τάση. Ποιους ενισχύετε και γιατί και πόσο φαίνεται ανάγλυφο.
       Βεβαίως αυτό το νομοσχέδιο το διαφημίζετε ιδιαίτερα ότι απαλλάσσει τον περισσότερο κόσμο, ότι όλοι οι Έλληνες έχουν να κερδίσουν από αυτό το φορολογικό νομοσχέδιο. Όμως δεν είναι όλοι αυτοί που έχουν να κερδίσουν. Αυτοί που έχουν να κερδίσουν είναι αυτοί που έχουν τα πιο υψηλά εισοδήματα και αυτοί που έχουν τα μεσαία εισοδήματα, είναι αυτοί που επιβαρύνονται. Όμως εμείς όταν συζητάμε για την άμεση φορολογία, δεν μπορούμε να τα δούμε και νομίζω ότι οποιοσδήποτε σήμερα βιώνει τη δύσκολη αυτή ασφυκτική οικονομική κατάσταση μπορεί να το δει μόνο ως άμεση φορολογία. Αυτή είναι η μία πλευρά του φορολογικού συστήματος συνολικά. Γιατί εάν δούμε τη λεηλασία του φορολογικού εισοδήματος που προέρχεται από την άμεση φορολογία, εκεί πραγματικά καλπάζουν τα πράγματα. Το 22% του εισοδήματος από την έμμεση φορολογία λεηλατείται. Και βεβαίως έρχονται κόντρα νέοι φόροι, ειδικοί φόροι καυσίμων, για τον καπνό, για την κινητή τηλεφωνία. Μαζί με αυτά έχουμε ζητήματα που αφορούν την εμπορευματοποίηση της υγείας και της παιδείας που αυτά επιβαρύνουν τη λαϊκή οικογένεια, αλλά ένα πιο σημαντικό για μας από όλα αυτά είναι οι ανατροπές στις ίδιες τις εργασιακές σχέσεις, την ίδια την κατάσταση που βιώνει κανείς, που ότι μέτρα και να πάρει δεν μπορεί με την άμεση φορολογία να αναιρέσει την δύσκολη κατάσταση της ζωής του. Αυτά είναι που στην κυριολεξία δυσκολεύουν τα πράγματα. Βεβαίως τα μέτρα που έχετε πάρει και του Φ.Π.Α. καλπάζουν. Είναι 12,2% σημαντική αύξηση που όλη αυτή είναι αφαίμαξη των λαϊκών στρωμάτων. 
      Αλλά ας έλθουμε και στην ίδια την άμεση φορολογία που συζητούμε τώρα. Ποιος πληρώνει τα βάρη αυτής της άμεσης φορολογίας; Τελικά είναι αυτοί που την πληρώνουν, τα μόνιμα, για σας, υποζύγια που επιβαρύνονται και από την άμεση και από την έμμεση φορολογία που είναι οι μισθωτοί, οι συνταξιούχοι, οι μικρομεσαίοι επαγγελματίες, οι φτωχή μεσαία, μικρομεσαία αγροτιά. 
      Από τους άμεσους φόρους που στο σύνολό τους έχουν μια αύξηση 4,8%, δηλαδή 19,45 δισεκατομμύρια ευρώ, τα φυσικά πρόσωπα θα πληρώσουν τα 9,7 δισεκατομμύρια ευρώ και θα έχουν αύξηση 6,8% και τα νομικά πρόσωπα 4,62 δισεκατομμύρια ευρώ, δηλαδή αύξηση 2,7%, που είναι κάτω και από τον πληθωρισμό που επίσης βέβαια καμία σχέση δεν έχει με τους ρυθμούς που γνωρίζει η κερδοφορία τους.
      Λέτε ότι επιστρέφετε στους πολίτες τους καρπούς μιας μεγάλης προσπάθειας. Σε ποιους επιστρέφετε και τι; Ας το δούμε στην άμεση φορολογία, μέσα από τις κλίμακες. Δηλαδή είναι υπερήφανη η Κυβέρνηση που τα τρία εκατομμύρια τριακόσιες χιλιάδες εργαζόμενοι και συνταξιούχοι δεν θα πληρώσουν φόρο επειδή ακριβώς το αφορολόγητο είναι 2.000 ευρώ, που το ανεβάσατε 1000 και άλλα 1000, δηλαδή 2000 ευρώ. Όμως μέσα σε αυτά τα τρία εκατομμύρια τριακόσιες χιλιάδες το 1/3 από αυτούς είναι συνταξιούχοι. Και οι συνταξιούχοι του Ι.Κ.Α. είναι οκτακόσιες εξήντα τέσσερις χιλιάδες επτακόσιοι τριάντα πέντε όταν το 48,3% από αυτούς, οι τετρακόσιες είκοσι χιλιάδες συνταξιούχοι του Ι.Κ.Α. παίρνουν από 150 έως 450  ευρώ και η μέση σύνταξη του Ι.Κ.Α. για το 2006 είναι 520 ευρώ. 
      Τα ίδια ισχύουν για το Τ.Ε.Β.Ε., το Τ.Α.Ε., το Τ.Σ.Α. κ.λπ. με τους διακόσιους ογδόντα χιλιάδες συνταξιούχους εκεί. Όταν αυτός ο κόσμος είναι κάτω από το όριο της φτώχειας, δεν πληρώνει φόρους και δεν έχει καμία ωφέλεια, επομένως, από αυτό το νομοσχέδιο.
      Το ενάμισι εκατομμύριο εργαζόμενοι, που οι αποδοχές τους είναι από 857 έως 1650 ευρώ, ιδιαίτερα όσοι είναι άγαμοι ή δεν έχουν προστατευόμενα τέκνα, αυτοί ακριβώς επιβαρύνονται και προκύπτει αύξηση φόρου. Περίπου επτακόσιες έως οκτακόσιες χιλιάδες εργαζόμενοι με εισόδημα άνω των 23.000 ευρώ, έχουν σχετική ωφέλεια σε σχέση με το παρελθόν και όχι βέβαια με τις ανάγκες συνολικά της ζωής τους. Βεβαίως, όσο ανεβαίνει το εισόδημα, προκύπτει και ουσιαστική διαφορά. Παραδείγματος χάρη, με 20.000 ευρώ και ένα παιδί έχεις μερικά ευρώ το χρόνο διαφορά. Αντιθέτως, με εισόδημα 75.000 ευρώ η διαφορά και το όφελος θα είναι 3.625 ευρώ το 2009. 
      Όμως, το ίδιο συμβαίνει και στην κλίμακα των μη μισθωτών επαγγελματιών που με εισόδημα από 10.500 έως 12.000 ευρώ, φορολογούνται με το 15%, πέρα από το γεγονός ότι αυτός ο κόσμος, στην κυριολεξία συνθλίβεται από τις συνθήκες απελευθέρωσης και ζούγκλας του ανταγωνισμού. Υπάρχουν ναυάγια και κλείνουν οι μικρές επιχειρήσεις η μία μετά την άλλη.
      Χαρατσώνετε τους μισθωτούς με τα εισοδήματα από άλλες πηγές. Κοιτάξτε, εμείς εδώ θέτουμε το εξής ζήτημα, γιατί εδώ υπάρχουν πολλές περιπτώσεις που μπορεί να αναφέρει κανείς. Εδώ υπάρχει μία περίπτωση που γίνεται μια μεγάλη αδικία. Δηλαδή είναι ένας μισθωτός, δεν μπορεί να τα βγάλει πέρα από τη δουλειά του και αναγκάζεται και κάνει δεύτερη δουλειά. Με αυτήν την δεύτερη δουλειά, λοιπόν, μπορεί να είναι ο μισθός του συνολικά κάτω από το όριο της φτώχειας, αλλά να εμπλέκεται σε αυτό που θέτετε στο νομοσχέδιο και στο τέλος να πηγαίνει στα 10.500 αφορολόγητο. 
      Ας δούμε τώρα ποια είναι η συνολική φοροελάφρυνση για τη φορολογία του μεγάλου κεφαλαίου. Γιατί στην κυριολεξία ως τίτλος υπάρχει εδώ στο νομοσχέδιο η φορολογία κεφαλαίου. Θα έπρεπε να υπάρχει ένας άλλος τίτλος, όπως φοροαπαλλαγές, διότι δια της φορολογίας απαλλάσσονται. Υπάρχουν τροποποιήσεις και νέες διατάξεις που βαθαίνουν τις απαλλακτικές ρυθμίσεις και διευρύνεται το πεδίο των χαριστικών ρυθμίσεων. Έχουμε απαλλαγές από φόρο κληρονομιών, δωρεών σε χρήμα, μεταβίβαση ακινήτων, μεγάλη ακίνητη περιουσία. Επειδή ο κατάλογος είναι μακρύς, ξεχωρίζω ορισμένα. Απαλλάσσονται παντελώς της φορολογίας εισοδήματος, τα κέρδη από συναλλαγές στο Χρηματιστήριο, με ιδιαίτερους τρόπους φορολόγησης μετοχών, εταιρειών, εταιρικών μεριδίων κ.λπ., με χαρακτηριστικό τρόπο στα άρθρα 7, 9, 10 και 15. Και στο τέλος, με το άρθρο 9 παράγραφος 9, είναι σαφής η πρόθεσή σας, προς τους μεγάλους παίχτες του Χρηματιστηρίου για φορολογική ασυλία. Οπότε τους λέτε ότι, εάν τα κέρδη από την κερδοσκοπία σας δεν θέλετε να σας τα φορολογήσουμε, μπορείτε να τα βάλετε σε ειδικό αποθεματικό λογαριασμό και αφορά τις μεγάλες επιχειρήσεις τρίτης κατηγορίας. 
      Βεβαίως, αναφέρατε –μάλιστα δόθηκε και μια συνέντευξη τύπου- ότι παίρνετε ιδιαίτερα μέτρα για τους ναυτικούς, ότι μειώνετε το συντελεστή στους αξιωματικούς και στο κατώτερο πλήρωμα. Την ίδια στιγμή, όμως, παίρνετε προκλητικά μέτρα για τους εφοπλιστές. Ούτε τα προσχήματα δεν κρατήσατε, τουλάχιστον να φοροαπαλλάσσετε εντελώς τους ναυτικούς από τους εφοπλιστές. Βεβαίως, οι εφοπλιστές με το ν. 2687/1953, τον αποικιοκρατικό, μέχρι σήμερα που υπάρχουν πενήντα εννέα φοροαπαλλαγές προκλητικές που, αν τις ήξερε ο κόσμος μία-μία ξεχωριστά θα έφριττε, είναι ακριβώς αυτοί που έχουν σήμερα τριακόσια πλοία, πλήρη φορολογική ασυλία και απολαμβάνουν αυτής της απαλλαγής και αυτοί και οι μέτοχοι και οι εταίροι των εταιρειών.
      Βεβαίως, η τσιμπίδα σας είναι για τους μικρούς επαγγελματίες, βιοτέχνες και εμπόρους. Εφόσον παίρνονται μέτρα για την ενίσχυση της ανταγωνιστικότητας, μέτρα φοροαπαλλαγής του μεγάλου κεφαλαίου, είναι επόμενο πέρα από τους μισθωτούς και τους συνταξιούχους -όσους δεν φορολογούνται- να στραφείτε κάπου άλλου. Επομένως, ποιοι μένουν; Ο πιο ευάλωτος κρίκος είναι οι μικροί επαγγελματίες. 
      Έγινε πολύ μεγάλη συζήτηση στην επιτροπή για το άρθρο 13. Προσπάθησε η Κυβέρνηση να ξεκαθαρίσει πολλά πράγματα. Εμείς εξακολουθούμε να λέμε ότι υπάρχει θέμα. Ο χρόνος παραγραφής ελέγχου των δηλώσεων από πενταετία που ήταν, δεν είναι τελείως ξεκάθαρο εάν επανέρχεται ή όχι στη δεκαετία. 
      Επίσης, καταργεί την αυτοπεραίωση που αφορά τις μικρομεσαίες επιχειρήσεις Β΄ κατηγορίας, κυρίως βάζοντας το δειγματοληπτικό έλεγχο. Είναι απαράδεκτη αυτή η κατάσταση, να διατηρείται ο άδικος εξωλογιστικός προσδιορισμός του εισοδήματος. Δηλαδή με τον τρόπο που γίνεται ο προσδιορισμός της φορολογητέας ύλης δεν αναγνωρίζεται η ζημιά στους αυτοαπασχολούμενους, στους μικρούς και στους βιοτέχνες. Τελικά, η ζημιά αναγνωρίζεται μόνο στις μεγάλες επιχειρήσεις που τους δίνετε τη δυνατότητα ακριβώς από την έκπτωση των δαπανών να βγαίνουν ζημιογόνες πάντα.
      Εμείς πιστεύουμε ότι πρέπει το καθαρό εισόδημα να προσδιορίζεται με βάση τα έσοδα και τα έξοδά τους, με βάση τα παραστατικά στοιχεία που θα είναι υποχρεωτικά και κάθε φορολογική εκκρεμότητα να καταργείται με την αποδοχή της φορολογικής δήλωσης.
      Σε άλλα ζητήματα αναφέρετε τις διευκολύνσεις ληξιπρόθεσμων χρεών στο άρθρο 17 και το θέτουμε εδώ, στην τοποθέτηση μας επί της αρχής, γιατί το θεωρούμε σημαντικό επειδή ακριβώς υπάρχει μεγάλο πρόβλημα στον κόσμο. Η πολιτική όλων αυτών των χρόνων έχει καταστρέψει  κόσμο και πρέπει να παρθούν μέτρα ώστε να υπάρχουν διευκολύνσεις αυτών των χρεών, αλλά εδώ υπάρχει ενιαία αντιμετώπιση των οφειλετών μικρών και μεγάλων. Επομένως λειτουργεί σίγουρα υπέρ των μεγάλων. Οι ρυθμίσεις, που κάνετε, των χρεών των φτωχών οφειλετών βεβαίως από την μία πρέπει να αντιμετωπιστούν ναυάγια, αυτοαπασχολούμενοι, μικροί επαγγελματίες που έχουν καταστραφεί, αλλά από την άλλη είναι γνωστή η ιστορία που κρατάει χρόνια, ότι διευκολύνονται  και «αεριτζήδες», οι οποίοι κλείνουν τις επιχειρήσεις τους, ο κόσμος πετάγεται στον δρόμο, αλλά αυτοί δεν είναι χαμένοι, είναι κερδισμένοι. 
      Εδώ όμως υπάρχει ένα θέμα. Εμείς ανησυχούμε για τα ζητήματα που βάζετε εδώ, σε σχέση με την βεβαίωση, είσπραξη και επιστροφή εσόδων. Λέτε λοιπόν: «Έρχομαι εγώ ως Κυβέρνηση και δείχνω κατανόηση στο ότι σε σχέση με τις βεβαιωμένες ληξιπρόθεσμες οφειλές σε δημόσια οικονομική υπηρεσία, υπέρ του δημοσίου, εγώ από 150 ευρώ δίνω την δυνατότητα να είναι 300 ευρώ και δεν θα επιβαρύνουν τους οφειλέτες οι κατασχέσεις». Στο ίδιο κείμενο όμως λέει ότι αυτά αφορούν τα ζητήματα υπέρ του δημοσίου ή των νομικών προσώπων ή τρίτων, εκτός των οφειλών από πρόστιμα του Κώδικα Οδικής Κυκλοφορίας και οφειλών υπέρ Ο.Τ.Α.. Βεβαίως δεν αφορά τη δική σας αρμοδιότητα, αλλά το «εκτός του Κώδικα Οδικής Κυκλοφορίας» και με όλα αυτά τα μέτρα που παίρνονται για να αυξηθούν τα πρόστιμα, υποτίθεται για να οδηγεί καλά ο κόσμος και να παίρνει μέτρα προστασίας, καταλαβαίνετε τι χαράτσι έχει να φάει ο κόσμος με αφορμή τον Κώδικα Οδικής Κυκλοφορίας. 
      Ολοκληρώνοντας θα ήθελα να πω το εξής: Είναι σαφές για εμάς, ότι για να έχεις μία ριζική φορολογική μεταρρύθμιση, που να μπορεί να ωφελεί τα πλατιά λαϊκά στρώματα, δεν μπορεί σε καμία περίπτωση –για να είμαστε ειλικρινείς- να γίνει στα πλαίσια της σημερινής πολιτικής, της πολιτικής της ανταγωνιστικότητας, της πολιτικής της απελευθέρωσης των αγορών που αυτή τη στιγμή είναι απαραίτητος όρος για την ενίσχυση της ανταγωνιστικότητας των επιχειρήσεων ακριβώς οι φοροαπαλλαγές τους από τη μία και από την άλλη η τάση είναι σε όλη την Ευρωπαϊκή Ένωση, αλλά και στην χώρα μας, να αυξάνεται η έμμεση φορολογία και να πληρώσει ο κόσμος και να κάνει μονίμως θυσίες για το κοινό όραμα των καπιταλιστών. Να αιμοδοτεί το ελληνικός λαός αυτό το όραμα ώστε να μπορεί να ζει, να υπάρχει, να αναπαράγεται το  κεφάλαιο και να μπορεί να ανταγωνίζεται και μέσα στην Ευρώπη και τις άλλες χώρες του κόσμου.
      Εμείς όμως προτείνουμε μέτρα ανακούφισης, τα θέτουμε ως θέματα διεκδίκησης τα λέμε και εδώ στο Σώμα, τα λέμε και κάτω στον κόσμο που παλεύει και τα θεωρούμε θέμα συσχετισμού των δυνάμεων και ουσιαστικής διεκδίκησης που έχει να κάνει με συνολικότερες αλλαγές στην πορεία των επόμενων χρόνων. Εμείς λέμε ότι αφορολόγητο έπρεπε να είναι 15.000 ευρώ –και είναι λίγο και το μελετάμε- για κάθε εργαζόμενο χωρίς προστατευόμενο μέλος, 30.000 ευρώ συνολικά για την οικογένεια και 5.000 ευρώ για κάθε παιδί, με ετήσια αναπροσαρμογή και με βάση την αύξηση του τιμάριθμου. 
      Δεύτερον, μιλάμε για αύξηση των  κλιμακίων εισοδήματος και προοδευτική φορολόγηση ώστε να επιβαρύνονται περισσότερο τα μεγάλα εισοδήματα, μιλάμε για εκπτώσεις από το εισόδημα, ενοίκιο πρώτης κατοικίας και τέκνων που σπουδάζουν σε άλλους νομούς, τα έξοδα που βαρύνουν τα άτομα με αναπηρία, τους τόκους συνολικά των δανείων για απόκτηση πρώτης κατοικίας. 
      Μιλάμε για  κατάργηση της αυτοτελούς φορολόγησης. Είναι σαφές αυτό και από την κριτική που  κάναμε το προηγούμενο διάστημα στα άλλα  ζητήματα. Κατάργηση, λοιπόν, της αυτοτελούς φορολόγησης ορισμένων εισοδημάτων και ένταξή τους στην ενιαία κλίμακα εισοδήματος. Καθορισμός σαν τεκμήρια διαβίωσης τις δαπάνες για αγορά μετοχών, ομολόγων και  έντοκων γραμματίων, το κεφάλαιο ίδρυσης και αύξηση του  κεφαλαίου για Α.Ε. και Ε.Π.Ε., φορολόγηση των κερδών των μεγάλων επιχειρήσεων και κατάργηση ταυτοχρόνως των απαλλαγών τους, ονομαστικοποίηση των μετοχών, φορολόγηση των διανεμημένων κερδών με βάση τη φορολογία εισοδήματος φυσικών προσώπων, φορολόγηση της μεγάλης ακίνητης περιούσιας και αύξηση του αφορολόγητου ορίου για την μεταβίβαση της μικρής. 
      Προτείνουμε μείωση των έμμεσων φόρων. Δεν γίνεται, δεν μπορεί να τα βγάλει πέρα η λαϊκή οικογένεια πλέον. Προτείνουμε μείωση των έμμεσων φόρων και μηδενικό συντελεστή. Αυτό μπορεί να γίνει σήμερα, για να υπάρξει μία ανακούφιση, μηδενικός συντελεστής Φ.Π.Α. στα είδη λαϊκής κατανάλωσης, σχολικά είδη και φάρμακα και βέβαια να υπάρχει σταδιακή μείωση στην κατάργηση των ανταποδοτικών, που ξέρετε ότι δεν επιβαρύνουν μόνο τη λαϊκή οικογένεια, αλλά ιδιαίτερα φοροχαρατσώνουν τους μικρούς επαγγελματίες. 
      Τέλος κυρίες και κύριοι Βουλευτές, κυρία Πρόεδρε, είναι σαφές ότι το Κομμουνιστικό Κόμμα όχι μόνο καταψηφίζει επί της αρχής και στη συνέχεια επί των άρθρων, το σύνολο του νομοσχεδίου και τις τροπολογίες που έχουν έρθει, αλλά καλούμε και τον κόσμο να βγάλει συμπεράσματα από όλη αυτήν την κατάσταση συνολικότερα και από τη σημερινή συζήτηση και από αυτήν που θα εξελιχθεί αλλά και συνολικότερα από αυτό που βιώνουν και να αποκαθηλώσει τους μύθους περί ανταγωνιστικότητας. Πραγματικά αυτή η αποκαθήλωση θα έρθει  μόνο με τον αγώνα, με το να βάλει πλώρη να αντιπαλέψει αυτήν την πολιτική και να δημιουργήσει τους πολιτικούς όρους ανατροπής στα επόμενα χρόνια, γιατί αλλιώς δεν υπάρχει περίπτωση να αλλάξει η ζωή της συντριπτικής πλειοψηφίας του λαού που στο τέλος θα γίνει η συντριπτική πλειοψηφία μιας ευπαθούς ομάδας, στα πλαίσια αυτής της πολιτικής. Μόνο μέσα από την αμφισβήτηση και από την απόρριψη αυτού του οράματος που λέγεται ανταγωνιστικότητα που είναι το όραμα του κεφαλαίου. 
      Ευχαριστώ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων  καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007».
      Επίσης οι Υπουργοί Οικονομίας και Οικονομικών, Εξωτερικών, Δικαιοσύνης και Ανάπτυξης κατέθεσαν σχέδιο νόμου «Κύρωση της Συμφωνίας για την Καταπολέμηση του Λαθρεμπορίου και των Παραποιημένων Προϊόντων και Γενική Απαλλαγή και των Προσαρτημάτων, των Συνημμένων Εγγράφων και των Πινάκων αυτής». 
      Παραπέμπεται στην αρμόδια Διαρκή Επιτροπή. 
      Κυρίες και κύριοι συνάδελφοι, θα ήθελα να σας ανακοινώσω ότι οι εγγεγραμμένοι συνάδελφοι επί της αρχής είναι ενενήντα δύο, γι’ αυτό προτείνω και παρακαλώ να δεχθείτε η συνεδρίασή μας απόψε να διαρκέσει μέχρι τη 1.00΄ το βράδυ. Αύριο θα αρχίσουμε στην ώρα μας στις 10.30΄ ακριβώς, ως συνήθως και παρακαλώ εκείνοι που είναι εγγεγραμμένοι να μιλήσουν αύριο να είναι παρόντες. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Πρόεδρε, στις 12.30΄. Πολύ είναι. 
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, με ενενήντα δύο εγγεγραμμένους δεν μπορούμε να σταματούμε στις 12.00΄.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, ξεκίνησε κανονικά και διέκοψε η Βουλή. 
      ΠΡΟΕΔΡΟΣ (Άννα Μπενάκη-Ψαρούδα): Ναι, ακριβώς γι’ αυτό βάζουμε μία ώρα το βράδυ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, αλλά το προσθέτουμε εις βάρος μας. 
      ΠΡΟΕΔΡΟΣ (Άννα Μπενάκη-Ψαρούδα): Μα, δεν είναι εις βάρος σας η Έκθεση που έγινε, κύριε Γεωργακόπουλε, για όνομα του Θεού! Έγινε μία σημαντικοτάτη, εθνικής και ιστορικής σημασίας Έκθεση. Συζητούμε τώρα γιατί χάθηκαν τρία τέταρτα και προστίθενται το βράδυ;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν αντιλέγω για την ιστορική σημασία της Έκθεσης…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, δεν έχετε το λόγο.
      Θα ήθελα, επίσης, να ανακοινώσω στο Σώμα ότι ο ειδικός εισηγητής κ. Δραγασάκης δεν θα ομιλήσει απόψε, διότι έχει κάποιο πρόβλημα. Θα μιλήσει αύριο. 
      Προχωρούμε στον κατάλογο των εγγεγραμμένων ομιλητών και το λόγο έχει ο κ. Ανδρέας Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ: Κυρία Πρόεδρε, κυρίες και κύριοι συνάδελφοι, είμαι υποχρεωμένος να κάνω ορισμένα σχόλια επ’ αυτών τα οποία ακούστηκαν στη σημερινή συνεδρίαση. Ακούστηκαν βαριές εκφράσεις, όπως: υποτέλεια των κυβερνήσεων της δικής μας παράταξης, υπηρετούμε συμφέροντα, αναδιανομή εισοδήματος που συμβαίνει τώρα, προς όφελος των ολίγων και σε βάρος των πολλών. 
      Κυρίες και κύριοι συνάδελφοι της Αξιωματικής Αντιπολίτευσης, η δική μας παράταξη έχει να επιδείξει κυβερνήσεις οι οποίες ήταν σεβαστές από φίλους και συμμάχους και αυτό πιστεύουμε ότι ήταν όλες οι ελληνικές κυβερνήσεις και δεν απευθύνουμε εμείς τέτοιες κατηγορίες. Όμως πάει πολύ να μας κατηγορείτε εσείς για υποτέλεια, όταν έχετε σπεύσει να ευχαριστήσετε την κυβέρνηση ξένης χώρας για την κρίση των Ιμίων. Σε ό,τι αφορά τα συμφέροντα, καλό είναι να μην επαναλαμβάνετε αυτήν τη φράση σε αυτήν εδώ την Αίθουσα, διότι τα πιο οργανωμένα, τα πιο αδίστακτα συμφέροντα, τα οποία κατασπατάλησαν ευρωπαϊκούς και εθνικούς πόρους, εκδηλώθηκαν κατά τη διάρκεια των κυβερνήσεων του ΠΑ.ΣΟ.Κ και μάλιστα της τελευταίας δεκαετίας. 
      Όσον αφορά στην αναδιανομή του εισοδήματος καλό είναι να μην αναφέρεστε. Κανένας δεν μπορεί να ξεχάσει το μεγάλο σκάνδαλο του Χρηματιστηρίου. Κανένας δεν μπορεί να ξεχάσει το ξεκοκκάλισμα των ευρωπαϊκών και των εθνικών πόρων από μια ολιγάριθμη ομάδα νεοπλούτων, οι οποίοι πέτυχαν με τον άκοπο, τον άνετο, τον εύκολο πλουτισμό, να διαμορφώσουν μια καινούργια κοινωνική κατηγορία, η οποία φιλοδοξούσε να είναι και ηγέτιδα δύναμη της ελληνικής κοινωνίας.
      Τώρα έρχομαι κατ’ ευθείαν στο νομοσχέδιο και στις τροπολογίες. Ποιος είναι ο στρατηγικός στόχος της Κυβέρνησης; Είναι να αποτελέσει η Ελλάδα έναν ελκυστικό τόπο προσέλκυσης επενδύσεων. Αυτή είναι η αλήθεια η οποία ισχύει σήμερα παντού στον κόσμο. Αυτή είναι η αλήθεια της ελεύθερης οικονομίας. Πώς παράγονται θέσεις εργασίας, πώς δημιουργούνται; Δημιουργούνται από τις επενδύσεις. Δημιουργούνται σε μια φιλελεύθερη οικονομία από την ανάπτυξη μέσω των επενδύσεων, οι οποίες έχουν σαν συνέπεια την αύξηση της απασχόλησης, σαν συνέπεια την ενίσχυση της κοινωνικής συνοχής.
      Έχετε να μας πείτε καμιά άλλη συνταγή προσέλκυσης επενδύσεων; Μήπως ξαναθυμάστε τον κεντρικό σχεδιασμό της οικονομίας; Μήπως επιμένετε ότι με δημόσιες επενδύσεις με το κράτος-επιχειρηματία, μπορούμε να λύσουμε το πρόβλημα της ανεργίας; Υπάρχει κανείς στην Αίθουσα που μπορεί να ισχυριστεί ότι αυτή είναι η συνταγή επιτυχίας μιας οικονομικής πολιτικής; Φοβούμαι, κανένας. Και ακούω το επιχείρημα σε μια φιλελεύθερη οικονομία να κατηγορείται η Κυβέρνηση η οποία επιχειρεί τη μείωση φόρων –άρα είναι κίνητρο η μείωση των φόρων για να επενδύσει κανείς- γι’ αυτό το λόγο. Πώς λοιπόν θα κάνουμε τη χώρα μας ελκυστικό τόπο προορισμού επενδύσεων, όταν αν κοιτάξει κανείς την οικονομική γεωγραφία της περιοχής θα δει έναν οξύτατο ανταγωνισμό στους φορολογικούς συντελεστές; Θεωρείτε ότι στη σημερινή εποχή υπάρχουν μηχανισμοί, κυρίες και κύριοι συνάδελφοι της Αντιπολίτευσης, με τους οποίους μπορούμε να ελέγξουμε τις ροές των κεφαλαίων, που μπορούμε να αστυνομεύσουμε πού θα επενδύσει κανείς, που μπορούμε εμείς να υποδείξουμε πού πρέπει να δημιουργούνται θέσεις εργασίας και πού όχι; Αν τα πιστεύετε αυτά λυπάμαι αλλά είστε εκτός εποχής. Δεν έχετε αντιληφθεί τις εξελίξεις.
      Και βεβαίως η επιχειρηματολογία σας είναι σωστή, αν τα πιστεύετε αυτά, αλλά είναι λάθος λόγω της πραγματικότητας. Είστε εκτός εποχής. Βρίσκεστε αλλού και κάνετε κακό στον τόπο εάν επιμένετε με αυτά τα επιχειρήματα. 
      Το δεύτερο είναι ένας αναπτυξιακός νόμος μετά το φορολογικό. Και προτού αναφερθώ στον αναπτυξιακό, να σας εξηγήσω κάτι που είπατε. Δώδεκα φορολογικοί νόμοι. Ναι, αλλά σε μια κατεύθυνση της μείωσης των φορολογικών συντελεστών. Συνεπείς. Δεν αιφνιδιάζουμε.
      ΑΝΔΡΕΑΣ ΜΑΚΡΥΠΙΔΗΣ: Ο Φ.Π.Α. μειώθηκε;
      ΑΝΔΡΕΑΣ ΛΥΚΟΥΡΕΝΤΖΟΣ: Ο Φ.Π.Α. που αναφέρεστε, διαβάστε, εκλεκτέ συνάδελφε, τους συντελεστές του Φ.Π.Α. σε όλες τις ευρωπαϊκές χώρες και θα δείτε ότι η Ελλάδα δεν έχει τον υψηλότερο. Αλλά και αφού επιμένετε σ’ αυτό, τι να κάνουμε; Διακόσια δέκα τρία δισεκατομμύρια ευρώ χρέη μας αφήσατε. Πώς θα πληρωθούν; Βεβαίως το πληρώνει αυτό το χρέος, που εσείς δημιουργήσατε, ο ελληνικός λαός. Και βεβαίως οι έμμεσοι φόροι είναι ό,τι χειρότερο μπορεί να πληρώνει κάποιος πολίτης. Αλλά λυπάμαι δικά σας ήταν τα αποτελέσματα.
      Αναπτυξιακός νόμος:  ΄Ενας αναπτυξιακός νόμος που όταν πήραμε την Κυβέρνηση, εσάς τον είχε απορρίψει η Ευρωπαϊκή Ένωση. Και έρχεστε σήμερα, απένταντι σ’ έναν αναπτυξιακό νόμο, που όπως και τον προηγούμενο και τον σημερινό τον επιβραβεύει η επιχειρηματική κοινότητα, τον επιβραβεύει η ελληνική κοινωνία και επειδή δεν έχετε επιχειρήματα να τον πολεμήσετε, βρίσκετε διαδικαστικά θέματα κοινοβουλευτικής τάξεως ή οτιδήποτε άλλο. Σέβομαι τα επιχειρήματά σας αλλά δεν άκουσα τίποτα επί της ουσίας. Πού αντιπολιτεύεστε τον αναπτυξιακό νόμο; Τι είναι αυτό που δεν σας αρέσει; Τι είναι αυτό στο οποίο υστερούμε; Να μας πείτε: κύριοι της Πλειοψηφίας, αυτό δεν το κάνετε σωστά. ‘Ετσι θα κάνετε την Ελλάδα καλύτερο τόπο προορισμού των επενδύσεων, για να πούμε ότι πράγματι κάνετε μια εποικοδομητική δουλειά και μας επικρίνετε σε συγκεκριμένα ζητήματα και να αναγνωρίσουμε και το δίκιο σας εάν υπάρχει. Αλλά τίποτα από όλα αυτά. 
      Εμείς τι θέλουμε; Εμείς θέλουμε, αγαπητέ κύριε Υπουργέ, εργαλεία για την ανάπτυξη. Και αυτά η Κυβέρνηση μας τα δίνει. 
      Στην εκλογική μου περιφέρεια, την Αρκαδία, εργάζομαι για να δημιουργήσουμε ένα συμβούλιο προσέλκυσης επενδύσεων. Έχω τον αναπτυξιακό νόμο. Έχω φορολογικό νόμο. Έχω τη σύμπραξη δημόσιου και ιδιωτικού τομέα. Έχω τη συμπλήρωση των υποδομών. Θέλω τον τόπο μου να προσελκύει επενδύσεις. Αυτό θέλω για να δημιουργήσουμε θέσεις εργασίας. Κύριε Υπουργέ, σας το έχω προτείνει στο Υπουργείο Οικονομικών και σ’ αυτό θα εργαστούμε τις επόμενες βδομάδες. Δείτε αυτή την ιδέα. Θέλουμε συμβούλια προσέλκυσης επενδύσεων κατά νομό, όπου θα αναδείξουμε τα συγκριτικά πλεονεκτήματα κάθε περιοχής, με τα εργαλεία τα οποία έχει θεσπίσει η Κυβέρνηση, για να δημιουργήσουμε ανάπτυξη, απασχόληση, κοινωνική συνοχή. Αυτό είναι το όραμα. Αν δεν μπορείτε να το αντιληφθείτε, εάν δεν μπορείτε να το παρακολουθήσετε, διότι η πολιτική σας κουλτούρα σάς οδηγεί σε άλλες επιλογές, σε άλλες θέσεις, αν δεν μπορείτε να μας χειροκροτήσετε, εάν δεν μπορείτε να μας βελτιώσετε εκεί που πρέπει, σας παρακαλούμε τουλάχιστον, κύριοι συνάδελφοι, να μην εμποδίζετε τη ροή των πραγμάτων. Διότι αυτό κάνετε με την υπόθεση του Ο.Τ.Ε.. 
      Τι προσπαθείτε σήμερα να κάνετε με τον Ο.Τ.Ε., αφού λησμονάτε βέβαια την εποχή που ο Ο.Τ.Ε. αποφάσιζε με φαξ από τους εθνικούς προμηθευτές, αφού λησμονείτε σπατάλες εκατοντάδων εκατομμυρίων και δισεκατομμυρίων για προμήθειες, οι οποίες ποτέ δεν χρησιμοποιήθηκαν; Έρχεστε να πείτε σ’εμάς σήμερα για την περαιτέρω ιδιωτικοποίηση του Ο.Τ.Ε.; Δηλαδή τι μας λέτε σήμερα; Ότι πρέπει να κλείσουμε τα μάτια στον ανταγωνισμό των επικοινωνιών; Εσείς απελευθερώσατε, περαιτέρω απ’ εμάς, την αγορά των τηλεπικοινωνιών, την αγορά της ενέργειας. Τότε τι ήσασταν; Δεν ήσασταν φιλελεύθεροι; Ήσασταν σοσιαλιστές όταν απελευθερώνατε τις αγορές; Εμείς λέμε ότι καλά κάνατε και απελευθερώνατε τις αγορές, διότι μόνον έτσι δημιουργούνται θέσεις εργασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, θα τηρήσουμε απαρεγκλίτως το χρόνο, το οκτάλεπτο, -το λέω για όλους- γιατί αλλιώς δεν θα εξαντληθεί ο κατάλογος.
      ΑΝΔΡΕΑΣ ΛΥΚΟΥΡΕΝΤΖΟΣ: Ολοκληρώνω με μία φράση, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Μία φράση μόνο.
      ΑΝΔΡΕΑΣ ΛΥΚΟΥΡΕΝΤΖΟΣ: Όμως, κύριοι συνάδελφοι, θέλετε τον Ο.Τ.Ε. υπό κρατικό έλεγχο στο βαθύ και αδιαφανές κράτος, για να μπορούν να ισχύουν αυτά που θέλετε να λησμονήσετε, με τους εθνικούς προμηθευτές. 
      Αλλά, εν πάση περιπτώσει, κυρίες και κύριοι συνάδελφοι, εμείς προχωράμε μπροστά, με την κοινωνία. Είμαστε εναρμονισμένοι με τη σύγχρονη εποχή και λυπούμαι που εσείς μένετε πίσω, κολλημένοι με το χθες. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Σας ευχαριστούμε πολύ.
      Το λόγο έχει ο συνάδελφος κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Κυβερνητικό ατόπημα νούμερο ένα: Η Κυβέρνηση μας έφερε, κυρίες και κύριοι συνάδελφοι, ένα νομοσχέδιο εκατόν εβδομήντα πυκνογραφημένων σελίδων, που είχε την απαίτηση να το διαβάσουμε σε τρεις ημέρες και να αποφασίσουμε να το φέρουμε στην Ολομέλεια, η οποία Ολομέλεια και αυτή έπρεπε να το διαβάσει σε δυο-τρεις ημέρες και να αποφασίσει. 
      Μέσα σ’ αυτό το νομοσχέδιο είναι βέβαιο ότι υπάρχουν κρυφές φωτογραφικές διατάξεις που ευνοούν ορισμένους. Υπάρχουν δαιδαλώδεις λεπτομέρειες, τις οποίες θα τις ανακαλύψουμε μετά από πολύ καιρό. Υπάρχουν πράγματα που δεν γνωρίζουμε ούτε γνωρίζετε, κυρίες και κύριοι συνάδελφοι της Νέας Δημοκρατίας και κακώς δεχθήκαμε να συζητήσουμε το νομοσχέδιο αυτό. Βεβαίως, δεν είναι θέμα Προεδρείου –πρέπει να σπεύσω να το διευκρινίσω- αλλά είναι θέμα κυβερνητικό. Η Κυβέρνηση δεν έπρεπε να φέρει ένα τόσο μεγάλο νομοσχέδιο με τέτοιες ταχύτατες διαδικασίες. Αυτό είναι το πρώτο ατόπημα.
      Ακολουθεί το δεύτερο ατόπημα που, κατά την άποψή μου, είναι πολύ σημαντικότερο. Ειπώθηκε και από τον εισηγητή μας και από τον Κοινοβουλευτικό μας Εκπρόσωπο. Είναι η διαφήμιση που έγινε στο νομοσχέδιο πριν καν κατατεθεί, διαφήμιση που πληρώθηκε από το ελληνικό δημόσιο. Είναι πρωτόγνωρο. Εγώ έχω τόσα χρόνια στο Κοινοβούλιο και βεβαίως έχω και τις μαρτυρίες παλαιότερων Βουλευτών. Ουδέποτε έχει συμβεί αυτό, να πληρώνουμε διαφημίζοντας τα νομοσχέδια. Αυτό, πέρα από πρόκληση, είναι και φανερή συναλλαγή με τα μέσα ενημέρωσης. Τι ψάχνουμε για άλλα κρυφά πράγματα και για κρυφές συναλλαγές; Λυπούμαι πάρα πολύ, αλλά η Κυβέρνηση και ο αρμόδιος Υπουργός πρέπει να λογοδοτήσουν και μόνο γι’ αυτό το πράγμα.
      Ατόπημα νούμερο τρία. Η Κυβέρνηση μας έφερε την τελευταία ώρα, την Παρασκευή το απόγευμα, μια τροπολογία η οποία είναι ένα υπερνομοσχέδιο στην ουσία. Η τροπολογία αυτή αναφέρεται στον αναπτυξιακό νόμο, αναφέρεται στην πώληση του Ο.Τ.Ε., στη μελλοντική αύξηση των συντάξεων του ΟΓΑ κ.λπ.. Άκουσα προηγουμένως το συνάδελφο που μιλούσε για την αναπτυξιακό νόμο και ζητούσε να τον αποδεχτούμε. Εγώ δεν έχω καμία αντίρρηση. Θα μπορούσαμε να καθίσουμε να συζητήσουμε και πολλές διατάξεις να τις δεχτούμε, γιατί με μία πρόχειρη ματιά που του έριξα, όσο πρόλαβα, είδα ότι υπάρχουν και θετικά σημεία. Όμως, δεν μας δώσατε την ευκαιρία να το συζητήσουμε, κύριοι συνάδελφοι της Νέας Δημοκρατίας και κύριοι Υπουργοί. Δεν μας δώσατε αυτό το δικαίωμα που έχουμε ως Βουλευτές να το διαβάσουμε, να το συζητήσουμε, να το μάθει ο κόσμος. Και δεν είναι ότι δεν μας δώσατε εμάς το δικαίωμα, αλλά είναι ότι δεν δώσατε στον κόσμο το δικαίωμα, στους πολίτες, να καταλάβουν περί τίνος πρόκειται για τον Ο.Τ.Ε., για το άλφα, για το βήτα, να το συζητήσουν μαζί μας και να έρθουμε εδώ πλέον ώριμοι να πάρουμε τις αποφάσεις μας. Αυτή είναι εντελώς αντιδημοκρατική συμπεριφορά. Αυτό είναι το τρίτο ατόπημα της Νέας Δημοκρατίας. 
      Τώρα, το τέταρτο ατόπημα, που δεν πρόκειται για πολιτικό ατόπημα, αλλά πρόκειται, μάλλον, για πολιτικό έγκλημα. Είναι ο ενταφιασμός του Ο.Τ.Ε.. Άκουσα τον προηγούμενο ομιλητή τον κ. Λυκουρέντζο, ο οποίος είπε, μα, και εσείς ξεκινήσατε τις μετοχοποιήσεις, τις ιδιωτικοποιήσεις κ.λπ.. Υπάρχει μια διαφορά, κύριοι συνάδελφοι. Εμείς ιδιωτικοποιήσαμε με όρια, μετοχοποιήσαμε με όρια. Εσείς ξεπουλάτε χωρίς όρια. Αυτή είναι μεγάλη διαφορά. Προφανώς δεν μπορούσαμε να αφήσουμε τη μία μετοχή που ανήκει στο ελληνικό δημόσιο. Είμαστε σε νέα εποχή, πρέπει να μπουν και οι ιδιώτες μέσα να βάλουν τη δυναμική τους. Είναι προφανές ότι έπρεπε να κάνουμε κάτι τέτοιο. Εσείς τώρα με τις διατάξεις που φέρνετε μπορείτε να φτάσετε τον Ο.Τ.Ε. με μηδέν κρατικές μετοχές. Μπορείτε να το κάνετε. Μεθοδεύσατε όλη αυτή τη διαδικασία. Πώς τη μεθοδεύσατε: 
      Παρουσιάσατε μειωμένα κέρδη το 2004 και ζημιές το 2005. Τα μειωμένα κέρδη του 2004 οφείλονται στους Ολυμπιακούς Αγώνες, στις επενδύσεις που έγιναν στους Ολυμπιακούς Αγώνες και οι ζημιές του 2005 οφείλονται στο περίπου 1.000.000.000 ευρώ που δόθηκε για τους υπαλλήλους που έφυγαν με εθελουσία αποχώρηση. Αυτά, όμως, είναι πλασματικά. Ο Ο.Τ.Ε. ήταν και εξακολουθεί να είναι μια κερδοφόρα επιχείρηση με καλά, σχετικά αποτελέσματα και χρήσεων, αλλά και αποδόσεων. Και τα τελευταία χρόνια ο Ο.Τ.Ε. έκανε σημαντικά βήματα στο χώρο των Βαλκανίων, όμως τώρα του κόβεται τα γόνατα. 
      Θα πρέπει να ξέρετε ότι το πρόβλημα δεν είναι πόσο ξεπουλάει κανείς κάτι, αλλά είναι το τι ξεπουλάει. Μπορεί κανείς να ξεπουλήσει ένα οικόπεδο του δημοσίου με λίγα λεφτά και άντε να πούμε ότι δεν είστε καλοί νοικοκύρηδες, γιατί το δώσατε φθηνά. Όμως, εδώ πουλάτε ένα στοιχείο που αφορά την άμυνά μας, που αφορά την ασφάλεια της χώρας, που αφορά την προοπτική της, την ανάπτυξή της. Αυτό δεν συγχωρείται. Αυτό ξεπερνάει τα όρια του ξεπουλήματος και φτάνει τα όρια, όπως είπα, του πολιτικού εγκλήματος, διότι τώρα πλέον ποιος θα ελέγχει τα δίκτυα; Τα δίκτυα είναι κάτι πολύ σημαντικό. Δεν τα δίνει κανένας στο εξωτερικό. Ούτε η Γαλλία τα δίνει, ούτε η Γερμανία. Τα δίκτυα δεν δίνονται σε ιδιώτες, διότι αυτά πρέπει να τα ελέγχει το δημόσιο, γιατί εκτός των άλλων όπως είπε ο Κοινοβουλευτικός μας Εκπρόσωπος έχουν σχέση με την άμυνά μας και με τη διοίκηση του κράτους.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Επιπλέον, πώς θα κάνουμε ανάπτυξη στα Βαλκάνια που να ελέγχεται πολιτικά από το ελληνικό δημόσιο, από την διακομματική ελληνική πολιτική, όταν δεν έχουμε Έλληνες που να διαχειρίζονται τον Ο.Τ.Ε. ή τη Δ.Ε.Η., γιατί έρχεται και η σειρά της Δ.Ε.Η., εάν προλάβετε. 
Αυτό το έχετε καταλάβει; Έχετε καταλάβει ότι χάνουμε την επαφή μας με το βαλκανικό χώρο και πλέον τα πλεονεκτήματα τα έχουν οι όποιοι ξένοι αναλάβουν, οι οποίοι μπορεί να μην είναι και φίλοι των Ελλήνων; 
     Πολλά πράγματα χάνονται από όλη αυτή τη διαδικασία. Επειδή όμως, θέλω να πω και ορισμένα πράγματα και για το φορολογικό νομοσχέδιο σταματάω εδώ για τον Ο.Τ.Ε. και προχωράω στο φορολογικό νομοσχέδιο.
     Εδώ η Νέα Δημοκρατία έχει δείξει πράγματι το πρόσωπό της. Μπορέσαμε και καταλάβαμε τα εξής:
     Πρώτον, εκείνοι που ωφελούνται κάπως είναι αυτοί που ξεπερνούν σε εισοδήματα τα 40.000 ευρώ το χρόνο. Δεύτερον, εκείνοι που φορολογούνται περισσότερο είναι τα φυσικά πρόσωπα, ο απλός δηλαδή φορολογούμενος πολίτης. Τα νομικά πρόσωπα φορολογούνται πολύ λιγότερο. Τρίτον, προκύπτει και από τον Προϋπολογισμό ότι οι έμμεσοι φόροι είναι πολύ υψηλότεροι από ό,τι ήταν τον προηγούμενο χρόνο. Έχουμε μία διαφορά ανάμεσα στο 2006 και το 2007 που είναι 2,3 δισεκατομμύρια ευρώ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω σε ένα λεπτό, κύριε Πρόεδρε.
     Εάν πάρει κανείς τον ενεργό εργαζόμενο πληθυσμό της χώρας ο οποίος, σύμφωνα με τα στοιχεία που πήρα από τη Στατιστική Υπηρεσία της Ελλάδος, είναι τέσσερα εκατομμύρια εννιακόσιες χιλιάδες άτομα –εκεί συμπεριλαμβάνονται περίπου τετρακόσιες εβδομήντα χιλιάδες άνεργοι- και το διαιρέσουμε με τα 2,3 ευρώ, θα βγάλουμε 470 ευρώ επιβάρυνση ανά άτομο από το 2006 μέχρι το 2007. 
     Θα μου πείτε ότι υπάρχουν διαφοροποιήσεις ανά κατηγορία εισοδήματος. Πόσες να είναι αυτές; Να μην είναι 470, να είναι 400 ή να είναι 350 ευρώ για τα χαμηλά εισοδήματα που τους δίνετε τα ψίχουλα των 15 ευρώ και τους παίρνετε πίσω 350 ευρώ. Μα, είναι αυτή δίκαιη φορολογική πολιτική; Βέβαια, δεν είναι. Είναι όμως, δική σας φορολογική πολιτική. Είναι μία άδικη πολιτική, από μία άδικη Κυβέρνηση. Ο κόσμος όμως το καταλαβαίνει και από ό,τι δείχνουν τα πράγματα θα μας ξανακαλέσει να δημιουργήσουμε μία νέα υποδομή για ένα πιο δίκαιο κράτος, για μία πιο δίκαιη κοινωνία.
     Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βρεττό.
     Κύριοι συνάδελφοι, έχω την τιμή να ανακοινώσω στο Σώμα ότι πενήντα τρεις Βουλευτές του Πανελλήνιου Σοσιαλιστικού Κινήματος, υπέβαλαν συμπληρωματική πρόταση αναθεώρησης του άρθρου 24 του Συντάγματος.
     Επίσης η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού «Εναρμόνιση της ελληνικής νομοθεσίας προς τις Οδηγίες 2001/84/ΕΚ και 220/48/ΕΚ του Ευρωπαϊκού Κοινοβουλίου και του Συμβουλίου της 27ης Σεπτεμβρίου 2001 και της 29ης Απριλίου 2004 σχετικά με το δικαίωμα παρακολούθησης υπέρ του δημιουργού ενός προτύπου έργου τέχνης και την επιβολή των δικαιωμάτων της διανοητικής ιδιοκτησίας αντίστοιχα και άλλες διατάξεις».
     Το λόγο έχει ο συνάδελφος Βουλευτής κ. Άγγελος Τζέκης.
     ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, ακούσαμε πριν από λίγο ότι κατατέθηκε πρόταση αναθεώρησης του Συντάγματος σχετικά με το άρθρο 24.
     Το άρθρο 24, όπως πολύ καλά γνωρίζουμε, αναφέρεται στην προστασία των δασών. Δηλαδή, το ΠΑ.ΣΟ.Κ. δεν ξεχνά την προηγούμενη αναθεώρηση του Συντάγματος που κάτω από την πίεση του λαϊκού κινήματος και των αγώνων δεν πέτυχε εκείνο που ήθελε να πετύχει. Δηλαδή, την παράδοση των δασών σε επιχειρηματικούς ομίλους για αξιοποίησή τους προς όφελος των επιχειρηματιών και σε βάρος βέβαια του ίδιου του λαού.
     Είναι σημαντική η διαδικασία της σημερινής συζήτησης. Αναφέρθηκε ο Κοινοβουλευτικός μας Εκπρόσωπος αναλυτικά. Θεωρούμε όμως, ότι είναι εξίσου σημαντική και η τροπολογία που κατέθεσε η Κυβέρνηση και αφορά τον Ο.Τ.Ε., την Α.Τ.Ε., τον αναπτυξιακό νόμο και άλλες ρυθμίσεις.
     Πρέπει να γνωρίζουμε ότι η μακρόχρονη πολιτική που ακολουθήθηκε όλα αυτά τα χρόνια έχει σοβαρές ευθύνες για το τελευταίο βήμα που γίνεται για τον Ο.Τ.Ε.. Γνωρίζουμε πάρα πολύ καλά ότι η μετατροπή σε ανώνυμη εταιρεία, η εισαγωγή του στο Χρηματιστήριο Αθηνών, η μείωση των μετοχών του δημοσίου κάτω του 51% έπαιξε σημαντικό ρόλο για τη σημερινή εξέλιξη.
      Και να υπενθυμίσω στη Βουλή τους όρκους πίστης που έδινε τότε ως Κυβέρνηση το ΠΑ.ΣΟ.Κ., ότι δεν επρόκειτο να πέσουν ποτέ κάτω από το 51% οι μετοχές του δημοσίου. 
      Αυτή η διαδικασία συνοδεύτηκε παράλληλα με αλλαγές εργασιακών, μισθολογικών και ασφαλιστικών δικαιωμάτων, γιατί η προηγούμενη διοίκηση που διοριζόταν βέβαια από την κυβέρνηση του ΠΑ.ΣΟ.Κ. έβαλε στον Ο.Τ.Ε. τις περίφημες εργολαβίες που απασχολούσαν εργαζόμενους, που δεν είχαν, όμως, τα ίδια δικαιώματα με τους μόνιμους. Άλλες εργασιακές σχέσεις, άλλα ασφαλιστικά και μισθολογικά δικαιώματα. 
      Είναι  οι νεοπροσλαμβανόμενοι εργαζόμενοι, όταν επί Κυβέρνησης της Νέας Δημοκρατίας συμφώνησε το συνδικάτο με την εθελουσία έξοδο και υποθήκευσε το μέλλον των νέων εργαζομένων. Και σ’ αυτό το ζήτημα βέβαια, οι εκ των υστέρων διαγραφές στελεχών δεν μπορούν να αποσείσουν τις πολιτικές ευθύνες που είχαν όλοι. 
      Είναι η ίδρυση θυγατρικών εταιρειών, όπως η COSMOTE, που και εκεί οι εργαζόμενοι δεν είχαν τα ίδια δικαιώματα με τους εργαζόμενους του Ο.Τ.Ε. έχουμε συμβάσεις αορίστου χρόνου με άλλο μισθολόγιο, ασφαλισμένους στο Ι.Κ.Α., μερικής απασχόλησης, άρα, δηλαδή δεν είχαν τις ίδιες εργασιακές σχέσεις και τα υπόλοιπα.
      Αυτές, λοιπόν, οι εξελίξεις και οι πολιτικές ευθύνες όλων είναι γνωστές. Και είναι πολιτικές ευθύνες και της Νέας Δημοκρατίας σήμερα ως Κυβέρνησης και του ΠΑ.ΣΟ.Κ. χθες, αλλά και του Συνασπισμού, ο οποίος είχε συμφωνήσει τότε να δοθεί το 49% σε ιδιώτες, με το επιχείρημα ότι έτσι θα υπήρχαν έσοδα για να γίνουν επενδύσεις. Σ’ αυτό το σημείο βέβαια, σοβαρές ευθύνες έχουν και οι συνδικαλιστικές ηγεσίες.
      Αυτή, λοιπόν, η τροπολογία είναι πολύ συγκεκριμένη, γιατί δεν χρειάζεται μόνο να βρεθεί ο πωλητής. Γιατί λέει εκεί ότι αν περιοριστεί το 5% που είναι το ελάχιστο για το δικαίωμα ψήφου, ανεξάρτητα από το αν κατείχαν μεγαλύτερο  του 5% των μετοχών και τώρα χωρίς πώληση, μπορεί μέσα από τη γενική συνέλευση, το 62% που είναι στα χέρια των ιδιωτών, να πάρει και τη διοίκηση του ομίλου του Ο.Τ.Ε.
      Πιστεύουμε, λοιπόν, ότι εδώ ακριβώς είναι το ζήτημα της σύμπλευσης και της σημερινής Κυβέρνησης, αλλά και της Αξιωματικής Αντιπολίτευσης, στην απελευθέρωση των αγορών τηλεπικοινωνιών, ενέργειας, μεταφορών, όλων δηλαδή των δημοσίων επιχειρήσεων. Και σε αυτό το σημείο, οι Υπουργοί των κυβερνήσεων του ΠΑ.ΣΟ.Κ. μας έλεγαν με υπερηφάνεια, πόσα έσοδα είχαν κάθε χρόνο στον κρατικό προϋπολογισμό από το ξεπούλημα στρατηγικών επιχειρήσεων, δημοσίων οργανισμών κ.λπ..
      Εμείς, λοιπόν, λέμε ότι αυτό θα είναι η αρχή για όλες τις δημόσιες επιχειρήσεις. Η θέση μας είναι ξεκαθαρισμένη. Καμία επιχείρηση δημόσιου τομέα, στρατηγικής σημασίας, δεν μπορεί να φύγει έξω από τον έλεγχο. Είμαστε κατά της απελευθέρωσης, κατά της ιδιωτικοποίησης, γιατί πιστεύουμε ότι αυτές οι επιχειρήσεις, στα πλαίσια λαϊκής διακυβέρνησης, μπορούν να παίξουν σοβαρό ρόλο για την ανάπτυξης της χώρας προς όφελος του λαού και όχι προς όφελος των συμφερόντων, όπως κάνει και η σημερινή Κυβέρνηση, ακολουθώντας τα αχνάρια και τα βήματα των κυβερνήσεων του ΠΑ.ΣΟ.Κ..
      Για την Αγροτική Τράπεζα θα πω ότι είναι μια διαδικασία που ευνοεί την ιδιωτικοποίηση. Είναι καθαρό αυτό. Τις προάλλες, στην αρμόδια επιτροπή ο κ. Μηλιάκος είχε προειδοποιήσει τη Βουλή, λέγοντας: «κύριοι, το ασφαλιστικό ταμείο δεν θα έχει χρήματα για να πληρώσει» και όταν του θέσαμε εμείς το ερώτημα «γιατί δεν δίνετε εσείς αυτά που χρωστάτε στο ταμείο», μας είπε ότι θα μπούμε στη ρύθμιση του νόμου της Κυβέρνησης της Νέας Δημοκρατίας, όπως γίνεται σήμερα. Αλλά αυτό θα γίνει, όμως, σε βάρος των εργαζομένων. Θα μειωθούν βέβαια οι εισφορές, αλλά αυτό θα γίνει σε βάρος τους, γιατί θα μειωθεί παράλληλα και η σύνταξη και θα αυξηθούν και τα όρια συνταξιοδότησης. Γίνεται σε βάρος του Ι.Κ.Α., αφού τα 420.000.000 που θα δοθούν, θα δοθούν σε δεκαπέντε χρόνια επί 28.000.000 ευρώ το χρόνο.
      Από πού, όμως, θα δίνει το I.K.A. συντάξεις; Από πού θα δώσει συντάξεις για τους συνταξιούχους της Α.Τ.Ε.; Ξέρετε τι θα κάνετε; Η υποχρηματοδότηση είναι γνωστή: Στα τρία χρόνια διακυβέρνησης της χώρας δεν δίνετε στον Ο.Τ.Ε., τα 750.000.000 βάσει της θεσμοθετημένης χρηματοδότησης του 1% του Α.Ε.Π.. Άρα, θα αναγκαστεί να δανειστεί για να δώσει όλες τις συντάξεις όλων αυτών των ταμείων που πηγαίνουν εκεί.
      Για το φορολογικό, είπε αρκετά η εισηγήτριά μας. Εγώ θέλω να τονίσω το εξής: Είναι μία μεταρρύθμιση που υλοποιείται με ευλάβεια από τη σημερινή Κυβέρνηση και ακολουθεί τις μεταρρυθμίσεις όλων των προηγούμενων χρόνων. Και αυτό το οποίο ακούμε, ότι δηλαδή υπάρχουν μεγάλες φοροαπαλλαγές, δεν ισχύει, γιατί μπορεί να κάνετε το αφορολόγητο 12.000 ευρώ, εάν όμως τιμαριθμοποιούσατε τόσα χρόνια τη φορολογική κλίμακα, αυτή θα ήταν τώρα περίπου στα 15.000 ευρώ. Αυτό σημαίνει ότι είναι δώρο άδωρο να μας λέτε ότι δίνουμε τα 1.000 ευρώ πάνω στο αφορολόγητο.
      Το δε άλλο αξιοσημείωτο επιχείρημα που χρησιμοποιείτε ότι περίπου τρία εκατομμύρια των συμπολιτών μας δεν θα υποβάλλουν φορολογική δήλωση, δείχνει ακριβώς ότι δέχεστε πως τα τρία εκατομμύρια συμπολίτες μας ζούν κάτω από το όριο της φτώχειας. Άρα, τι να πάρεις απ’ αυτούς που δεν έχουν να δώσουν; Και αυτούς, όμως, τους «ξεζουμίζετε» μέσα από την έμμεση φορολογία, γιατί όλο το εισόδημά τους το δίνουν για να αγοράσουν τα βασικά λαϊκά είδη, προκειμένου να ζήσουν αυτοί και οι οικογένειές τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Εξάλλου, δεν μας είπατε τίποτα για τα αποθεματικά. Πώς θα τα φορολογήσετε; Η εισηγητική έκθεση του Προϋπολογισμού είναι καθοριστική. Για τα αποθεματικά των εταιρειών που θα τα διανέμουν λέτε το εξής: Ο συντελεστής φορολογίας είναι στο 6%, για τις εταιρείες που είναι στο Χρηματιστήριο και 12% για τις υπόλοιπες εταιρείες, αντί για το 29%. Δηλαδή, ένας πακτωλός κερδών και πάλι για τις μεγάλες επιχειρήσεις!
      Και κλείνω, μιλώντας για τον περίφημο αναπτυξιακό νόμο. Πρώτα και κύρια, πρέπει μέσα σ’ αυτήν την Αίθουσα να κάνουμε μια συζήτηση και να μας δώσετε κάποια στοιχεία γιατί όλοι αυτοί οι αναπτυξιακοί και φορολογικοί νόμοι έφεραν την κατάσταση που επικρατεί σε όλες τις περιφέρειες της χώρας. Παρά το Α΄ Κοινοτικό Πλαίσιο Στήριξης, το Β΄ Κοινοτικό Πλαίσιο Στήριξης, το Γ΄ Κοινοτικό Πλαίσιο Στήριξης, τα Μεσογειακά Ολοκληρωμένα Προγράμματα, γιατί αυτές οι περιφέρειες είναι σε φθίνουσα κατάσταση;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Τζέκη. Σας παρακαλώ.
      ΑΓΓΕΛΟΣ ΤΖΕΚΗΣ: Εμείς λέμε ότι είναι ζήτημα πολιτικής ανάπτυξης, γιατί όταν βλέπουμε τον πρωτογενή τομέα να ζημιώνεται –τη μεταποίηση, τον καπνό, τα τεύτλα, τη ζάχαρη- και τα εργοστάσια να κλείνουν, για ποια ανάπτυξη, λοιπόν, θα μιλήσουμε; Απλούστατα, κάνετε αυτό που κάνουν και οι προηγούμενοι, δηλαδή δίνετε καινούρια προνόμια στους μεγάλους επιχειρηματίες.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Τζέκη.
      ΑΓΓΕΛΟΣ ΤΖΕΚΗΣ: Κύριε Πρόεδρε, όσον αφορά –και κλείνω μ’ αυτό και ευχαριστώ για την ανοχή σας- την περίφημη σύνταξη του Ο.Γ.Α., αυτή δεν είναι σύνταξη, αλλά είναι προνοιακό επίδομα, καθώς είναι 50 ευρώ, δηλαδή 1,2 ευρώ την ημέρα, 267 ευρώ καθαρά το μήνα. Είναι κοινωνική ελεημοσύνη.
      Ευχαριστώ, κύριε Πρόεδρε, για την επιείκειά σας.
      ΠΡΟΕΔΡΕΥΩΝ (Γεώργιος Σούρλας): Έχουμε διάθεση επιείκειας, κύριε Τζέκη, αλλά είναι πάρα πολλοί εγγεγραμμένοι. Διάθεση, λοιπόν, υπάρχει, αλλά χρόνος δεν υπάρχει.
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριοι Βουλευτές, μία από τις πολύ σημαντικές πρωτοβουλίες μου ως Υπουργού Οικονομίας και Οικονομικών ήταν η εισαγωγή του ν.2166/1993, δηλαδή τελείως νέων κανόνων σε ό,τι αφορά τους μετασχηματισμούς, τις συγχωνεύσεις και τις διασπάσεις των επιχειρήσεων.
      Με πέντε απλά και σαφή άρθρα, κατήργησα ένα δαιδαλώδες, γραφειοκρατικό, διαβλητό και απίστευτα χρονοβόρο καθεστώς. Ήταν μία ρύθμιση που διευκόλυνε και ενεθάρρυνε τους μετασχηματισμούς των επιχειρήσεων, έτσι ώστε να μπορούν να προσαρμόζονται γρήγορα και αδάπανα, στις εκάστοτε παρουσιαζόμενες ευκαιρίες.
      Η λογική της ρύθμισης ήταν ότι οι μετασχηματιζόμενες επιχειρήσεις ενοποιούν τα στοιχεία του ενεργητικού και του παθητικού τους, όπως αυτά εμφανίζονται στους ισολογισμούς τους. Ενοποιούν, για παράδειγμα, τα κεφάλαιά τους, τα πάγιά τους, τις υποχρεώσεις τους, τα αποθεματικά τους και έτσι ενοποιημένα τα εμφανίζουν στον ισολογισμό της νέας επιχείρησης. Μεταξύ των ενοποιούμενων στοιχείων, συμπεριλαμβάνονταν φυσικά και τυχόν υφιστάμενες ζημίες. 
      Το Υπουργείο Οικονομικών με την, όχι ασυνήθη, επιπολαιότητα και ανοησία που το διακρίνει, ήρθε με το ν. 2386/96 να αποκλείσει τη μεταφορά ζημιών για φορολογικούς λόγους, να τιμωρήσει δηλαδή τις επιχειρήσεις που μετασχηματίζονταν με μια ποινή την οποία δεν επεφύλασσε στις ίδιες εταιρείες αν δεν προχωρούσαν σε μετασχηματισμό. Πολλές, λοιπόν, ζημιογόνες επιχειρήσεις αντί να σωθούν απορροφούμενες ή συγχωνευόμενες με υγιείς, παρέμειναν ως είχαν έως ότου έκλεισαν, προς δόξα της περισσής εξυπνάδας του Υπουργείου Οικονομικών! 
      Το ίδιο το Υπουργείο Οικονομικών φαίνεται ότι κατάλαβε την «ανοησία» και αποκατέστησε την κοινή λογική -μερικώς βέβαια, δεν θα το έκανε πλήρως- με το άρθρο 9 του ν. 2992/2002. Όμως, και αυτή η μερική διόρθωση πρέπει να ενοχλούσε τους «φωστήρες» του Υπουργείου Οικονομικών και έτσι, με την παράγραφο 5 του άρθρου 9 του νομοσχεδίου που συζητάμε σήμερα, την καταργεί ξανά για να επανέλθει στο ανόητο καθεστώς του ’96. 
      Και δεν τους φτάνει αυτό, αλλά θεωρούν ότι πρέπει να τιμωρήσουν και τις επιχειρήσεις που έχουν ήδη αρχίσει τις διαδικασίες πραγματοποίησης κάποιου μετασχηματισμού, προφανώς στα πλαίσια εδραίωσης της εμπιστοσύνης και σταθερότητας του φορολογικού συστήματος, περί της οποίας ομιλεί ο κύριος Υπουργός Οικονομίας. 
      Περιόρισα, κύριοι συνάδελφοι, τις παρατηρήσεις μου επί της αρχής του νομοσχεδίου σε μία μόνο παράγραφο, ενός μόνο άρθρου για να αποδείξω μ’ ένα παράδειγμα που το γνωρίζω, τι μπορεί να κρύβει το νομοσχέδιο που συζητούμε, το οποίο, σύμφωνα με τον Κανονισμό της Βουλής, συζητείται με μεγάλης σημασίας τροπολογίες σε τέσσερις συνεδριάσεις και αφού η αρμόδια επιτροπή είχε στη διάθεσή της μόνο μία μέρα για να επεξεργαστεί τα άρθρα. Ένα βήμα μπρος και δύο πίσω, είναι ο χαρακτηριστικός βηματισμός της Κυβέρνησης! 
      Καταψηφίζω το νομοσχέδιο επί της αρχής, καταψηφίζω τα άρθρα του και τις τροπολογίες. Μπορεί μέσα στο νομοθετικό κυκεώνα να υπάρχουν και μερικές θετικές διατάξεις, αλλά έτσι όπως γίνεται η συζήτηση, δεν πρόλαβα –πλην ελαχίστων εξαιρέσεων- να βρω αυτές τις θετικές διατάξεις και δεν είμαι διατεθειμένος να ψηφίσω οτιδήποτε βάσει υπουργικών αποφάσεων, τις οποίες δεν εμπιστεύομαι. 
      Για παράδειγμα, ενώ είμαι απολύτως σύμφωνος με την πλήρη αποχώρηση του δημοσίου από τον Ο.Τ.Ε. –κατά τη γνώμη μου, δεν χρειάζεται να έχει το κράτος μετοχές στον Ο.Τ.Ε.- δεν γνωρίζω -και πάντως δεν πρόλαβα να μάθω- τι ακριβώς κάνει η Κυβέρνηση με τον Κανονισμό του προσωπικού. 
      Μάλιστα, αν κρίνω από τις χαριστικές και εξωπραγματικές ρυθμίσεις υπέρ του προσωπικού της Ολυμπιακής που βρίσκονται στην ίδια τροπολογία –απίστευτα προκλητικές διατάξεις υπέρ του προσωπικού της Ολυμπιακής- δικαιολογείται πολύ μεγάλη καχυποψία σε ό,τι αφορά τις προθέσεις της Κυβέρνησης, κύριοι συνάδελφοι.  
      Θα κλείσω θυμίζοντας στον Υπουργό ότι στην επιτροπή δεσμεύτηκε –ο Υφυπουργός κ. Μπέζας- να αποσαφηνίσει στην Ολομέλεια τη στάση της Κυβέρνησης απέναντι στην απαράδεκτη και φαύλη διάταξη που επιτρέπει στους εκδότες και τους «καναλάρχες» να διαχειρίζονται μαύρα χρήματα. 
      Το ερώτημά μου είναι αν ο Πρωθυπουργός και ο Υπουργός Οικονομίας θα εξακολουθήσουν να παρέχουν την προστασία τους στα «μαύρα λεφτά» που νομοθετημένα διαχειρίζονται τα Μέσα Μαζικής Ενημέρωσης. «Μαύρα λεφτά», κύριοι συνάδελφοι, που όπως πρέπει να είναι προφανές σε όλους σας, είναι το θεμέλιο της διαφθοράς. 
      Δεν μπορώ να κατανοήσω γιατί με την ανοχή και, ενδεχομένως και την προτροπή της Κυβέρνησης, θα πρέπει οι «καναλάρχες» ή οι εκδότες να μπορούν, για παράδειγμα, να πληρώνουν μισθούς σε υψηλόβαθμα στελέχη τους κάτω από το τραπέζι και μόνο αυτοί -τα υψηλόβαθμα στελέχη- να μην πληρώνουν φόρο εισοδήματος. Δεν καταλαβαίνω γιατί τους προστατεύει ο κύριος Πρωθυπουργός και ο κύριος Υπουργός Οικονομίας. 
    Εγώ ζητώ να καταργηθεί η σχετική διάταξη εδώ και τώρα. Ζητώ, επίσης, να τροποποιηθεί εδώ και τώρα η απόφαση των κυρίων Αλογοσκούφη και Παπαληγούρα που όρισαν ιλιγγιώδεις αμοιβές για τους συμβολαιογράφους, που αποτελούν τεράστια κοινωνική πρόκληση. 
    Γιατί τόση απλοχεριά για τους συμβολαιογράφους και τόση μιζέρια για τους δικαστές, τους αξιωματικούς και τους δασκάλους; Γιατί προστατεύουν τους συμβολαιογράφους οι δύο κύριοι Υπουργοί; Πώς εξηγούν οι δύο Υπουργοί ότι θεωρούν παράλογο να κερδίζει ο Πρόεδρος του Αρείου Πάγου 9.000 ευρώ το μήνα και λογικό να κερδίζει ένας συμβολαιογράφος 100.000 ευρώ το μήνα; Είναι λογικά πράγματα αυτά; 
    Ζητώ, λοιπόν, να τεθεί οροφή στις αμοιβές των συμβολαιογράφων και περιμένω ότι και για το θέμα αυτό θα δώσει εξηγήσεις ο Υπουργός, όπως δεσμεύτηκε να κάνει στην αρμόδια επιτροπή. 
    Κύριοι συνάδελφοι, εξήγησα γιατί καταψηφίζω το νομοσχέδιο και ό,τι αυτό περιλαμβάνει. Ζήτησα αυτές τις δύο διευκρινίσεις και νομίζω ότι με ένα πολύ μικρό παράδειγμα σας έδειξα πόσο σοβαρά θέματα μπορεί να ρυθμίζονται κάτω από την επιφάνεια αυτού του νομοσχεδίου, μία επιφάνεια που ελάχιστοι είναι σε θέση να ξύσουν. Διότι δεν είμαι καν βέβαιος ότι οι Υπουργοί γνωρίζουν τι ακριβώς φέρουν προς ψήφιση. 
    Διότι αν γνώριζαν οι κύριοι Υπουργοί, κύριοι συνάδελφοι, τι μας φέρνουν, δεν θα είχαν δεκάδες διατάξεις μέσα εδώ, με τις οποίες διορθώνουν αυτά τα οποία μας έφεραν πέρυσι να ψηφίσουμε. Διότι όλα γίνονται στο πόδι, βιαστικά, υπό την πίεση ποικίλων συμφερόντων. 
    Καταψηφίζω, λοιπόν, κύριοι συνάδελφοι το νομοσχέδιο αυτό. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε και τον κ. Μάνο. 
    Το λόγο έχει ο κ. Μπεκίρης. 
    ΜΙΧΑΗΛ ΜΠΕΚΙΡΗΣ: Κυρία και κύριοι συνάδελφοι, το νομοσχέδιο που συζητούμε σήμερα αποτελεί το δεύτερο βήμα της φορολογικής μεταρρύθμισης, μιας μεταρρύθμισης για την οποία είχαμε δεσμευτεί στους Έλληνες πολίτες, μιας μεταρρύθμισης που ίσως είχε πραγματοποιηθεί πολύ νωρίτερα, αν δεν είχαμε παραλάβει ένα τόσο υψηλό δημόσιο έλλειμμα και μια τόσο άσχημη κατάσταση στα δημόσια οικονομικά. 
    Σε κάθε περίπτωση η εφαρμογή της ήπιας δημοσιονομικής προσαρμογής μας έδωσε την ευκαιρία να αποκαταστήσουμε την τάξη στα δημόσια οικονομικά, να υπάρξει ισχυρός ρυθμός ανάπτυξης στην οικονομία, να μειωθεί η ανεργία και σταδιακά να υλοποιείται το κυβερνητικό μας πρόγραμμα. 
    Πριν αναφερθώ σε ορισμένες σκέψεις που αφορούν γενικά το φορολογικό σύστημα της χώρας, δεν μπορώ να αποφύγω τον πειρασμό να μην αναφερθώ σε κάποιες αιτιάσεις που ακούστηκαν από την πλευρά της Αξιωματικής Αντιπολίτευσης. 
    Ειδικότερα, ο ελληνικός λαός ενημερώθηκε κατά τη διάρκεια της συζήτησης του συγκεκριμένου νομοσχεδίου, τόσο στην επιτροπή όσο και σήμερα εδώ, ότι τα τελευταία χρόνια –υποτίθεται- δημιουργήθηκε η μεγαλύτερη αναδιανομή εισοδήματος. Πίστευα και πιστεύω ότι η Αξιωματική Αντιπολίτευση πρέπει να ανταποκρίνεται στο θεσμικό της ρόλο και να αντιπολιτεύεται σκληρά την Κυβέρνηση. Όμως, να την αντιπολιτεύεται με επιχειρήματα και με προτάσεις. 
    Με ανακρίβειες και με ψέματα μπορείτε να μας πείτε τι ακριβώς κερδίζετε; Να μιλάει το ΠΑ.ΣΟ.Κ. που έχει την ευθύνη για το σκάνδαλο του Χρηματιστηρίου, για τη μεγαλύτερη αναδιανομή του εισοδήματος, είναι πραγματικά πάνω και πέρα από κάθε λογική! Το παρήγορο, όμως, είναι ότι τέτοιες φωνές είναι λίγες και μέσα στο ΠΑ.ΣΟ.Κ.. 
    Το δεύτερο που είπατε και υποστηρίξατε είναι ότι το έλλειμμα θα κλείσει στο 3,9% για το 2006. Αλήθεια, αυτό από πού προκύπτει; Δεν ξέρω αν έχετε κάποια επίσημη πληροφόρηση που δεν έχουμε εμείς, αλλά έχω την άποψη ότι πέρα από την ελληνική Κυβέρνηση που υπολογίζει το έλλειμμα στο 2,6%, το ίδιο ακριβώς εκτιμούν και η ευρωπαϊκή Επιτροπή, αλλά και άλλοι διεθνείς οργανισμοί. 
    Τέλος, σε ό,τι αφορά τα έσοδα από τη φορολογία, μιλήσατε για αφαίμαξη και στηρίξατε το επιχείρημά σας ότι τα έσοδα από  44,82 δισεκατομμύρια ευρώ που ήταν για το 2006, φθάνουν σε 48,03 δισεκατομμύρια ευρώ για το 2007. Βέβαια σκοπίμως παραλείψατε να αναφέρετε ότι οι τιμές αυτές είναι ονομαστικές, όπως σκοπίμως παραλείψατε να αναφέρετε ότι και οι φορολογικοί συντελεστές μέσω του συγκεκριμένου νομοθετήματος μειώνονται. Πώς πραγματοποιείται και αυτή η αφαίμαξη ειλικρινά δεν μπορώ να αντιληφθώ. 
    Κύριοι συνάδελφοι, η φορολογική επιβάρυνση στη χώρα μας από 32,6%, που ήταν το 1995, έφθασε στο 35% το 2004. 
      Αναφέρομαι σε ποσοστά, προκειμένου τα μεγέθη να είναι συγκρίσιμα και να λαμβάνουμε υπ' όψιν μας και τη διαχρονική αξία του χρήματος. Το ποσοστό φορολογικής επιβάρυνσης στην Ελλάδα είναι από τα πλέον χαμηλά στην Ευρωπαϊκή Ένωση. Για παράδειγμα η υιοθέτηση του σουηδικού μοντέλου που πολλοί από εσάς επικαλείσθε, θα μας οδηγούσε σε ποσοστό φορολογικής επιβάρυνσης στο 50%. Και επειδή το επικαλείσθε συχνά αυτό, θα ήθελα να ακούσω πραγματικά και τη γνώμη σας διότι οι πολίτες ακούνε για διάφορα μοντέλα ή καλύτερα για διάφορα υποδείγματα για να χρησιμοποιήσουμε και ελληνικούς όρους, αλλά δεν γνωρίζουν ακριβώς τι επιφέρουν στην οικονομία μας αυτά τα υποδείγματα. Η πραγματικότητα είναι βέβαια ότι αν λάβουμε υπ' όψιν και την αναθεώρηση του Α.Ε.Π. το ποσοστό φορολογικής επιβάρυνσης θα είναι ακόμη χαμηλότερο και θα κινείται γύρω στο 28%. Με άλλα λόγια θα έχουμε ως χώρα ένα από τα μικρότερα επίπεδα φορολόγησης και αν θέλετε τη γνώμη μου αυτό το βρίσκω απολύτως θετικό. Είναι θετικό από πλευράς επιχειρηματικής δραστηριότητας, είναι θετικό και από πλευράς μικρότερης επιβάρυνσης των πολιτών.
      Πιο συγκεκριμένα, μια πρόσφατη έρευνα της WORLD BANK και της PRICE WATER  HOUSE COOPERS (;) καταλήγει σε δυο σημαντικά, κατά τη γνώμη μου συμπεράσματα: πρώτον, ότι τα πολύπλοκα φορολογικά συστήματα οδηγούν σε μείωση των φορολογικών εσόδων, δηλαδή είναι αναποτελεσματικά. Και δεύτερον, ότι τα υψηλά ποσοστά φόρων των νομικών προσώπων δεν οδηγούν απαραίτητα σε υψηλά κρατικά έσοδα. Συνεπώς σε ό,τι αφορά τη φορολογική νομοθεσία, θα πρέπει να εστιάσουμε την προσοχή μας σε δυο τομείς: η μείωση των φορολογικών συντελεστών από τη μια, αλλά και την απλοποίηση του φορολογικού μας συστήματος από την άλλη. Θεωρώ ότι η Κυβέρνηση και με το προηγούμενο νομοσχέδιο που αφορούσε τη φορολογία αλλά και με το παρόν βρίσκεται στη σωστή κατεύθυνση. 
      Εκτός όμως από τις νομοθετικές πρωτοβουλίες πρέπει να γίνουν και άλλες κινήσεις. Πρέπει για παράδειγμα ως πολιτεία να μπορούμε να συλλέγουμε, να μαζεύουμε τα έσοδα που έχουμε προϋπολογίσει. Ο δραστικός περιορισμός της φοροδιαφυγής πρέπει να αποτελέσει στόχο για ολόκληρη την πολιτεία ανεξάρτητα από το ποιος σήμερα είναι στην Κυβέρνηση. Η αναδιοργάνωση του TAXIS, η πολύ μεγαλύτερη ισχύς  που διαθέτει, οι μεγαλύτερες δυνατότητες για τις διασταυρώσεις των στοιχείων αποτελούν σωστά και σημαντικά βήματα. Πρέπει να εκμεταλλευτούμε στο έπακρον τις δυνατότητες των νέων τεχνολογιών. Παράλληλα πρέπει να έχουμε και ως στόχο να αποκτήσουν οι Έλληνες πολίτες φορολογική συνείδηση. Αυτό θα το πετύχουμε με τη δημιουργία ενός απλού αλλά και δίκαιου φορολογικού συστήματος. 
      Για παράδειγμα, θα πρέπει να δούμε, κύριε Υπουργέ, τι θα κάνουμε και με τους φόρους υπέρ τρίτων προσώπων. Η Ευρωπαϊκή Ένωση ζητάει ήδη την κατάργησή τους. Αποτελούν σίγουρα παράγοντα στρέβλωσης των δημοσίων οικονομικών και είναι άδικοι για εκατομμύρια φορολογούμενους. Η συστηματική τους καταγραφή αλλά και η διερεύνηση της χρησιμότητας του καθενός από αυτούς τους φόρους θα αποτελούσε σίγουρα ένα πρώτο βήμα.
      Σε ό,τι αφορά το παρόν νομοσχέδιο, δεν μπορώ να καταλάβω, κύριοι συνάδελφοι του ΠΑ.ΣΟ.Κ., γιατί το χαρακτηρίζετε άδικο και φοροεισπρακτικό. Δηλαδή δεν συμφωνείτε με την αύξηση του αφορολόγητου ορίου από τα 11.000 στα 12.000 ευρώ για τους μισθωτούς και τους συνταξιούχους και από 9.500 στα 10.500 για τους λοιπούς Έλληνες φορολογούμενους πολίτες; Σχεδόν τρία εκατομμύρια τριακόσιες χιλιάδες  πολίτες δεν θα πληρώσουν καθόλου φόρο. Μέσα στα δυο χρόνια έχουμε αυξήσει το αφορολόγητο όριο κατά 20%. Παράλληλα έχουμε τη διεύρυνση του φοροκεντρικού φορολογικού συντελεστή μέχρι το εισόδημα των 30.000 ευρώ ετησίως.
      Ένα τρίτο στοιχείο είναι ότι μειώνονται οι φορολογικοί συντελεστές σταδιακά και ιδιαίτερα ο κεντρικός φορολογικός συντελεστής φτάνει σε βάθος τριετίας στο 25%. Μειώνεται με άλλα λόγια η φορολογική επιβάρυνση για δυόμισι εκατομμύρια φορολογούμενους με μεγαλύτερη στόχευση στα μικρά και στα χαμηλά εισοδήματα.
      Τέλος, με την απλούστευση του κώδικα των στοιχείων και των βιβλίων, στόχος είναι η ελαχιστοποίηση των γραφειοκρατικών διαδικασιών και η μείωση του λειτουργικού κόστους των επιχειρήσεων.
      Σε ό,τι αφορά την τροπολογία για τον αναπτυξιακό νόμο, δεν νομίζω ότι πρέπει να σταθούμε στο ότι έρχεται με την μορφή τροπολογίας. Αντίθετα πρέπει να συζητήσουμε εάν οι τροποποιήσεις που επιφέρει είναι σωστές ή όχι. Πρέπει να δούμε αν ο αναπτυξιακός νόμος του 2004 πέτυχε τους σκοπούς του και πώς και πρέπει να βελτιωθεί. Σε κάθε περίπτωση, με τις νέες ρυθμίσεις, τόσο η περιφέρεια της δυτικής Ελλάδος, όσο και ο Νομός Αχαΐας ειδικότερα, εντάσσονται στην τρίτη ζώνη  των κινήτρων, κάτι που ικανοποιεί αρκετά τις παραγωγικές τάξεις του νομού αφού αποτελούσε ένα πάγιο και διαρκές αίτημα της περιοχής. 
      Σε ό,τι αφορά την τροπολογία για τον Ο.Τ.Ε. θα έχω τη δυνατότητα πιστεύω να αναπτύξω διεξοδικότερα τις απόψεις μου στην κατ’ άρθρον συζήτηση. Σε κάθε περίπτωση, όμως, θεωρώ θετική κάθε πρωτοβουλία που στοχεύει στην επίσπευση των αλλαγών και των μεταρρυθμίσεων που χρειάζεται η οικονομία μας.
      Κύριοι συνάδελφοι, το παρόν νομοσχέδιο δίνει λύσεις και απαντήσεις για την οικονομία μας. Δίνει προοπτική σε μια οικονομία που μετά από πάρα πολλά χρόνια βρίσκει επιτέλους το βηματισμό της. Η ανάγκη για φορολογική δικαιοσύνη, για κοινωνική συνοχή, για ανάπτυξη δεν αποτελούν πλέον συνθήματα και αιτήματα. Αποτελούν πράξεις συνέπειας και ευθύνης της νέας διακυβέρνησης.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, η Κυβέρνηση της Νέας Δημοκρατίας μ’ ένα κείμενο δύο σειρών εκποιεί τον Ο.Τ.Ε.. Δύο σειρές είναι η τροπολογία για την εκποίηση του Ο.Τ.Ε.. Μ’ ένα κείμενο δύο σειρών πωλείται άνευ όρων ο μεγαλύτερος τηλεπικοινωνιακός οργανισμός της Νοτιανατολικής Ευρώπης. 
      Τέσσερα μεγάλα «γιατί» πλανώνται στην ατμόσφαιρα. Τέσσερα μεγάλα «γιατί» στα οποία η Κυβέρνηση δεν απαντάει: Γιατί εκποιείτε τον Ο.Τ.Ε.; Γιατί θέλετε ν’ αναθέσετε τη διοίκηση του Οργανισμού σε ξένους; Γιατί η εκποίηση γίνεται με τροπολογία; Γιατί αγοράσατε το «ΓΕΡΜΑΝΟ» ενώ σκοπεύατε να πουλήσετε τον Ο.Τ.Ε.; Η αδυναμία ή η άρνηση της Κυβέρνησης να απαντήσει σε αυτά τα ερωτήματα επιβεβαιώνει ένα σκοτεινό παρασκήνιο, επιβεβαιώνει ειλημμένες εν κρυπτώ κυβερνητικές αποφάσεις, επιβεβαιώνει ένα πονηρό σχέδιο σε βάρος του Ο.Τ.Ε. που μπήκε σε εφαρμογή αμέσως μετά τις εκλογές. Η Κυβέρνηση της Νέας Δημοκρατίας εκποιεί χωρίς λόγο έναν ελληνικό όμιλο με τριάντα δύο χιλιάδες εργαζόμενους. Έναν ελληνικό όμιλο που αναπτύσσει δράση σε μια ευρύτερη αγορά εξήντα εκατομμυρίων κατοίκων στην Νοτιανατολική Ευρώπη, Ελλάδα, Ρουμανία, Αλβανία, Βουλγαρία, Αρμενία. Έναν ελληνικό όμιλο που διαθέτει  περισσότερο από δυόμισι χιλιάδες ακίνητα. Έναν ελληνικό όμιλο που είναι ιδιοκτήτης του μοναδικού ελληνικού δορυφόρου του ΕΛΛΑΣ ΣΑΤ. Έναν ελληνικό όμιλο που ελέγχει το 85% της αγοράς σταθερής τηλεφωνίας και το 95% της αγοράς του ΄Ιντερνετ στη χώρα μας. Αυτόν πουλάτε. 
      Η Κυβέρνηση της Νέας Δημοκρατίας εκποιεί και αναθέτει σε ξένους έναν ελληνικό όμιλο που αποτελεί εργαλείο ανάπτυξης και άσκησης πολιτικής προς όφελος της εθνικής οικονομίας όχι μόνο στην Ελλάδα αλλά στην ευρύτερη γεωγραφική περιοχή. Η Κυβέρνηση της Νέας Δημοκρατίας εκποιεί και αναθέτει σε ξένους έναν ελληνικό όμιλο που συνεργάζεται με εκατοντάδες ελληνικές επιχειρήσεις μικρού και μεσαίου μεγέθους. Τις επιχειρήσεις αυτές η Κυβέρνηση τις αποσταθεροποιεί και θα τις οδηγήσει στο κλείσιμο. Η Κυβέρνηση της Νέας Δημοκρατίας εχθρεύεται επίσης τους εργαζομένους στον Ο.Τ.Ε., αυτούς στους οποίους στηρίζεται ο οργανισμός και τους βάζει στο περιθώριο. Η Κυβέρνηση της Νέας Δημοκρατίας εκποιεί τη μεγαλύτερη και μοναδική ελληνική επιχείρηση τηλεπικοινωνιών. Επαναλαμβάνω, τη μεγαλύτερη και μοναδική ελληνική. Όλες οι άλλες επιχειρήσεις τηλεπικοινωνιών στη χώρα μας ανήκουν σε ξένους, σε ξένα συμφέροντα. Μια είχαμε και θέλετε να την εκποιήσετε.  Γιατί πρέπει να εκποιηθεί ο εθνικός φορέας τηλεπικοινωνιών; Ποιο θα είναι το όφελος για τους πολίτες; Ποιο θ είναι το όφελος για τους εργαζόμενους στον Ο.Τ.Ε.; Ποιο θα είναι το όφελος για την εθνική οικονομία; Γιατί η Κυβέρνηση δεν απαντάει σε αυτά τα ερωτήματα; 
      Η Κυβέρνηση της Νέας Δημοκρατίας εκποιεί μια κερδοφόρα επιχείρηση. Στερεί από τη χώρα μας τα μελλοντικά κέρδη του Ο.Τ.Ε.. Η Κυβέρνηση της Νέας Δημοκρατίας αναθέτει τη διοίκηση του εθνικού φορέα τηλεπικοινωνιών σε ξένους. Για πρώτη φορά τη διοίκηση του Ο.Τ.Ε. θα την έχουν ξένοι με ό,τι αυτό μπορεί να σημαίνει. Ποτέ καμιά κυβέρνηση του ΠΑ.ΣΟ.Κ. δεν θα εκχωρούσε τη διοίκηση του Ο.Τ.Ε.  σε ξένους. Ποτέ καμιά κυβέρνηση του ΠΑ.ΣΟ.Κ. δεν θ’ αντιμετώπιζε με τέτοια προχειρότητα ένα τόσο σοβαρό θέμα. Και όταν θα γίνουμε πάλι κυβέρνηση, δεσμευθήκαμε ότι θ’ αναθεωρηθούν όλες αυτές οι ρυθμίσεις της Νέας Δημοκρατίας. 
      Και για να τελειώνουμε με τους μύθους ή την άγνοια της Ν.Δ., ακούστε τι ισχύει στην Ευρώπη: Η Γαλλία διατηρεί τον έλεγχο της France Telecom με 33%, η Γερμανία διατηρεί τον έλεγχο της «DEUTSCHE TELECOM» με 38%, η Αυστρία διατηρεί τον έλεγχο της «TELECOM AUSTRIA» με 30%, η Σουηδία, Φιλανδία διατηρούν τον έλεγχο της «TELIASONERA» με 59%, το Βέλγιο διατηρεί τον έλεγχο της «ΒΕLGACOM» με 50%, η Ιταλία, η Πορτογαλία, η Δανία και η Ουγγαρία διατηρούν τον έλεγχο του εθνικού τους φορέα τηλεπικοινωνιών με τη «Χρυσή μετοχή» .
      Καταθέτω στα Πρακτικά τον πίνακα με τις κρατικές ιδιοκτησίες στην Ευρώπη των είκοσι πέντε στις τηλεπικοινωνίες. 
      (Στο σημείο αυτό ο Βουλευτής κ. Ρόβλιας, καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
      Σας ανέφερα ενδεικτικά μερικά, υπάρχουν και άλλα από μικρότερα κράτη. Αυτός ο πίνακας είναι από τη μελέτη της KNOWSYS  του Σεπτεμβρίου 2006. Μη μας λέτε, κύριε Υπουργέ, ότι οι εθνικοί φορείς τηλεπικοινωνιών στην Ευρώπη είναι ιδιωτικοί. Δεν σας προβληματίζουν όλα αυτά; Δεν σας προβληματίζει τίποτα στην πορεία σας για την εκποίηση του Ο.Τ.Ε.; Παραβιάζετε τον Κανονισμό της Βουλής με την τροπολογία. Παραβιάζετε το Σύνταγμα καταπατώντας τις συλλογικές συμβάσεις εργασίας του Ο.Τ.Ε. Παραβιάζετε την κοινή λογική με τους ισχυρισμούς σας ότι δήθεν θα τονώσετε τον ανταγωνισμό. Ο μόνος σκοπός που έχετε είναι ο εισπρακτικός και κανένας άλλος. Γιατί η εκποίηση του Ο.Τ.Ε. γίνεται με τροπολογία; Γιατί καταργείτε τη λειτουργία της αρμόδιας επιτροπής της Βουλής; Γιατί καταργείτε την ακρόαση των φορέων; Δηλαδή, γιατί καταργείτε την ακρόαση της ίδιας της κοινωνίας; Γιατί υποβαθμίζετε με τέτοιο τρόπο τη λειτουργία του Κοινοβουλίου; Και γιατί βιαστήκατε να κρατικοποιήσετε τη «ΓΕΡΜΑΝΟΣ» και δεν αφήνατε τον ιδιώτη επενδυτή του Ο.Τ.Ε. να διαπραγματευθεί μαζί της; Τι λόγο είχατε να κλείσετε άρον-άρον συμφωνία για την εξαγορά της «ΓΕΡΜΑΝΟΣ»; Από πού αντλείτε το δικαίωμα να πληρώνετε όσα θέλετε και όπου θέλετε μέσω αυτού που σήμερα πουλάτε; Θα απαντήσετε ποτέ σε όλα αυτά τα ερωτήματα; Γιατί βιάζεστε να εκποιήσετε τον Ο.Τ.Ε., ενώ για το έτος 2006 είναι κερδοφόρος; Γνωρίζετε πολύ καλά ότι οι ζημίες του 2004 οφείλονται στους Ολυμπιακούς αγώνες και του 2005 στην εθελουσία έξοδο, δηλαδή σε γεγονότα ειδικά και άσχετα με την πορεία και την προοπτική του Οργανισμού. Εκποιείτε έναν κερδοφόρο οργανισμό.
      Τέλος, θέλω να αναφερθώ στα θέματα της εθνικής ασφάλειας τηλεπικοινωνιών. Διερωτώμαι: σας απασχόλησε, άραγε, αυτό το θέμα; Ασχοληθήκατε καθόλου με αυτό, ή το παρακάμψατε στην ξέφρενη πορεία ιδιωτικοποίησης του Ο.Τ.Ε; Τα τηλεφωνικά τηλεπικοινωνιακά δίκτυα του στρατού, της αστυνομίας, της πυροσβεστικής, της πολιτικής προστασίας, των νομαρχιών είναι δίκτυα του Ο.Τ.Ε. Τα πορτοκαλί τηλέφωνα των Υπουργών και του Πρωθυπουργού είναι τηλέφωνα και συνδέσεις του Ο.Τ.Ε. Είναι δυνατόν αυτά να τα δώσετε στον έλεγχο των ξένων; Πώς θα λειτουργήσει ο Ο.Τ.Ε. των ξένων σε μια περίπτωση κρίσης στο Αιγαίο, κύριε Υπουργέ; Μπορείτε να το ξέρετε εκ των προτέρων; Δεν θα έπρεπε να έχετε μεριμνήσει για την ανάπτυξη ενός εθνικού δικτύου τηλεπικοινωνιών που να διασφαλίζει την εθνική ασφάλεια; Τίποτε δεν σας απασχολεί; 
      Κυρίες και κύριοι συνάδελφοι, η Κυβέρνηση της Νέας Δημοκρατίας απελπιστικά μόνη και εξαιρετικά πρόχειρη βαδίζει σε επικίνδυνα μονοπάτια. Απορώ και ταυτόχρονα λυπάμαι. Εγκαταλείψατε επί τρία χρόνια τις τηλεπικοινωνίες. Είστε στο απόλυτο μηδέν σε όλα όσα έχουν σχέση με τις ηλεκτρονικές επικοινωνίες και την κοινωνία της πληροφορίας. Αδυνατείτε να παρακολουθήσετε στοιχειωδώς τις εξελίξεις της ψηφιακής εποχής. Η εκποίηση του Ο.Τ.Ε. αποτελεί τη δραματική και λογική συνέχεια της μηδενιστικής προσέγγισης της Κυβέρνησης της Νέας Δημοκρατίας στα θέματα των τηλεπικοινωνιών. Η πολιτική τηλεπικοινωνιών της Κυβέρνησης της Νέας Δημοκρατίας είναι ανύπαρκτη. Είναι κάτι σαν τροπολογία. Σαν τροπολογία της νύκτας και της ντροπής. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
      Ο Υπουργός Οικονομίας και Οικονομικών κ. Αλογοσκούφης έχει το λόγο.
      (3BA)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, συζητούμε σήμερα ένα σχέδιο νόμου το οποίο αποτελεί σταθμό στην υλοποίηση του μεταρρυθμιστικού προγράμματος της Κυβέρνησης, ενός μεταρρυθμιστικού προγράμματος το οποίο στα δυόμισι χρόνια της εφαρμογής του έχει δρομολογήσει μία νέα πορεία για τη χώρα μας, μία πορεία δυναμικής ανάπτυξης, μία πορεία μείωσης της ανεργίας και ενίσχυσης της απασχόλησης, μία πορεία δημοσιονομικής εξυγίανσης, εξωστρέφειας, επενδύσεων και αποτελεσματικότητας, μία πορεία ενίσχυσης της κοινωνικής συνοχής. 
      Συνεχίζουμε το μεταρρυθμιστικό μας έργο με συνέπεια και με αξιοπιστία και δεν μας πτοούν οι αντιδράσεις που συναντούμε, κυρίως, από την Αξιωματική Αντιπολίτευση η οποία έχει ξεχάσει εντελώς το κυβερνητικό της παρελθόν, αυτό το οποίο υπερχρέωσε την Ελλάδα. Επειδή ακούω διάφορες τοποθετήσεις για δήθεν ξεπουλήματα, το μεγαλύτερο ξεπούλημα που έγινε στη χώρα είναι η έκρηξη του δημοσίου χρέους στα 220.000.000.000 ευρώ, κάτι που επιβαρύνει με 10.000.000.000 ευρώ κάθε χρόνο τους Έλληνες φορολογούμενους. Αυτό είναι το μεγαλύτερο ξεπούλημα που έχει γίνει ποτέ στη χώρα. 
      Με το νομοσχέδιο αυτό, λοιπόν, προχωρούμε στην υλοποίηση της δεύτερης φάσης φορολογικής μεταρρύθμισης με στόχο ένα πιο δίκαιο, πιο απλό και πιο λειτουργικό φορολογικό σύστημα. Επίσης προχωρούμε στην τροποποίηση του επενδυτικού νόμου 3299/2004, ενός εξαιρετικά επιτυχημένου επενδυτικού νόμου στον οποίο θα αναφερθώ με λεπτομέρειες και τον τροποποιούμε απλώς ώστε να τον εναρμονίσουμε με το νέο θεσμικό πλαίσιο της Ευρωπαϊκής Ένωσης για τις ενισχύσεις περιφερειακού χαρακτήρα και για να ενσωματώσουμε το νέο χάρτη περιφερειακών ενισχύσεων που θα ισχύσει για τη χώρα μας στην περίοδο 2007-2013. 
      Προχωρούμε επίσης στον εκσυγχρονισμό του Γενικού Κανονισμού Προσωπικού του Ο.Τ.Ε. για την αναβάθμιση της λειτουργίας του Οργανισμού και την ουσιαστική βελτίωση της εξυπηρέτησης των καταναλωτών και της οικονομίας γενικότερα. 
      Παράλληλα με την κατάργηση του ελάχιστου ορίου συμμετοχής του ελληνικού δημοσίου στον Ο.Τ.Ε. ξεκινά η υλοποίηση της προγραμματικής μας δέσμευσης όπως εξειδικεύτηκε με την απόφαση της διυπουργικής Επιτροπής Αποκρατικοποιήσεων στις 6 Σεπτεμβρίου του 2006 για την αναζήτηση στρατηγικού συμμάχου μεταξύ των διεθνώς αναγνωρισμένων τηλεπικοινωνιακών οργανισμών ο οποίος θα αποκτήσει συμμετοχή και στη διοίκηση, στο μάνατζμεντ του Οργανισμού. Υλοποιούμε το πρόγραμμά μας στο ακέραιο, όπως δεσμευτήκαμε απέναντι στον ελληνικό λαό. 
      Επίσης προχωρούμε στην υλοποίηση της δέσμευσής μας για αύξηση της βασικής σύνταξης του Ο.Γ.Α. κατά 22%, πενήντα ευρώ το μήνα το 2007 και άλλο τόσο από 1/1/2008 κατά 52 περίπου ευρώ. 
      Επί πλέον, με το νομοσχέδιο αυτό προβλέπεται η ένταξη του κλάδου σύνταξης των εργαζομένων στην Αγροτική Τράπεζα της Ελλάδος στο ενιαίο ταμείο ασφάλισης μισθωτών, στο Ι.Κ.Α.-ΕΤΑΜ από την πρώτη Ιανουαρίου του 2007, όπως και του ειδικού λογαριασμού επικούρησης της Αγροτικής Τράπεζας της Ελλάδος στο ενιαίο ταμείο ασφάλισης τραπεζοϋπαλλήλων, στο ΕΤΑΤ. Διασφαλίζεται επίσης για τους συνταξιοδοτημένους της Ολυμπιακής η συνέχιση του τρόπου καταβολής του εφάπαξ με βάση τις προβλέψεις των συλλογικών συμβάσεων εργασίας.
      Με τη δεύτερη φάση της φορολογικής μεταρρύθμισης που είναι ο κεντρικός κορμός του νομοσχεδίου, υλοποιούμε μία κεντρική δέσμευση που είχαμε αναλάβει απέναντι στον ελληνικό λαό, τη δέσμευση για τη σταδιακή μείωση της φορολογίας για τα φυσικά πρόσωπα για ένα δικαιότερο και απλούστερο φορολογικό σύστημα. 
Είναι μια δέσμευση την οποία, όπως και όλες τις άλλες δεσμεύσεις που έχουμε αναλάβει, την υλοποιούμε με συνέπεια, πάντα σύμφωνα με τον προγραμματισμό μας. 
      Η δεύτερη φάση της φορολογικής μεταρρύθμισης αφορά όλους τους Έλληνες, τον κάθε συμπολίτη μας. Αποτελεί μια σημαντική μεταρρύθμιση που επιδρά θετικά και στην οικονομία και στην κοινωνία.
      Η ελληνική οικονομία έχει αποκτήσει πλέον, αγαπητοί συνάδελφοι, μια νέα δυναμική. Η μείωση του ελλείμματος, που πετύχαμε τα τελευταία δυόμισι χρόνια χωρίς κοινωνικούς κραδασμούς και οι υψηλοί ρυθμοί ανάπτυξης που χαρακτηρίζουν την ελληνική οικονομία τα τελευταία δυόμισι χρόνια, είναι σε μεγάλο βαθμό προϊόν μιας πολιτικής που εφαρμόζουμε με αποτελεσματικότητα και συνέπεια, μιας πολιτικής που λοιδορήθηκε από την Αξιωματική Αντιπολίτευση, η οποία είχε οδηγήσει τη χώρα στα πρόθυρα της χρεοκοπίας, και της οποίας βεβαίως οι προβλέψεις για την πορεία της οικονομίας τα τελευταία δυόμισι χρόνια έχουν διαψευσθεί σε κάθε επίπεδο. 
      Οι επιτυχίες που έχουν σημειωθεί, μας επιτρέπουν σήμερα –πάντα στο πλαίσιο των αντοχών του προϋπολογισμού και της οικονομίας- να συνεχίσουμε την προσπάθεια δικαιότερης διανομής του εθνικού πλούτου, μια προσπάθεια που γίνεται για τους πολίτες. Η περαιτέρω απλοποίηση και ο εξορθολογισμός του φορολογικού συστήματος κινείται πάνω σε δύο βασικούς άξονες: 
      Πρώτον, στη μείωση της φορολογικής επιβάρυνσης των φυσικών προσώπων και στην αντιμετώπιση των αντικινήτρων που προκαλεί η δομή της υφιστάμενης σήμερα φορολογικής κλίμακας.
      Δεύτερον, στην απλούστευση και στον εκσυγχρονισμό των ρυθμίσεων του Κώδικα Βιβλίων και Στοιχείων, ώστε να ενισχυθεί η διαφάνεια, να μειωθούν το επιχειρηματικό κόστος και οι γραφειοκρατικές διαδικασίες και να εναρμονισθεί το θεσμικό πλαίσιο με τα νέα δεδομένα της ψηφιακής τεχνολογίας.
      Αναφορικά με τη φορολογία εισοδήματος φυσικών προσώπων, προβλέπεται η αύξηση του αφορολόγητου ποσού της φορολογικής κλίμακας, η διεύρυνση του κεντρικού φορολογικού κλιμακίου της και η σταδιακή μείωση των φορολογικών συντελεστών σε χρονικό διάστημα τριετίας, αρχής γενομένης από τα εισοδήματα που αποκτώνται το 2007. 
      Αναλυτικότερα -θα τα πω σχετικά σύντομα, γιατί τα έχει πει με πολύ μεγάλη λεπτομέρεια ο εισηγητής μας- το αφορολόγητο ποσό της κλίμακας από την 1η Ιανουαρίου του 2007 αυξάνεται στα 12.000 ευρώ για τους μισθωτούς και τους συνταξιούχους από τις 11.000 ευρώ. Θα θυμίσω ότι το 2004, όταν αναλάβαμε τη διακυβέρνηση, ήταν 10.000 ευρώ. Έχουμε, λοιπόν, μία αύξηση κατά 20% μέσα στα τελευταία χρόνια. Για τους μη μισθωτούς, για ελεύθερους επαγγελματίες, εμπόρους, αγρότες, εισοδηματίες κ.λπ. το αφορολόγητο αυξάνεται από τις 9.500 ευρώ στις 10.500 ευρώ και αυτό είναι το πρώτο στοιχείο της μεταρρύθμισης.
      Το δεύτερο και πολύ βασικό στοιχείο της μεταρρύθμισης είναι η διεύρυνση του κεντρικού κλιμακίου εφαρμογής του κεντρικού φορολογικού συντελεστή. Αυτό διευρύνεται από το ύψος των 23.000 ευρώ που ήταν έως σήμερα μέχρι ποσού εισοδήματος 30.000 ευρώ ετησίως. Αυτό είναι ένα δεύτερο πολύ σημαντικό στοιχείο της μεταρρύθμισης για τα μεσαία εισοδήματα που μέχρι σήμερα φορολογούνταν με τον ανώτατο φορολογικό συντελεστή, λες και επρόκειτο για τίποτα υπερβολικά εισοδήματα. Σε όλα αυτά τα εισοδήματα θα εφαρμόζεται πλέον ο κεντρικός φορολογικός συντελεστής, ο οποίος θα μειώνεται. 
      Το τρίτο και βασικότερο στοιχείο είναι η μείωση των φορολογικών συντελεστών σταδιακά. Ο μεν κεντρικός συντελεστής μειώνεται από το 30%, που βρισκόταν μέχρι σήμερα, στο 29% για το 2007, στο 27% για το 2008 και στο 25% για το 2009, ενώ για το τμήμα του εισοδήματος από 30.000 έως 75.000 ευρώ ο ισχύων σήμερα συντελεστής του 40% μειώνεται σταδιακά στο 39%, στο 37%, και στο 35% αντίστοιχα. Δεν μειώνεται ο συντελεστής 40% για το τμήμα του εισοδήματος, που αφορά επίπεδα πάνω από 75.000 ευρώ. 
      Με την νέα κλίμακα είναι σαφές –και αυτό είναι ένα ζήτημα απλό, αριθμητικό και δεν σηκώνει καμία μα καμία αμφισβήτηση- ότι προκύπτουν φορολογικές ελαφρύνσεις σε σχέση με την ισχύουσα κλίμακα για όλα τα επίπεδα εισοδήματος και για όλους τους φορολογουμένους. 
      Με την αύξηση του αφορολογήτου ορίου απαλλάσσονται από τη φορολογία επιπλέον εκατόν ογδόντα χιλιάδες υπόχρεοι σε φορολογία εισοδήματος και έτσι με το νέο αφορολόγητο όριο συνολικά τρία εκατομμύρια τριακόσιες χιλιάδες μισθωτοί και ελεύθεροι επαγγελματίες δεν υπόκεινται πλέον σε καμία φορολογία εισοδήματος και αυτό είναι σημαντικό γιατί μιλάμε για χαμηλά εισοδήματα τα οποία πλέον δεν φορολογούνται. Με τη μείωση των φορολογικών συντελεστών για τα υπόλοιπα εισοδήματα μειώνεται η φορολογική επιβάρυνση για περίπου δυόμισι εκατομμύρια φορολογουμένους και οι μειώσεις αυτές επικεντρώνονται στα μικρά και μεσαία εισοδήματα από 12.000 έως 30.000 ευρώ. Κατά τα άλλα, οι μειώσεις είναι αναλογικές για όλα τα επίπεδα εισοδήματος έως 75.000 ευρώ.
      Για κοινωνικούς λόγους λαμβάνουμε ειδική μέριμνα για τους συνταξιούχους οι οποίοι εκτός από τη σύνταξή τους έχουν και εισόδημα από ακίνητα ή γεωργικές επιχειρήσεις. Ενώ για τους άλλους φορολογουμένους, εάν το εισόδημα από μη μισθωτές υπηρεσίες υπερβαίνει αυτό των μισθωτών υπηρεσιών, εντάσσονται οι φορολογούμενοι στην κλίμακα των μη μισθωτών, για τους συνταξιούχους ειδικά, ανεξάρτητα από το ύψος των άλλων εισοδημάτων τους, φορολογούνται πάντα με την κλίμακα των μισθωτών και των συνταξιούχων.
      Περιλαμβάνεται μία διάταξη για την στήριξη των ναυτικών. Μειώνεται σημαντικά η φορολογία για τους Έλληνες ναυτικούς. Ο αναλογικός συντελεστής για τους αξιωματικούς που σήμερα ήταν 6% μειώνεται στο 3%, για τα κατώτερα πληρώματα από 3% μειώνεται στο 1%. Υπάρχουν μια σειρά από άλλες διατάξεις για τα άτομα με αναπηρία. Έχουμε ουσιαστικές διατάξεις για τα άτομα με αναπηρία –περιγράφηκαν αναλυτικά- και έχουμε και κάποιες διατάξεις που έχουν άλλους στόχους. Για παράδειγμα, έχουμε μια κατηγορία αλλαγών που στοχεύει στην προώθηση των Ανανεώσιμων Πηγών Ενέργειας και τηλεθέρμανσης. Επεκτείνουμε την έκπτωση από το εισόδημα του φορολογουμένου σε ποσοστό 20% της δαπάνης εγκατάστασης φυσικού αερίου και στη δαπάνη εγκατάστασης συστήματος τηλεθέρμανσης καθώς και στη δαπάνη για την αγορά αποκεντρωμένων συστημάτων παραγωγής ηλεκτρικής ενέργειας που βασίζονται σε ανανεώσιμες πηγές ηλεκτρικής ενέργειας. 
      Επιπλέον, διευρύνουμε τις αναγνωριζόμενες προς έκπτωση πραγματικές δαπάνες με στόχο να περιορίσουμε τη φοροδιαφυγή. Σήμερα είναι γνωστό ότι, όταν έρθει ένας τεχνίτης για μια επισκευή στο σπίτι, δεν έχει κανείς κίνητρο να του ζητήσει απόδειξη. Με τις ρυθμίσεις που κάνουμε, με το να αυξήσουμε, δηλαδή, σε 40% το ποσοστό της έκπτωσης με δικαιολογητικά για ασφάλιστρα, για έξοδα επισκευής και για έξοδα συντήρησης για όλες τις οικοδομές ανεξάρτητα από τη χρήση τους, βοηθάμε στο να αντιμετωπιστεί η φοροδιαφυγή και να υπάρχουν κίνητρα για τους φορολογουμένους να ζητούν αποδείξεις από τους επαγγελματίες. Μέχρι σήμερα αυτό το ποσοστό που σήμερα γίνεται 40% ήταν 15% για κατοικίες σχολεία και φροντιστήρια, 5% για καταστήματα και γραφεία.
      Επίσης, μειώνουμε σημαντικά τη φορολογική επιβάρυνση των μισθωτών κατοικιών, διότι αυτοί που μισθώνουν κατοικίες κατά τεκμήριο βρίσκονται στα χαμηλότερα εισοδήματα. Έτσι, μειώνουμε το τέλος χαρτοσήμου που επιβάλλεται στα μισθώματα ακινήτων για κατοικία στο 1,5% -είναι 3% σήμερα- για το 2007 και το καταργούμε πλήρως από την 1η Ιανουαρίου του 2008. Προκύπτει, συνεπώς, μια ελάφρυνση και στη δαπάνη για ενοίκια, διότι δεν θα υπάρχει πλέον τέλος χαρτοσήμου και ελαφρύνονται με αυτόν τον τρόπο οι ενοικιαστές που έχουν τις μεγαλύτερες ανάγκες και τα χαμηλότερα εισοδήματα.
      Παρέχουμε περαιτέρω στήριξη στις πολύτεκνες οικογένειες με την απαλλαγή των επιδομάτων της πολύτεκνης μητέρας από το φόρο εισοδήματος. Εξισώνουμε τη φορολογική μεταχείριση των τόκων που αποκτούν οι κάτοικοι της χώρας από ομόλογα που εκδίδονται είτε από το ελληνικό δημόσιο είτε από τις επιχειρήσεις και με την ρύθμιση αυτή οι δικαιούχοι των τόκων θα φορολογούνται για τα εισοδήματα αυτά αυτοτελώς με παρακράτηση φόρου 10% και με εξάλειψη της φορολογικής υποχρέωσης. Αυτό ίσχυε μόνο για τα ομόλογα του ελληνικού δημοσίου, τώρα ισχύει για όλα τα ομόλογα και αυτό γίνεται στο όνομα της ίσης μεταχείρισης όλων των τίτλων αλλά και για να μην υπάρχει φοροδιαφυγή μέσω της χρήσης διαφορετικών τίτλων. 
      Υπάρχει η σημαντικότατη απλούστευση των διατάξεων του Κώδικα Βιβλίων και Στοιχείων, δηλαδή, του νομοθετικού πλαισίου που εξασφαλίζει την ομοιόμορφη για κάθε κατηγορία επιτηδευματιών εμφάνιση των συναλλαγών. Ο στόχος είναι να προκύπτουν τα δεδομένα και οι απαιτήσεις εκπλήρωσης των φορολογικών υποχρεώσεων και στην άμεση και στην έμμεση φορολογία με συγκεκριμένο, σαφή και απλοποιημένο τρόπο.
      Υπάρχουν και κάποιες επιπλέον διατάξεις που αφορούν στη φορολογία κεφαλαίου. Υπάρχει μια κατηγορία διατάξεων για την είσπραξη των δημοσίων εσόδων. Λαμβάνουμε μέτρα για την προστασία των μικροοφειλετών και όσων έχουν πολύ χαμηλά εισοδήματα από μισθούς ή συντάξεις από τη λήψη αναγκαστικών μέτρων είσπραξης. Υπάρχει μια κατηγορία διατάξεων για το φόρο προστιθέμενης αξίας. Οι πιο σημαντικές από αυτές είναι η μείωση του συντελεστή Φ.Π.Α. από 19% σε 9% για ορισμένα τεχνολογικά βοηθήματα και αναλώσιμα υλικά που χρησιμοποιούν αποκλειστικά τα άτομα με αναπηρίες και η επέκταση του καθεστώτος του μειωμένου συντελεστή Φ.Π.Α. στις υπηρεσίες εντάσεως εργασίας σε περισσότερες δραστηριότητες.
      Συγκεκριμένα επεκτείνουμε το καθεστώς του μειωμένου συντελεστή Φ.Π.Α. στις υπηρεσίες ανακαίνισης και επισκευής παλαιών ιδιωτικών κατοικιών και σε διάφορες υπηρεσίες επισκευής όπως ποδηλάτων, υποδημάτων, δερματίνων ειδών.
      Με αυτό το νομοσχέδιο προχωράμε σε μια μεγάλη τομή στο φορολογικό μας σύστημα. Οι υψηλοί φορολογικοί συντελεστές επιβάλλονται πλέον στα υψηλά εισοδήματα. Τα μεσαία εισοδήματα όπως πρέπει να γίνεται σ’ ένα δίκαιο φορολογικό σύστημα φορολογούνται πλέον με λογικούς και σχετικά χαμηλούς φορολογικούς συντελεστές, ενώ απαλλάσσονται από τη φορολογία όλα εκείνα τα εισοδήματα, τα οποία μπορεί να θεωρηθούν χαμηλά. Έτσι, έχουμε ένα πιο προοδευτικό, πιο δίκαιο και απλούστερο φορολογικό σύστημα. Η προσπάθεια της Κυβέρνησης ολοκληρώνεται με αυτό το νομοσχέδιο και είναι και αυτό μια σημαντική συμβολή όχι μόνο στην κοινωνική δικαιοσύνη, αλλά και στην περαιτέρω οικονομική ανάπτυξη της χώρας. Διότι οι προσπάθειες για την οικονομική ανάπτυξη και οι πρωτοβουλίες οφείλονται και σε φυσικά πρόσωπα και όχι μόνο στις επιχειρήσεις και γι’ αυτό πρέπει να ενισχύσουμε τα κίνητρα για εργασία και για δημιουργία εισοδήματος. 
      Έρχομαι τώρα κυρίες και κύριοι συνάδελφοι, στην τροποποίηση του επενδυτικού νόμου 3299/2004. Ο νόμος αυτός ψηφίστηκε από τη Βουλή το Δεκέμβριο του 2004. Η εφαρμογή του ξεκίνησε άμεσα το Μάρτιο του 2005 και εγκρίθηκε από την Ευρωπαϊκή Επιτροπή. Τα αποτελέσματά του ήταν θεαματικά. Μέσα σε είκοσι έναν μήνες ως την Παρασκευή 8 Δεκεμβρίου είχαν εγκριθεί δύο χιλιάδες διακόσια εξήντα επενδυτικά σχέδια ύψους 3.360.000.000 ευρώ, τα οποία δημιουργούν δέκα χιλιάδες εκατόν ογδόντα επτά νέες άμεσες θέσεις εργασίας. 
      Σε σχέση με τους προηγούμενους επενδυτικούς νόμους, σε σχέση με το νόμο που ίσχυε μέχρι το 2004, ο μέσος ετήσιος αριθμός υποβολής αιτήσεων ήταν τετραπλάσιος για τον επενδυτικό νόμο 3299 και οι εγκρίσεις ήταν πάνω από τριπλάσιες. Μιλάμε για ένα νόμο, ο οποίος λειτούργησε πολύ πιο εκτεταμένα και πολύ πιο αποδοτικά. Ο αντίκτυπος στην οικονομία της χώρας μας και ιδιαίτερα στην ξεχασμένη για πολλά χρόνια περιφέρεια είναι ιδιαίτερα θετικός. 
      Οι αλλαγές που κάνουμε ότι τα ελκυστικά κίνητρα του ν. 3299/2004 προωθούνται και εφαρμόζονται στο νέο θεσμικό πλαίσιο της Ευρωπαϊκής Ένωσης για τις ενισχύσεις περιφερειακού χαρακτήρα, δηλαδή στο νέο χάρτη περιφερειακών ενισχύσεων της Ελλάδας 2007-2013. Είμαστε η πρώτη χώρα για την οποία εγκρίθηκε ο νέος χάρτης των περιφερειακών ενισχύσεων. Οι βασικότερες αλλαγές που προωθούνται με τη συγκεκριμένη τροποποίηση στις οποίες έχω αναφερθεί επανειλημμένα και εδώ στη Βουλή, είναι η διαίρεση της επικράτειας σε τρεις περιοχές κινήτρων με βάση το ανώτατο ύψος έντασης ενίσχυσης που προβλέπεται από το χάρτη περιφερειακών ενισχύσεων.
      Στην περιοχή Α΄ θα παρέχονται κίνητρα για το σύνολο των επενδυτικών σχεδίων, κάτι που δε συνέβαινε στο παρελθόν. Προβλέπεται επίσης η επιπλέον ενίσχυση με δέκα ποσοστιαίες μονάδες για τις μεσαίες επιχειρήσεις από τα ανώτατα όρια και ως είκοσι μονάδες για τις μικρές επιχειρήσεις. Αυτό μπορεί να διαφοροποιηθεί για τις περιοχές της επικράτειας, ανάλογα με τα είδη των επενδυτικών σχεδίων και τα κριτήρια που ισχύουν για τις διάφορες περιοχές ανεργίας, Α.Ε.Π. και γεωγραφικής θέσης. Το ποσοστό της ενίσχυσης φθάνει έως και το 60% του ύψους της επένδυσης. 
      Προβλέπεται επίσης, μετά από σχετική έγκριση από την Ευρωπαϊκή Επιτροπή, η ενίσχυση του κόστους ίδρυσης και λειτουργίας νέων μικρών επιχειρήσεων, πέραν της επιχορήγησης για τις επενδύσεις τους. Η ενίσχυση του κόστους ίδρυσης και λειτουργίας ανέρχεται έως και το ποσό των 2.000.000 ευρώ. 
      Ενοποιούνται οι πέντε κατηγορίες των επενδυτικών σχεδίων σε δύο και παράλληλα εξαντλούνται τα ανώτατα όρια του Χάρτη Περιφερειακών Ενισχύσεων. Στο παρελθόν οι προηγούμενες κυβερνήσεις δεν είχαν εξαντλήσει τα όρια του Χάρτη Περιφερειακών Ενισχύσεων, αυτά που δικαιούνταν η χώρα, και αυτό ήταν εις βάρος και της ανάπτυξης, αλλά κυρίως, της περιφερειακής συνοχής. 
      Επιπλέον, διευρύνονται οι ενισχυόμενες δαπάνες με τη δαπάνη αγοράς παγίων στοιχείων ενεργητικού μιας παραγωγικής μονάδας, διευρύνονται με τη δαπάνη αγοράς γης έως το 10% της συνολικής δαπάνης του επενδυτικού σχεδίου από τις μικρές επιχειρήσεις, προκειμένου να υλοποιήσουν ένα επενδυτικό σχέδιο. 
      Προβλέπεται ότι η επιβεβαίωση επιλεξιμότητας του υπό εξέταση επενδυτικού σχεδίου θα χορηγείται σε σύντομο χρονικό διάστημα, έως πέντε εργασίμων ημερών. Αυτό θα γίνει με την ηλεκτρονική υποβολή των επενδυτικών σχεδίων. Ο στόχος είναι να διευκολύνεται ο επιχειρηματικός φορέας και να προβαίνει με δική του ευθύνη στην έναρξη υλοποίησης επενδυτικών δαπανών πριν την έκδοση τελικής απόφασης υπαγωγής. Εάν θεωρεί ότι είναι επιλέξιμο το επενδυτικό του σχέδιο, μπορεί να προχωρήσει ακόμη και πριν βγει η τελική απόφαση της επιλεξιμότητας, και αυξάνεται σε 50% από 30% η προκαταβολή της επιχορήγησης. 
      Κυρίες και κύριοι συνάδελφοι, το μεταρρυθμιστικό μας πρόγραμμα είχε από την αρχή ως βασική προτεραιότητα την ενίσχυση των επενδύσεων μέσα από φορολογικά και επενδυτικά κίνητρα, για να ενισχύσουμε την ανάπτυξη, την απασχόληση και την κοινωνική συνοχή. Και οι εξελίξεις επιβεβαιώνουν την επιτυχία του.
      Παρά το γεγονός ότι η περίοδος μετά τους Ολυμπιακούς Αγώνες ήταν ιδιαίτερα κρίσιμη για την οικονομία, παρά τη σημαντική άνοδο των τιμών του πετρελαίου και την υποτονική οικονομική δραστηριότητα στην Ευρωζώνη στη διετία που μας πέρασε και παρά τη μεγάλη δημοσιονομική προσαρμογή, στην οποία είμαστε υποχρεωμένοι να προχωρήσουμε λόγω της άθλιας δημοσιονομικής κατάστασης που μας παρέδωσε η προηγούμενη κυβέρνηση, με τις μεταρρυθμίσεις που προωθήσαμε καταφέρνουμε να έχουμε δυναμική ανάπτυξη. Ανάπτυξη που έφθασε το τρίτο τρίμηνο του έτους στο 4,4%. Ανάπτυξη που οφείλεται σε μεγάλο βαθμό, όπως πιστοποιεί και η τελευταία έκθεση της Ευρωπαϊκής Επιτροπής, στη σημαντική άνοδο των επενδύσεων και κυρίως, των ιδιωτικών. Ανάπτυξη που οδηγεί με τη σειρά της σε σημαντική υποχώρηση της ανεργίας. Η ανεργία από το 11,3% το Μάρτιο του 2004 μειώθηκε στο 8,8% το δεύτερο τρίμηνο του 2006. Και παράλληλα, η δημοσιονομική προσαρμογή και η αναπτυξιακή δυναμική που έχει επιτευχθεί, μας επιτρέπουν να υλοποιήσουμε συγκεκριμένες δεσμεύσεις μας για ενίσχυση της κοινωνικής συνοχής, για τη θωράκιση της κοινωνίας μας. Και μια από τις δεσμεύσεις μας περιλαμβάνεται στη ρύθμιση, την οποία η Αξιωματική Αντιπολίτευση μας ζητούσε πριν από λίγη ώρα να αποσύρουμε. Διότι στη διάταξη την οποία μας ζητούσε να αποσύρουμε –παρ’ ότι το αποσιωπούσε η ίδια- περιλαμβάνεται η αύξηση της βασικής σύνταξης του Ο.Γ.Α. από 227,75 ευρώ, που είναι σήμερα, σε 277,75 ευρώ από την 1-1-2007, κατά 22%.
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλά τώρα!
      ΔΗΜΗΤΡΙΟΣ ΚΟΥΣΕΛΑΣ: Αυτό σας είπαμε να αποσύρετε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το αποσιωπούσε, όμως η διάταξη που ζητούσε να αποσυρθεί περιλάμβανε την αύξηση των αγροτικών συντάξεων. Προφανώς η Αξιωματική Αντιπολίτευση δεν ήθελε από την 1η Ιανουαρίου να αυξηθούν οι αγροτικές συντάξεις.
      Αυξάνεται, δε, με την ίδια ρύθμιση, στα 330 ευρώ από την 1η Ιανουαρίου του 2008 η σύνταξη του Ο.Γ.Α. και σε ετήσια βάση οι αγρότες συνταξιούχοι του Ο.Γ.Α. θα εισπράξουν το μεν 2007, λόγω της αύξησης της σύνταξης, επιπλέον 700 ευρώ, ενώ το 2008 θα εισπράξουν άλλα 731,5 ευρώ. Σύνολο σε δύο χρόνια, σε ετήσια βάση: 1400 ευρώ επιπλέον ή, αν θέλετε, 100 ευρώ το μήνα, από το 2008. 
	Παράλληλα, προχωρούμε και στην ενίσχυση των χαμηλοσυνταξιούχων με την αύξηση του Ε.Κ.Α.Σ., σε δύο φάσεις, στα 230 ευρώ το μήνα από την 1-1-2008. Η αύξηση του Ε.Κ.Α.Σ. θα προβλέπεται σε κοινή υπουργική απόφαση, που θα εκδοθεί τις επόμενες ημέρες.
      Το Ε.Κ.Α.Σ. θα φτάσει τα 195  ευρώ από την 1η Ιανουαρίου του 2007.
      (Στο σημείο αυτό κτυπά προειδοποιητικά το κουδούνι λήξεως του χρόνου ομιλίας του κυρίου Υπουργού)
      Θέλω λίγο χρόνο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σήμερα είναι 160 ευρώ και οι συνταξιούχοι θα εισπράττουν 490 ευρώ περισσότερα το 2007 και άλλα 490 ευρώ επιπλέον το 2008, δηλαδή, 1000 ευρώ περίπου επιπλέον το χρόνο, από το 2008. 
      Τώρα με τις άλλες διατάξεις που περιλαμβάνονται στο σχέδιο νόμου που  συζητούμε, προβλέπεται επίσης η εφαρμογή του εσωτερικού κανονισμού της «COSMOTE» στο προσωπικό του Ο.Τ.Ε., με σκοπό την προσαρμογή του Οργανισμού στο έντονα ανταγωνιστικό περιβάλλον στο οποίο λειτουργεί μετά την απελευθέρωση της αγοράς τηλεπικοινωνιών στην Ελλάδα. 
      Ο σημερινός γενικός κανονισμός προσωπικού του Ο.Τ.Ε., χαρακτηρίζεται από όλες τις αγκυλώσεις  και δυσκαμψίες του τρόπου λειτουργίας ενός οργανισμού, ο οποίος ήταν για πολλά χρόνια κρατικό μονοπώλιο, με αποτέλεσμα υψηλότατο κόστος λειτουργίας, χαμηλή παραγωγικότητα και μεγάλες υστερήσεις στην εξυπηρέτηση των καταναλωτών. 
      Ανάμεσα στα βασικά μειονεκτήματα του υφιστάμενου γενικού κανονισμού προσωπικού του Ο.Τ.Ε., είναι πρώτον, η αδυναμία πρόσληψης στελεχών από την αγορά σε θέσεις ευθύνης, κάτι που μπορούν να κάνουν όλοι οι ανταγωνιστές του Ο.Τ.Ε., η έλλειψη ευελιξίας στις εσωτερικές μετακινήσεις, που πάλι μπορούν να το κάνουν όλοι οι ανταγωνιστές του Ο.Τ.Ε., η έλλειψη κινήτρων απόδοσης.
      Αντίθετα ο κανονισμός προσωπικού της «COSMOTE», που αποτελεί και την πιο δυναμική και κερδοφόρο εταιρεία του ομίλου του Ο.Τ.Ε., λειτουργεί ομαλά και χωρίς προβλήματα. Η «COSMOTE» έχει λειτουργήσει με επιτυχία σ’ ένα ανταγωνιστικό περιβάλλον, γιατί από την αρχή ο γενικός Κανονισμός προσωπικού της, ο οποίος είχε την ευλογία και της ΟΜΕ-Ο.Τ.Ε. αλλά και της Αξιωματικής Αντιπολίτευσης που τότε ήταν κυβέρνηση, ήταν σχεδιασμένος για μία επιχείρηση που αντιμετώπιζε ανταγωνισμό, όπως κάνει ή καλείται να κάνει και ο Ο.Τ.Ε. σήμερα. Αυτό είναι που γίνεται με αυτήν τη διάταξη. Η διάταξη κατέστη αναγκαία, επειδή δεν υπήρξε συμφωνία κατά τις σχετικές διαπραγματεύσεις μεταξύ της διοίκησης του Ο.Τ.Ε. και των εκπροσώπων των εργαζομένων, παρά το γεγονός ότι η Κυβέρνηση έδωσε τα μέγιστα δυνατά χρονικά περιθώρια και οι σχετικές διαπραγματεύσεις διήρκεσαν δυόμισι χρόνια.  
      Παράλληλα, όπως γνωρίζετε, πληρούνται οι προϋποθέσεις του ν. 3429/05, καθώς ο Ο.Τ.Ε. έχει εμφανίσει κατά τις τελευταίες δύο χρήσεις, αρνητικά οικονομικά αποτελέσματα. Και είναι λάθος της ΟΜΕ-Ο.Τ.Ε. και της Αξιωματικής Αντιπολίτευσης, να αντιδρούν στην προσαρμογή του κανονισμού του Ο.Τ.Ε., όταν μάλιστα οι ίδιοι είχαν συμφωνήσει με τον ίδιο κανονισμό που θεσπίστηκε στην «COSMOTE». Και θέλω να τονίσω ότι υπάρχει αρκετή παραπληροφόρηση γύρω από τα θέματα αυτά, ότι με την προσαρμογή του γενικού κανονισμού προσωπικού του Ο.Τ.Ε.,  δεν θίγονται τα δικαιώματα των προσληφθέντων στον Οργανισμό, πριν από τις 14 Ιουλίου του 2005. 
      Στην ίδια διάταξη προβλέπεται η κατάργηση του ελάχιστου ορίου συμμετοχής του ελληνικού δημοσίου στο μετοχικό κεφάλαιο του Ο.Τ.Ε. . Αυτό γίνεται στο πλαίσιο της πολιτικής περαιτέρω αποκρατικοποίησης του Οργανισμού, σύμφωνα με το κυβερνητικό μας πρόγραμμα και με σκοπό την ενίσχυση του ανταγωνισμού και τη βελτίωση των παρεχομένων υπηρεσιών στον τομέα των τηλεπικοινωνιών.  
      Και επειδή, κυρίες και κύριοι συνάδελφοι, της Αντιπολίτευσης, ισχυρίζεστε ότι η Κυβέρνηση αιφνιδίασε τη Βουλή με τις διατάξεις που αφορούν στην περαιτέρω αποκρατικοποίηση του Ο.Τ.Ε. και την προσαρμογή του γενικού κανονισμού προσωπικού, σας υπενθυμίζω τις δημόσιες δηλώσεις που είχαν γίνει και από εμένα προσωπικά, αλλά και από τους συναδέλφους μου Υπουργούς, σε διάφορες διυπουργικές επιτροπές, μετά τη συνεδρίαση, για παράδειγμα, των διυπουργικών επιτροπών αποκρατικοποιήσεων στις 6 Σεπτεμβρίου  2006 και των διυπουργικών επιτροπών Δ.Ε.Κ.Ο. στις 9 Νοεμβρίου 2006. Στις 6 Σεπτεμβρίου είχαμε κάνει  δηλώσεις και θα τις πω ακριβώς όπως δημοσιοποιήθηκαν με σχετικό δελτίο τύπου και είχαν προκαλέσει τότε κάποιες αντιδράσεις από τη Αξιωματική Αντιπολίτευση.
      Η δήλωση η δική μου ήταν η εξής: «Η Διυπουργική Επιτροπή Αποκρατικοποιήσεων στη σημερινή της συνεδρίαση κατέληξε σε απόφαση για μία ακόμα αποκρατικοποίηση στρατηγικού χαρακτήρα. Αποφάσισε την έναρξη των διαδικασιών για την περαιτέρω αποκρατικοποίηση του Ο.Τ.Ε.. Σε απόλυτη συμφωνία με το κυβερνητικό πρόγραμμα το οποίο εγκρίθηκε από την πλειοψηφία των πολιτών, η Κυβέρνηση προχωρά σε αναζήτηση στρατηγικού εταίρου μεταξύ των διεθνώς αναγνωρισμένων τηλεπικοινωνιακών οργανισμών, ο οποίος θα αποκτήσει και συμμετοχή στο μάνατζμεντ του Ο.Τ.Ε.. Το δημόσιο σε κάθε περίπτωση θα διατηρήσει δικαιώματα μειοψηφίας και θα διασφαλίσει μέσω συμφωνίας μετόχων τα ζωτικά εθνικά συμφέροντα στον τομέα των τηλεπικοινωνιών. Η σημερινή απόφαση, όπως έχει συμβεί με όλες τις αποκρατικοποιήσεις της νέας διακυβέρνησης, υλοποιεί με διαφάνεια και με γνώμονα το δημόσιο συμφέρον μία ακόμα κεντρική προγραμματική δέσμευση» ...
      ΑΠΟΣΤΟΛΟΣ ΚΑΚΛΑΜΑΝΗΣ:  Ο κ. Σουφλιάς ήταν παρών στη σύσκεψη;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και αντίστοιχες δηλώσεις είχαν κάνει οι συνάδελφοί μου …
      ΑΠΟΣΤΟΛΟΣ ΚΑΚΛΑΜΑΝΗΣ: Στη σύσκεψη αυτή ήταν και ο κ. Σουφλιάς παρών;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): … στη Διυπουργική Επιτροπή των Αποκρατικοποιήσεων, ο κ. Λιάπης, ο κ. Σιούφας και ο κ. Τσιτουρίδης ...    
      ΑΠΟΣΤΟΛΟΣ ΚΑΚΛΑΜΑΝΗΣ: Αποφεύγεται να ακούσετε από το αριστερό αυτί. Να πάω από εκεί;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στις 9 Νοεμβρίου 2006, κυρίες και κύριοι συνάδελφοι, 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εφόσον δεν καταδέχεται να ακούσει ... 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): … μετά τη συνεδρίαση της Διυπουργικής Επιτροπής των Δ.Ε.Κ.Ο είχα ...
      ΑΠΟΣΤΟΛΟΣ ΚΑΚΛΑΜΑΝΗΣ: Κάνω μία λογική ερώτηση και δεν καταλαβαίνω γιατί …
      ΠΡΟΕΔΡΕΥΩΝ (Γεώργιος Σούρλας): Τον διακόπτετε όμως.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα παρακαλέσω να μην γίνεται καμία διακοπή, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Τι να μιλάει και …
      ΠΡΟΕΔΡΕΥΩΝ (Γεώργιος Σούρλας): Έχει δικαίωμα να ολοκληρώσει την ομιλία του.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στις 9 Νοεμβρίου 2006 …
      ΑΠΟΣΤΟΛΟΣ ΚΑΚΛΑΜΑΝΗΣ: Να μιλάει και να απαξιώνει να απαντήσει σε μία απλή ερώτηση …
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, εσείς είστε τώρα …  
      ΑΠΟΣΤΟΛΟΣ ΚΑΚΛΑΜΑΝΗΣ: Να πει ένα «ναι» ή ένα «όχι» αλλιώς να κατέβει από το Βήμα ...
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν είναι υποχρεωμένος να πει «ναι» ή «όχι» , κύριε Πρόεδρε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στις 9 Νοεμβρίου …
      ΑΠΟΣΤΟΛΟΣ ΚΑΚΛΑΜΑΝΗΣ: Είναι εκτός Κανονισμού και δεν καταδέχεται…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ζήτησε παράταση της ομιλίας, η οποία δόθηκε με σύμφωνη γνώμη του Σώματος …
      ΚΩΝΣΤΑΝΤΙΝΟΣ ΤΑΣΟΥΛΑΣ: Του έχει δώσει παράταση …
      ΑΠΟΣΤΟΛΟΣ ΚΑΚΛΑΜΑΝΗΣ: Τι σημαίνει αυτό, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Ότι μπορεί να μιλάει ελεύθερα και να μην απαντάει αν δεν θέλει.
      ΑΠΟΣΤΟΛΟΣ ΚΑΚΛΑΜΑΝΗΣ: Όταν ρωτάει κάποιος κάτι …
      ΠΡΟΕΔΡΕΥΩΝ (Γεώργιος Σούρλας): Δεν τον ρωτάτε, κύριε Πρόεδρε, ορθόδοξα.
      ΑΠΟΣΤΟΛΟΣ ΚΑΚΛΑΜΑΝΗΣ: Αν ο κ. Σουφλιάς ήταν παρών σε αυτήν τη σύσκεψη. Δεν το γνωρίζει; Σας ερωτώ …
      ΑΝΕΣΤΗΣ ΑΓΓΕΛΗΣ: Γιατί παρεμβαίνετε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Η ερώτησή σας, κύριε Πρόεδρε, δεν έγινε μετά από άδεια του Προεδρείου ...
      ΔΗΜΗΤΡΙΟΣ ΚΟΥΣΕΛΑΣ: Κακό ήταν που ρώτησε;
      (Θόρυβος, διαμαρτυρίες)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε.
      Κύριοι συνάδελφοι, είναι στο Βήμα ο Υπουργός και πρέπει να ολοκληρώσει. Σας παρακαλώ πάρα πολύ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στις 9 Νοεμβρίου 2006, κυρίες και κύριοι συνάδελφοι, μετά τη συνεδρίαση της Διυπουργικής Επιτροπής των Δ.Ε.Κ.Ο. είχα επίσης, δηλώσει σε απάντηση για τα περί αιφνιδιασμού, ότι αποφασίσαμε τη ρύθμιση με νόμο κάποιων μεταβολών που απαιτούνται στο γενικό κανονισμό προσωπικού του Ο.Τ.Ε., όπου οι συζητήσεις …
      ΑΠΟΣΤΟΛΟΣ ΚΑΚΛΑΜΑΝΗΣ: Δεν καταδέχεστε να απαντήσετε καν στο Κοινοβούλιο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): … μεταξύ της διοίκησης των εργαζομένων δεν κατέληξαν σε συμφωνία. Οι αλλαγές αυτές έχουν στόχο να κάνουν τον Ο.Τ.Ε. πιο αποτελεσματικό στη νέα λειτουργία του γιατί ο Ο.Τ.Ε. δεν είναι πλέον μία δημόσια επιχείρηση …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ολοκληρώσω σε δύο λεπτά, κύριε Πρόεδρε.
      Είναι μία επιχείρηση που λειτουργεί με βάση τους κανόνες του ανταγωνισμού και χρειάζεται κάποιες μεταβολές του κανονισμού προσωπικού, ο οποίος ήταν προσαρμοσμένος σε μία διαφορετικού τύπου λειτουργία όταν ο Ο.Τ.Ε. ήταν κρατικό μονοπώλιο.
      Στις δηλώσεις αυτές που έγιναν τότε και επαναλήφθηκαν πολλές φορές και από μένα και από τον Πρωθυπουργό και από όλα τα κυβερνητικά στελέχη που σχετίζονται με αυτές τις αποφάσεις εμμένουμε και τις επαναλαμβάνουμε. Δεν δικαιούται η Αντιπολίτευση να λέει ότι αιφνιδιάστηκε …
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν δικαιούμαστε να ομιλούμε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τώρα προβλέπονται και κάποιες άλλες ρυθμίσεις για το Ταμείο της Αγροτικής Τράπεζας …
      ΠΑΝΑΓΙΩΤΗΣ ΣΓΟΥΡΙΔΗΣ: Αφήστε τα αυτά, κύριε Υπουργέ, φτάνει.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σταματήστε εδώ, παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κλείνοντας …
      ΠΡΟΕΔΡΕΥΩΝ (Γεώργιος Σούρλας): Κλείστε, κύριε Υπουργέ, παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κλείνοντας θα ήθελα να επισημάνω, κυρίες και κύριοι συνάδελφοι, ότι η επιτυχία του μεταρρυθμιστικού προγράμματος της Κυβέρνησης που τόσο ενοχλεί τα στελέχη της Αξιωματικής Αντιπολίτευσης ανήκει σε όλους τους πολίτες…
      ΑΠΟΣΤΟΛΟΣ ΚΑΚΛΑΜΑΝΗΣ: Ενοχλεί η συμπεριφορά σας, κύριε Υπουργέ, η προσωπική και της Κυβέρνησης.
      ΠΡΟΕΔΡΕΥΩΝ (Γεώργιος Σούρλας): Σεβαστέ κύριε Πρόεδρε, αφήστε τον Υπουργό να ολοκληρώσει.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η μείωση των ελλειμμάτων, η ενίσχυση της ανάπτυξης και η βελτίωση της ανταγωνιστικότητας έχουν σαφή και άμεσο αντίκτυπο στη ζωή όλων των πολιτών. Η ανεργία περιορίζεται, οι φορολογικές επιβαρύνσεις μειώνονται, η κοινωνική συνοχή ενισχύεται με την υλοποίηση των δεσμεύσεών μας αναφορικά με το Ε.Κ.Α.Σ., με τις συντάξεις του Ο.Γ.Α. και με το επίδομα ανεργίας.
      Αποτελεί σαφή δέσμευσή μας να συνεχίσουμε τη μεταρρυθμιστική μας προσπάθεια. Προχωρούμε με αυτοπεποίθηση προς τα εμπρός γιατί η Ελλάδα βρίσκεται πια σε μία νέα πορεία.
      Σας ευχαριστώ πολύ.
      (Χειροκροτήματα από τη Νέα Δημοκρατία)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Ρώτησα τον κύριο Υπουργό στη σύσκεψη αυτή που απεφάσισαν αυτά περί στρατηγικού εταίρου και για το μάνατζμεντ στο οποίο θα συμμετέχει εάν ο κ. Σουφλιάς, ένα στέλεχος της Κυβερνήσεως σ’ ένα Υπουργείο που έχει άμεση σχέση με την προσπάθεια ανάπτυξης της χώρας, παρευρίσκετο και εάν είχε την ίδια ή άλλη άποψη.
      Αυτό νομίζω ότι είναι στοιχειώδες καθήκον έναντι της Εθνικής Αντιπροσωπείας να το απαντήσει ο κύριος Υπουργός. Εδώ δεν είμαστε για να βγάζουμε μονολόγους, ούτε να διαβάζουμε από το Βήμα κείμενα που μπορεί να μας έχουν γράψει οι συνεργάτες μας.
      Δεύτερον -θα ρωτούσα, αλλά πάλι θα είχα αυτήν την αντιμετώπιση- το ρωτώ ευθέως και το ακούει, πώς ερχόμαστε μια βδομάδα πριν από τις γιορτές και όχι δεκαπέντε μέρες μετά τις γιορτές, το Γενάρη, να ψηφίσουμε -να ψηφίσετε δηλαδή με την πλειοψηφία, η οποία δυστυχώς βλέπω ότι χειροκροτεί- την περίφημη νομοθετική ρύθμιση για τον Ο.Τ.Ε.; Είναι αλήθεια ότι θα είναι κερδοφόρα η χρήση αυτή; Άρα, κάνετε ένα παιχνίδι; Δηλαδή κάνετε μια περιγραφή της νομιμότητας. Λέτε δύο βδομάδες πριν τελειώσει η χρήση του 2006, εμείς προφταίνουμε, τούκα προ, περνάμε την τροπολογία, καταργούμε συλλογικές συμβάσεις και κάνουμε αυτό που θέλουμε. Δεν έχετε απάντηση υποθέτω.
      Να σας θυμίσω, όμως, κύριε Υπουργέ, ότι όταν εδώ ως εκπρόσωπος της Νέας Δημοκρατίας δεν βλέπατε στα έδρανα απέναντί σας τον Υπουργό Εθνικής Οικονομίας, παίρνατε τη Κοινοβουλευτική Ομάδα της Νέας Δημοκρατίας και φεύγατε. Αν υπήρχε οποιοδήποτε κώλυμα δεν κατεδέχεστο να έχετε απέναντι σας τον Υφυπουργό Εθνικής Οικονομίας. Αυτό που δείχνετε τώρα είναι ακριβώς η χαρακτηριστική περίπτωση της αλαζονείας και της αντικοινοβουλευτικής, αν θέλετε, συμπεριφοράς.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μου επιτρέπετε;
       ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Υπουργέ.
      Κύριε Πρόεδρε, κύριε Κακλαμάνη, ως προς το πρώτο θέμα δεν ζητήσατε ορθόδοξα το λόγο από το Προεδρείο για να διακόψετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αν θέλει ας απαντήσει. Ερώτηση έκανα.
      ΠΡΟΕΔΡΕΥΩΝ (Γεώργιος Σούρλας): Εσείς εμένα με διδάξατε με αυστηρό τρόπο, είκοσι πέντε χρόνια στη Βουλή …
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Έχω δίκιο, αλλά πού να το βρω, όμως; 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο, αλλά όταν κάνει κάποιος κάποια σημαντική διακοπή, ο Υπουργός απαντά ναι ή όχι. 
      ΠΡΟΕΔΡΕΥΩΝ (Γεώργιος Σούρλας): Εντάξει, αλλά εσείς, κύριε Πρόεδρε, δεν ζητήσατε το λόγο, επομένως δεν ήταν ορθόδοξο αυτό που κάνατε.
      ΑΠΟΣΤΟΛΟΣ ΚΑΚΛΑΜΑΝΗΣ: Νομίζετε ότι γι’ αυτό δεν απάντησε ο κ. Αλογοσκούφης;
      ΑΝΔΡΕΑΣ ΜΑΚΡΥΠΙΔΗΣ: Τυπικό είναι αυτό.
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι τυπικό αυτό. Ο κύριος Υπουργός και πέρα απ’ αυτό, δεν είναι υποχρεωμένος να απαντά, ιδιαίτερα όταν αγορεύει. Τώρα αν θέλει ν’ απαντήσει, είναι μια άλλη ιστορία.
      ΑΠΟΣΤΟΛΟΣ ΚΑΚΛΑΜΑΝΗΣ: Κάποτε η Αίθουσα αυτή ήταν Αίθουσα διαλόγου, όχι μονολόγου.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αυτή η Αίθουσα ήταν αυστηρά πειθαρχημένη στο Προεδρείο.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά ήταν και Αίθουσα διαλόγου.
      ΠΡΟΕΔΡΕΥΩΝ (Γεώργιος Σούρλας): Ουδέποτε διανοήθηκα στα εικοσιπέντε χρόνια να φύγω από τα θέματα ημερησίας διατάξεως, γιατί εσείς πρώτος και ο κ. Γείτονας και οι άλλοι, ανακαλούσατε τους Βουλευτές στην τάξη. Επομένως εσείς τα διδάξατε αυτά και εγώ τα σέβομαι και τα εκτιμώ και θέλω να τα εφαρμόσω.
      Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κατ’ αρχάς να πω ότι δεν έχω κανένα πρόβλημα να απαντήσω σε οποιαδήποτε ερώτηση, όταν γίνεται με κοινοβουλευτικά ορθό τρόπο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτός είναι κοινοβουλευτικά ορθός τρόπος;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Διακοπές οι οποίες γίνονται για λόγους εντυπώσεων και για να σταματήσουν τη ροή των επιχειρημάτων του αγορητού, δεν νομίζω ότι …
      ΑΠΟΣΤΟΛΟΣ ΚΑΚΛΑΜΑΝΗΣ: Σοβαρολογείτε ότι ήθελα να διακόψω τον ειρμό των σκέψεων σας;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και επειδή, κύριε Πρόεδρε, εγώ σας θυμάμαι ως Πρόεδρο της Βουλής, νέος τότε Βουλευτής, να μου αφαιρείτε το λόγο και να μου λέτε ότι είμαι νέος Βουλευτής και μερικές φορές ότι δεν έχω και δικαίωμα να αγορεύω …
      ΑΠΟΣΤΟΛΟΣ ΚΑΚΛΑΜΑΝΗΣ: Σοβαρά;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): … θα σας πω ότι εγώ σέβομαι όλους τους συναδέλφους και εσάς ιδιαίτερα και το γνωρίζετε, ως τέως Πρόεδρο της Βουλής.
      ΑΠΟΣΤΟΛΟΣ ΚΑΚΛΑΜΑΝΗΣ: Αφαίρεσα εγώ ποτέ το λόγο από Βουλευτή; 
      ΠΡΟΕΔΡΕΥΩΝ (Γεώργιος Σούρλας):  Κύριε Πρόεδρε, μην τον διακόπτετε τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, λέει ανακρίβειες.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να ολοκληρώσει ο Υπουργός και μετά πάρτε πάλι το λόγο, αν θέλετε. Τώρα, όμως, που διακόπτετε δεν είναι σωστό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μπορώ να σας πω, λοιπόν, ότι σύμφωνα με το νόμο τα μέλη της διυπουργικής επιτροπής αποκρατικοποιήσεων είναι ο Υπουργός Οικονομίας και Οικονομικών, ο Υπουργός Ανάπτυξης και ο Υπουργός Απασχόλησης και Κοινωνικής Προστασίας και συμμετέχει κατά περίπτωση ο Υπουργός, στην αρμοδιότητα του οποίου μπορεί να ανήκει μια υπό αποκρατικοποίηση επιχείρηση. Στην συγκεκριμένη περίπτωση του Ο.Τ.Ε. ήταν ο συνάδελφος κ. Λιάπης.
      Στη Διυπουργική Επιτροπή των Δ.Ε.Κ.Ο., συμμετέχουν ως Πρόεδρος ο Υπουργός Οικονομίας και Οικονομικών –αυτά είναι σύμφωνα με το νόμο- ο Υπουργός Ανάπτυξης, ο Υπουργός Απασχόλησης και Κοινωνικής Προστασίας και ο Υπουργός Μεταφορών και Επικοινωνιών.
      ΑΠΟΣΤΟΛΟΣ ΚΑΚΛΑΜΑΝΗΣ: Άρα, λοιπόν, ο κ. Ρουσόπουλος όταν είπε ότι γνώριζε ο κ. Σουφλιάς και ελήφθη χωρίς αντίρρηση αυτή η απόφαση, δεν είπε την αλήθεια.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Για το παιχνίδι με τις χρήσεις ζημιογόνων και κερδοφόρων επιχειρήσεων, δεν απαντήσατε.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ πολύ. 
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Θα κάνετε χρήση του χρόνου ή θα κάνετε παρέμβαση;
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, θα ήθελα να κάνω μία μικρή παρέμβαση μόνο και θα μιλήσω αύριο.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Φλωρίδη. Ορίστε, έχετε το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, προφανώς η περίοδος κατά την οποία ο Υπουργός Οικονομίας παραπλανούσε συστηματικά με συνεχή ψεύδη τον ελληνικό λαό, μάλλον παρήλθε και αυτό πρέπει να το συνειδητοποιήσει.
      Όταν μιλάει για την άθλια δημοσιονομική κατάσταση που παρέλαβε η Κυβέρνησή του και ο ίδιος, θα πρέπει ταυτόχρονα να εξηγήσει στον ελληνικό λαό πώς αυτή η άθλια δημοσιονομική κατάσταση του επέτρεψε να χαρίσει από τους πρώτους κιόλας μήνες της θητείας του 3.000.000.000 ευρώ στα μεγάλα κέρδη.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Κύριε Αλογοσκούφη, εάν το νοικοκυριό βρίσκεται σε άθλια οικονομική κατάσταση, φαντάζομαι ότι δεν μετέρχεται τέτοιου είδους πολιτικές, όπως εσείς. Για να μπορέσει να χαρίσει, σημαίνει ότι είναι σε πολύ καλή κατάσταση.
      Ελπίζω, επίσης, να σκεφτείτε πάρα πολύ να μιλήσετε ξανά για το δημόσιο χρέος της χώρας που παραλάβατε από το ΠΑ.ΣΟ.Κ., γιατί θα πρέπει να εξηγήσετε στον ελληνικό λαό ότι αυτό το χρέος που παραλάβατε ήταν 167.000.000.000 ευρώ το 2003 και σήμερα αισίως το έχετε πάει εσείς, οι νοικοκυραίοι, στα 230.000.000.000 ευρώ. Φανταστείτε και να μην ήσασταν και νοικοκύρηδες, όπως αυτοαποκαλείστε, πού θα πήγαιναν τα πράγματα!
      Και για να σας θυμίσω τους δικούς σας λογαριασμούς και τους λογαριασμούς του κ. Καραμανλή, το δημόσιο χρέος επιμεριζόμενο στους Έλληνες πολίτες το 2003 αντιστοιχούσε στον καθένα απ’ αυτούς σε 17.000 ευρώ.
      Σήμερα, εσείς, οι νοικοκυραίοι, αυτό το χρέος το φθάσατε αισίως στις 23.000 ευρώ ανά πολίτη και δεν ξέρω πού θα σταματήσει. Γιατί δεν είναι μόνο αυτό το χρέος που τους φορτώνετε εσείς μέσα από το δημόσιο δανεισμό, αλλά έχετε ασκήσει μία φοροεπιδρομή στα εισοδήματα των χαμηλόμισθων κοινωνικών ομάδων και τους οδηγείτε και στο συνεχή τραπεζικό δανεισμό για τις απόλυτες βιοτικές τους ανάγκες. Δεν είναι μόνο ότι τους χρεώνετε ως πολίτες της χώρας, αλλά τους αναγκάζετε μέσα απ’ αυτήν την εξοντωτική πολιτική που ακολουθήσατε, να δανείζονται κάθε τόσο από τις τράπεζες, για να μπορέσουν να βγάλουν το μήνα.
      Και, δυστυχώς, η κατάσταση γίνεται εφιαλτική, γιατί το ποσοστό των ελληνικών νοικοκυριών που δεν μπορεί πια να ξεπληρώσει τις τραπεζικές του υποχρεώσεις, είναι το διπλάσιο από αυτό των χωρών της Ευρωπαϊκής Ένωσης.
      Σας απασχολούν, άραγε, αυτά; Είμαι βέβαιος πως όχι. Το μόνο που σας απασχολεί και υπηρετείτε συστηματικά ο κ. Καραμανλής και εσείς όλοι στην Κυβέρνηση, είναι πώς θα διαμοιράσετε τα ιμάτια της κρατικής περιουσίας σε ύποπτα και σκοτεινά συμφέροντα, για ν’ αφήσετε στην πραγματικότητα αυτόν τον τόπο χωρίς ελπίδα προοπτικής και ανάπτυξης. 
      Όμως, να έχετε υπ’ όψιν σας ότι τα ψέματα τελείωσαν, όπως τελειώνουν και οι ημέρες της δικής σας παρουσίας στην κυβερνητική εξουσία της χώρας. Ο ελληνικός λαός πλέον αφομοιώνει τα αποτελέσματα αυτής της πολιτικής και ο λογαριασμός –μη γελιέστε- έρχεται πολύ σύντομα, όσο και αν βιαστείτε να κάνετε τις εκλογές πιστεύοντας ότι θα προλάβετε. Δεν προλαβαίνετε πια, κύριε Υπουργέ.
      Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο κ. Σκυλλάκος έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, με συγχωρείτε, αλλά έχω ζητήσει το λόγο.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Σκυλλάκο.
      Κύριε Τασούλα, οι υπηρεσίες με ενημέρωσαν ότι ο κ. Σκυλλάκος είχε ζητήσει το λόγο. Είχατε ζητήσει και εσείς;
      ΚΩΝΣΤΑΝΤΙΝΟΣ ΤΑΣΟΥΛΑΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα μιλήσετε, κύριε Τασούλα ή θέλετε να κάνετε παρέμβαση;
      ΚΩΝΣΤΑΝΤΙΝΟΣ ΤΑΣΟΥΛΑΣ: Για δύο λεπτά μόνο, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Άρα και εσείς παρέμβαση θέλετε να κάνετε.
      Κύριε Σκυλλάκο, με συγχωρείτε. Θα δώσω το λόγο στον κ. Τασούλα και μετά ακολουθείτε εσείς.
      Με την ευκαιρία, θα ήθελα να παρακαλέσω τους Κοινοβουλευτικούς Εκπροσώπους για το εξής: Είναι εγγεγραμμένοι ενενήντα δύο συνάδελφοι. Με το ρυθμό που ακολουθούμε, κύριε Κοινοβουλευτικέ Εκπρόσωπε, εάν ζητάτε συνεχώς το λόγο για παρεμβάσεις –έχετε δικαίωμα, βέβαια, όπως ξέρετε, να κάνετε τρεις παρεμβάσεις για το ίδιο θέμα, όλες αυτές οι τρεις παρεμβάσεις είναι για όλο το τριήμερο, όσο διαρκέσει αυτή η συζήτηση- δεν βγάζουμε άκρη.
      ΑΠΟΣΤΟΛΟΣ ΚΩΣΤΟΠΟΥΛΟΣ: …(δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): «Τα λέω στο γαμπρό για να τ’ ακούσει η νύφη!»
      Θα ήθελα, λοιπόν, να παρακαλέσω και τους συναδέλφους, αν είναι δυνατόν, να πάρουμε μία απόφαση ώστε από κάποιο σημείο και μετά να μιλάτε για έξι λεπτά. 
      ΑΝΔΡΕΑΣ ΜΑΚΡΥΠΙΔΗΣ: Όχι, κύριε Πρόεδρε! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Καμία απόφαση, κύριε Πρόεδρε! Να τηρηθεί ο Κανονισμός! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ο κύριος Υπουργός υπερέβη το χρόνο του κατά 40%. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Δεν είπα για τώρα! Είπα να το δούμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ούτε τώρα ούτε ποτέ! 
      ΠΡΟΕΔΡΕΥΩΝ (Ιωάννης Τραγάκης): Θα το δούμε! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Καμία απόφαση, κύριε Πρόεδρε! Να το ξεχάσετε αυτό! 
      ΠΡΟΕΔΡΕΥΩΝ (Ιωάννης Τραγάκης): Ωραία, θα τελειώσουμε στις 4.00΄ το πρωί σήμερα! 
      ΑΝΔΡΕΑΣ ΜΑΚΡΥΠΙΔΗΣ: Αποφασίσαμε να τελειώσουμε στη 1.00΄ η ώρα, κύριε Πρόεδρε! Απλά, θα κουβεντιάσουμε περισσότερες μέρες! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τις απειλές, κύριε Πρόεδρε! 
      ΠΡΟΕΔΡΕΥΩΝ (Ιωάννης Τραγάκης): Κύριε Τασούλα, έχετε το λόγο για τρία λεπτά. 
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, με συγχωρείτε πάρα πολύ! Και σας παρακαλώ περισσότερο για το κοινοβουλευτικό ύφος. Δεν διατάζετε εδώ μέσα! Σας παρακαλώ πολύ! Δεν διατάζετε! 
      ΠΡΟΕΔΡΕΥΩΝ (Ιωάννης Τραγάκης): Ακούστε με! Είχαμε συμφωνήσει σήμερα…
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, η Βουλή αποφάσισε δια της Προέδρου της ότι θα πάμε μέχρι τη 1.00΄ η ώρα! 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία! Μέχρι τη 1.00΄ θα πάμε. 
      ΓΕΩΡΓΙΟΣ ΦΛΩΡΙΔΗΣ: Αυτά τα περί 4.00΄ και αυτά τα «στρατιωτικά καψόνια», δεν ισχύουν στη Βουλή! 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Είναι εγγεγραμμένοι να μιλήσουν ενενήντα συνάδελφοι. Βάζοντας το χρόνο κάτω και βλέποντας…
      ΓΕΩΡΓΙΟΣ ΦΛΩΡΙΔΗΣ: Θα μιλήσουν και οι ενενήντα συνάδελφοι και για το χρόνο που προβλέπει ο Κανονισμός, κύριε Πρόεδρε! 
      ΠΡΟΕΔΡΕΥΩΝ (Ιωάννης Τραγάκης): Όλοι θα μιλήσουν! Ακούστε, κύριε Φλωρίδη. Σας παρακαλώ! Για να μιλήσουν όμως…
      ΓΕΩΡΓΙΟΣ ΦΛΩΡΙΔΗΣ: Τα «πραξικοπήματα» θα σταματήσουν εδώ μέσα! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Φλωρίδη! Δεν υπάρχουν πραξικοπήματα! 
      Ορίστε, κύριε Τασούλα, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ήθελα να πω ότι για μία ακόμα φορά το ΠΑ.ΣΟ.Κ. δια του Κοινοβουλευτικού του Εκπροσώπου παραφέρεται! Όχι υπό την έννοια των κανόνων ευγενείας, αλλά υπό την έννοια των κανόνων της λογικής! 
      Ετέθη εδώ το ζήτημα του πώς είναι δυνατόν να έχει παραλάβει η Νέα Δημοκρατία μία δυσμενέστατη δημοσιονομική κατάσταση και να προχώρησε σε φορολογικές απαλλαγές ή σε μειώσεις των φορολογικών συντελεστών. Πώς γίνεται δηλαδή να στερείται έσοδα ένα κράτος το οποίο παρέλαβε μία «εκτροχιασμένη» δημοσιονομικά κατάσταση. 
      Είναι πολύ απλό να σκεφτεί κάποιος ότι μόνο με τη μέχρι τούδε μείωση των φορολογικών συντελεστών έχει ανέβει ο ρυθμός ανάπτυξης κατά τουλάχιστον 1% ετησίως. Συνεπώς αυτό δεν είναι κάτι το οποίο είναι αντιφατικό μ’ αυτά τα οποία εσείς επισημάνατε. Είναι σύμφωνο με την ανάγκη να επιτευχθεί ταχύτερος ρυθμός ανάπτυξης. 
      Η μείωση των φορολογικών συντελεστών που στ’ αυτιά ενός ανθρώπου ο οποίος είναι κρατιστής και επιθυμεί να έχει το κράτος έσοδα δια της απλουστάτης μεθόδου της υπερφολογήσεως, αυτή ακριβώς η μείωση συντελεί στην ανάπτυξη της οικονομίας, η οποία ανάπτυξη της οικονομίας δημιουργεί νέα εισοδήματα τα οποία φορολογούμενα με λιγότερους συντελεστές αποδίδουν περισσότερο. 
      Σ’ αυτά τα στοιχειώδη πρέπει κάποτε να προσχωρήσει ακόμα και το ΠΑ.ΣΟ.Κ.. Επιπλέον, αυτό το νομοσχέδιο που συζητούμε σήμερα, πέραν του ότι διευρύνει στο 60% του ελληνικού πληθυσμού τους πολίτες οι οποίοι δεν πληρώνουν δραχμή φόρο -διότι από την ψήφιση αυτού του νομοσχεδίου τρία εκατομμύρια τριακόσιες χιλιάδες συμπολίτες μας δεν θα πληρώνουν δραχμή φόρο- δημιουργεί κι άλλες ελαφρύνσεις. 
      Αίφνης, καταργείται σε δύο φάσεις το τέλος χαρτοσήμου στις ενοικιάσεις κατοικιών. Αυτό αφορά περί τους οκτακόσιους τριάντα χιλιάδες συμπολίτες μας. Όλα αυτά που φαίνονται εκ πρώτης όψεως να στερούν από το κράτος έσοδα, εντούτοις ενισχύουν την ανταγωνιστικότητα της οικονομίας. Άρα ενισχύουν την επιχειρηματικότητα, μεγαλώνουν την πίτα και τελικά βοηθάνε το κράτος. 
      Το ΠΑ.ΣΟ.Κ. εξακολουθεί να είναι γαντζωμένο στο παρελθόν. Το ΠΑ.ΣΟ.Κ. εξακολουθεί να θέλει την ανάπτυξη μέσω του κράτους, μέσω των κρατικών τρόπων ανάπτυξης και αρνείται το γεγονός ότι τα τελευταία χρόνια το έλλειμμα μειώθηκε κάτω από το 3%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αρνείται το γεγονός ότι τους πρώτους δέκα μήνες του έτους, οι εξαγωγές αυξήθηκαν 20%.
Αρνείται το γεγονός ότι αυξήθηκε ο τουρισμός. Αρνείται το γεγονός ότι δεκαπλασιάστηκαν οι ξένες επενδύσεις τη χρονιά που διανύουμε εν σχέσει με πέρυσι. Δηλαδή αρνείται το γεγονός ότι η οικονομία έχει μπει σε μια άλλη τροχιά.
      Τα μέτρα που λαμβάνονται με αυτό το νομοσχέδιο, ο εκσυγχρονισμός και η ενίσχυση της ανταγωνιστικότητας του «γίγαντα» που λέγεται Ο.Τ.Ε., όσο είναι ακόμα γίγας και δεν αφεθεί στη μοίρα του και στις αγκυλώσεις του παρελθόντος, οι οποίες θα τον οδηγήσουν στο να μετατραπεί σε νέα Ολυμπιακή Αεροπορία, όλα αυτά τα μέτρα θα δικαιώσουν, τελικά, την πολιτική της Νέας Δημοκρατίας και μάλιστα σύντομα, εις τρόπον ώστε να μη χρειάζεται ούτε να κάνει βιαστικές κινήσεις…
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Όλα αυτά, λοιπόν, είναι προς τη σωστή κατεύθυνση και όλα αυτά είχαν εξαγγελθεί εγκαίρως στον ελληνικό λαό και τα είχε εγκρίνει ο ελληνικός λαός με τη μεγάλη πλειοψηφία η οποία θα επαναληφθεί το 2008, για να μπορέσουμε να ολοκληρώσουμε και να διευρύνουμε αυτόν τον κύκλο των μεταρρυθμίσεων.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Ο κύριος Υπουργός είπε, αν δεν κάνω λάθος, ότι αυτή είναι η τρίτη φάση των φορολογικών μεταρρυθμίσεων.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η δεύτερη είναι.
      ΑΝΤΩΝΗΣ ΣΚΥΛΛΑΚΟΣ: Εντάξει, δεύτερη φάση. 
      Θα έχουμε πολλές φάσεις και επί Νέας Δημοκρατίας και, αν αλλάξει η Νέα Δημοκρατία και έρθει το ΠΑ.ΣΟ.Κ., θα έχουμε και νέες φάσεις. Ήδη, αν ψάξουμε στα χρόνια του ΠΑ.ΣΟ.Κ., είχαμε πολλές φάσεις, πολλούς φορολογικούς νόμους και πολλές αλλαγές. 
      Θα πρέπει να ξεκαθαρίσουμε, λοιπόν, προς ποια κατεύθυνση. Την κατεύθυνση την καθορίζει το ποιος κυβερνάει αυτόν τον τόπο και όχι μόνο αυτόν τον τόπο αλλά και την Ευρώπη και γενικότερα: οι μεγάλες επιχειρήσεις, το μεγάλο κεφάλαιο. Καθορίζονται και οι φορολογικοί κανόνες με βάση τους κανόνες του ανταγωνισμού. 
      Γι’ αυτό όλα τα φορολογικά νομοσχέδια και επί ΠΑ.ΣΟ.Κ. και επί Νέας Δημοκρατίας –αυτό θα συνεχιστεί και στο μέλλον- κινούνται, πρώτον, σε φοροαπαλλαγές για το κεφάλαιο. Έχουμε συνεχή μείωση των φορολογικών συντελεστών. 
      Το 2002 το ΠΑ.ΣΟ.Κ. από 40% τον κάνει 35%. Το 2004 τη φορολόγηση των ανώνυμων εταιρειών από 35% την πήγε σταδιακά στο 25%. Άκουσα και τον Κοινοβουλευτικό Εκπρόσωπο της Νέας Δημοκρατίας  να λέει ότι η μείωση των συντελεστών, η μείωση της φορολογίας του κεφαλαίου έφερε ανάπτυξη 1% στην περίοδο από την ψήφιση του νόμου μέχρι σήμερα.
      Μπαίνει έτσι το ερώτημα: Δεν θέλουμε ανάπτυξη; Να πάμε στο 0% τους συντελεστές φορολόγησης του κεφαλαίου, για να έχουμε ανάπτυξη. Αυτή είναι η λογική. Αυτή η λογική δεν είναι ελληνική. Δεν είναι του συναδέλφου που έτυχε να τον φέρω ως παράδειγμα. Είναι διεθνής λογική. 
      Κοιτάξτε τους φορολογικούς συντελεστές σε μια σειρά από άλλες χώρες. Κοιτάξτε τι γίνεται στην πρώην Γιουγκοσλαβία, τι γίνεται στις Βαλτικές χώρες: Είναι 15%, 10%, μέχρι και μηδενικοί συντελεστές. 
      Είτε λοιπόν, κυβερνάει το ένα κόμμα είτε το άλλο, θα έχουμε συνεχή μείωση της φορολογίας του κεφαλαίου. Στο συγκεκριμένο νομοσχέδιο μπορεί να μην έχουμε τους βασικούς συντελεστές, να τους μειώνουμε ακόμη μια φορά –εξάλλου δεν τελείωσε η υπόθεση, αλλά υπάρχουν εκκρεμότητες από τον προηγούμενο νόμο- μέχρι να φτάσουμε στο 25%, αλλά έχουμε πολλές επί μέρους φοροαπαλλαγές των επιχειρήσεων. Όταν θα μιλήσουμε επί των άρθρων, θα ασχοληθούμε με πολλές απ’ αυτές τις φοροαπαλλαγές. 
      Εγώ μετρώ περίπου δεκαπέντε επί μέρους φοροαπαλλαγές, που σημαίνουν λιγότερους φόρους για τις μεγάλες επιχειρήσεις και περισσότερα κέρδη. 
      Δεύτερη κατεύθυνση: Η μείωση των κλιμακίων, η διατήρηση του βάρους που σηκώνουν οι χαμηλόμισθοι περίπου στα ίδια επίπεδα και η μείωση του φόρου των μεγάλων εισοδημάτων στα φυσικά πρόσωπα. Αυτή είναι μια γενικευμένη τάση. 
      Παλαιότερα πώς φορολογούνταν τα φυσικά πρόσωπα επί Καραμανλή, επί Ε.Ρ.Ε., πριν από τη δικτατορία; Πάνω από 60% για το ανώτερο κλιμάκιο, το υπερβάλλον, 63% ήταν το ανώτερο κλιμάκιο αμέσως μετά την πτώση της δικτατορίας για τα μεγάλα εισοδήματα. Κόψε, κόψε, κόψε, με τις εναλλασσόμενες κυβερνήσεις φτάσαμε στο 40% και τα κλιμάκια, μόνο τα κλιμάκια επί ΠΑ.ΣΟ.Κ. από έξι το 2002 γίνονται τέσσερα και σήμερα με το νομοσχέδιο αυτό από τέσσερα γίνονται τρία. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τέσσερα είναι.
      ΑΝΤΩΝΗΣ ΣΚΥΛΛΑΚΟΣ: Πώς είναι τέσσερα; Ποιο μετράτε ως τέταρτο;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πάνω από 75.000 ευρώ.
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, έχουμε μία συνεχή μείωση των κλιμακίων συγκριτικά, διότι αν εγώ μετράω τέσσερα και έξι του ΠΑ.ΣΟ.Κ., ίσως δεν προσθέτω και το ένα επιπλέον για το υπερβάλλον. Συγκριτικά με το ΠΑ.ΣΟ.Κ. μειώνονται τα κλιμάκια και όλο και μεγαλύτερα ποσά μένουν με πολύ χαμηλότερο φόρο. 
      Εδώ γεννιέται το εξής ερώτημα: Ένας που έχει 75.000 ευρώ, που έχει 100.000 ευρώ, που έχει 1.000.000 ευρώ, 500.000 ευρώ θα φορολογείται με 40%, περίπου το ίδιο μ’ έναν που έχει 20.000, 25.000, 30.000, 35.000 με μια μικρή διαφορά; Δεν είναι σωστά πράγματα αυτά. Καταργείτε δηλαδή με τον τρόπο αυτό τον προοδευτικό χαρακτήρα που θα έπρεπε να υπάρχει στη φορολογία -όσο πάμε σε υψηλότερο εισόδημα, τόσο μεγαλύτερος συντελεστής- και αυτό προϋποθέτει πολλά κλιμάκια όπως ήταν στο παρελθόν. Η δική μας πρόταση είναι –η μάλλον της Ομοσπονδίας των Λογιστών- για δεκαεννιά κλιμάκια και να φτάσουμε πάνω από ένα ποσό 50.000 ευρώ, αν θυμάμαι καλά, ο συντελεστής να είναι 65%. 
      Η τρίτη κατεύθυνση στα πλαίσια του ανταγωνισμού -δεν είναι η κατεύθυνση μόνο στην Ελλάδα, αλλά και στις άλλες χώρες- είναι το να γενικεύσουμε, να πληρώνουν όλοι το ίδιο μέσω των έμμεσων φόρων οι οποίοι θα αυξάνονται και αν δεν αυξάνονται, επειδή θα έχουμε λιγότερα έσοδα, να περιορίζονται, να κόβονται οι κοινωνικές παροχές για να ισοσκελίζεται ο προϋπολογισμός. 
      Αυτές οι κατευθύνσεις, αυτές οι πρακτικές, είναι συνεχόμενες, γι’ αυτό αλλάζουν οι κυβερνήσεις, αλλάζουν οι Υπουργοί. Κάθε νομοσχέδιο είναι χειρότερο για τον απλό κόσμο, για τον επαγγελματοβιοτέχνη και καλύτερο για τις μεγάλες επιχειρήσεις. 
      Έρχομαι τώρα στο θέμα των επαγγελματοβιοτεχνών, γιατί είναι εντελώς διαφορετικές οι ρυθμίσεις για τους επαγγελματοβιοτέχνες. Ξεκινήσαμε από τα αντικειμενικά κριτήρια, δηλαδή κεφαλικός φόρος. Καταργήθηκαν. Πήγαμε στην υποχρεωτική περαίωση. Μετά με τη Νέα Δημοκρατία πήγαμε στην αυτοπεραίωση και τώρα μ’ αυτό το νομοσχέδιο πάλι από την αρχή, είτε με δειγματοληπτικό έλεγχο είτε αντί για τα τρία χρόνια, θα μπορούν να πηγαίνουν μέχρι τα δέκα χρόνια πίσω, είτε η παραγραφή έτσι ή αλλιώς να πάει περισσότερο με τρόπο που να ασκείται πίεση στους επαγγελματοβιοτέχνες, διότι τελικά μαζί με τους μισθωτούς αυτοί θα είναι και στο μέλλον τα υποζύγια της φορολογίας. Θέλετε να έχετε ανοιχτό τον τρόπο να ασκείτε πίεση, να παίρνετε όσο το δυνατόν περισσότερα. Είναι διαχρονική και διακομματική για τα κόμματα εξουσίας αυτή η πολιτική.
      Να πάω σε άλλα ζητήματα που δεν αφορούν το νομοσχέδιο, πώς επιβαρύνεται η κατοικία, οι μεταβιβάσεις κ.λπ.; Οι αντικειμενικές αξίες αυξάνονταν επί ΠΑ.ΣΟ.Κ.. Έρχεστε εσείς και βάζετε το ένα, βάζετε και το άλλο και φτάσατε στα ύψη την επιβάρυνση της οικοδομής και έχει ο Θεός. 
      Αντίθετα, σχετικά με το φόρο ακίνητης περιουσίας, επί ΠΑ.ΣΟ.Κ. διώχθηκε ξαφνικά Υπουργός που ήθελε να φορολογήσει την ακίνητη περιουσία. Μπήκε ένας φόρος, μείωση του φόρου αυτού και από σας ακόμα παραπέρα μείωση και θα συνεχιστεί αυτή η υπόθεση. 
      Παρουσιάζετε και κάποιες ευνοϊκές παροχές για ορισμένες κατηγορίες του πληθυσμού. Η «σημαία» σας είναι ο Ο.Γ.Α., οι συντάξεις του Ο.Γ.Α. και οι αυξήσεις στον Ο.Γ.Α. και οι αυξήσεις του Ε.Κ.Α.Σ..
     Εμείς γνωρίζουμε πολύ καλά και είναι τακτική και σε άλλες χώρες, ότι τα παίρνουν από πολλούς εργαζόμενους και εκείνα τα πολύ φτωχότερα στρώματα δίνουν μερικά ψίχουλα παραπάνω για να εμφανίζουν κοινωνικό πρόσωπο. Αυτή η πρακτική ακολουθήθηκε και επί ΠΑ.ΣΟ.Κ., διότι εκεί καθιερώθηκε το Ε.Κ.Α.Σ., ενώ η σύνταξη που ήταν συνδεδεμένη με το 80% του κατώτερου μεροκάματου, κόπηκε από τη Νέα Δημοκρατία και δεν το επανέφερε το ΠΑ.ΣΟ.Κ.. Τώρα εσείς παίζετε με το Ε.Κ.Α.Σ. κάτι παραπάνω, ένα ευρώ την ημέρα παραπάνω είτε αφορά τον Ο.Γ.Α. είτε αφορά τις συντάξεις του Ι.Κ.Α., το Ε.Κ.Α.Σ.. Ό,τι λέτε εδώ στο νομοσχέδιο για πολύτεκνους, για άτομα με αναπηρία, για ναυτικούς, για τα μουσικά όργανα, για το επικίνδυνο των στρατιωτικών και το επίδομα επικινδυνότητας για τα Σώματα Ασφαλείας, όλα αυτά είναι οριακά, δεν σώζονται.
     Θα φέρω ένα παράδειγμα τώρα για να συνεννοηθούμε. Σήμερα έκαναν συλλαλητήριο όλα τα Σώματα Ασφαλείας, γιατί δεν χαρακτηρίζεται το έργο τους επικίνδυνο και ανθυγιεινό. Κι εσείς τους απαντάτε ότι θα πάρετε 60 ευρώ επιπλέον, σαν να είναι χρηματικό το ζήτημα. Και να μη φορολογούνται αυτά τα 60 ευρώ του επιδόματος. Πόση είναι η φορολογία σε αυτά τα 60 ευρώ του επιδόματος; Είναι 2, 3 ευρώ; Είναι οριακά και απλώς σας δίνουν το δικαίωμα να λέτε ότι ακολουθείτε φιλολαϊκή πολιτική. 
     Με το αφορολόγητο όριο που για πολλά χρόνια έμεινε στάσιμο, δεν υπήρχε τιμαριθμοποίηση. Δεν προβλέπεται ούτε για το μέλλον τιμαριθμοποίηση. Η κατάσταση δεν βελτιώνεται. Σε ορισμένες καταστάσεις χειροτερεύει από άποψη φορολογίας για τους φτωχότερους και με το δικό σας νομοσχέδιο.
     Θα μιλήσω και για τον Ο.Τ.Ε. και λίγα λόγια για τον αναπτυξιακό νόμο. Δεν θα επαναλάβω αυτά που είπαν οι δικοί μας ομιλητές, η εισηγήτρια και ο κ. Τζέκης για τον Ο.Τ.Ε., αλλά μου φάνηκε από ορισμένες τοποθετήσεις ότι η ιδιωτικοποίηση ξεκίνησε τώρα επί Νέας Δημοκρατίας. Και θυμηθήκαμε και τα στρατηγικής σημασίας. Όταν τα λέγαμε εμείς επί ΠΑ.ΣΟ.Κ. και λέγαμε ότι είναι στρατηγικής σημασίας, μην πειράζετε τον Ο.Τ.Ε., τη Δ.Ε.Η.; Έχει αρχίσει προ πολλού η ιδιωτικοποίηση. Βεβαίως δεν έφτασε στο 100% της πώλησης των επιχειρήσεων. Γινόταν σταδιακά για πολλούς λόγους, γιατί υπήρχαν αντιδράσεις από την κοινωνική βάση, από τους ψηφοφόρους και του ΠΑ.ΣΟ.Κ. και άλλους. Γιατί δεν έβρισκες γρήγορα αγοραστές, πήγαινες σταδιακά. Όταν πωλούνται και στην Ελλάδα και στην Ευρώπη τα πάντα, δεν βρίσκεις εύκολα πού να πουλήσεις. Στον Ο.Τ.Ε. λοιπόν φτάσαμε στο 62% να είναι ιδιώτες αυτήν τη στιγμή με δυνατότητα να είναι και στο 67%. Και θέλω να σημειώσω, διότι το ΠΑ.ΣΟ.Κ. λέει το 33% να παραμείνει, ώστε θα κρατήσει τον έλεγχο το κράτος. Κατ’ αρχήν και το 100% να έχει το κράτος, μπορεί ο Ο.Τ.Ε. να δουλεύει για το μεγάλο κεφάλαιο όπως γινόταν και στο παρελθόν. 
     Όμως μπαίνει και το εξής ερώτημα, η Ευρωπαϊκή Ένωση απαγορεύει τους περιορισμούς σε βάρος των μετόχων. Δηλαδή αυτό το 5% που προέβλεπε ένας προηγούμενος νόμος του ’94 που έλεγε ότι δεν μπορεί ένας μέτοχος να έχει πάνω από το 5% των ψήφων, ακόμα και να έχει ποσοστό και 40%, αυτό είναι αντίθετο με τη λογική της Ευρωπαϊκής Ένωσης. 
     Εγώ ρωτάω το ΠΑ.ΣΟ.Κ., θα πάτε κόντρα στην Ευρωπαϊκή Ένωση; Από τη στιγμή λοιπόν που δεν έχετε σκοπό κανένα από τα δύο κόμματα να πάτε κόντρα σε αυτήν την υπόθεση, άρα λοιπόν αυτήν τη στιγμή δύο ομάδες που έχουν το 42% του Ο.Τ.Ε. θα έχουν και το 42% των ψήφων και με ορισμένους άλλους θα έχουν και την πλειοψηφία, είτε πουληθεί το 33% είτε δεν πουληθεί. 
     Άρα λοιπόν, η λογική του να λέμε «ναι» στις Βρυξέλλες, «ναι» στην Ευρωπαϊκή Ένωση, η απελευθέρωση των αγορών που επιμένει η Ευρωπαϊκή Ένωση, χωρίς περιορισμούς του 5%, οδηγεί εκ των πραγμάτων στους στρατηγικούς επενδυτές και στη συμμετοχή των στρατηγικών επενδυτών και στο μάνατζμεντ, είτε πουληθεί είτε δεν πουληθεί το 33%. Και δεν είναι μόνο ο Ο.Τ.Ε.. Η κατάργηση των σχετικών διατάξεων 3 και 4 του ν. 2257/94 ανοίγει το δρόμο με την κατάργηση του 5%, να έχουν έλεγχο οι ιδιώτες και με λιγότερο ποσοστό από το 67% δηλαδή και με 51% να έχουν οι ιδιώτες και 49% το κράτος, θα μπορούν να έχουν την πλειοψηφία σε ψήφους. Διότι καταργείται ο περιορισμός με βάση την προοπτική που επιβάλλει η Ευρωπαϊκή Ένωση. Άρα μην παίζουμε με το να λέμε ότι εμείς αγωνιζόμαστε για τον κρατικό έλεγχο του Ο.Τ.Ε.. Η Κυβέρνηση μιλάει σαφώς ότι αυτή είναι η πολιτική της. Είμαστε εντελώς αντίθετοι με αυτήν την πολιτική. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σε ένα λεπτό θα τελειώσω, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Θα σας παρακαλέσω να ολοκληρώσετε.
     ΑΝΤΩΝΗΣ ΣΚΥΛΛΑΚΟΣ: Όλοι μίλησαν παραπάνω, κύριε Πρόεδρε. Δεν φέραμε καμία αντίρρηση. Ένα λεπτό μόνο. 
     Δεύτερο ζήτημα. Είναι σωστό αυτό που μπαίνει από την πλευρά του Υπουργού. Η «Cosmote» γιατί είναι με καθεστώς της αγοράς; 
     ΑΝΔΡΕΑΣ ΜΑΚΡΥΠΙΔΗΣ: Έχει τόσες ανταγωνίστριες. Ο Ο.Τ.Ε. δεν έχει. 
     ΑΝΤΩΝΗΣ ΣΚΥΛΛΑΚΟΣ: Εκείνο που δεν καταλαβαίνω από την πλευρά της Κυβέρνησης είναι που είπε ότι δεν μειώνεται το εισόδημα για τους εργαζόμενους του Ο.Τ.Ε., αλλά όσον αφορά για τις εργασιακές τους σχέσεις με την κατάργηση του κανονισμού θα πάθουν ζημιά. Και οι παλιοί παθαίνουν ζημιά. Μπορεί να μην παθαίνουν για το εισόδημα, παθαίνουν για τις εργασιακές σχέσεις. 
     Υπάρχει διαβεβαίωση από την Κυβέρνηση ότι θα υπάρξει συμφωνία μετόχων, ώστε ο έλεγχος να παραμείνει στο κράτος. Δεν καταλαβαίνω, κύριε Υπουργέ, τι σημαίνει συμφωνία μετόχων. Δεν αλλάζει αυτή η συμφωνία μετόχων; Δεν γνωρίζω και με ποιον τρόπο γίνεται, αν είναι συμφωνία κυρίων ή αν γίνεται και με νόμο ή δεν ξέρω εγώ με τη συμφωνία που υπέγραψαν, αυτό μπορεί να αλλάξει όταν θα υπάρξει κυβερνητική απόφαση, όταν το ίδιο το κράτος διά των εκπροσώπων του θα αλλάξει τη συμφωνία των μετόχων. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Το χρόνο θα τον κρατήσω κανονικά από τη δευτερολογία σας. 
     ΑΝΤΩΝΗΣ ΣΚΥΛΛΑΚΟΣ: Τελείωσα, κύριε Πρόεδρε.
     Ο αναπτυξιακός νόμος τροποποιείται. Η λογική είναι όσο περισσότερα κίνητρα στους επιχειρηματίες τόσο μεγαλύτερη ανάπτυξη και θα πάρει και ένα κομματάκι ξερό ψωμί και ο εργαζόμενος. Δυστυχώς ανατρέπονται τόσο γρήγορα οι εργασιακές σχέσεις, η εισοδηματική πολιτική είναι τόσο σκληρή, οι ξένοι εργάτες πιέζουν για χειρότερα μεροκάματα. Η ύπαρξη ξένων εργατών, βάζει και Έλληνες εργαζόμενους στη μαύρη εργασία και με τη γενικότερη ευρωπαϊκή πολιτική θα έρθουν όλο και καλύτερες μέρες για τους επιχειρηματίες και όλο και χειρότερες μέρες για τους εργαζόμενους.
     ΠΡΟΕΔΡΕΥΩΝ (Ιωάννης Τραγάκης): Ο κ. Αλιβιζάτος έχει το λόγο.
     Κύριοι συνάδελφοι, θα είμαι αμείλικτος στο χρόνο. Στα οκτώ λεπτά θα κλείνει το μικρόφωνο και το εννοώ. 
     Ορίστε, κύριε συνάδελφε, έχετε το λόγο.
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η Κυβέρνηση της Νέας Δημοκρατίας με την κατάθεση του φορολογικού νομοσχεδίου υλοποιεί με συνέπεια μία ακόμα από τις δεσμεύσεις που ανέλαβε προεκλογικά απέναντι στους Έλληνες πολίτες. Υλοποιεί με συνέπεια και ευθύνη τη δέσμευσή της για σταδιακή μείωση της φορολογίας. 
     Με την ολοκλήρωση της δεύτερης φάσης της φορολογικής μεταρρύθμισης που προωθούμε με το παρόν νομοσχέδιο το φορολογικό σύστημα αλλάζει, γίνεται απλούστερο και καθίσταται κοινωνικά δικαιότερο. Η μείωση των φόρων για όλους τους Έλληνες είναι μια στρατηγική πολιτική επιλογή της Νέας Δημοκρατίας. Με τη μείωση της φορολογίας ενισχύουμε την ανάπτυξη και την ανταγωνιστικότητα της ελληνικής οικονομίας. Αυξάνουμε τα δημόσια έσοδα μέσα από την αύξηση του εθνικού προϊόντος, που επιτυγχάνουμε με τους υψηλούς ρυθμούς ανάπτυξης χωρίς να προχωρούμε στη φορολογική αφαίμαξη των εισοδημάτων των ειλικρινών φορολογούμενων.
Με τον τρόπο αυτό βάζουμε τις βάσεις για ένα ισχυρό κοινωνικό κράτος, διασφαλίζουμε υψηλότερα εισοδήματα για όλους τους Έλληνες, δημιουργούμε ευνοϊκές προϋποθέσεις για αύξηση της απασχόλησης. 
      Κυρίες και κύριοι συνάδελφοι, από την πλευρά της Αξιωματικής Αντιπολίτευσης καταγγελθήκαμε πολλές φορές κατά το παρελθόν ότι μειώνουμε επιλεκτικά τους φόρους για να ευνοήσουμε δήθεν τα μεγάλα συμφέροντα και τα υψηλά εισοδήματα. Μας κατηγορήσατε, επίσης, ότι μειώσαμε τη φορολογία των επιχειρήσεων αντί να μειώσουμε τη φορολογία των χαμηλών εισοδημάτων. 
      Δυστυχώς τα στοιχεία σάς διαψεύδουν. Είναι, κύριοι συνάδελφοι, αλήθεια ή δεν είναι ότι το 2000 η συνολική φορολογική επιβάρυνση όλων των νοικοκυριών ανερχόταν στο 26,5% του Α.Ε.Π. και με τη φορολογική πολιτική της Κυβέρνησής μας σήμερα τα φορολογικά έσοδα ανέρχονται στο 23% του Α.Ε.Π.; Πότε πληρώναμε λιγότερους φόρους για το ίδιο εισόδημα; Το 2000 ή σήμερα; Όλοι γνωρίζουμε την απάντηση. Σήμερα. 
      Είναι αλήθεια, κύριοι συνάδελφοι ή δεν είναι ότι, σύμφωνα με τη μελέτη που παρουσίασε λίγες ημέρες πριν το Ι.ΣΤ.Α.Μ.Ε., την περίοδο από το 1995 έως το 2004 η Ελλάδα και η Πορτογαλία σημείωσαν τη μεγαλύτερη αύξηση συνολικής φορολογικής επιβάρυνσης; Είναι αλήθεια ή δεν είναι, κύριοι συνάδελφοι, ότι στην ίδια μελέτη του Ι.ΣΤ.Α.Μ.Ε. αναφέρεται πως η μεγαλύτερη αύξηση της φορολογικής επιβάρυνσης των εργαζομένων ως ποσοστό του Α.Ε.Π., για τους οποίους τόσο κόπτεται υποκριτικά η Αξιωματική Αντιπολίτευση, σημειώθηκε την περίοδο 1995- 2004 στην Ελλάδα; 
      Οι κινδυνολογίες σας, λοιπόν, για δήθεν αφαίμαξη των Ελλήνων φορολογουμένων το λιγότερο που θα μπορούσαμε να τις χαρακτηρίσουμε είναι  άστοχες. Εμείς, σε αντίθεση με εσάς, πιστεύουμε ότι τα δημόσια έσοδα δεν αυξάνονται με την αύξηση των φορολογικών συντελεστών, αλλά αυξάνονται από την αύξηση της φορολογητέας ύλης και την εντατικοποίηση της προσπάθειας για πάταξη της φοροδιαφυγής. Πρέπει να καταλάβουμε κάποτε ότι με τόσο υψηλούς συντελεστές φόρου επόμενο είναι οι φορολογούμενοι να κάνουν τα πάντα, για να πληρώσουν όσο το δυνατόν λιγότερο φόρο. Αν οι συντελεστές του φόρου ήταν πιο λογικοί, δεν θα υπήρχε τέτοια τάση φοροδιαφυγής και φοροαποφυγής. 
      Στο σημείο αυτό θα ήθελα να επισημάνω προς την πολιτική ηγεσία του Υπουργείου Οικονομίας και Οικονομικών ότι στο ζήτημα της φοροδιαφυγής θα πρέπει να ευαισθητοποιήσει και να κινητοποιήσει την ευρύτερη κοινή γνώμη, γιατί το ζήτημα της φοροδιαφυγής μας αφορά όλους και δεν αφορά μόνον τους κρατικούς φορολογικούς και ελεγκτικούς μηχανισμούς. Βασική προϋπόθεση είναι να συνειδητοποιήσουν οι ηγεσίες του Υπουργείου Οικονομίας ότι πρέπει κάποτε, επιτέλους, σε αυτόν τον τόπο να δημιουργηθεί κλίμα αμοιβαίας εμπιστοσύνης μεταξύ φορολογούσης αρχής και ελεγχομένου. Και αυτό δύναται να επιτευχθεί με μία εύληπτη κωδικοποίηση και με μία δέσμευση για την ισχύ του φορολογικού νόμου για δεδομένο χρόνο. 
      Κυρίες και κύριοι συνάδελφοι, η φορολογική μεταρρύθμιση ξεκίνησε πριν από δύο χρόνια με τη σταδιακή μείωση των φορολογικών συντελεστών των επιχειρήσεων. Ήταν μία στρατηγική επιλογή της Κυβέρνησής μας, η οποία είχε σαν αποτέλεσμα την ενίσχυση της επιχειρηματικότητας και την παροχή κινήτρων για την προσέλκυση νέων επενδύσεων. Η πολιτική αυτή σε συνδυασμό με το νέο επενδυτικό νόμο που εφαρμόσαμε και ο οποίος έδωσε ισχυρά κίνητρα για επενδύσεις, ιδιαίτερα στην περιφέρεια, είχε αναπτυξιακά αποτελέσματα. Στο διάστημα αυτό έχουν εγκριθεί δύο χιλιάδες εκατόν πενήντα εννέα επενδυτικά σχέδια ύψους 3,23 δισεκατομμυρίων ευρώ, τα οποία δημιουργούν δέκα χιλιάδες νέες θέσεις εργασίας. 
      Κυρίες και κύριοι συνάδελφοι, η μείωση των φόρων εντάσσεται στο συνολικό μεταρρυθμιστικό πλαίσιο που προωθεί η Κυβέρνηση και θέλω να τονίσω ότι οι μεταρρυθμίσεις που προωθούμε δεν στηρίζονται ούτε σε ιδεοληψίες αλλά ούτε σε προκαταλήψεις. Οι μεταρρυθμίσεις που προωθούμε μας αφορούν όλους. Γίνονται μαζί με τους πολίτες και την κοινωνία και η αποτελεσματικότητά τους μετριέται με το όφελος που εξασφαλίζουν για όλους ανεξαιρέτως τους πολίτες. Η μείωση των φόρων που προωθεί το παρόν νομοσχέδιο μας αφορά όλους. Γιατί λιγότεροι φόροι σημαίνει μεγαλύτερη ανάπτυξη για την οικονομία και καλύτερα εισοδήματα για όλους τους ‘Ελληνες. 
      Με τη φορολογική μεταρρύθμιση που προωθούμε γίνεται πράξη η δέσμευση της Κυβέρνησης για μείωση των φόρων. Προχωράμε στη δίκαιη ανακατανομή του εθνικού πλούτου και όλοι οι ‘Ελληνες ωφελούνται από τα αποτελέσματα της αναπτυξιακής προσπάθειας που γίνεται στη χώρα μας τα τελευταία δυόμισι χρόνια. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Αλιβιζάτο. 
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, προηγουμένως ο κύριος Υπουργός αλλά και ο Κοινοβουλευτικός Εκπρόσωπος της Νέας Δημοκρατίας μας είπαν ότι η Κυβέρνηση «ξέρει τι κάνει». Κύριοι της Κυβέρνησης, δεν σας κατηγορούμε για αμέλεια ή για πλάνη ή για το «ακαταλόγιστο». Σας κατηγορούμε για εκ προθέσεως και εκ προμελέτης εγκληματική πολιτική. Γιατί εγώ θεωρώ ότι είναι εγκληματική η πολιτική που υποβαθμίζει το Κοινοβούλιο, θέτει θέμα δημοκρατικής τάξης όταν κατά σύστημα νομοθετούμε διά της πλειοψηφίας σε τόσο σοβαρά ζητήματα με τροπολογίες, όταν περνάμε σοβαρές διατάξεις-ρυθμίσεις «στα μουλωχτά». Χωρίς κοινωνική διαβούλευση, χωρίς επεξεργασία στις Διαρκείς Επιτροπές. Γιατί εγώ θεωρώ ότι είναι εγκληματική η πολιτική της εκποίησης της δημόσιας περιουσίας που δεν σας ανήκει. Έχετε την πλειοψηφία, αλλά κορυφώνεται, με τον τρόπο που νομοθετείτε, ο κοινοβουλευτικός αυταρχισμός σας, αυταρχισμός της πλειοψηφίας. «Γίγας» ο Ο.Τ.Ε. είπε ο ίδιος ο Κοινοβουλευτικός Εκπρόσωπος της Νέας  Δημοκρατίας, «χρυσός» θα πω εγώ για την Ελλάδα. Γιατί χρησιμοποιώ το «χρυσός»; Κάποτε ο κ. Αλογοσκούφης –δεν είναι παρών- είχε μιλήσει για ασημικά. Ε, τώρα είμαστε στην εποχή των «πολύτιμων μετάλλων». Ο μεν Γλίξμπουργκ πουλάει τα ασημικά που του έδωσε τότε η Κυβέρνηση της Νέας Δημοκρατίας, του τα χαρίσατε, εσείς δε τώρα πουλάτε τα χρυσαφικά. Γιατί είναι «χρυσός» ο Ο.Τ.Ε. για την εθνική ασφάλεια και για την ανάπτυξη της χώρας, για την εισαγωγή στην αξιοποίηση προηγμένης τεχνολογίας. Εσείς είστε που αγοράσατε τη «ΓΕΡΜΑΝΟΣ» με αδιαφανείς διαδικασίες-σκάνδαλο και τώρα ξεπουλάτε τον Ο.Τ.Ε. ίσως σε Γερμανούς ποιος ξέρει σε ποιους και με ποιο τίμημα. Σας κατηγορούμε, λοιπόν, για εκ προμελέτης, για εγκληματικές πολιτικές πράξεις. Σας κατηγορούμε ακόμα γιατί με την ίδια τροπολογία καταργείτε ουσιαστικά τις συλλογικές διαπραγματεύσεις, αναιρείτε εγγυημένα δικαιώματα των εργαζομένων, αλλάζετε εργασιακές σχέσεις που είναι κατοχυρωμένες μέσα από συλλογικές διαπραγματεύσεις όπως προβλέπουν και το Σύνταγμα και οι διεθνείς συμβάσεις. Σας κατηγορούμε, επίσης, γιατί με όχημα αυτό το φορολογικό νομοσχέδιο φέρνετε ως τροπολογία ένα νέο νόμο, το νέο αναπτυξιακό νόμο. Άκουσα μάλιστα, τον κύριο Υπουργό, από το Βήμα αυτό να κομπορρημονεί για τον αναπτυξιακό νόμο. Καλά, δεν έχετε αντιληφθεί τι έχει γίνει ακριβώς  με το νόμο σας; Οι επενδύσεις, που ανέφερε, είναι κυρίως στα χαρτιά. Ο νέος νόμος παρουσίασε ό,τι είχαμε προβλέψει ως αδυναμίες, είχε αρνητικές συνέπειες. Με αποτέλεσμα –το είπε και ο εισηγητής μας- να δίνουμε ενισχύσεις, να κατασπαταλούμε πόρους ακόμα και για ανέγερση αποθηκών, ξένων αυτοκινητοβιομηχανιών.
Αυτό λέγεται ανάπτυξη; Και τώρα αντί να τον διορθώσετε, χειροτερεύετε τα πράγματα. Φτάσατε στο σημείο να αυξάνετε την προκαταβολή στο 50%. Δηλαδή, -για να ακούσουν οι πολίτες πώς θα κατασπαταληθεί το δημόσιο χρήμα- χωρίς να βάλει ούτε 1 ευρώ ο υποψήφιος αγοραστής, θα παίρνει το 50% της επιδότησης. Γι’ αυτά σας κατηγορούμε και θα σας τα καταλογίσει σίγουρα ο ελληνικός λαός. 
      Να έρθω τώρα στο φορολογικό νομοσχέδιο. Εδώ ταιριάζει το γνωστό διαφημιστικό σλόγκαν: «Ζήστε το μύθο σας», στη φορολογική μας μεταρρύθμιση. Αυτό προπαγανδίζει η Κυβέρνηση. Τέρμα -λέει- οι φόροι για εκατομμύρια πολιτών. Με πληρωμένη διαφήμιση, με λεφτά τους, τα λεφτά των φορολογουμένων εμπαίζετε τους ανθρώπους. 
      Για να δούμε τώρα, για ποια –αλήθεια- μεταρρύθμιση μιλάτε; Ποια είναι η τομή που κάνετε; Μεταρρύθμιση σημαίνει, κατ’ αρχήν, δικαιότερο φορολογικό σύστημα. Υπάρχει μεγαλύτερη προοδευτικότητα στη φορολογία εισοδήματος; Όχι. Υπάρχει αλλαγή στη σχέση άμεσων και έμμεσων φόρων; Υπάρχει βελτίωση; Όχι Μεταρρύθμιση σημαίνει κυρίως έλεγχος και περιορισμός της φοροδιαφυγής και φοροαποφυγής. Μας είπε στην επιτροπή, ο κύριος Υπουργός, ότι είναι αντικοινωνική συμπεριφορά η φοροδιαφυγή. Ποιος διαφωνεί; Πρόσθεσε ακόμα ότι δεν είναι «μαγκιά». Ασφαλώς συμφωνούμε. Εγώ, όμως, θέλω να πω μία κουβέντα. Είναι «τζάμπα μάγκες» οι πολιτικοί και εν προκειμένω η Κυβέρνησή σας που, ενώ κατακεραυνώνει στα λόγια τη φοροδιαφυγή, στην πράξη την ανέχεται και την υποθάλπει. Όταν με χαριστικές διατάξεις, όπως το έκανε η Κυβέρνησή σας, ευνοούνται φοροφυγάδες, ακόμα και φοροκλέφτες. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν υπάρχουν τέτοιες διατάξεις, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ψηφίσατε τέτοιες διατάξεις, κύριε Υπουργέ. Σας το έχουμε αποδείξει και μην εκτίθεστε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εσείς μην εκτίθεστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δεν θα πω περί διακοπών, ούτε πού ειπώθηκαν προηγουμένως σε σχετική κουβέντα. Δεν θα μιλήσω για αντικοινοβουλευτική συμπεριφορά. Δέχομαι και τις διακοπές, αντέχω το διάλογο.
      Μεταρρύθμιση ακόμα σημαίνει διαφορετική αντίληψη για τη φορολογία σε κερδοσκοπικές κινήσεις κεφαλαίων στα κέρδη. Εσείς επιβαρύνετε φορολογικά συνεχώς τη μισθωτή εργασία -αυτό κάνετε- στην τριετία σας και φορολογείτε τα μερίσματα, όπως αποδείξαμε με στοιχεία, περίπου στο μισό απ’ ό,τι και στην Αμερική, τη μητρόπολη του καπιταλισμού, όπως θα έλεγαν από την πτέρυγα του Κ.Κ.Ε.. Ναι, φορολογείτε τα μερίσματα σχεδόν υποδιπλάσια απ’ ό,τι στις Ηνωμένες Πολιτείες. Αυτή είναι η πολιτική σας. Είναι, λοιπόν ή δεν είναι ουσιαστικά η πολιτική σας απολίθωμα της παγκόσμιας συντήρησης; Θέλετε να μας επαναφέρετε ή όχι στην εποχή του «υστερο»νεοφιλελευθερισμού που ζείτε; Μύθος, λοιπόν, η μεταρρύθμισή σας. 
      Και θα τελειώσω αποκαλύπτοντας και τον άλλο μύθο σας  για τις φοροελαφρύνσεις. Λέτε ότι εκατομμύρια πολίτες δεν θα πληρώνουν φόρους. Η αλήθεια ποια είναι; Κανένα όφελος για τρία εκατομμύρια εκατό χιλιάδες πολιτών, μισθωτών και συνταξιούχων. Φοροπαγίδα είναι η διάταξη με τη δεύτερη δουλειά. Καταργείστε την έκπτωση 1,5% του φόρου. Νέοι μπελάδες, μπαίνουν στους μικρομεσαίους ιδιαίτερα, με τις ρυθμίσεις του άρθρου 13 και την παράταση παραγραφής που βεβαίως μερικώς διορθώσατε, ύστερα από την κατακραυγή φορέων και τη δική μας αντίδραση.
      Όπως είπα και στην επιτροπή, ποτέ ίσως δεν θα συμφωνήσουμε. Εμείς φέρνουμε παραδείγματα, ανάλογα φέρνουν και οι εκπρόσωποι των φορέων και σας αποδεικνύουμε ότι δεν υπάρχουν οι φοροελαφρύνσεις που λέτε. Εσείς επιμένετε και λέτε ότι διαστρεβλώνουμε τα πράγματα. Εγώ σας ζήτησα στην επιτροπή ένα απλό πράγμα και το ζητάω και τώρα, κύριε Υπουργέ. Φέρτέ μας στην Ολομέλεια, δώστέ μας την αναλυτική έκθεση του Γενικού Λογιστηρίου. Συνοπτικά αναφέρει την απώλεια εσόδων εκατόν ενενήντα πέντε στις πρώτες ρυθμίσεις και κάποια άλλα στις επόμενες, περίπου διακόσια είκοσι εκατομμύρια ευρώ. Δώστε μας τα αναλυτικά στοιχεία, να δούμε ποιοι επιβαρύνονται και ποιοι ελαφρύνονται. Θέλουμε να δούμε τους αναλυτικούς λογαριασμούς. Τους κρύβετε, γιατί θα φανεί ότι αυτό που λέμε εμείς είναι το σωστό. 
      Μας είπε προηγουμένως ο Κοινοβουλευτικός Εκπρόσωπος ότι το ΠΑ.ΣΟ.Κ. έχει παραφορά στη λογική του. Μάλλον εσείς, κύριοι της Νέας Δημοκρατίας, έχετε χάσμα στη λογική σας. 
      ΠΡΟΕΔΡΕΥΩΝ (Ιωάννης Τραγάκης):  Και με αυτό κλείστε.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Ναι, κύριε Πρόεδρε.
      Έχετε χάσμα στη λογική σας. Κάνετε δύο άλματα λογικής για να αποδείξετε φοροελαφρύνσεις. Το ένα είναι ότι θεωρείτε ότι τα εισοδήματα μένουν σταθερά. Αυξάνονται τα εισοδήματα, όμως, και εκεί πρέπει να λογαριάσετε τους νέους συντελεστές για να δούμε αν θα πληρώσουν ή όχι πρόσθετο φόρο. Και το δεύτερο άλμα που κάνετε, είναι όταν μιλάτε για τους μειωμένους συντελεστές από το 2008 και μετά. Σε τι εξασφαλίζει αυτό το φορολογούμενο; Αν δεν έχετε έσοδα ή καταρρεύσουν τα έσοδα πράγμα που πάθατε το 2004, 2005, θα βάλετε νέους εμμέσους φόρους, όπως το κάνατε. Και σε όλη την τριετία, κύριε Υπουργέ, έγινε βίαια αναδιανομή σε βάρος των πολλών, υπέρ των ολίγων. Ο προϋπολογισμός του 2007 αποτυπώνει την ίδια φορολογική λογική. Προβλέπει πρόσθετους φόρους 3,3 δισεκατομμύρια ευρώ κυρίως έμμεσους και άμεσους φόρους που επιβαρύνουν τα φυσικά πρόσωπα πολύ περισσότερο έναντι των νομικών προσώπων, των εταιρειών. Η ουσία, λοιπόν, είναι …
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε. Σας παρακαλώ όμως. Σας είπα από την αρχή ότι δικαιούμαι από τον Κανονισμό δέκα λεπτά. Μη μαλώσουμε τώρα στις δώδεκα τα μεσάνυχτα. Σας παρακαλώ και επιμένω σ’ αυτό. 
      ΠΡΟΕΔΡΕΥΩΝ (Ιωάννης Τραγάκης): Να μην επιμένετε. Έχουν καθιερωθεί τα οκτώ λεπτά και όταν είσαστε εγγεγραμμένος στους πρώτους έξι  ομιλητές….
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι σαφής ο Κανονισμός. Κρατήστε μου το χρόνο. Αφού θέλετε και μαθήματα Κανονισμού, να τα δώσω. Οκτώ λεπτά είναι για τους έξι που προηγούνται και για τους υπόλοιπους δέκα λεπτά.
      ΠΡΟΕΔΡΕΥΩΝ (Ιωάννης Τραγάκης): Υπερβήκατε τα δέκα λεπτά. Τελειώσατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν υπερέβην τα δέκα λεπτά. Με διακόψατε επανειλημμένως. 
      ΠΡΟΕΔΡΕΥΩΝ (Ιωάννης Τραγάκης):  Μαθήματα από εσάς δεν δέχομαι. Ολοκληρώστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτά σε μένα δεν περνάνε, κύριε Πρόεδρε. Να εφαρμόζετε σωστά τον Κανονισμό και πάντα με τεκμήριο τη στήριξη και διευκόλυνση του Βουλευτή να εκφράζει τις απόψεις του.
      ΠΡΟΕΔΡΕΥΩΝ (Ιωάννης Τραγάκης): Θα με αναγκάσετε να σας κλείσω το μικρόφωνο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό πρέπει να είναι το κριτήριό σας. Να δίνετε τη δυνατότητα στον Βουλευτή να εκφράζετε ελεύθερα.
      ΠΡΟΕΔΡΕΥΩΝ (Ιωάννης Τραγάκης): Περάσατε τα δέκα λεπτά. Εγώ μαθήματα από εσάς δεν δέχομαι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δεν συνηθίζω τα μαθήματα, αλλά όταν προσπαθήσετε εσείς να μας πείσετε ερμηνεύοντας λάθος τον Κανονισμό, θα σας τα πω. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα ολοκληρώσω τη φράση μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Τη φράση σας, ναι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέλω να πω, λοιπόν, ότι το μακρύ φορολογικό χέρι της Κυβέρνησης μπαίνει διαρκώς στις τσέπες των οικονομικά αδυνάτων και τα νοικοκυριά πληρώνουν συνεχώς το μάρμαρο. Εμείς καταψηφίζουμε αυτό το νομοσχέδιο. Ανοίγει περισσότερο την ψαλίδα στα εισοδήματα και προπάντων, κύριε Υπουργέ, δεν προωθεί μια απαραίτητη νέα σχέση εμπιστοσύνης του πολίτη προς το φορολογικό σύστημα και προς το κράτος. 
      Ευχαριστώ, κύριε Πρόεδρε, παρ’ όλη την πίεση που αδίκως μου ασκήσατε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Δεν σας άσκησα πίεση αλλά η μνήμη σας είναι κοντή απ’ ό,τι βλέπω, διότι τις προηγούμενες φορές όταν προεδρεύατε ήταν αλλιώς. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, καλό είναι να δέχεστε το λάθος σας. 
      ΠΡΟΕΔΡΕΥΩΝ (Ιωάννης Τραγάκης): Δεν χρειαζόταν αυτό.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Ο κ. Κεγκέρογλου, έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, πουλάτε τον Ο.Τ.Ε. Ξεπουλάτε φθηνά τις κερδοφόρες δημόσιες επιχειρήσεις και αγοράζετε ακριβά τις προβληματικές. Επικαλείστε την έγκριση του προεκλογικού σας προγράμματος από το λαό αλλά το θυμάστε μόνο όταν ξεπουλάτε. Όλες οι άλλες υποσχέσεις και δεσμεύσεις του κ. Καραμανλή, οι οποίες είχαν ψήγματα κοινωνικών μέτρων ξεχάστηκαν και ερρίφθησαν στον Καιάδα της απογραφής και της επιτήρησης. 
      Κυρίες και κύριοι συνάδελφοι, είναι γεγονός ότι η χώρα μας παρά τις φιλότιμες προσπάθειες της Νέας Δημοκρατίας συνεχίζει να διατηρεί υψηλούς ρυθμούς ανάπτυξης. Όμως, ο πλούτος που παράγεται λόγω των πολιτικών που ακολουθούνται δεν διαχέεται σε όλους. Το κοινωνικό μέρισμα δεν ενισχύει την κοινωνική συνοχή, που θρυμματίζεται. Η οικονομική θέση των πολλών αδυνατίζει. 
Η κοινωνική συνοχή θρυμματίζεται. 
      Η Νέα Δημοκρατία πολύ γρήγορα αποτίναξε το κοινωνικό προεκλογικό της πρόσωπο και επανήλθε, ως Κυβέρνηση, στην παραδοσιακή γραμμή της  συντηρητικής παράταξης, μια γραμμή που συμπυκνώνεται στις πολιτικές συγκέντρωσης του πλούτου, στήριξης των ολίγων και ισχυρών και ενίοτε «ψίχουλα», ως δόλωμα για τους πολίτες. Αυτή η πολιτική σας ενισχύεται με την αύξηση των έμμεσων φόρων, με τη μείωση του φόρου για τους λίγους και με συγκεκριμένες αποφάσεις, που στήνουν παράλληλους και ισχυρούς μηχανισμούς συγκέντρωσης του πλούτου. 
      Η μείωση κατά 30% των φορολογικών συντελεστών στα διανεμόμενα κέρδη, μόνο για τις πολύ μεγάλες επιχειρήσεις, αντιστοιχεί σε 1.000.000.000 ευρώ ενώ ταυτόχρονα αυξάνεται ο φόρος σε εξακόσιες τριάντα χιλιάδες μικρές, ατομικές επιχειρήσεις. 
      Η αύξηση των συντελεστών του Φ.Π.Α. κατά 5,55% για το χαμηλό συντελεστή και κατά 12,5% για τον υψηλό συντελεστή ποιους επιβαρύνουν; Επιβαρύνουν τα ευρύτερα λαϊκά στρώματα. Στους ίδιους απευθύνονται και οι αυξήσεις στα τιμολόγια της Δ.Ε.Η., στα τέλη κινητής τηλεφωνίας, ο ειδικός φόρος στα καύσιμα, ο ειδικός φόρος στα ποτά και στα τσιγάρα. Η απουσία ελέγχου και κανόνων στην αγορά, η πολιτική σας σε σχέση με τα πετρέλαια, έχουν τριπλασιάσει τα ποσοστά κέρδους των εταιρειών διανομής και των διυλιστηρίων. 
      Οι ανεξέλεγκτες εισαγωγές αγροτικών προϊόντων, χωρίς τους ποιοτικούς ελέγχους, ευνοούν μόνο τους μεγαλοεισαγωγείς. Μειώνονται οι τιμές παραγωγού των εγχωρίων προϊόντων, αλλά ταυτόχρονα ο καταναλωτής πληρώνει τέσσερις έως οκτώ φορές περισσότερο. 
      Οι αυξήσεις στα εισιτήρια των ακτοπλοϊκών συγκοινωνιών αυξάνουν τα κέρδη των ακτοπλόων, αλλά επιβαρύνουν τους χιλιάδες μετακινούμενους. 
      Τα επιτόκια δανεισμού εκτίναξαν στα ύψη τα κέρδη των τραπεζών, επιβαρύνοντας υπέρμετρα τους δανειζόμενους. Με το ασφαλιστικό των τραπεζών επιβαρύνατε το Ι.Κ.Α., δηλαδή τους πολλούς, προκειμένου να διευκολυνθεί το ξεπούλημα των τραπεζών που οργανώσατε.
       Όλα τα παραπάνω αποδεικνύουν ότι η οικονομία, παρά την περιπέτεια που την έχετε οδηγήσει, έχει σημαντικές δυνατότητες. Όμως η Κυβέρνησή σας και ο Πρωθυπουργός έχουν επιλέξει να τη θέσουν στη διάθεση των λίγων, στη διάθεση των «ημετέρων».
      Το φορολογικό νομοσχέδιο που συζητάμε, το τέταρτο φετινό, το δωδέκατο από την ανάληψη της διακυβέρνησης από την Νέα Δημοκρατία, αποτελεί συνέχεια των φοροεισπρακτικών και κοινωνικά άδικων μέτρων που ελήφθησαν το προηγούμενο διάστημα. Η αύξηση των έμμεσων φόρων, που επιβαρύνει τους οικονομικά ασθενέστερους, αντιστοιχεί σε 1,2 δισεκατομμύρια ευρώ το 2006 και 1,5 δισεκατομμύριο ευρώ επιπλέον το 2007. 
      Διαφημίζετε ελαφρύνσεις και μάλιστα παράνομα, με σπατάλη των χρημάτων του ελληνικού λαού και νομοθετούνται επιβαρύνσεις. Και αν, κύριε Υπουργέ, θέλετε πριν την έγκριση του ελληνικού Κοινοβουλίου να κάνετε διαφήμιση των απόψεών σας –γιατί περί απόψεων πρόκειται, όταν δεν έχουν λάβει την έγκριση του ελληνικού Κοινοβουλίου- να το κάνετε από την τσέπη σας, από την τσέπη του πατέρα σας ή από το κόμμα σας και όχι από τα λεφτά του φορολογούμενου Έλληνα. Οι υποτιθέμενες ελαφρύνσεις, που περιλαμβάνουν και τα υψηλά εισοδήματα, αφορούν, σύμφωνα με το Γενικό Λογιστήριο, 370.000.000 ευρώ, ενώ μόνο οι επιβαρύνσεις από τον ειδικό φόρο καυσίμων 2006 και 2007 είναι 320.000.000 ευρώ, που επιβαρύνουν ποιους; Τους πολλούς και αδυνάτους. 
      Τα εισοδήματα από 13.000 μέχρι 23.000 αποτελούν την πηγή άντλησης φόρων, για να εξισορροπηθεί η όποια μείωση των φόρων γίνεται στα υψηλά πάντα εισοδήματα. Εξακόσια είκοσι εκατομμύρια ευρώ πρόσθετα έσοδα έχουν εγγραφεί στον προϋπολογισμό, που θα εισπραχθούν απ’ αυτούς τους φορολογούμενους. 
      Κύριοι της Κυβέρνησης, το ενδιαφέρον σας για τον επιχειρηματικό κόσμο περιορίζεται στους λίγους, στους πολύ μεγάλους. Δεν φθάνει μέχρι τις μικρομεσαίες επιχειρήσεις. Πριν δύο χρόνια καταργήθηκε το αφορολόγητο αποθεματικό επενδύσεων, που αποτέλεσε το πιο σημαντικό και παραγωγικό κίνητρο για επενδύσεις,  για αυτοχρηματοδότηση των επενδύσεων. Μέχρι τώρα δεν επεξεργαστήκατε και πολύ περισσότερο δεν εισηγηθήκατε κανένα ισοδύναμο μέτρο για τη στήριξη των μικρών επιχειρήσεων. 
      Επιχειρείτε την επέκταση της φορολογικής μνήμης με πολλές ασάφειες στις σχετικές διατάξεις. Ζημιωμένες απ’ αυτές τις ρυθμίσεις θα είναι οι μικρομεσαίες επιχειρήσεις, που οδηγούνται σε ομηρεία.
    Οι ρυθμίσεις για τον Κώδικα Βιβλίων και Στοιχείων και ο περιορισμός της γραφειοκρατίας που επικαλείστε είναι λειψές παρεμβάσεις και δεν ανταποκρίνονται στην ανάγκη για μια πραγματική απλοποίηση των διαδικασιών. 
    Κυρίες και κύριοι συνάδελφοι, η οικονομική και η φορολογική πολιτική που ακολουθεί η Κυβέρνηση οξύνει και διευρύνει τις κοινωνικές ανισότητες. Σε κάθε περίπτωση, απέχει πολύ από τις προεκλογικές δεσμεύσεις και υποσχέσεις. Οι Έλληνες πολίτες έχουν πεισθεί πια ότι η Κυβέρνηση είναι αδύναμη να υλοποιήσει πραγματικές μεταρρυθμίσεις που θα φέρουν προοδευτικές αλλαγές με όραμα και στόχους. Το κοινωνικό προσωπείο έπεσε. Η καραμέλα των μεταρρυθμίσεων σιγά-σιγά λειώνει και το σκληρό πρόσωπο της Νέας Δημοκρατίας δείχνει τα δόντια του.
    Ο τόπος έχει ανάγκη από ένα δίκαιο και αποτελεσματικό φορολογικό σύστημα που θα συμβάλει καθοριστικά στη δημιουργία μιας δίκαιης κοινωνίας. Οι πολίτες προσβλέπουν πλέον στο ΠΑ.ΣΟ.Κ. που μπορεί να μας οδηγήσει στον άλλο δρόμο για μια δίκαιη κοινωνία. 
    Και μια κουβέντα κλείνοντας, για τις δήθεν αυξήσεις στη σύνταξη του Ο.Γ.Α. και του Ε.Κ.Α.Σ.. Απ’ αυτά που κυριολεκτικά κλέψατε από τις τσέπες των αγροτών και των χαμηλοσυνταξιούχων τρία χρόνια τώρα, δίνετε πίσω τα μισά. Ε, μην περιμένετε και επιβράβευση ούτε από εμάς ούτε από τους πολίτες. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κουσελάς έχει το λόγο. 
    ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, η Κυβέρνηση με το υπό συζήτηση νομοσχέδιο, αλλά και τις τροπολογίες που αιφνιδιαστικά κατέθεσε, όχι μόνο επιχειρεί να εξαπατήσει αλλά προκαλεί με τη στάση της τους εργαζόμενους, τον ελληνικό λαό, την ελληνική κοινωνία.
    Την ίδια στιγμή που βρίσκεται σε εξέλιξη μια άγρια αναδιανομή σε βάρος των ασθενέστερων οικονομικά τάξεων και με το υπό συζήτηση φορολογικό νομοσχέδιο η Κυβέρνηση με διαδικασίες που αγγίζουν τα όρια του κοινοβουλευτικού πραξικοπήματος επιχειρεί να ξεπουλήσει τον Ο.Τ.Ε., μια επιχείρηση με συνολική αξία πάνω από 15.000.000.000 ευρώ, με κρυφές υπεραξίες δισεκατομμυρίων ευρώ από τα δυόμισι χιλιάδες περίπου ακίνητα που διαθέτει, με θυγατρικές επιχειρήσεις φιλέτα, όπως είναι η “COSMOTE”, που είναι  leader στην  κινητή τηλεφωνία, με εταιρείες στο εξωτερικό, στη Ρουμανία, στη Βουλγαρία, στα Σκόπια, στη Σερβία, στην Αλβανία, με το δορυφόρο HELLAS SAT  που έχει στην κατοχή του. 
    Αυτήν την επιχείρηση, που ουσιαστικά σήμερα είναι μονοπώλιο στο χώρο των τηλεπικοινωνιών, αφού ελέγχει το 85% της αγοράς στη σταθερή τηλεφωνία και το 95% των συνδέσεων internet, που παίζει κρίσιμο ρόλο για την εθνική μας ασφάλεια και τις στρατιωτικές επικοινωνίες, η Κυβέρνηση δυστυχώς, κύριε Υπουργέ, την αντιμετωπίζει σαν το περίπτερο της γειτονιάς. Και μιλάμε για τη μεγαλύτερη τηλεπικοινωνιακή επιχείρηση των Βαλκανίων.
      Ο κ. Καραμανλής, μέσα από τον εκλεκτό του κ. Βουρλούμη, προετοίμασε το έδαφος, προκειμένου να πραγματοποιηθεί το μεγάλο deal, να παραδώσει δηλαδή μια κερδοφόρα επιχείρηση, που το 2010 μόνο από τα ευρυζωνικά δίκτυα θα αποφέρει έσοδα πάνω από 600.000.000 ευρώ, στα χέρια των επίδοξων αγοραστών. Aπό ό,τι συζητείται στην αγορά έχει ήδη προεπιλέξει η Κυβέρνηση και ο κ. Βουρλούμης τους αγοραστές, μέσα από τις πολυπληθείς επαφές που έχει κάνει με ξένες εταιρείες. 
      Ποιος, λοιπόν, κυρίες και κύριοι της Κυβέρνησης, είναι ο πραγματικός λόγος της πώλησης; Όταν η Κυβέρνηση, όταν εσείς ισχυρίζεστε ότι η οικονομία πάει καλά, ότι μειώθηκε το δημοσιονομικό έλλειμμα κάτω από το 3% και θα βγούμε από την επιτήρηση, γιατί ξεπουλάτε νύχτα τον Ο.Τ.Ε.; 
      Είναι μεταρρύθμιση το αδιαφανές και μεθοδευμένο ξεπούλημα; Και ποιοι, τέλος πάντων, θα ωφεληθούν μέσα από αυτό το ξεπούλημα; Μήπως οι εργαζόμενοι; Μήπως οι Έλληνες πολίτες; Μήπως η εθνική οικονομία; Ποιους νομίζετε αλήθεια ότι κοροϊδεύετε, όταν λέτε ότι ο Ο.Τ.Ε. το 2004 και το 2005 ήταν ζημιογόνα επιχείρηση; Ποιους νομίζετε ότι κοροϊδεύετε, όταν για το 2005 χρεώνονται στον Ο.Τ.Ε. τα 938.000.000 ευρώ της εθελουσίας εξόδου; Και για το 2004, όπως γνωρίζετε, επωμίσθη όλο το βάρος των Ολυμπιακών Αγώνων.
      Πώς μπορείτε να μιλάτε για δημοκρατία, όταν επιχειρείτε ένα εργασιακό πραξικόπημα, προκαλώντας τριάντα δύο χιλιάδες εργαζόμενους με το να παρεμβαίνετε αντισυνταγματικά στις συλλογικές τους διαπραγματεύσεις;
      Για τον κύριο Υπουργό είναι βαρίδια –λέει- τα αποτελέσματα των συλλογικών διαπραγματεύσεων και οι όποιες κατακτήσεις των εργαζομένων. Βαρίδι θεωρεί τον κανονισμό του Ο.Τ.Ε.. 
      Κατά τα άλλα, σας ενδιαφέρουν οι εργαζόμενοι. Έτσι μ’ αυτόν τον τρόπο, υπερασπίζεστε εσείς το Σύνταγμα, αλλά και το θεσμό των ελεύθερων συλλογικών διαπραγματεύσεων;
      Την ίδια στιγμή που κάνετε αυτά, εμπαίζετε τον ελληνικό λαό για δήθεν ελαφρύνσεις με το περίφημο φορολογικό νομοσχέδιο, το οποίο ζητάτε να ψηφίσουμε. Του φορτώνετε νέα φορολογικά βάρη 3,2 δισεκατομμυρίων ευρώ –μιλάω για τους πρόσθετους φόρους του 2007- όταν το σύνολο των ελαφρύνσεων του νομοσχεδίου σας δεν ξεπερνάει τα 216.000.000 ευρώ. Και αυτοί που ωφελούνται από αυτά είναι κυρίως τα ανώτερα εισοδηματικά στρώματα. 
      Οι χαμηλόμισθοι, οι χαμηλοσυνταξιούχοι, οι μικρομεσαίοι και οι αγρότες όχι μόνο δεν ωφελούνται από τις περίφημες φορολογικές ελαφρύνσεις σας, αλλά είναι εκείνοι οι οποίοι θα σηκώσουν το κύριο βάρος από αυτήν την πρόσθετη φορολογική επιβάρυνση των 3,2 δισεκατομμυρίων ευρώ. 
      Εξάλλου, μέσα από την πολιτική που ακολουθήσατε το τελευταίο χρονικό διάστημα, οι έμμεσοι φόροι γιγαντώθηκαν, παρά το ότι ψευδώς ισχυρίζεστε ότι τρία εκατομμύρια διακόσιες χιλιάδες Έλληνες πολίτες απαλλάσσονται της φορολογίας. 
      Μα πώς απαλλάσσονται τρία εκατομμύρια διακόσιες χιλιάδες Έλληνες από τη φορολογία, όταν είναι εκείνοι που κύρια σηκώνουν στις πλάτες τους την έμμεση φορολογία;
      Αυτό που θέλω να σας καταθέσω είναι ότι μόνο από την αύξηση του Φ.Π.Α. από 18% σε 19%, από την αύξηση του ειδικού φόρου στα καύσιμα, στα τσιγάρα και στην κινητή τηλεφωνία, θα πληρώσουν 200 ευρώ παραπάνω το μήνα.
      Σε ό,τι αφορά στην τροπολογία για την Αγροτική, θέλω να θυμίσω ότι είναι η τέταρτη τροπολογία την οποία καταθέτετε για το ασφαλιστικό των τραπεζών, για την περίφημη λύση του ασφαλιστικού, η οποία χάρισε δισεκατομμύρια στις τράπεζες και επιβάρυνε το Ι.Κ.Α..
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή).
      Σας καλούμε έστω και τώρα, την τελευταία στιγμή, να αποδεχτείτε τις προτάσεις του συνδικαλιστικού κινήματος και των συνταξιουχικών οργανώσεων, προτάσεις τις οποίες καταθέτω για τα Πρακτικά της Βουλής.
      (Στο σημείο αυτό ο Βουλευτής κ. Δημήτριος Κουσελάς, καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τώρα, σχετικά με την τροπολογία για τον αναπτυξιακό νόμο, κυρίες και κύριοι συνάδελφοι, η Κυβέρνηση κάνει μνημόσυνο με ξένα κόλλυβα. Επιχειρεί με κονδύλια και προδιαγραφές της Ευρωπαϊκής Ένωσης, μέσα από μία διαδικασία απαράδεκτη, να μας πείσει ότι κάνει αναπτυξιακή πολιτική, για να μη δείξει τη γύμνια της, για να μη δείξει την έλλειψη στρατηγικής για την ανάπτυξη της περιφέρειας, για να μη δείξει τις ευθύνες της για την απώλεια 1.800.000.000 ευρώ από το Γ΄ Κοινοτικό Πλαίσιο Στήριξης και για να μη δείξει ότι από την αρχή έχει υπονομεύσει ήδη και το Δ΄ Κοινοτικό Πλαίσιο Στήριξης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι της Κυβέρνησης –και μ’ αυτό ολοκληρώνω, κύριε Πρόεδρε- όλα τα παραπάνω καταδεικνύουν ότι είστε μια Κυβέρνηση των συμφερόντων, είστε μια Κυβέρνηση των ολίγων, είστε μια Κυβέρνηση της αδιαφάνειας, είστε μια Κυβέρνηση της περιφρόνησης των κοινοβουλευτικών θεσμών, είστε μια Κυβέρνηση της όξυνσης της κοινωνικής αδικίας, είστε μια Κυβέρνηση επικίνδυνη και για τους πολίτες και για τη χώρα! Σας παραδίδουμε, λοιπόν, στη κρίση του ελληνικού λαού. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο συνάδελφος κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, ήρθαμε εδώ προετοιμασμένοι για να κάνουμε μέσα σε πολύ στενά χρονικά περιθώρια κάθε δυνατή προσπάθεια να συζητήσουμε το φορολογικό νομοσχέδιο το οποίο έφερε η Κυβέρνηση σαν «στάχτη» στα μάτια των Ελλήνων πολιτών, προσπαθώντας να αποκρύψει τη μεγάλη και άδικη φορολογική αναδιανομή που έγινε τα τρία τελευταία χρόνια σε βάρος των μισθωτών, των συνταξιούχων και των αυτοαπασχολούμενων, προκειμένου η Κυβέρνηση να εξοικονομήσει έσοδα έτσι ώστε να χαρίσει οφειλόμενους φόρους σε μεγάλες επιχειρήσεις, να πραγματοποιήσει μια σειρά από αλλαγές οι οποίες ωφέλησαν λίγους και ταυτόχρονα για να κρύψει την αμέλειά της στη συλλογή εσόδων από φόρους τους οποίους πλήρωνε όμως ο Έλληνας καταναλωτής.
      Ο αιφνιδιασμός τον οποίο προκάλεσε η Κυβέρνηση με την τροπολογία την οποία φέρνει ειδικά για τον Ο.Τ.Ε., στρέφει πια τη συζήτηση και τις προτεραιότητες σε άλλες κατευθύνσεις, διότι αυτό το οποίο επιχειρείται, δεν το τόλμησε ούτε η διακυβέρνηση της περιόδου ’90-’93. 
      Τουλάχιστον τότε, προκειμένου να δοθεί ο Ο.Τ.Ε. πάση θυσία σε άγνωστης κατεύθυνσης επενδυτή, είχε γίνει κάποια δημόσια συζήτηση. Είχε προλάβει ο πολιτικός κόσμος να δει μερικά πράγματα, να αντιδράσει και εν τέλει, να αποτρέψει αυτό το οποίο επιχειρήθηκε τότε. Δεν τηρούνται ούτε καν τα προσχήματα σ’ αυτήν την πρωτοφανή σημερινή κοινοβουλευτική διαδικασία. 
      Κάποτε, λέγαμε ότι ο Ο.Τ.Ε. ήταν η «ναυαρχίδα» των μεγάλων, σοβαρών και εξωστρεφών ελληνικών επιχειρήσεων. Λέγαμε ότι ήταν η «σηματωρός» της τεχνολογικής ανάπτυξης της χώρας και καθώς περνούσε το ένα μετά το άλλο τα στάδια της εξέλιξης και του εκσυγχρονισμού, είμαστε περήφανοι που και εμείς ως Ελλάδα συμμετείχαμε στην εξέλιξη της ψηφιακής τεχνολογίας και είχαμε κατακτήσει πάρα πολλά τηλεπικοινωνιακά προϊόντα και υπηρεσίες που σε άλλες εποχές και άλλες δεκαετίες απείχαν πολύ από τα αντίστοιχα προϊόντα που είχαν οι άλλες χώρες. 
      Πριν από λίγο, ακούσαμε ότι αυτή η «ναυαρχίδα» έχει μετατραπεί σε ένα «κρουαζιερόπλοιο» των Δ.Ε.Κ.Ο., πάνω στο οποίο ξαπλώνουν αμέριμνοι διάφοροι και κάνουν ηλιοθεραπεία.
      Πριν από αυτό όμως, η Κυβέρνηση είχε χρησιμοποιήσει τον Ο.Τ.Ε. σαν «ρυμουλκό» πρωτοφανούς ανέλκυσης της τιμής μιας επιχείρησης, την οποία εν συνεχεία αγόρασε για να ανακαλύψει μετά την αγορά της ότι είχε χάσει ήδη τα 2/3 των μεριδίων αγοράς τα οποία κατείχε πριν ως αυτόνομη επιχείρηση. 
      Τώρα μ’ αυτήν τη μεθόδευση την οποία κάνετε, μετατρέπετε τον Ο.Τ.Ε. σ’ ένα μονοπύθμενο πλοίο, έτοιμο να προσαράξει με ζημιές στα ύφαλα της αδιαφάνειας και της κομματικής σκοπιμότητας. 
      Πολλές φορές ακούγεται σε συζητήσεις το εξής: «Σε τι άραγε διαφέρει η πολιτική των διαρθρωτικών αλλαγών ανάμεσα στο ΠΑ.ΣΟ.Κ. και τη Νέα Δημοκρατία;» Εγώ δεν θα πω ότι διαφέρει στην αποτελεσματικότητα. Δεν θα πω ότι διαφέρει στα οφέλη που έχει για τους εργαζόμενους και τις επενδύσεις η πολιτική που έκανε το ΠΑ.ΣΟ.Κ.. Όμως θα χρησιμοποιήσω τον Ο.Τ.Ε. σαν «λυδία λίθο» διαχωρισμού και διάκρισης ανάμεσα στις πολιτικές που ακολουθήσαμε εμείς για μεταρρυθμίσεις και πραγματική εξέλιξη και αναβάθμιση της ελληνικής οικονομίας και σ’ αυτές τις οποίες ακολουθείτε εσείς υπό το μανδύα –για να μην πω μέσα στον καπνό- των δήθεν μεταρρυθμίσεων, τα οποία δεν είναι παρά πυροτεχνήματα για να προωθείτε άλλες πολιτικές, αδιέξοδες και αναποτελεσματικές. 
      Θυμάστε πώς είχατε συμπεριφερθεί εσείς στον Ο.Τ.Ε. την περίοδο ’90-’93, έχοντάς τον αφήσει στη μοίρα του, χωρίς επενδύσεις και εκσυγχρονισμό, έτσι ώστε να μπορέσετε πολύ εύκολα και κυρίως πολύ φθηνά να τον δώσετε σε κάποια επιχείρηση του εξωτερικού, που έψαχνε να βρει πρόσβαση στην ευρωπαϊκή αγορά; 
      Θυμάστε πώς μετά το ΠΑ.ΣΟ.Κ. με πολλή προσοχή έκανε πρώτα επενδύσεις εκσυγχρονισμού στον Οργανισμό, ανέβασε την τεχνολογική του ικανότητα, ανέβασε την αξία του, τον έκανε σημαντικά κερδοφόρο και σταδιακά έκανε μετοχοποιήσεις και αποκρατικοποιήσεις, με την ευρεία συμμετοχή του κοινωνικού συνόλου και των εργαζομένων; 
      Θυμάστε που η Νέα Δημοκρατία και τότε αλλά, δυστυχώς, και τώρα ξανά τον μεταχειρίζεται ως μια κλειστοφοβική επιχείρηση, χωρίς να νοιάζεται αν θα ενισχύσει τη διεθνή παρουσία του, σε αντίθεση με την πολιτική του ΠΑ.ΣΟ.Κ. η οποία ώθησε τον Ο.Τ.Ε., με βάση ένα συντεταγμένο σχέδιο, να πάει έξω στις αναδυόμενες αγορές, να κάνει συμμαχίες, να επενδύσει, να πάρει ρίσκα, τα οποία εσείς τότε ασύστολα, αστήρικτα και συκοφαντικά καταγγέλλατε και λοιδορούσατε, για να ανακαλύψετε σήμερα, έπειτα από μερικά χρόνια, ότι αυτή είναι πλέον η πιο σημαντική πηγή κερδοφορίας του οργανισμού; 
      Θυμάστε το διασυρμό και τις καταγγελίες που επιφυλάσσατε σε καθημερινή βάση για τον Ο.Τ.Ε., σε αντίθεση με τη δική μας πολιτική που είχε στόχο να αναδείξει το κύρος του και την αξιοπιστία του και στην Ελλάδα, αλλά και διεθνώς; 
      Το μόνο που ενδιαφερθήκατε να κάνετε τώρα που αναλάβατε ξανά τη διακυβέρνηση της χώρας μετά το 2004 είναι μ’ αυτήν την πολιτική της εθελουσίας εξόδου να ανοίξετε το δρόμο για εκατοντάδες -αν όχι χιλιάδες- αδιαφανείς κομματικές προσλήψεις, οι οποίες επιβαρύνουν υπέρμετρα τον οργανισμό, αντί να αξιοποιήσετε έμπειρα στελέχη, τα οποία επί δεκαετίες μόχθησαν, έτσι ώστε ο οργανισμός να αποκτήσει τις τεχνολογικές ικανότητες και τα πλεονεκτήματα τα οποία έχει σήμερα. 
      Αντί για τη σημαντική κερδοφορία που είχαμε διασφαλίσει εμείς με την πολιτική μας, η οποία είχε ανεβάσει την αξία του οργανισμού, βλέπουμε σήμερα ο Ο.Τ.Ε. να κατρακυλάει και για πρώτη φορά, έπειτα από δεκαετίες, να έχει ζημίες. 
      Βλέπουμε ότι αντί να προωθήσετε συμμαχίες με σημαντικούς τηλεπικοινωνιακούς οργανισμούς του εξωτερικού, αυτό το οποίο κάνετε είναι να εκχωρείτε αδιαφανώς, χωρίς κανένα σχέδιο, χωρίς καμία εκτίμηση της τύχης που θα έχει και ο Ο.Τ.Ε. στην Ελλάδα και τα μερίδια αγοράς του εδώ, αλλά και η παρουσία τους σε τρίτες αγορές, μετά απ’ αυτήν την κίνηση, που εσείς μόνοι σας σχεδιάσατε και κανένας άλλος δεν γνωρίζει. 
      Άκουσα με μεγάλη έκπληξη, κύριε Υπουργέ, να αναφέρετε εδώ στην Αίθουσα αυτή ότι κανείς δεν δικαιούται να αντιδρά και να αιφνιδιάζεται, διότι εδώ και πάρα πολύ καιρό όλα τα έχετε πει. Τα έχετε πει στο πρόγραμμα της Νέας Δημοκρατίας, παρά το γεγονός ότι το πρόγραμμά σας λέει ακριβώς τα αντίθετα, ότι δεν θα κινηθείτε σε αναζήτηση στρατηγικού επενδυτή, διότι αναγνωρίζετε την ιδιαιτερότητα του Ο.Τ.Ε., αναγνωρίζετε ότι ως φυσική υποδομή τηλεπικοινωνιακών δικτύων είναι αναντικατάστατη και ότι πολύ δύσκολα μπορούν να αναπτυχθούν ανταγωνιστικές δυνάμεις σ’ αυτήν την αγορά. 
      Κλείνω, κύριε Πρόεδρε, με την επισήμανση που μου έκανε ακόμη μεγαλύτερη εντύπωση, ότι είχατε –λέει- αποφασίσει ως Επιτροπή Αποκρατικοποιήσεων να προχωρήσετε σ’ αυτήν την κίνηση πώλησης του Ο.Τ.Ε. πριν από λίγο καιρό και το είχε πληροφορηθεί η κοινή γνώμη. 
      Κύριε Υπουργέ, νομίζω ότι αυτή η ομολογία σας λέει ότι παρανομήσατε. Εφόσον υπήρχε νόμος ότι απαγορεύεται το ποσοστό του ελληνικού δημοσίου να πέσει κάτω από το 33%, με ποιο δικαίωμα λειτούργησε η Επιτροπή Αποκρατικοποιήσεων και αποφάσισε ότι θα αναζητήσετε στρατηγικό επενδυτή με 20% ή και 25% ή δεν ξέρω και εγώ με ποιο άλλο ποσοστό; 
      Αυτή η απόφαση είναι παράνομη. Δεν έχει καμία νομική βάση, καμία ισχύ και δεν αποτελεί κανενός είδους δικαιολογία γι’ αυτό το οποίο ετοιμάζεστε να κάνετε, αντί να σκύψετε στα προβλήματα τα οποία εσείς οι ίδιοι έχετε προκαλέσει στον οργανισμό και να φροντίσετε να του ξαναδώσετε τη δυναμικότητα και την εξωστρέφεια, για την οποία τα τελευταία δέκα χρόνια καμάρωναν και οι εργαζόμενοι και οι καταναλωτές και ο ελληνικός λαός. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
       Ο συνάδελφος κ. Σγουρίδης έχει το λόγο. Και με τον κ. Σγουρίδη κλείνουμε τη συνεδρίασή μας.
      Αύριο αρχίζουμε στις 10.30΄ ακριβώς. Δεν θα υπάρξει 10.31΄. 
        ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, σήμερα συζητάμε το τελευταίο φορολογικό νομοσχέδιο για την εισοδηματική πολιτική αυτής της Κυβέρνησης. Δυστυχώς και αυτό το νομοσχέδιο δεν ξέφυγε από τον κανόνα της στείρας φορολογικής πολιτικής που έχει χαράξει μέχρι σήμερα η Κυβέρνηση. Και ξέρετε γιατί;  Γιατί δεν πίστεψε ποτέ ότι τα φορολογικά έσοδα είναι εργαλείο για ανάπτυξη και κοινωνική δικαιοσύνη. 
        Έτσι λοιπόν και αυτό το νομοσχέδιο είναι προϊόν ενός σχεδιασμού που δεν έχει όραμα αναπτυξιακό και δεν έχει μέσα του το στοιχείο της πολιτικής αναδιανομής. Και κάποιοι μπορούν να αναρωτηθούν από αυτούς που μας ακούν εδώ στην Αίθουσα, «τι θέλεις να πεις με αυτό που λες;». 
        Θα φέρω ένα απλό παράδειγμα, κύριε Υπουργέ, τι σημαίνει κοινωνική δικαιοσύνη και πολιτική ανάπτυξης. Ο τουρισμός είναι ένα από τα μεγαλύτερα οικονομικά κεφάλαια της χώρας μας. Οι τουριστικές, όμως, επιχειρήσεις πρέπει κατά τη νεκρή τουριστική περίοδο να συντηρηθούν. Παράλληλα μόνο το 48% των Ελλήνων μπορεί και κάνει διακοπές. Αν λοιπόν τα τιμολόγια ή οι τρυπημένες φορολογικά αποδείξεις, για εκτός σεζόν τουριστικές διακοπές, μπορούσαν να εκπέσουν της φορολογίας, αυτομάτως θα δίναμε δικαίωμα στο υπόλοιπο 50% των Ελλήνων, που δεν κάνει διακοπές, να μπορεί να μετέχει και θα δίναμε ζωή σε όλες τις τουριστικές επιχειρήσεις, οι οποίες θα βρίσκονταν σε εκτός σεζόν τουριστική περίοδο και παράλληλα θα μπορούσαμε να ενισχύσουμε και την ύπαιθρο με τον οικοτουρισμό. Αλλά μακριά από σας τέτοια πολιτική. Κάνατε περιστασιακή φορολογική πολιτική. Αναφέρεστε σε φοροελαφρύνσεις περιστασιακά και σε ορισμένες ομάδες, που αν τις μαζέψεις όλες δεν έχουν το κεντρικό αποτέλεσμα, το οποίο εσείς διατυμπανίζετε με το νομοσχέδιο αυτό ότι υπάρχει. Αντί αυτού, το νομοσχέδιο ενισχύει τη φοροδιαφυγή –και θα εξηγήσω πώς- και παράλληλα ενισχύει την κατανάλωση και όχι τις επενδύσεις. Κατά βάση αυξάνει τον πληθωρισμό. Εξυπηρετεί τελικά, ταξικά και κομματικά συμφέροντα. Κατά τη δική μου άποψη αυτό δεν είναι κακό, το να βοηθάτε τους δικούς σας κοινωνικούς συμμάχους, αλλά να μην το κρύβετε πίσω από μία δήθεν ονομαστική ελάφρυνση, που δεν έχει κανένα νόημα. 
        Ακούστε με, πώς απλά και χωρίς αριθμούς, για να γίνει κατανοητό, θα εξηγήσω το φορολογικό σας νομοσχέδιο. Ουσιαστικά απευθύνεστε σε τρεις κατηγορίες, που μιλάτε για φοροελαφρύνσεις. Η πρώτη κατηγορία είναι τα χαμηλά εισοδήματα. Ούτως ή άλλως αυτή η κατηγορία δεν φορολογείται. Αλλά ούτε και μέσα από το φορολογικό νομοσχέδιο δέχεται την αναδιανομή υπέρ αυτής. Αντιθέτως, πληρώνει αυξημένους έμμεσους φόρους κατά κατηγορία, το Φ.Π.Α. από 8% σε 9%, και από 18% σε 19%, αύξηση του ειδικού φόρου κατανάλωσης στα πετρελαιοειδή, αύξηση φορολογίας στα φθηνά τσιγάρα, αύξηση του τέλους συνδρομητών κινητής τηλεφωνίας, επιβολή τέλους χαρτοσήμου στα ασφάλιστρα. Και ασφάλιστρα έχει η κατηγορία αυτή και κινητή τηλεφωνία έχει και φθηνά τσιγάρα αγοράζει και πετρέλαιο χρησιμοποιεί. 
        Πάμε στη δεύτερη κατηγορία, τα μεσαία εισοδήματα, από 20.000 ευρώ έως 30.000 ευρώ. Οριακή έως ονομαστική η φοροελάφρυνση. Προσέξτε όμως, εδώ προχωράτε σε ένα διαχωρισμό εισοδημάτων, μισθωτών, ελευθέρων επαγγελμάτων και εισοδήματα από ακίνητα και με διαφορετικό συντελεστή, που λέτε ότι σε περίπτωση που υπερβαίνει το 50% ένα εξ αυτών, άρα ο κεντρικός συντελεστής φορολόγησης είναι αυτός, ο μεγαλύτερος. 
      Αυτό πού οδηγεί; Οδηγεί στο να υπάρχει φοροδιαφυγή. Δεν δίνετε κίνητρα για την πάταξη της φοροδιαφυγής. Παράδειγμα: Ένας γιατρός ο οποίος είναι μισθωτός στο Ι.Κ.Α. και έχει ιδιωτικό ιατρείο και ένα ακίνητο που το νοικιάζει, θα παρουσιάσει όλα τα έσοδα του από το ιδιωτικό ιατρείο ή θα πάει μόνο στις μισθωτές υπηρεσίες τα έσοδά του από το Ι.Κ.Α.; Άρα τον οδηγείτε στη φοροδιαφυγή; Άρα το κίνητρο γι’ αυτόν ποιο είναι; Να φοροκλέψει.
      Έρχομαι στα υψηλά εισοδήματα. Εκεί πράγματι υπάρχει εμφανής φοροελάφρυνση που όμως, το όφελος οδηγείται στην κατανάλωση. Θα κερδίσει κάποιος 2.000 ή 3.000 ευρώ –π.χ. μία οικογένεια που έχει εισόδημα πάνω από 40.000 ευρώ- πού θα το πάει αυτό; Θα πάει να αγοράσει ένα κουστούμι Armani ή θα αγοράσει ένα μοτοποδήλατο για το γιο του. Ουσιαστικά θα το πάει στην κατανάλωση και όχι στην ανάπτυξη. 
      Γενικώς με τη φορολογική σας πολιτική γίνεται ένα αλαλούμ. Τορπιλίζετε την εμπιστοσύνη των πολιτών και των επιχειρήσεων απέναντι στο κράτος, γιατί πώς αλλιώς εξηγείται αυτό το οποίο ψηφίσατε τελευταία ότι η πενταετία ελέγχου γίνεται δεκαετία στις επιχειρήσεις; Μετακυλίετε, δηλαδή, αφ’ ενός την ανικανότητα των ελεγκτικών μηχανισμών επάνω στον επιχειρηματία και αφ’ ετέρου του δίνετε το δικαίωμα να φορολογεί με χαμηλότερο συντελεστή φορολόγησης τα αποθεματικά των επιχειρήσεων και αυτά οδηγούνται στην κατανάλωση και όχι στην  ανάπτυξη. Γι’ αυτό δεν έχει έρθει ούτε ένα σεντς ξένων επενδύσεων στη χώρα. Αυτό είναι το αποτέλεσμα της φορολογικής σας πολιτικής και γενικώς της πολιτικής σας.
      Έρχομαι στον Ο.Τ.Ε.. Εγώ δεν θα χρησιμοποιήσω τα επιχειρήματα των άλλων συναδέλφων. Θα σας πω το εξής: Κατ’ αρχήν η αγορά σταθερής τηλεφωνίας στη χώρα μας είναι μικρή, είναι ρηχή, έχει μικρό βάθος. Άρα σε αυτόν που θα πουλήσετε και θα πάρει το 20%, αυτός θα θέλει να έχει 20% με 25% κέρδος. Άρα θα προχωρήσει σε επενδύσεις χαμηλής ποιότητας και όχι σε επενδύσεις υψηλής τεχνολογίας. Δεν θα έχει τα ευρυζωνικά δίκτυα που θέλουμε, για να μπορέσουμε να κάνουμε μία χώρα ανταγωνιστική. 
      Αντιθέτως, ένας Ο.Τ.Ε., ο οποίος είναι υπό κρατικό έλεγχο και με 10% κέρδος, ουσιαστικά θα επενδύσει σε υψηλή τεχνολογία. Γι’ αυτό ακριβώς στον Ο.Τ.Ε. –χώρια από την ασφάλεια, χώρια απ’ όλα τα επιχειρήματα τα οποία ανέφεραν οι συνάδελφοι- δεν θα πρέπει να γίνει αυτό, το οποίο γίνεται σήμερα.
      Όσο δε για τον αναπτυξιακό νόμο μας είπατε ότι ο προηγούμενος αναπτυξιακός νόμος έχει δεχθεί τεσσερισήμισι χιλιάδες αιτήσεις εκ των οποίων οι δύο χιλιάδες διακόσιες εξήντα έχουν εγκριθεί. Πείτε μου πόσες απ’ αυτές τις επενδύσεις έχουν τελειώσει, έχουν πάρει το κλειδί στο χέρι. 
      Όσο για το ότι δεν έχουν εξαντλήσει εδώ στη χώρα μας το χάρτη των επενδυτικών κινήτρων –αυτό που δίνει η Ευρωπαϊκή Ένωση- με το νέο αναπτυξιακό νόμο, τον οποίο μελέτησα, σας πληροφορώ ότι περιστασιακά και σε ορισμένες περιπτώσεις δίνετε το ανώτατο σε κάποιες επιχειρήσεις και μάλιστα μικρές και όχι στις παραμεθόριες περιοχές. 
      Με όλα αυτά ένα πράγμα μπορώ να αναφωνήσω: Έρμη χώρα πώς βαδίζεις με Κυβέρνηση της Νέας Δημοκρατίας; 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 1.05΄ λύεται η συνεδρίαση για σήμερα ημέρα Τετάρτη 13 Δεκεμβρίου 2006 και ώρα 10.30΄, με αντικείμενο εργασιών του Σώματος, νομοθετική εργασία: συνέχιση της συζήτησης επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στο Κώδικα Βιβλίων και Στοιχείων και άλλες διατάξεις», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   
ΣΥΝΕΔΡΙΑΣΗ ΟΛΟΜΕΛΕΙΑΣ 12-12-06	ΣΕΛ. 4

Τελευταία Αποθήκευση:	18/12/2006 11:30:00 μμ	Από:	M.velioti
Εκτυπώθηκε:	18/12/2006 11:49:00 πμ

