ΠΙΝΑΚΑΣ ΠΕΡΙΕΧΟΜΕΝΩΝ

ΠΕΡΙΟΔΟΣ  ΙΑ΄ 
ΣΥΝΟΔΟΣ  Γ΄
ΣΥΝΕΔΡΙΑΣΗ ΡΚΖ΄

Παρασκευή 11 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Στερνών Χανίων, το Σχολικό Κέντρο Καρδαμύλων Χίου, το 1ο Δημοτικό Σχολείο Ζωγράφου , το 3ο Γυμνάσιο Αλίμου, το 3ο Δημοτικό Σχολείο Λιτόχωρου Πιερίας, φοιτητές του Πανεπιστημίου  ΄Αντριους από το Μίσιγκαν των Ηνωμένων Πολιτειών και η Επιτροπή Μετανάστευσης Προσφύγων από το Συμβούλιο της Ευρώπης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 14 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με την αξιοποίηση των εγκαταστάσεων του Θεραπευτηρίου Ψυχικών Παθήσεων Χανίων, σελ.
β) Προς τον Υπουργό Απασχόλησης και Κοινωνικής Προστασίας:
i. σχετικά με την επαναπρόσληψη των απολυμένων από τη βιομηχανία «ΑΦΟΙ ΣΤΑΘΟΥΛΑΚΗ Ο.Ε.», τις διακρίσεις σε βάρος μεταναστών εργαζομένων κ.λπ., σελ.
ii. σχετικά με τα ελλείμματα στο Ταμείο Σύνταξης και Ασφάλισης Υγειονομικών, σελ.
γ) Προς τον Υπουργό Ανάπτυξης, σχετικά με την υπογειοποίηση της γραμμής μεταφοράς εναέριας υπερυψηλής τάσεως που περνά από την περιοχή του Ληλάντιου Πεδίου κ.λπ., σελ.
δ) Προς τον Υπουργό Οικονομίας και Οικονομικών σχετικά με τη λειτουργεία της «Βιομηχανίας Φωσφορικών Λιπασμάτων» κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών σχετικά με τα Ελληνικά Ταχυδρομεία (ΕΛ.ΤΑ), σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών», σελ.
β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Συνεταιρισμοί Θαλάσσιας Αλληλασφάλισης και άλλες διατάξεις αρμοδιότητας Υπουργείου Εμπορικής Ναυτιλίας (Υ.Ε.Ν.)», σελ.
γ) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δημόσιας Τάξης:
i. Κύρωση της Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους», σελ.
ii. Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος», σελ.
2. Κατάθεση σχεδίων νόμων:
α) Οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Ανάπτυξης και Δικαιοσύνης κατέθεσαν σχέδιο νόμου: «Κύρωση της Συμφωνίας ‘Εδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών», σελ.
β) Οι Υπουργοί Περιβάλλοντος, Χωροταξίας και Δημοσίων ‘Εργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Μεταφορών και Επικοινωνιών και Μακεδονίας-Θράκης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών στην περιοχή της συνοριακής διόδου Κήποι-Ipsala», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΠΑΠΑΓΕΩΡΓΙΟΥ Γ., (Ν. Ευβοίας), σελ.
ΣΚΟΥΛΑΚΗΣ Ε., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.
ΦΩΛΙΑΣ Χ., σελ.

Β. Επί της επερώτησης:
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΠΑΠΑΙΩΑΝΝΟΥ Μ., σελ.
ΡΟΒΛΙΑΣ Κ., σελ.
ΣΤΡΑΤΑΚΗΣ Ε., σελ.
ΤΖΕΚΗΣ Α., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Π., σελ.

 
     
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΡΚΖ΄
     Παρασκευή 11 Μαίου 2007
     
     Αθήνα, σήμερα στις 11 Μαϊου, ημέρα Παρασκευή και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10.5.2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΣΤ΄ συνεδριάσεώς του, της Πέμπτης 10 Μαϊου 2007, σε ό,τι αφορά στην ψήφιση στο σύνολό του σχεδίου νόμου: «Κύρωση ως Κώδικα του «Οργανισμού του Υπουργείου Εξωτερικών»»).
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Εμμανουήλ Σκουλάκη, Βουλευτή Χανίων, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Θεατρολόγων ζητεί τη δημιουργία οργανικών θέσεων και την πρόσληψη θεατρολόγων στην πρωτοβάθμια και δευτεροβάθμια εκπαίδευση.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΄Ενωση Συνδέσμων Κληρικών Εκκλησίας Κρήτης ζητεί την ενοποίηση του Ταμείου Προνοίας Ορθόδοξου Εφημεριακού Κλήρου με το Ταμείο Ασφάλισης της Α.Δ.Ε.Δ.Υ..
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να γίνει μελέτη κατασκευής δημοτικού γηπέδου.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση του αρδευτικού έργου Σχινοκαψάλων Λασιθίου.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αναβάθμιση των παρεχομένων υπηρεσιών της Παιδούπολης και του Νοσοκομείου Νεάπολης Λασιθίου.
     6) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Πολυτεχνική Σχολή του Αριστοτελείου Πανεπιστημίου Θεσσαλονίκης ζητεί να της παραχωρηθούν εκτάσεις του πρώην αεροδρομίου Σέδες, προκειμένου να επεκτείνει τις εγκαταστάσεις του.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Επιτροπή του Παγκοσμίου Πρωταθλήματος Γυμναστικής ζητεί τη συντήρηση και αναβάθμιση των εγκαταστάσεων του ΕΑΚ Πατρών Αχαΐας.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με επεισόδιο για τη μη ύπαρξη άδειας μουσικών οργάνων κατά τη διάρκεια εκδηλώσεων της Πρωτομαγιάς.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με προτάσεις για την αξιοποίηση του γηπέδου Παναχαϊκού και τη μετατροπή του σε εθνικό πάρκο.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για την αναβάθμιση του αεροδρομίου Αράξου.
     11) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ – ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Παναγιώτης Φρυδάς ζητεί την αναγνώριση χρόνου ασφάλισής του στο Ι.Κ.Α..
     12) Ο Βουλευτής Α’ Θεσσαλονίκης κ. ΣΤΥΛΙΑΝΟΣ – ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Επιτροπή Διασώσεως των Βυζαντινών Μνημείων Οξυλίθου Ευβοίας ζητεί τη συντήρηση των βυζαντινών εκκλησιών στον Οξύλιθο, επαρχίας Καρυστίας Εύβοιας.
     13) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια καταγγέλλει παρέμβαση της Διοίκησης των ΕΛΠΕ στα συνδικαλιστικά δρώμενα.
     14) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί τη δημιουργία οργανικών θέσεων και την πρόσληψη θεατρολόγων στην πρωτοβάθμια και δευτεροβάθμια εκπαίδευση.
     15) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Πανελλήνιος Επιστημονικός Σύλλογος Θεατρολόγων ζητεί τη δημιουργία οργανικών θέσεων και την πρόσληψη θεατρολόγων στην πρωτοβάθμια και δευτεροβάθμια εκπαίδευση.
     16) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Εμποροβιομηχανικός Σύλλογος Ι.Π. Μεσολογγίου και το Επιμελητήριο Αιτωλ/νίας ζητούν την απόρριψη των προτάσεων για τον καθορισμό ζωνών προστασίας και χρήσεων γης του αρχαιολογικού χώρου της παλαιάς και νέας Πλευρώνας, στη θέση Μεσόκαμπος του Δήμου Μεσολογγίου.
     17) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Αγροτικός Συνεταιρισμός Βρύαινας Μαγνησίας ζητεί την αποζημίωση των καλλιεργητών τσαγιού της περιοχής του, που υπέστησαν ζημιές από την παρατεταμένη ξηρασία.
     18) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Δήμος Αιγείρου Ροδόπης ζητεί να του παραχωρηθεί ο χώρος του κάμπινγκ Φαναρίου.
     19) Ο Βουλευτής Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Αναπτυξιακός Σύνδεσμος Δήμων και Κοινοτήτων Θριασίου Πεδίου διαμαρτύρεται για την επέκταση του διυλιστηρίου των ΕΛ.ΠΕ..
     20) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στις βεβαιώσεις αποδοχών του Τ.Ε.Α.Δ.Υ..
     21) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας στο οποίο ζητείται να συμπεριληφθεί η ακαρπία των ελαιοδένδρων στους ασφαλίσιμους κινδύνους από τον ΕΛ.Γ.Α..
     22) Οι Βουλευτές Λέσβου και Β΄ Αθηνών κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία οι Δήμοι Αγίου Κηρύκου, Ευδήλου και Ραχών Ικαρίας ζητούν τη διάθεση πιστώσεων για την προετοιμασία  αντιπυρικών έργων.
     23) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Συνταξιούχων Η.Σ.Α.Π. ζητεί την αυτοτελή λειτουργία των ασφαλιστικών Ταμείων του προσωπικού Η.Σ.Α.Π..
     24) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Συνταξιούχων Ο.Α.Σ.Α. και θυγατρικών εταιρειών ζητεί την ικανοποίηση οικονομικών και ασφαλιστικών αιτημάτων των μελών του.
     25) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Λάκκας Σουλίου ζητεί την κατασκευή Σκοπευτηρίου στην περιοχή του.
     26) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ κατέθεσε αναφορά με την οποία η ΄Ενωση Αστυνομικών Υπαλλήλων Νομού Μεσσηνίας ζητεί τη στελέχωση των Αστυνομικών Υπηρεσιών του Νομού Μεσσηνίας με πρόσθετο προσωπικό.
     27) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» διαμαρτύρεται για την απομάκρυνση στελεχών από τον πυρηνικό αντιδραστήρα του Δημόκριτου.
     28) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ορέστης Μπόζας ζητεί την άμεση εφαρμογή της 77/Α/2002 απόφασης της Αρχής Προστασίας Δεδομένων, που αφορά στην απαλλαγή από το μάθημα των θρησκευτικών. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     	1. Στην με αριθμό 6670/5-4-07 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 7098Β/26-4-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
     «Αναφορικά με το παραπάνω θέμα σας ενημερώνουμε τα ακόλουθα:
     Στο πλαίσιο των αρμοδιοτήτων της, η Δ/νση Περιβάλλοντος της Ν.Α Μαγνησίας διενεργεί συστηματικές αυτοψίες στη Β' ΒΙΠΕ Βόλου, για τον έλεγχο τήρησης των περιβαλλοντικών όρων των βιομηχανικών μονάδων, δίνοντας προτεραιότητα σ’ αυτές που εντάσσονται στο Παράρτημα ΙΙ του άρθρου 5 της αριθμ. ΗΠ 15393/2002 ΚΥΑ και υποχρεούνται να προσαρμοστούν στις διατάξεις της οδηγίας 96/61/ΕΚ, όπως έχει μεταφερθεί στο Εθνικό Δίκτυο με την αριθμ. Η.Π. 11014/2003 ΚΥΑ, το αργότερο μέχρι 30-9-2007, ιδιαίτερα σε ότι αφορά στις βέλτιστες διαθέσιμες τεχνικές και στην τήρηση των συνιστώμενων ορίων εκπομπών που μπορούν να επιτευχθούν με τις τεχνικές αυτές.
     Επειδή η εύρεση υπερβάσεων των τιμών σε επικίνδυνες ουσίες είναι κρίσιμο ζήτημα για τη δημόσια υγεία και πρέπει να αντιμετωπιστεί αμέσως η Ν.Α Μαγνησίας ζήτησε την παροχή συγκεκριμένων οδηγιών από τις αρμόδιες υπηρεσίες του ΥΠΕΧΩΔΕ και του Υπουργείου Υγείας, Πρόνοιας & Κοινωνικής Αλληλεγγύης.
     Όσον αφορά το ΥΠΕΧΩΔΕ, η αρμόδια Υπηρεσία, (ΕΥΕΠ) έχει πραγματοποιήσει αυτοψίες - επιθεωρήσεις για τον έλεγχο της τήρησης των περιβαλλοντικών όρων και της περιβαλλοντικής νομοθεσίας, στις εξής δραστηριότητες της ευρύτερης περιοχής:
     ΧΑΛΥΒΟΥΡΓΙΑ ΘΕΣΣΑΛΙΑΣ 
     ΑΣΒΕΣΤΟΠΟΙΙΑ ΒΕΛΕΣΤΙΝΟΥ Α.Ε. 
     ΑΛΕΞΑΝΔΡΟΣ INTERNATlONAL LΤD
     	SOVEL Α.Ε.
     	Α.Γ.Ε.Τ. ΗΡΑΚΛΗΣ
     Για τις περιπτώσεις που έχουν βεβαιωθεί παραβάσεις, έχουν αποσταλεί οι αντίστοιχοι φάκελοι στον αρμόδιο Εισαγγελέα Και η Υπηρεσία έχει προχωρήσει σε εισηγήσεις επιβολής προστίμου.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στις με αριθμό 6559/2-4-07 και 6610/3-4-07 ερωτήσεις των Βουλευτών κυρίων Φώτη Κουβέλη και Δημητρίου Κωνσταντάρα δόθηκε με το υπ’ αριθμ. 22940/25-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των υπ' αριθμ. 6559/2-4-2007 και 6610/3-4-07 ερωτήσεων που κατέθεσαν οι Βουλευτες κ.κ. Φώτης Κουβέλης και Δημήτριος Κωνσταντάρας αντίστοιχα, σχετικά με την προστασία του Πεδίου του Άρεως και την σύλληψη κατοίκων για την δενδροφύτευση έκτασης, σας στέλνουμε, για ενημέρωσή σας, αντίγραφο του αριθμ.900/12-4-2007 εγγράφου της Ενιαίας Νομαρχιακής Αυτ/σης Αθηνών-Πειραιώς και του αριθμ. 513/12-4-07 εγγράφου της Δ/νσης Δασών Αθηνών στα οποία γίνεται αναλυτική αναφορά ως προς το θέμα της λήψης των αναγκαίων μέτρων για την προστασία του Άλσους.
     Για τα ερωτήματα που αφορούν στην σύλληψη προσώπων που επιχείρησαν να φυτέψουν δένδρα στην περιοχή αρμόδιο να απαντήσει είναι το συνερωτώμεvo Υπουργείο Δημόσιας Τάξης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     	Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     	3. Στις με αριθμό 6660/4-4-07 και 6677/10-4-07 ερωτήσεις των Βουλευτών κυρίων Βασιλείου Κεγκέρογλου, Δημητρίου Τσιόγκα, Νικολάου Γκατζή και την υπ’ αριθμ. 2487/16-04-07 του Βουλευτή κ. Ευάγγελου Βενιζέλου δόθηκε με το υπ’ αριθμ. 22783/24-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των υπ' αριθμ. 6660/4-4-2007 και 6677/10-4-2007 ερωτήσεων, που κατέθεσαν οι Βουλευτές κ.κ. Β. Κεγκέρογλου,  Τ. Τσιόγκας και Ν. Γκατζής αντίστοιχα, καθώς και της υπ' αριθμ. 2487/16-4-2007 ΠΑΒ που κατέθεσε ο Βουλευτήs κ. Ε. Βενιζέλος σας ενημερώνουμε κατά λόγο αρμοδιότητάς μας ότι όσον αφορά στις Kαθαρίστριες/Kαθαριστές των σχολείων Πρωτοβάθμιας και Δευτεροβάθμιας Εκπαίδευσης που κατατάχθηκαν σε κενές οργανικές θέσεις με σύμβαση εργασίας Iδιωτικού Δικαίου Αορίστου Χρόνου του Υπουργείου Εθνικής Παιδείας και Θρησκευμάτων σύμφωνα με την υπ' αριθμ. 78031/Δ4/31-7-06 Κ.Υ.Α. (ΦΕΚ 1199 και 1673 τ. Β΄ η οποία εκδόθηκε βάσει των διατάξεων του Π.Δ. 164/2204 και του ν. 3320/2005 και κατόπιν του υπ' αριθμ. 35373/Η/28-3-2007 εγγράφου του ΥΠ.ΕΠ.Θ., το Υπουργείο μας έχει ήδη προβεί στις απαιτoύμενες ενέργειες προς τους Γενικούς Γραμματείς των Περιφερειών του Κράτους, με το υπ' αριθμ. 18497/3-4-2007 έγγραφό του, φωτοαντίγραφο του οποίου σας αποστέλλουμε συνημμένα, ώστε να καταστεί δυνατή η άμεση καταβολή των αποδοχών στο εν λόγω προσωπικό καθαριότητας.
     Επισημαίνεται ότι σύμφωνα με το ανωτέρω έγγραφο του ΥΠ.ΕΠ.Θ., προωθείται στη Βουλή των Ελλήνων επείγουσα νομοθετική ρύθμιση, ώστε να ενταχθεί η μισθοδοσία των συγκεκριμένων υπαλλήλων στον προϋπολογισμό του, όπως δεσμεύτηκε η Υπουργός Εθνικής Παιδείας και Θρησκευμάτων ενώπιον του Κοινοβουλίου.
     Επιπροσθέτως, σας γνωρίζουμε ότι: α) οι πιστώσεις από τους Κεντρικούς Αυτοτελείς Πόρους που κατανέμονται στους ΟΤΑ πρώτου βαθμού προς κάλυψη λειτουργικών δαπανών των σχολείων τους, συμπεριλαμβάνουν σύμφωνα με τα οριζόμενα στην περ. β της παρ. 6 του άρθρου 113 του ν.1892/90 και αμοιβές καθαριστριών/καθαριστών και β) το Υπουργείο μας έχει ήδη αποδώσει με σχετικές Χρηματικές εντολές του προς το Ταμείο Παρακαταθηκών και Δανείων σε όλους τους δικαιούχους Δήμους και Κοινότητες της Χώρας από τους ΚΑΠ, τη Β' δόση έτους 2007 για τον ανωτέρω σκοπό, λαμβάνοντας υπόψη τις γνώμες των Πενταμελών Επιτροπών του άρθρου 23 του ν.3274/04 των Νομών που είχαν περιέλθει στο Υπουργείο.
     Ο Υφυπουργός
     ΑΘ. ΝΑΚΟΣ»
     4. Στην με αριθμό 6409/30-3-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 37254/ΙΗ/18-4-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6409/30-3-07, την οποία κατέθεσε ο Βουλευτής κ. Γιάννης Σκουλάς σχετικά με την προληπτική ιατρική για την ψυχική υγεία των εφήβων και στα θέματα της αρμοδιότητάς μας, σας γνωρίζουμε τα ακόλουθα:
     Στο πλαίσιο του σχεδίου δράσης του ΥΠΕΠΘ για τη στήριξη των μαθητών, των γονέων και των εκπαιδευτικών σε θέματα σχετικά με την εφηβεία, τη χρήση εξαρτησιογόνων ουσιών, την ενδοσχολική βία, την παραβατικότητα των νέων και την κοινωνική τους ένταξη έχουν τοποθετηθεί Υπεύθυνοι Αγωγής Υγείας σε όλες τις Διευθύνσεις Πρωτοβάθμιας και Δευτεροβάθμιας Εκπαίδευσης και έχουν ιδρυθεί 16 Συμβουλευτικοί Σταθμοί Νέων (ΣΣΝ), από τους οποίους λειτουργούν 15 σε ισάριθμες Διευθύνσεις 8/θμιας Εκπαίδευσης της χώρας.
     Οι Υπεύθυνοι Αγωγής Υγείας των Διευθύνσεων Πρωτοβάθμιας και Δευτεροβάθμιας Εκπαίδευσης καθοδηγούν και στηρίζουν τους εκπαιδευτικούς - συντονιστές των προγραμμάτων Αγωγής Υγείας, που εφαρμόζονται στα σχολεία από τάξεις ή ομάδες μαθητών και μαθητριών. Από τα προγράμματα Αγωγής Υγείας, που υλοποιούνται στα σχολεία, το 10% περίπου αφορά στην πρόληψη της ξενοφοβίας, του ρατσισμού και της διαφορετικότητας, θέματα που σχετίζονται, σε μεγάλο βαθμό, με την παραβατική συμπεριφορά. Γενικότερα, τα φαινόμενα της βίας και της παραβατικότητας αντιμετωπίζονται με την υλοποίηση προγραμμάτων Αγωγής Υγείας που αφορούν στη θεματική ενότητα «Ψυχική Υγεία - Διαπροσωπικές Σχέσεις», τα υλοποιούμενα προγράμματα της οποίας ανέρχονται στο 30%, περίπου, επί του συνόλου των προγραμμάτων. Στόχος αυτών των προγραμμάτων είναι η ενίσχυση της αυτοεκτίμησης και η κατάκτηση της αυτογνωσίας, ώστε να ενισχύονται οι αντιστάσεις των μαθητών έναντι των φαινομένων κοινωνικής παθογένειας. Η συμμετοχή των μαθητών στα προγράμματα είναι ενεργητική και βασίζεται στην ομαδοσυνεργατική μέθοδο, ενώ δίνεται προτεραιότητα στην βιωματική μάθηση. Κατά την υλοποίηση τους οι σχολικές μονάδες μπορεί να συνεργάζονται με επιστημονικούς και άλλους κοινωνικούς φορείς, που σχετίζονται με το αντικείμενο των προγραμμάτων.
     Τα υλοποιούμενα προγράμματα στηρίζονται σε εκπαιδευτικό υλικό, που έχει παραχθεί από τους αρμόδιους φορείς, έχει αξιολογηθεί από το Παιδαγωγικό Ινστιτούτο και έχει αγοραστεί από το ΥΠΕΠΘ. Το υλικό αυτό αξιοποιείται από τους συντονιστές των προγραμμάτων-επιμορφωμένους εκπαιδευτικούς, σε συνεργασία με τους Υπευθύνους Αγωγής Υγείας Πρωτοβάθμιας και Δευτεροβάθμιας Εκπαίδευσης σε όλους τους νομούς της χώρας και τους Υπευθύνους και τα μέλη των Συμβουλευτικών Σταθμών Νέων (ΣΣΝ).
     Οι ΣΣΝ έχουν ως σκοπό την εφαρμογή, στήριξη και παρακολούθηση προγραμμάτων Αγωγής Υγείας για τους μαθητές, τη συνεχή ενημέρωση-επιμόρφωση των εκπαιδευτικών, την ψυχοκοινωνική κάλυψη των αναγκών των σχολικών μονάδων, την προληπτική παρέμβαση στο πλαίσιο στήριξης της οικογένειας, τον εντοπισμό, διάγνωση & βραχεία ψυχολογική παρέμβαση σε μαθητές που αντιμετωπίζουν ιδιαίτερα προβλήματα και γενικότερα την ευαισθητοποίηση της ευρύτερης κοινότητας σε θέματα Αγωγής Υγείας. Επιπροσθέτως, με Κοινή Υπουργική Απόφαση (αρ. πρωτ. 104492/Γ7/10-10-2006, ΦΕΚ 1556/τ.Β΄/24-10-2006) των συναρμόδιων Υπουργών Εθνικής Παιδείας & Θρησκευμάτων, Υγείας & Κοινωνικής Αλληλεγγύης και Εθνικής Οικονομίας & Οικονομικών ιδρύθηκαν 43 νέοι ΣΣΝ, ώστε το Δίκτυο των 58 ΣΣΝ να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης.
     Τέλος, σας ενημερώνουμε ότι οι σχολιατρικές υπηρεσίες ανήκουν στην αρμοδιότητα συνερωτώμενου Υπουργείου Υγείας και Κοινωνικής Αλληλεγγύης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 6239/27-3-07 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 6997Β/17-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στα ανωτέρω σχετικά, σας γνωρίζουμε τα εξής:
     Το pet-coke είναι ένα πετρελαϊκό καύσιμο, εναλλακτικό των ανθρακούχων στερεών καυσίμων, που χρησιμοποιείται ευρύτατα σε εθνικό και σε διεθνές επίπεδο σε διαφόρους βιομηχανικούς κλάδους (τσιμεντοβιομηχανία, ασβεστοποιία κλπ) αλλά και σε μονάδες Κεραμοποιίας.
     Σύμφωνα με επιστημονική μελέτη του Πανεπιστημίου των Πατρών, κατά τη διεργασία της καύσης μαζούτ και pet-coke από τα κεραμοποιεία προκύπτει δέσμευση και εξουδετέρωση του παραγόμενου διοξειδίου του θείου από την πρώτη ύλη, λόγω της φύσης της.
     Επιπροσθέτως σύμφωνα με την Ευρωπαϊκή Νομοθεσία, όσον αφορά τις εκπομπές διοξειδίου του άνθρακα, τα κεραμοποιεία, όπως και άλλοι παραγωγικοί κλάδοι, με βάση το Εθνικό Σχέδιο Κατανομής έχουν συγκεκριμένα δικαιώματα εκπομπών, η υπέρβαση των οποίων τα υποχρεώνει είτε να προσφύγουν σε αγορά δικαιωμάτων, είτε να καταβάλουν το προβλεπόμενο χρηματικό πρόστιμο.
     Ειδικότερα για την βιομηχανία ΤΕΡΡΑ ισχύουν τα ακόλουθα:
     - Επετράπη η χρήση Pet Coke στους κλιβάνους της μονάδας και μέχρι ποσοστό 40% των χρησιμοποιούμενων στην μονάδα, καυσίμων σύμφωνα με την ισχύουσα νομοθεσία (ΚΥΑ 11535/931 ΦΕΚ 328/Β/6.5.93), κατόπιν υποβολής Τεχνικής Έκθεσης στην αρμόδια Υπηρεσία καθώς και διενέργειας πιλοτικού προγράμματος.
     - Η υπ' αρ.πρ. 121738/23-02-07 K.Υ.A Έγκρισης Περιβαλλοντικών Όρων περιλαμβάνει όρους για χρήση Βέλτιστων Διαθέσιμων Τεχνικών (Β.Δ.Τ) και όρια εκπομπών αέριων ρύπων σύμφωνα με την K.Υ.A 11014/703/Φ104/20-3-03, την Κοινοτική Οδηγία IPPC 96/61/ΕΚ και το Τελικό Σχέδιο Κειμένου Αναφοράς για τις Β.Δ.Τ.
     - Η υπ' αρ. προ 121738/23-02-07 Κ.Υ.Α Έγκρισης Περιβαλλοντικών Όρων υποχρεώνει την βιομηχανία σε συνεχείς μετρήσεις αέριων εκπομπών. Η εταιρία μέχρι την 22-02-09 θα πρέπει να εγκαταστήσει σύστημα συνεχούς μέτρησης καυσαερίων. Μέχρι την εγκατάσταση του παραπάνω συστήματος οι μετρήσεις θα διεξάγονται με ειδική φορητή συσκευή καθώς και από πιστοποιημένο εργαστήριο.
     - Η εταιρεία είναι υποχρεωμένη να χρησιμοποιεί κατάλληλο σύστημα αντιρρύπανσης για την κατακράτηση των αέριων εκπομπών στους κλιβάνους ώστε να επιτυγχάνονται τα όρια εκπομπής αέριων ρύπων.
     - Τέλος σας γνωρίζουμε ότι:
     α) Ως προς την υψηλότερη περιεκτικότητα του Pet Coke σε θείο σε σχέση με άλλα καύσιμα σημειώνουμε ότι όπως αναφέρεται και στο Σχέδιο Κειμένου Αναφοράς για τις Β.Δ.Τ η υψηλή περιεκτικότητα των αργιλοχωμάτων σε ασβέστιο μειώνει τις εκπομπές διοξειδίου του θείου διότι κατά την διαδικασία της έψησης των προϊόντων, το ασβέστιο αντιδρά με το διοξείδιο του θείου και τα προϊόντα της αντίδρασης (το θείο) παραμένει στο σώμα των κεραμικών, και
     β) Η βιομηχανία εμπίπτει στις διατάξεις K.Υ.A ΗΠ 54409/2632/04 (ΦΕΚ 1931Β'/27-12-04) περί εμπορίας δικαιωμάτων εκπομπών αερίων του θερμοκηπίου.
     Ο Υφυπουργός
     ΣΤΑΥΡΟΣ Ελ. ΚΑΛΟΓΙΑΝΝΗΣ»
     6. Στην με αριθμό 5217/7-3-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 6790Β/30-3-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του παραπάνω σχετικού, σας γνωρίζουμε ότι:
     - Ο Οργανισμός Αθήνας (Ο.Α./Υ.ΠΕ.ΧΩ.ΔΕ.) στα πλαίσια των αρμοδιοτήτων του για την προστασία της ευρύτερης περιοχής του κτήματος Καρέλλα έχει εκδώσει ειδικό Π.Δ/γμα στο οποίο καθορίζονται οι επιτρεπόμενες χρήσεις γης και οι όροι και περιορισμοί δόμησης (ΦΕΚ 1332/Δ/1993). Ειδικότερα οι επιτρεπόμενες χρήσεις στην περιοχή είναι:
     - κατοικία, αθλητικές εγκαταστάσεις, πολιτιστικά κτίρια, υδατοδεξαμενές, εγκαταστάσεις ΔΕΗ, ΟΤΕ, ΕΥΔΑΠ, εγκαταστάσεις ραδιοτηλεοπτικών καναλιών.
     Για τους όρους και περιορισμούς δόμησης εφαρμόζονται οι διατάξεις των από 6.10.1978 (ΦΕΚ 538Δ) και 24.5.1985 (ΦΕΚ 270Δ) Π.Δ/των όπως ισχύουν, καθώς και του από 22.6/.7.1983 Π.Δ/τος (ΦΕΚ 284Δ).
     - Υπόχρεοι φορείς για την διαχείριση στερεών αποβλήτων είναι οι ΟΤΑ, σύμφωνα με το άρθρο 12, ν. 1650/16-10-1986 (ΦΕΚ 160 Α΄) «Για την προστασία του περιβάλλοντος» όπως τροποποιήθηκε με το ν. 3010/2002 (ΦΕΚ 89 Α/244/2002). Ο Δήμος Αμαρουσίου στα διοικητικά όρια του οποίου βρίσκεται το εν λόγω κτήμα, είναι υπεύθυνος για την απομάκρυνση των στερεών αποβλήτων και την αποκατάσταση του χώρου, καθώς κα για την λήψη μέτρων ώστε ο χώρος να είναι ελεγχόμενος (περίφραξη, είσοδος κλπ).
     - Επίσης σας γνωρίζουμε ότι παλαιότερα στο πλαίσιο των αρμοδιοτήτων της Ειδικής Υπηρεσίας Περιβάλλοντος (ΕΥΕΠ) του ΥΠΕΧΩΔΕ, και συγκεκριμένα στις 18-6-2004 κατόπιν σχετικής καταγγελίας, πραγματοποιήθηκε έκτακτος έλεγχος τήρησης των περιβαλλοντικών όρων, στο εργοτάξιο που ήταν εγκατεστημένο σε κτήμα του πρώην κτήματος Καρέλλα του Δήμου Αμαρουσίου Ν. Αττικής.
     Από τον ανωτέρω έλεγχο, με βάση το άρθρο 9 του Ν. 2947/2001 (ΦΕΚ 228 Α') προέκυψε η εισήγηση επιβολής διοικητικών κυρώσεων (πρόστιμο) ύψους δεκαπέντε χιλιάδων ευρώ στο Δήμο Αμαρουσίου, η οποία και κυρώθηκε με σχετική Απόφαση του Νομάρχη Αθηνών. Η πράξη βεβαίωσης παράβασης, διαβιβάσθηκε στην Εισαγγελία Πρωτοδικών Αθηνών, για εισαγγελική παρέμβαση.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     7. Στην με αριθμό 5901/20-3-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 6936Β/5-4-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε ότι:
     Το Περιφερειακό Σχέδιο Διαχείρισης Στερεών Αποβλήτων (ΠΕΣΔΑ) της Περιφέρειας Θεσσαλίας έχει εγκριθεί με την με αρ. πρωτ. 4775/8.11.06 Απόφαση του Γεν. Γραμματέα της Περιφέρειας.
     Σύμφωνα με αυτό, οι νομοί Καρδίτσας και Τρικάλων αποτελούν ενιαία Διαχειριστική Ενότητα (Δ.Ε.) με φορέα διαχείρισης (ΦοΔΣΑ) την ΠΑΔΥΘ Α.Ε.
     Μεταξύ των έργων που προβλέπονται είναι και η υλοποίηση ΧΥΤΑ στη θέση «Ημερόκλημα Παλαιοσαμαρίνας» του Δ. Παλαlοκάστρου στο Ν. Τρικάλων.
     Το έργο αυτό, συγχρηματοδοτείται από το Ταμείο Συνοχής ΙΙ, σύμφωνα με την εγκριτική απόφαση C (2002) 4704/24-12-2002, με προϋπολογισμό 5.655.893,00 ευρώ.
     Με την αριθμ. Ε (2006) 4771 απόφαση της Επιτροπής Ευρωπαϊκών Κοινοτήτων έχει εγκριθεί η τροποποίηση των στοιχείων της εγκριτικής απόφασης του έργου, με πρόβλεψη αποπεράτωσής του και. ολοκλήρωσης εργασιών και δαπανών στις 31-12-2007.
     Το ποσοστό των πραγματοποιηθεισών δαπανών μέχρι σήμερα ανέρχεται στο ποσό των 2.841.059,27 ευρώ.
     Αρμόδια για την παρακολούθηση της υλοποίησης των έργων είναι η Περιφέρεια Θεσσαλίας και η ΠΑΔΥΘ Α.Ε..
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     8. Στην με αριθμό 6620/4.4.07 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. ΥΠ.ΠΟ./ΓΡ.ΥΠ.ΚΕ./449/19.4.07 έγγραφο από τον Yπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6620/4.4.07 ερώτησης του Βουλευτή κ. Παναγιώτη Αντωνακόπουλου, και σύμφωνα με τα στοιχεία που έθεσε υπόψη μας η Επιτροπή Συντήρησης Ναού Επικούριου Απόλλωνα Βασσών, σας πληροφορούμε ότι:
     Τη Δευτέρα 2.4.2007 οργανώθηκε με πρωτοβουλία του Προέδρου του Τ.Δ.Π.Ε.Α.Ε. κ. Β. Κορκολόπουλου επίσκεψη στο Ναό του Επικούριου Απόλλωνα στην οποία συμμετείχαν ο Πρόεδρος της Επιστημονικής Επιτροπής κ. Α. Μάντης, ο αντιπρόεδρος κ. Δ. Μπαϊρακτάρης, οι Βουλευτές του Ν. Ηλείας κ.κ. Κανελλοπούλου, Κουτσούκος, Αδρακτάς, Αντωνακόπουλος και Κοντογιάννης, ο Γενικός Γραμματέας της Περιφέρειας Δυτικής Ελλάδος κ. Σπυρίδων, ο Νομάρχης Ηλείας κ. Καφύρας, ο Αντιπρόεδρος του Τ.Δ.Π.Ε.Α.Ε. κ. Σίνος, ο Δήμαρχος Ανδρίτσαινας κ. Αθανασόπουλος και άλλοι τοπικοί παράγοντες.
     Κατά τη διάρκεια της επίσκεψης έγινε συνοπτική παρουσίαση της ιστορίας του μνημείου, εκτενής αναφορά στα στατικά κυρίως προβλήματα που παρουσιάζει, αλλά και διεξοδική παρουσίαση της πορείας του αναστηλωτικού έργου στη βόρεια πλευρά του ναού. Στη συνάντηση αυτή δεν αναφέρθηκε σε καμία περίπτωση από κανέναν από τους παριστάμενους ότι ο ναός κινδυνεύει με κατάρρευση.
     Τα στατικά προβλήματα που προαναφέρθηκαν δεν δημιουργούν κίνδυνο κατάρρευσης του μνημείου. Θα πρέπει να σημειωθεί ότι και το ίδιο το μνημείο διατηρεί γενναίους μηχανισμούς άμυνας, αλλά και η Επιτροπή έχει λάβει μια σειρά μέτρων προστασίας του ναού, με σημαντικότερα την τοποθέτηση του αντισεισμικού ικριώματος (1985), την εγκατάσταση του προσωρινού στεγάστρου (1987) και την εγκατάσταση αντικεραυνικής προστασίας.
     Τα ανωτέρω δεν αναιρούν βέβαια την αναγκαιότητα συνέχισης της επέμβασης, η οποία έχει ξεκινήσει από το 2001. Να αναφερθεί ότι έχει ήδη πραγματοποιηθεί η αποκατάσταση και ενίσχυση της θεμελίωσης στη βόρεια πλευρά του μνημείου, καθώς και η επανατοποθέτηση των λίθων της ευθυντηρίας και του πρώτου αναβαθμού της κρηπίδας, ενώ τους επόμενους μήνες ολοκληρώνεται η πρώτη φάση του έργου με την επανατοποθέτηση των λίθων και του δεύτερου αναβαθμού της κρηπίδας.
     Για την άμεση συνέχιση της προγραμματισμένης επέμβαση αποκατάστασης, έχει κατατεθεί από την Επιτροπή στην Περιφέρεια Δυτικής Ελλάδος, μέσω του τροποποιημένου 4ου Τεχνικού Δελτίου Έργου, αίτημα συμπληρωματικής χρηματοδότησης του έργου ύψους 1.200.00,00 ευρώ.
     Τέλος, στις γνωρίζουμε, ότι το έργο εξακολουθεί να υφίσταται στις προτεραιότητες του Υπουργείου Πολιτισμού και για την Δ’ προγραμματική περίοδο 2007 – 2013.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     9. Στην με αριθμό 6452/30.3.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1526/13.4.07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στις αρμοδιότητες του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
     Στην Ελλάδα, για την προστασία του ατόμου από την επεξεργασία δεδομένων προσωπικού χαρακτήρα και την προστασία δεδομένων προσωπικού χαρακτήρα και της ιδιωτικής ζωής στον τομέα των τηλεπικοινωνιών ισχύουν οι νόμοι 2472/1997 και 3471/2006 αντίστοιχα. Αρμόδια Αρχή για την εποπτεία των ρυθμίσεων που αφορούν στο σχετικό ατομικό δικαίωμα είναι, κατ' επιταγήν του άρθρου 9 Α του Συντάγματος, η Αρχή Προστασίας Δεδομένων Προσωπικού Χαρακτήρα. Η ανεξάρτητη αυτή αρχή έχει εκδώσει σχετικές με το διαλαμβανόμενο στη συγκεκριμένη ερώτηση ζήτημα οδηγίες και αποφάσεις και η νομολογία της έχει εν μέρει διαμορφώσει το ισχύον νομικό πλαίσιο στην Ελλάδα. Ενδεικτικά αναφέρονται: α) Η υπ' αριθμ. 637/21-6-2000 Απόφαση, η οποία θέτει τις προϋποθέσεις για τον έλεγχο των τηλεφωνικών κλήσεων των εργαζομένων, β) Η υπ' αριθμ. 1122/2001 Οδηγία για τη λειτουργία των κλειστών κυκλωμάτων τηλεόρασης, γ) Η υπ' αριθμ. 115/2001 Οδηγία για την προστασία των προσωπικών δεδομένων στο πεδίο των εργασιακών σχέσεων, και δ) Η υπ' αριθμ. 61/2004 Απόφαση με την οποία καθορίζονται οι όροι για τη δυνατότητα πρόσβασης του εργοδότη στους ηλεκτρονικούς υπολογιστές των εργαζομένων.
     Επισημαίνεται ότι οι ανεξάρτητες Αρχές, όπως η Αρχή Προστασίας Δεδομένων Προσωπικού Χαρακτήρα, υπόκεινται σε κοινοβουλευτικό έλεγχο απευθείας από τη Βουλή, σύμφωνα με το άρθρο 138 Α του Κανονισμού της Βουλής. Eπιπλέov, η λειτουργία και οι αποφάσεις της Αρχής καθορίζονται ρητά από τις διατάξεις του Ν. 2472/1997 «Προστασία του ατόμου από την επεξεργασία δεδομένων προσωπικού χαρακτήρα» και του Ν. 3051/2002 «Συνταγματικά κατοχυρωμένες ανεξάρτητες Αρχές» και από τα άρθρα 101 Α΄ του Συντάγματος και 138 Α΄ του Κανονισμού της Βουλής. Κατά συνέπεια, το Υπουργείο Δικαιοσύνης δεν υπόκειται σε κοινοβουλευτικό έλεγχο σε σχέση με τη λειτουργία και τις αποφάσεις της ανεξάρτητης Αρχής Προστασίας Δεδομένων Προσωπικού Χαρακτήρα.
     Για τα υπόλοιπα ζητήματα της συγκεκριμένης ερώτησης αρμόδια να απαντήσουν είναι τα συνερωτώμενα Υπουργεία.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     10. Στην με αριθμό 6410/30.3.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 1524/13.4.07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στις αρμοδιότητες του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
     Το Υπουργείο Δικαιοσύνης ουδέποτε έχει παρακωλήσει την πρόσβαση του Συνηγόρου του Πολίτη στα Σωφρονιστικά Καταστήματα της χώρας. Σύμφωνα με το Ν. 3094/2003 «Συνήγορος του Πολίτη και άλλες διατάξεις», η γενική αποστολή του Συνηγόρου του Πολίτη είναι η διαμεσολάβηση μεταξύ των πολιτών και των δημοσίων υπηρεσιών για την προστασία των δικαιωμάτων του πολίτη, την καταπολέμηση της κακοδιοίκησης και την τήρηση της νομιμότητας. Στο άρθρο 3 παρ. 3 και 4 του ίδιου νόμου ορίζεται ρητά ότι στην αρμοδιότητα του Συνηγόρου του Πολίτη δεν υπάγονται οι δικαστικές Αρχές και, κατά συνέπεια, εκείνες που ασκούν την εποπτεία και τον έλεγχο στα Καταστήματα Κράτησης. Αυτό επιβεβαιώνουν και οι υπ' αριθμ. 3551/25-10-04 και 3830/21-12-04 γνωμοδοτήσεις του Εισαγγελέα του Αρείου Πάγου. Άλλωστε, τα θέματα της εποπτείας και του ελέγχου των Καταστημάτων Κράτησης ορίζονται ρητά από το άρθρο 2 παρ. 1 και 2 του Σωφρονιστικού Κώδικα (Ν. 2776/1999), το άρθρο 572 του Κ.Π.Δ. και τα άρθρα 6 και 7 του Εσωτερικού Κανονισμού Λειτουργίας Γενικών Καταστημάτων Κράτησης. Σύμφωνα με τις διατάξεις αυτές, ο έλεγχος της νομιμότητας στη μεταχείριση των κρατουμένων η οποία αποβλέπει στη διασφάλιση του σεβασμού της ανθρώπινης αξιοπρέπειας ασκείται από τον αρμόδιο Εισαγγελέα-Επόπτη των φυλακών και από το Δικαστήριο Εκτέλεσης Ποινών. Ακόμη, η διενέργεια τακτικών και εκτάκτων ελέγχων στα Καταστήματα Κράτησης για τη διαπίστωση των συνθηκών κράτησης, της ευταξίας και της τήρησης των μέτρων ασφαλείας εναπόκειται στο Σώμα Επιθεώρησης και Ελέγχου Καταστημάτων Κράτησης, ειδική υπηρεσία η οποία υπάγεται απευθείας στο Γενικό Γραμματέα του Υπουργείου Δικαιοσύνης.
     Κατά συνέπεια, ο Συνήγορος του Πολίτη μπορεί να ελέγχει τα Καταστήματα Κράτησης μόνον ως προς τη νομιμότητα της άσκησης των διοικητικών καθηκόντων των υπαλλήλων τους και να ενημερώνεται για θέματα διοικητικής λειτουργίας τους. Η ενημέρωση αυτή μπορεί να παρασχεθεί είτε από το Σώμα Επιθεώρησης και Ελέγχου των Καταστημάτων Κράτησης, είτε από τον Διευθυντή και την Κοινωνική Υπηρεσία κάθε Καταστήματος Κράτησης, είτε από τις αρμόδιες υπηρεσίες του Υπουργείου Δικαιοσύνης. Ωστόσο, απαραίτητη προϋπόθεση για τον καλύτερο συντονισμό των παράλληλων ελεγκτικών αρμοδιοτήτων του Εισαγγελέα-Επόπτη των φυλακών και του Συνηγόρου του Πολίτη είναι η εκ των προτέρων ενημέρωση του αρμοδίου Εισαγγελικού Λειτουργού από τον Συνήγορο του Πολίτη κάθε φορά που ο τελευταίος προτίθεται να ασκήσει τις ελεγκτικές του αρμοδιότητες.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     11. Στην με αριθμό 4956/28.2.07 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 2772/19.4.07 έγγραφο από τον Υπουργό Μακεδονίας Θράκης η ακόλουθη απάντηση:
     «Απαντώντας στην με αριθμό 4956/28-2-2007 ερώτηση, που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη, με θέμα «Νιτρικά και βαρέα μέταλλα στο δίκτυο ύδρευσης της Κ. Μακεδονίας», και η οποία μας διαβιβάστηκε με το παραπάνω σχετικό έγγραφο, σας γνωρίζουμε τα εξής:
     Η αρμοδιότητα για την ύδρευση καθώς και την παρακολούθηση της ποιότητας του πόσιμου νερού ανήκει στις κατά τόπους Δημοτικές Αρχές, Τοπικούς Οργανισμούς, Επιχειρήσεις ή Συνδέσμους Δήμων και Κοινοτήτων. Πιο αναλυτικά, είναι υπεύθυνοι για τη μελέτη, κατασκευή, λειτουργία και συντήρηση του συστήματος ύδρευσης, όπως και για τη διενέργεια εργαστηριακών εξετάσεων έτσι ώστε να αποφευχθεί υγειονομικός κίνδυνος από την κατανάλωση πόσιμου νερού.
     Η Ε.Υ.Α.Θ Α.Ε., που αποτελεί εποπτευόμενο φορέα του Υπουργείου Μακεδονίας - Θράκης, και είναι υπεύθυνη για την ύδρευση του πολεοδομικού συγκροτήματος της Θεσσαλονίκης καθώς και μέρους της ευρύτερης περιοχής της, παρακολουθεί σε συνεχή βάση με δειγματοληψίες και αναλύσεις την ποιότητα του πόσιμου νερού. Το πόσιμο νερό που διαθέτει στη ζώνη δραστηριότητάς της είναι εξαιρετικής ποιότητας και πληροί όλες τις προδιαγραφές που θέτει η νομοθεσία της Ευρωπαϊκής Ένωσης και του Παγκόσμιου Οργανισμού Υγείας.
     Ειδικότερα, τα επίπεδα χλωρίωσης είναι τα προβλεπόμενα από τη νομοθεσία. Η ποιότητα του νερού έχει επανειλημμένα αναγνωρισθεί ως εξαιρετική σε διεθνή συνέδρια και ημερίδες (ημερίδα που διεξήχθη από τον Πανελλήνιο Σύλλογο Χημικών Μηχανικών - ΠΣΧΜ).
     Επισημαίνεται ότι η εταιρεία έχει τη δυνατότητα και την πρόθεση να στηρίξει τους λοιπούς φορείς (ΔΕΥΑ, ΟΤΑ) σε θέματα ελέγχου ποιότητας και ορθολογικής διαχείρισης του πόσιμου νερού.
     Ο Υπουργός
     ΓΕΩΡΓΙΟΣ ΚΑΛΑΝΤΖΗΣ»
     12. Στην με αριθμό  6146/26.3.07 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 1085/18.4.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Βλατής, σας πληροφορούμε τα εξής:
     Η βρουκέλλωση των βοοειδών είναι από τις σημαντικότερες ζωονόσους και προκαλεί οικονομική απώλεια στους εκτροφείς των βοοειδών. Παράλληλα η ύπαρξή της στον πληθυσμό των ζώων αποτελεί σοβαρό κίνδυνο για τη δημόσια υγεία.
     Για τους παραπάνω λόγους η βρουκέλλωση των βοοειδών περιλαμβάνεται στους πίνακες των νοσημάτων για τα οποία εφαρμόζεται πρόγραμμα, το οποίο στοχεύει στην εκρίζωση της νόσου.
     Η εκρίζωσή της είναι μία χρονοβόρα και επίπονη διαδικασία η οποία απαιτεί καλή οργάνωση όλων των μερών που εμπλέκονται στη διαδικασία.
     Το εν λόγω πρόγραμμα εφαρμόζεται στη χώρα μας από το 1974 χωρίς καμία διακοπή και περιλαμβάνει ορολογική εξέταση των ζώων, σφαγή των οροθετικών και αποζημίωση των κτηνοτρόφων, σύμφωνα με την εκάστοτε ετήσια Κοινή Υπουργική Απόφαση οικονομικών ενισχύσεων.
     Σε περίπτωση που σε μία εκτροφή το 50% των ζώων ή και περισσότερα βρεθούν μολυσμένα από βρουκέλλωση, τότε το σύνολο των ζώων σφάζεται [απόφαση 286854/2003 (ΦΕΚ Β'1986) άρθρο 26].
     Το μέτρο της καθολικής σφαγής είναι σήμερα σε ισχύ.
     Η διαδικασία καταβολής των αποζημιώσεων στους κτηνοτρόφους, των οποίων τα ζώα έχουν σφαγεί ή πρόκειται να σφαγούν εντός του έτους, θα αρχίσει μετά τη δημοσίευση της Κοινή Υπουργικής Απόφασης οικονομικών ενισχύσεων έτους 2007.
     Ο Υφυπουργός
     Α. ΚΟΝΤΟΣ»
     13. Στην με αριθμό 6681/11-4-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β-1025/4-5-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 6681/11-4-2007, που κατέθεσε στη Βουλή ο Boυλευτής κ. Mιxάλης Καρχιμάκης, θέτουμε υπόψη σας ότι :
     Η Ο.Τ.Ε. Α.Ε. αποτελεί ανώνυμη εταιρεία υπαγόμενη στο ν. 2190/1920 περί ανωνύμων εταιρειών ήδη από το 1994 και το ν. 2257/1994 και μάλιστα υπό καθεστώς ελευθέρου ανταγωνισμού ήδη από το 2000 σύμφωνα με το ν.2867/2000. Η Ο.Τ.Ε. Α.Ε. εξήλθε του δημόσιου τομέα ήδη από το 1991 με το Π.Δ. 361/1991. Το Ελληνικό Δημόσιο είναι μέτοχος της Ο.Τ.Ε. Α.Ε. και τα μετοχικά του δικαιώματα ασκεί δια του Υπουργείου Οικονομίας και Οικονομικών.
     Δεδομένου του γεγονότος ότι η Ο.Τ.Ε. Α.Ε. αποτελεί πολυμετοχική εταιρεία εισηγμένη, ήδη από το 1994 με το ν. 2374/1994, στο Χρηματιστήριο Αξιών Αθηνών καθώς και στο Χρηματιστήριο της Νέας Υόρκης, η Διοίκηση της οφείλει να εξυπηρετεί τα συμφέροντα όλων των μετόχων, περιλαμβανομένου του Ελληνικού Δημοσίου, για δε την άσκηση της διοίκησης αυτής υπάγεται στους κοινούς κανόνες του εταιρικού δικαίου, στη ρυθμιστική εξουσία της Εθνικής Επιτροπής Τηλεπικοινωνιών και Ταχυδρομείων του ν.2057/1992, ανεξάρτητης αρχής υπαγόμενης σε κοινοβουλευτικό έλεγχο σύμφωνα με το Σύνταγμα και το νόμο, αλλά και του κοινοτικού δικαίου το οποίο καθιερώνει ένα πλέγμα διατάξεων ειδικά για το θέμα της απελευθερωμένης αγοράς των τηλεπικοινωνιών με βάση κυρίως την Οδηγία 1990/388.
     Συνεπώς η Ο.Τ.Ε. Α.Ε. δεν αποτελεί εταιρεία του δημοσίου και δεν υπάγεται άμεσα στον κοινοβουλευτικό έλεγχο. Ο κοινοβουλευτικός έλεγχος μπορεί να αφορά μόνο την άσκηση της κατά νόμον εποπτείας της εκτελεστικής εξουσίας και της άσκησης των μετοχικών δικαιωμάτων του Ελληνικού Δημοσίου.
     Ο Υπουργός
     ΜΙΧΑΛΗΣ ΛΙΑΠΗΣ»
     14. Στην με αριθμό 5782/16-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 40089/ΙΗ/3-5-07 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5782/16-3-07, την οποία κατέθεσε ο Βουλευτής κ. Μαν. Στρατάκης και μας διαβίβασε το ΥΠΕΣΔΔΑ με το ανωτέρω σχετικό έγγραφό του, και στα θέματα της αρμοδιότητάς μας, σας γνωρίζουμε τα ακόλουθα:
     Σύμφωνα με την παρ.5 του προοιμίου της αριθ.78031/Δ4/31-7-06 ΚΥΑ (ΦΕΚ1199 και 1673, τ.Β/2006), η δαπάνη για την αμοιβή των καθαριστριών/στών που απασχολούνταν με συμβάσεις μίσθωσης έργου για τον καθαρισμό αιθουσών των σχολείων της Α/θμιας και Β/θμιας Εκπ/σης και κατατάχθησαν βάσει των διατάξεων του Π.Δ. 164/2004 και του Ν.332012005 σε οργανικές θέσεις ΙΔΑΧ οι οποίες συστήθηκαν με την ανωτέρω ΚΥΑ στις Δ/νσεις Α/θμιας και Β/θμιας Εκπ/σης, καλύπτεται από πιστώσεις του προϋπολογισμού των οικείων Δήμων και Κοινοτήτων και αντιμετωπίζεται από τους ΚΑΠ (παρ.6β, αρθ.113, του Ν.1892/1990 και παρ.9, αρθ.5 του Ν.1894/1990).
     Το ΥΠΕΠΘ προωθεί στη Βουλή των Ελλήνων επείγουσα νομοθετική ρύθμιση, προκειμένου να ενταχθεί το ανωτέρω προσωπικό στον προϋπολογισμό του. Μέχρι την ημερομηνία που προβλέπει η ρύθμιση αυτή, η δαπάνη για την αμοιβή των καθαριστριών/στών των σχολείων θα βαρύνει τις πιστώσεις των Σχολικών Επιτροπών.
     Ήδη ολοκληρώθηκε η κατάταξή τους σε μισθολογικά κλιμάκια του Ν.3205/2003 (ισχύον μισθολόγιο) τα οποία απεστάλησαν με διευκρινιστική εγκύκλιο σε όλες τις Δ/νσεις Α/θμιας και Β/θμιας Εκπ/σης για να προβούν στη σύνταξη μισθοδοτικών καταστάσεων και την προώθησή τους στις αρμόδιες Σχολικές Επιτροπές, οι οποίες οφείλουν να καταβάλουν τα δεδουλευμένα των καθαριστριών/στων από την ημερομηνία κατάταξής τους σε θέσεις ΙΔΑΧ, όπως ορίζει ο Ν.3320/2005.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 14 Μαϊου 2007.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της  Βουλής)
     1. Η με αριθμό 514/7-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Αγροτικής Ανάπτυξης και Τροφίμων, σχετικά με τη μεταφορά του κόστους εφαρμογής της Κ.Α.Π. στους αγρότες για την ενεργοποίηση των δικαιωμάτων και τη διόρθωση των λαθών κλπ..
     2. Η με αριθμό 529/8-5-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς την Υπουργό Εθνικής Παιδείας και Θρησκευμάτων, σχετικά με την επίλυση προβλημάτων που αντιμετωπίζει το ειδικό σχολείο Κορυδαλλού για τα παιδιά με αναπηρία και μαθησιακές δυσκολίες κλπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 518/7-5-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Δημόσιας Τάξης, σχετικά με την στελέχωση του Αστυνομικού Τμήματος του Δήμου Πύλης Νομού Τρικάλων.
     2. Η με αριθμό 530/8-5-2007 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους εργαζόμενους φοιτητές και σπουδαστές ώστε να μπορούν να ολοκληρώσουν τις σπουδές τους κλπ..
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 524/8-5-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με την αξιοποίηση των εγκαταστάσεων του Θεραπευτηρίου Ψυχικών Παθήσεων Χανίων.
     Η επίκαιρη ερώτηση του κ. Σκουλάκη έχει ως εξής:
     «Έκπληκτη η κοινή γνώμη των Χανίων, οι θεσμοθετημένοι τοπικοί φορείς και οι Κοινοβουλευτικοί εκπρόσωποι του Νομού Χανίων άκουσαν την Ειδική Γραμματέα Ψυχικής Υγείας κ. Μ. Τροχάνη, κατά την πρόσφατη «ινκόγκνιτο» επίσκεψη της στις 26 Απριλίου 2007 στο χώρο του πρώην ψυχιατρείου Χανίων, να ανακοινώνει πως «πρόθεση του Υπουργείου Υγείας είναι να προχωρήσει στην αξιοποίηση των χώρων του Ψυχιατρείου Χανίων με προσανατολισμό στον Ιατρικό Τουρισμό, στα πλαίσια ενός οργανωμένου σχεδιασμού του Υπουργείου Υγείας για την ανάπτυξη εναλλακτικών υπηρεσιών, κυρίως στο χώρο του Θεραπευτικού Τουρισμού σε όλα τα θεραπευτήρια ψυχικών παθήσεων και τα ψυχιατρεία που έχουν κλείσει ή αναμένεται να κλείσουν». Το σημαντικότερο όμως ήταν ότι η κ. Τροχάνη συνέδεσε ευθέως τη συνέχιση της ψυχιατρικής μεταρρύθμισης με τα οικονομικά οφέλη που θα προκύψουν από την ανάπτυξη τέτοιων δράσεων.
     Κύριε Υπουργέ:
     Επειδή η συγκεκριμένη ανακοίνωση της Ειδικής Γραμματέας Ψυχικής Υγείας του Υπουργείου, συνιστά στην ουσία το κρυφό σχέδιο «ξεπουλήματος» της δημόσιας περιουσίας σε ιδιώτες.
     Επειδή η ανακοίνωση αυτή αγνόησε επιδεικτικά την εκφρασμένη θέση όλων των τοπικών θεσμικών αρχών και φορέων, των Βουλευτών και των πολιτών του Νομού Χανίων, αναφορικά με την αξιοποίηση των εγκαταστάσεων του Ψυχιατρείου Χανίων.
     Επειδή η ανακοίνωση αυτή δεν διαψεύστηκε από την ηγεσία του Υ.Υ.Κ.Α. και κατά την άποψή μου αποτελεί «τεστ αντοχής της ανοχής της τοπικής κοινωνίας των Χανίων».
     Ερωτάσθε:
     Α. Θα αναλάβετε επιτέλους τις ευθύνες σας συνεχίζοντας τη χρηματοδότηση όλων των εξωνοσοκομειακών δομών ψυχιατρικής μεταρρύθμισης από τον κρατικό προϋπολογισμό, όπως έχει δεσμευτεί η χώρα μας απέναντι στην Ε.Ε. και να αφήσετε τα επικοινωνιακά τρυκ;
     Β. Θα συναντήσετε επιτέλους επιτροπή φορέων του νομού προκειμένου να σας γνωστοποιήσει τις προτάσεις και τις ανάγκες της τοπικής κοινωνίας για μια σειρά εκπαιδευτικών, κοινωνικών και προνοιακών υποδομών, πράγμα που ζητούν όλοι οι φορείς εδώ και δύο περίπου χρόνια;»
     Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
     Ο κύριος Υπουργός έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι Βουλευτές, αγαπητέ κύριε Σκουλάκη, θέλω να σας πω ότι η επίσκεψη της Ειδικής Γραμματέως Ψυχικής Υγείας στην πατρίδα σας, τα Χανιά δεν ήταν «ινκόγκνιτο», όπως εσφαλμένα αναφέρεται και στην ερώτησή σας και σε δημοσιεύματα. 
     Ήταν καθαρά μία υπηρεσιακή επίσκεψη, που ακολούθησε την επίσκεψη του Υπουργού Υγείας κ. Αβραμόπουλου, η οποία έγινε στις 19 Απριλίου, όπως ξέρετε. Η επίσκεψη της κ. Τροχάνη, της Ειδικής Γραμματέως Ψυχικής Υγείας και Κοινωνικής Ένταξης έγινε λίγες μέρες αργότερα, στις 26 Απριλίου, με σκοπό την ενημέρωση και τη συζήτηση, τόσο με το Διοικητή της έβδομης ΔΥΠΕ της Κρήτης και τους καινούριους υποδιοικητές –οι οποίοι πρόσφατα διορίστηκαν, με την αναδιάρθρωση των Δ.Υ.Π.Ε. – όσο με το Διοικητή του Ψυχιατρείου κ. Ρεντούμη. Φυσικά, συνοδευόταν και από τον Πρόεδρο της Δ.ΕΠ.Α.ΝΟ.Μ., τον Καθηγητή κ. Λαμπρόπουλο για να δουν τα θέματα που αφορούν το Ψυχιατρείο Χανίων.
     Υπήρχαν δύο σκοποί, αφενός μεν η ενδυνάμωση της ψυχιατρικής μεταρρύθμισης στα Χανιά, του δικτύου ψυχιατρικών δομών μεταρρύθμισης, που έχουν στηθεί μετά την κατάργηση του Ψυχιατρείου και αφετέρου να δουν τι θα γίνουν οι χώροι του πρώην Ψυχιατρικού Νοσοκομείου Χανίων.
     Ήθελα να σας διαβεβαιώσω ότι δεν υπάρχει κανένα κρυφό σχέδιο ξεπουλήματος της δημόσιας περιουσίας σε ιδιώτες ή ανάπτυξης υπηρεσιών τουρισμού υγείας μέσω οποιουδήποτε σχεδίου. Διερευνώνται όλες οι βέλτιστες, από οικονομοτεχνική άποψη, λύσεις, προς το συμφέρον πάντοτε των τοπικών αναγκών σ’ ένα γενικότερο σχεδιασμό του Υπουργείου για την αξιοποίηση του χώρου των ψυχιατρείων που έχουν κλείσει ή πρόκειται να κλείσουν.
     Μας απασχολεί το ίδιο θέμα σ’ όλη την Ελλάδα. Μας απασχολεί και στο Ψυχιατρικό Νοσοκομείο Ολύμπου και στην Κέρκυρα και στην Τρίπολη και στα Χανιά. Όλες αυτές οι δομές που υπάρχουν, αλλού είναι σε καλά σημεία –«φιλέτα», όπως τα χαρακτηρίζετε- αλλού είναι απομακρυσμένες στα δάση. Μας απασχολεί τι θα γίνουν αυτές οι δομές, πάντα προς το συμφέρον κάλυψης των τοπικών αναγκών των τοπικών κοινωνιών. 
     Αυτή ήταν και η θέση που εκφράστηκε. Συναντήθηκε με τον Αντιδήμαρχο Χανίων -συμμετείχε και  ο κ. Παπαδογιάννης στις σχετικές συσκέψεις- και απ’ ό,τι αναφέρεται, τουλάχιστον στην πρώτη συνάντηση, περιορίστηκε σε καθαρά υπηρεσιακούς παράγοντες, Δ.ΕΠ.Α.ΝΟ.Μ., διοικητές και υποδιοικητές της Δ.Υ.ΠΕ. Κρήτης. 
     Σε μία επόμενη συνάντηση, φυσικά, θα γίνει ευρεία σύσκεψη με τους Κοινοβουλευτικούς Εκπροσώπους των Χανίων, τη Νομαρχιακή Αυτοδιοίκηση, την Τοπική Αυτοδιοίκηση, όπου θα κατατεθούν όλες οι προτάσεις. Με την παρουσία της Δ.ΕΠ.Α.ΝΟ.Μ. και παραγόντων του Υπουργείου Υγείας και Κοινωνικής Αλληλεγγύης θα αναζητηθεί η καλύτερη δυνατή λύση προς το σκοπό αυτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Στη δευτερολογία μου θα αναφερθώ αναλυτικά στα ερωτήματα που θέσατε για την ψυχιατρική μεταρρύθμιση, τι χρωστάμε από το 2005 έως το 2006, πώς θα τα καλύψουμε αυτά, με ποιους κωδικούς έχουν καλυφθεί. Θέλω να σας διαβεβαιώσω ότι δεν κάνουμε καμία έκπτωση στα θέματα ψυχιατρικής μεταρρύθμισης. Για μας είναι πυξίδα.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, στη δευτερολογία σας τα υπόλοιπα. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ενισχύουμε όλες τις δομές της ψυχιατρικής μεταρρύθμισης. Απλώς φροντίζουμε, τα χρήματα της μεταρρύθμισης να «πιάσουν τόπο» και να πηγαίνουν προς το συμφέρον των ατόμων που εξυπηρετούνται, δηλαδή, των πρώην τροφίμων των ψυχιατρείων και μόνο γι’ αυτούς.
     ΠΡΟΕΔΡΕΥΩΝ (Γεώργιος Σούρλας): Ο κ. Σκουλάκης έχει το λόγο.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, και «ινκόγκνιτο» ήρθε η Γενική Γραμματέας στα Χανιά και αυτά που είπε δεν μας άρεσαν. Δεν άρεσαν όχι μόνο σε εμένα, αλλά δεν άρεσαν σε κανέναν εκπρόσωπο του νομού, σε Βουλευτές του κόμματός σας, οι οποίοι με δηλώσεις τους διαμαρτυρήθηκαν για τη μη πρόσκληση, στο συνάδελφο κ. Χριστοδουλάκη, στο Νομάρχη Χανίων, ο οποίος μίλησε για «ατόπημα», στο Δήμαρχο Σούδας, στον Πρόεδρο του Τ.Ε.Ι.. Γενικότερα σε κανέναν δεν άρεσε η όλη διαδικασία και το περιεχόμενο του μηνύματος που έστειλε. 
     Ξέρετε ποιο ήταν το ανησυχητικό; Ότι η Γενική Γραμματέας συνέδεσε την αξιοποίηση των εκατόν είκοσι στρεμμάτων του πρώην Ψυχιατρείου -που βρίσκονται σε μία φανταστική περιοχή των Χανίων- με την αξιοποίηση για Ιατρικό Τουρισμό, αυτό το νεφελώδες ιατρικό τουρισμό για να υπάρξουν έσοδα, τα οποία θα διατεθούν για τη συνέχιση της ψυχιατρικής μεταρρύθμισης.
     Να το πάρετε πίσω, κύριε Υπουργέ. Είναι απαράδεκτο. Να κουβεντιάσουμε πώς θα αξιοποιηθεί ο χώρος του πρώην Ψυχιατρείου, το οποίο κακώς έκλεισε, όπως έκλεισε, άρον–άρον. 
     Υπήρξαν προτάσεις των τοπικών φορέων και από την προηγούμενη Νομαρχιακή Αυτοδιοίκηση και από την τωρινή. Εδώ και δύο χρόνια οι φορείς του νομού, οι Βουλευτές, ο Νομάρχης, ο Πρόεδρος της Τ.Ε.Δ.Κ., ο Δήμαρχος της Σούδας και άλλοι φορείς ζητούν συνάντηση με τον Υπουργό. Έχουν υποβάλει συγκεκριμένο σχέδιο. 
     Υπάρχει, κυρίως, το σχέδιο για την εκεί εγκατάσταση δραστηριοτήτων του Τ.Ε.Ι., που στο πλαίσιο αυτό μπορεί να υπάρξει και ανταποδοτικότητα μεταξύ της ακαδημαϊκής κοινότητας –του Τ.Ε.Ι. δηλαδή- και των υπευθύνων δομών ψυχικής υγείας, έτσι ώστε παραδείγματος χάρη θέματα όπως σίτισης κυλικείων, επικουρικών θέσεων εργασίας να παραχωρούνται με πιθανή προγραμματική σύμβαση σε φορείς της ψυχικής υγείας. Υπάρχει επίσημη πρόταση του Τ.Ε.Ι.. Υπάρχει υιοθέτηση αυτής της πρότασης από τον Υφυπουργό κ. Ταλιαδούρο. Έρχεται, όμως, η Γενική Γραμματέας και τινάζει όλη αυτήν την ιστορία στον αέρα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Πρώτον, δεσμευθείτε ότι άμεσα θα καλέσετε τους τοπικούς φορείς. Δεν μπορεί μία περιοχή που επί εκατό χρόνια επιβαρύνθηκε με το ψυχιατρείο να μην έχει άποψη για το τι μέλλει γενέσθαι με αυτή την έκταση-φιλέτο. 
     Δεύτερον, να αποσυνδέσετε σήμερα, εδώ στη Βουλή, τη συνέχιση της ψυχιατρικής μεταρρύθμισης από τα πιθανά έσοδα του πρώην Ψυχιατρείου Χανίων και των άλλων πρώην ψυχιατρείων, όπως είπε η Γενική Γραμματέας.
     Τρίτον, ήταν πράγματι θεσμικό ατόπημα, κύριε Υπουργέ, το να μην  κληθούν οι Βουλευτές, ο Νομάρχης, ο Πρόεδρος της Τ.Ε.Δ.Κ. και άλλοι εκπρόσωποι των φορέων, οι οποίοι εμπλέκονται σ’ όλη αυτήν τη διαδικασία. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σκουλάκη. 
     ΕΜΜΑΝΟΥΗΛ ΣΚΟΥΛΑΚΗΣ: Δύο χρόνια περιμένουμε. Δεσμευθείτε ότι σαν Υπουργείο θα καλέσετε τους φορείς να καταθέσουν τις απόψεις τους και από εκεί και πέρα θα δούμε τι θα γίνει. Πάντως, να έχετε κατά νου ότι ουδεμία απόφαση αξιοποίησης του χώρου μπορεί να προχωρήσει, αν η τοπική κοινωνία δεν συμφωνεί. Αυτό το καταλαβαίνετε.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, λυπάμαι που ανεβάσατε τους τόνους με αυτόν τον τρόπο. 
     Σας διαβεβαιώνω ότι η βούληση της πολιτικής ηγεσίας του Υπουργείου Υγείας και Κοινωνικής Αλληλεγγύης είναι προς αυτή την κατεύθυνση. Η επίσκεψη της Ειδικής Γραμματέως Ψυχικής Υγείας και Κοινωνικής Ένταξης ήταν καθαρά υπηρεσιακή, για να γίνει μια σύσκεψη με υπηρεσιακούς παράγοντες και με τους διοικούντες την υγειονομική περιφέρεια Κρήτης, τίποτα λιγότερο, τίποτα περισσότερο. 
     Θα ακολουθήσει ευρεία σύσκεψη, όπως και επίσκεψη εκπροσώπου ή του Υπουργού ή ενός από τους δύο Υφυπουργούς στα Χανιά. Θα κληθούν οι Κοινοβουλευτικοί Εκπρόσωποι των Χανίων, η Νομαρχιακή και Τοπική Αυτοδιοίκηση, το Τ.Ε.Ι. της περιοχής, η πανεπιστημιακή και η ακαδημαϊκή κοινότητα της περιοχής και γενικότερα όλοι οι εμπλεκόμενοι φορείς, για να ακούσουμε όλες τις απόψεις.
     Θα σας αφουγκραστούμε όλους και θα δώσουμε την καλύτερη λύση. 
     Στο πλάνο που παρουσιάσαμε για την ψυχιατρική μεταρρύθμιση, για τα προβλήματα τα οποία έχουμε, πουθενά δεν συνδέσαμε την αξιοποίηση της ακίνητης περιουσίας των πρώην ψυχιατρείων με τη βιωσιμότητα της ψυχιατρικής μεταρρύθμισης. Τελεία εδώ. 
     ΕΜΜΑΝΟΥΗΛ ΣΚΟΥΛΑΚΗΣ: Χαίρομαι που διαψεύδετε αυτά που είπε η Γενική Γραμματέας. Να βρείτε αλλού τα εξήντα εκατομμύρια ευρώ που σας λείπουν. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν νομίζω ότι το συνέδεσε. Σας έχω το δελτίο Τύπου που έβγαλε και η κ. Τροχάνη και είπε ακριβώς τι χρωστάμε, ποιο είναι το έλλειμμά μας. Για το 2006 είναι 5.397.000 και για το 2005 είναι 1.190.000. Δηλαδή χρωστάμε συνολικά γύρω στα 6.500.000. Έχουν εξασφαλιστεί τα συγκεκριμένα κονδύλια από συγκεκριμένους κωδικούς και μάλιστα δέκα συν έξι, δεκαέξι εκατομμύρια. Και υπάρχει και ένα υπόλοιπο, το οποίο θα το χρησιμοποιήσουμε για το 2007, της τάξης των 9.412.000  ευρώ. Ξέρετε πολύ καλά ότι οι μονάδες αυτές της ψυχιατρικής μεταρρύθμισης, μ’ αυτές τις δομές πλέον, θα αρχίσουν να κάνουν συμβάσεις –γιατί θα έχουν πλέον άδεια λειτουργίας- με τα ασφαλιστικά ταμεία. Θα υπάρχει κι ένα έσοδο των δομών αυτών της ψυχιατρικής μεταρρύθμισης από τα ασφαλιστικά ταμεία και με το τέλος το οποίο θα μπει, όπως ξέρετε πολύ καλά, στο νομοσχέδιο, με το 2% επί  των προμηθειών, έστω και αν γίνει αργότερα, αλλά και για το 2007 είναι εξασφαλισμένη η πορεία και η εύρυθμος λειτουργία όλων αυτών των δομών. 
     Γνωρίζετε πάρα πολύ καλά επίσης -και είναι σημαντικό αυτό- κύριε Σκουλάκη, ότι με βάση το άρθρο 13, του ν.2716/1999, υφίσταται υποχρέωση του Υπουργείου μας –περάσατε κι εσείς από το Υπουργείο και το ξέρετε πολύ καλά- για κάλυψη των δαπανών που αφορούν μόνο την παροχή υπηρεσιών προς άτομα με ψυχικές διαταραχές. Το Υπουργείο μας, αν θέλετε μέσα από το Κοινοτικό Δίκαιο και επειδή έτσι έγινε και τα προηγούμενα χρόνια, καλύπτει όλες τις δαπάνες: και τα λειτουργικά έξοδα και τις δαπάνες των αστικών, μη κερδοσκοπικών εταιριών. Όλες τις δαπάνες τις καλύπτουμε και το κάνουμε αυτό ευχαρίστως γιατί πιστεύουμε, όπως κι εσείς, στη ψυχιατρική μεταρρύθμιση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
     ΕΜΜΑΝΟΥΗΛ ΣΚΟΥΛΑΚΗΣ: Μην το λέτε αυτό, κύριε Υπουργέ. Υποχρέωση, δέσμευση της χώρας μας έναντι της Ευρωπαϊκής Ένωσης είναι αυτό. 
     ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, ολοκληρώνεται η συζήτηση. Σας παρακαλώ. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υποχρέωση είναι, και το τελευταίο ευρώ του Έλληνα φορολογούμενου να πηγαίνει για υπηρεσίες που παρέχονται στα άτομα με ψυχικές διαταραχές, τα οποία αποασυλοποιούνται. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. Δεν λύνεται το προνοιακό με μια εξάλεπτη συζήτηση. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και ξέρετε πολύ καλά ότι θεσμοθετούμε επιτέλους ένα όργανο που θα ελέγξει πλήρως τις αστικές μη κερδοσκοπικές εταιρίες και το πού πηγαίνουν τα χρήματα αυτά, γιατί αυτά τα χρήματα πρέπει να πηγαίνουν κυρίως στους ασθενείς και στους εργαζόμενους φυσικά, οι οποίοι δεν μπορεί να είναι απλήρωτοι.
     Σας ευχαριστώ. 
     ΕΜΜΑΝΟΥΗΛ ΣΚΟΥΛΑΚΗΣ: Χαίρομαι που συμφωνείτε με το περιεχόμενο της επίκαιρης ερώτησής μου. Αναμένουμε την πρόσκλησή σας. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Παρακαλώ κύριε Σκουλάκη. Δεν εξαντλείται το θέμα αυτό μέσα σε λίγα λεπτά. 
     Εισερχόμεθα στη συζήτηση της δεύτερης, με αριθμό 527/8-5-2007, επίκαιρης ερώτησης του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη των απολυμένων από τη βιομηχανία «ΑΦΟΙ ΣΤΑΘΟΥΔΑΚΗ Ο.Ε.», τις διακρίσεις σε βάρος μεταναστών εργαζομένων κ.λπ..
     Αναλυτικότερα η επίκαιρη ερώτηση του κ. Σκυλλάκου έχει ως εξής:
     «Χιλιάδες μετανάστες που δουλεύουν σε βιοτεχνίες κλωστοϋφαντουργίας, ιματισμού και δέρματος βρίσκονται καθημερινά όμηροι της πιο άγριας εργοδοτικής εκμετάλλευσης, ασυδοσίας και τρομοκρατίας και με συνεχή την αγωνία της επιβίωσης, της ανανέωσης των αδειών παραμονής και τον κίνδυνο της απόλυσης πάνω από το κεφάλι τους. 
     Ενδεικτική της εργοδοτικής ασυδοσίας και τρομοκρατίας που βιώνουν οι μετανάστες είναι η απόλυση εννέα εργατών από το Μπαγκλαντές, που δούλευαν στη βιοτεχνία «Αφοί ΣΤΑΘΟΥΔΑΚΗ Ο.Ε.» στο κέντρο της Αθήνας, λίγες μέρες μετά από έλεγχο που έγινε από την Επιθεώρηση Εργασίας, ύστερα από παρέμβαση του Συνδικάτου Κλωστοϋφαντουργίας Ιματισμού και Δέρματος Αθήνας για τις άθλιες συνθήκες εργασίας.
     Υπεύθυνη γι’ αυτή την κατάσταση είναι η Κυβέρνηση, που στα πλαίσια της συνολικότερης πολιτικής της και της πολιτικής της Ευρωπαϊκής Ένωσης, συνεχίζοντας την πρακτική των κυβερνήσεων του ΠΑ.ΣΟ.Κ., διαμορφώνει τις προϋποθέσεις ασύδοτης δράσης του κεφαλαίου. 
     Ερωτάται ο κύριος Υπουργός:
     Τι μέτρα θα πάρει η Κυβέρνηση:
     1. Για την άμεση επαναπρόσληψη των απολυμένων από τη βιοτεχνία «Αφοι ΣΤΑΘΟΥΔΑΚΗ Ο.Ε.» .
     2. Για να σταματήσει η άγρια εκμετάλλευση των μεταναστών και οι διακρίσεις σε βάρος τους, καθώς και για την διασφάλιση ίσων δικαιωμάτων στη δουλειά με τους Έλληνες εργαζόμενους».
     Στην επίκαιρη ερώτηση του κ. Σκυλλάκου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
     Ο κύριος Υπουργός έχει το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, με την εύστοχη επίκαιρη ερώτησή σας σήμερα θίγετε ένα πάρα πολύ μεγάλο θέμα: «μαύρη εργασία», εισφοροδιαφυγή, καταπάτηση της εργατικής νομοθεσίας, εργασιακή ζούγκλα. 
     Θέλω να καταλάβετε ότι σ’ αυτά τα τρία χρόνια που κυβερνάμε έχουμε κάνει πολύ μεγάλες προσπάθειες, ώστε συνήθειες και νοοτροπίες ετών να τις εξαλείψουμε και να δημιουργήσουμε θεσμικό πλαίσιο τέτοιο, ούτως ώστε να υπερασπίσουμε τα εργατικά δικαιώματα όλων των εργαζομένων.
     Ένα παράδειγμα είναι ότι το Σ.Ε.Π.Ε., το Σώμα Επιθεωρητών Εργασίας, πέρασε από πολύ μεγάλες περιπέτειες. Πήγε στην Νομαρχιακή Αυτοδιοίκηση, επέστρεψε στο Υπουργείο. Διαλυμένες Υπηρεσίες, κύριε Σκυλλάκο! Στα τρία χρόνια καταφέραμε να συντάξουμε τις δυνάμεις αυτές και να κάνουμε αισθητή την παρουσία μας στους χώρους δουλειάς: και κοινωνικά, με τους επιθεωρητές, και τεχνικά, για την ασφάλεια και την υγεία. Ήδη, όπως είχα δεσμευθεί παλιότερα, τετρακόσια νέα άτομα σε σύνολο τριακοσίων πενήντα που είναι όλοι οι εργαζόμενοι, μπήκαν σε «STAGE». Διότι δεν μπορώ εγώ να περιμένω το ΑΣΕΠ που κάνει τέσσερα και πέντε χρόνια. Και ήδη υπάρχει αίτημα -και είναι στην διαδικασία της έγκρισης- για πρόσληψη νέου προσωπικού.
     Δεύτερον, τον ερχόμενο ή αυτό το μήνα που θα καταθέσουμε το εργασιακό νομοσχέδιο, κύριε Σκυλλάκο και θα ζητηθεί και η άποψή σας, αναβαθμίζουμε το Σ.ΕΠ.Ε. από Ειδική Γραμματεία σε Γενική Γραμματεία. Πρέπει επιτέλους να τελειώσει και να γίνει αυτό ένας ισχυρός μοχλός –θα μπει σε διαβούλευση, εγώ απλώς σας το λέω- προστασίας και ασφαλιστικής δικλίδας για τους εργαζόμενους.
     Πάμε τώρα στη συγκεκριμένη εταιρία. Πράγματι, το Σ.ΕΠ.Ε. άμεσα παρενέβη και μάλιστα παρουσία του Σωματείου Ιματισμού. Πήγε και έκανε έλεγχο, βρήκε πράγματι τα καταγγελλόμενά σας και στις 30 Απριλίου ήρθαν στο Σ.ΕΠ.Ε., μετά τον έλεγχο, οι οκτώ εργαζόμενοι –γιατί δεν είναι εννιά- και κατέθεσαν αιτήσεις για διενέργεια εργατικής διαφοράς. Άμεσα, το Σ.ΕΠ.Ε. έδωσε προθεσμία μέχρι 17 Μαίου κι έχει καλέσει σε τριμερή την επιχείρηση. Γιατί εδώ, πράγματι, υπάρχει  -δεν έχει δικαίωμα να το κάνει- παρανομία, παράβαση της εργατικής νομοθεσίας. Κι είμαστε σίγουροι ότι αυτή η διαφορά θα λυθεί. Αν δεν υπακούσει στους νόμους αυτός ο κύριος να είστε σίγουρος κύριε Σκυλλάκο –γιατί αυτά δεν γίνονται εν κρυπτώ και παραβύστω, αλλά γίνονται παρουσία του πανίσχυρου Σωματείου Ιματισμού, των εκπροσώπων των εργαζομένων- ότι θα πέσει ο πέλεκυς της δικαιοσύνης. Και ένα από τα μέτρα που πήραμε,για να θωρακίσουμε το σύστημα, ήταν και ο νόμος που ψηφίσαμε τον Αύγουστο του 2006, όπου τριπλασιάσαμε τα διοικητικά και ποινικά πρόστιμα. Είναι εξοντωτικά τα πρόστιμα σήμερα, κύριε Σκυλλάκο. Και πρέπει να καταλάβουν οι επιχειρηματίες κι οι εργοδότες ότι δεν μπορούν να μετατρέψουν το χώρο δουλειάς σε ζούγκλα. Αποκλείεται! Αυτή η επιχείρηση λοιπόν θα έχει την τύχη που θα έχει καθένας που δεν τηρεί και δεν σέβεται τους νόμους του κράτους. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Ο ερωτών συνάδελφος, κ. Σκυλλάκος, έχει το λόγο. 
     ΑΝΤΩΝΗΣ ΣΚΥΛΛΑΚΟΣ: Εδώ στη Βουλή, ειδικά το Υπουργείο Απασχόλησης, επειδή τα προβλήματα είναι πολύ μεγάλα, αναγνωρίζει  τα προβλήματα: τη «μαύρη εργασία», τις κακές συνθήκες εργασίας κι ότι ιδιαίτερα οι μετανάστες δεν έχουν δικαιώματα. Και λέει ότι κάνει ό,τι μπορεί κι ότι έχει βελτιώσει την κατάσταση. 
     Η δική μας εικόνα είναι εντελώς διαφορετική. Παραμένει το μεγάλο πρόβλημα, ιδιαίτερα για τους μετανάστες, δηλαδή το να εργάζονται σε συνθήκες γαλέρας, σε συνθήκες κάτεργου.
     Έχω ρεπορτάζ από τις εφημερίδες το τι δήλωσαν αυτοί που απολύθηκαν και σε τι συνθήκες εργάζονται. Απλήρωτη εργασία! Δουλεύουν, όχι μόνο σ’ αυτήν τη βιοτεχνία αλλά και σε άλλες, με την ώρα και πληρώνονται με την ώρα. Δεν τους κολλάνε ένσημα. Δεν έχουν ζέστη το χειμώνα και δροσιά το καλοκαίρι. Απελπιστική η κατάσταση! 
     Τι κάνει το Υπουργείο; Πρώτα-πρώτα υπάρχει ανεπαρκέστατος αριθμός επιθεωρητών. Με τα «STAGE» δεν λύνεται το ζήτημα. Είστε τρία χρόνια στην Κυβέρνηση. Δεν έχουμε ουσιαστική βελτίωση που να ανταποκρίνεται στις ανάγκες που υπάρχουν. 
     Δεύτερον, ακόμη και αν αυξηθεί ο αριθμός, έχετε αποδείξει ότι δεν υπάρχει πολιτική βούληση να πάνε και να ελέγξουν στους τόπους δουλειάς. Ξέρουν όλοι πού είναι οι βιοτεχνίες. Τα ξέρουν οι επιθεωρήσεις, είναι καταγεγραμμένες. Πρέπει δηλαδή το συνδικάτο να πιέζει το Υπουργείο, να πιέζει τους επιθεωρητές για να γίνουν έλεγχοι; Αν δεν πιέσει το συνδικάτο, δεν γίνονται έλεγχοι! Γι’ αυτό πήγε το συνδικάτο, διότι ήταν πρωτοβουλία του συνδικάτου το ότι πήγε στη συγκεκριμένη επιχείρηση. 
     Βολεύονται οι εργοδότες και βολεύονται πολύ περισσότερο που εκμεταλλεύονται τα προγράμματα επιδότησης της εργασίας –της εργοδοσίας λέμε εμείς. Τα εκμεταλλεύονται αυτά τα προγράμματα. 
     Τώρα όσον αφορά τα πρόστιμα κ.λπ., αφήστε με να έχω κάποιες επιφυλάξεις. Εν πάση περιπτώσει, δεν ξέρω τι συμφέρει περισσότερο κάποιον, να πληρώσει ένα πρόστιμο και να συνεχισθεί τη ίδια κατάσταση ή να τηρεί τις συλλογικές συμβάσεις και για τους ξένους εργάτες. Μάλλον, προτιμά το πρόστιμο γιατί τα οφέλη είναι πολύ μεγαλύτερα, όταν γίνεται εκμετάλλευση με απάνθρωπο τρόπο και μιλάμε για χιλιάδες ανθρώπους. 
     Δεν υπάρχει πολιτική βούληση! Συνειδητά η Κυβέρνηση βοηθά την εργοδοσία και την πλήρη ασυδοσία!
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο. 
     Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, μας αδικείτε. Και μας αδικείτε γιατί δεν έχουμε δώσει κανένα δείγμα μέχρι τώρα γι’ αυτό που είναι μονότονο σύνθημά σας και επωδός όλων των ερωτήσεων και ομιλιών σας ότι η Νέα Δημοκρατία καλύπτει την εργοδοσία ή τους επιχειρηματίες. 
     Πλανάσθε πλάνην οικτράν, κύριε Σκυλλάκο! Δεν σας έχουμε δώσει αφορμή καθ’ ο αφορά το Υπουργείο Απασχόλησης ποτέ, μα ποτέ! Και αναφέρετέ μου μια περίπτωση στα τριάμισι περίπου χρόνια που είμαι εκεί, που να χαριστήκαμε σε οποιονδήποτε επιχειρηματία ή εργοδότη.
     ΑΝΤΩΝΗΣ ΣΚΥΛΛΑΚΟΣ: Δεν κάνετε ελέγχους. Μόνο αν καταγγείλουμε εμείς! 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μη μας αδικείτε. Πολιτική βούληση υπάρχει και μάλιστα ισχυρή! Υπάρχει ισχυρή πολιτική βούληση, γι’ αυτό και φέραμε σε νομοθετικό πλαίσιο τον τριπλασιασμό των προστίμων. 
     Δεν μπορούν να το πληρώσουν το πρόστιμο, κύριε Σκυλλάκο. Έχετε υπ’ όψιν σας ότι οι διαδοχικές και μεγάλες παραβάσεις φτάνουν τα 3.000.000 ευρώ, κύριε Σκυλλάκο! Πότε έγινε αυτό στο παρελθόν; Πάνω από 5.000 ευρώ, κύριε Πρόεδρε, δεν μπήκε ποτέ πρόστιμο και πράγματι ίσχυε αυτό που λέει ο κ. Σκυλλάκος στο χθες! Στο χθες, όχι στο σήμερα. Στο σήμερα είναι εξοντωτικά τα πρόστιμα. 
     Τώρα, όμως, λέτε για το σωματείο και το συνδικάτο. Ναι. Ποιος είναι ο ρόλος του συνδικάτου, κύριε Σκυλλάκο; Είναι να συνεργάζεται με το Υπουργείο Απασχόλησης και να εισηγείται. Και δεν μπορεί το Υπουργείο Απασχόλησης να έχει όλη την οπτική γωνία όλων των εργασιακών χώρων, γι’ αυτό λοιπόν υπάρχει ο συνδικαλισμός που είναι ένα βάθρο δημοκρατίας αλλά και προαγωγής –αν θέλετε- των συμφερόντων και της ποιότητας ζωής των εργαζομένων. 
     Το σωματείο έχει παντού, σε όλους τους χώρους δουλειάς, μέλη και υποδεικνύει, κύριε Σκυλλάκο. Δηλαδή ήταν δική μου παράλειψη και δική μας παράλειψη εάν σ’ αυτές τις υποδείξεις του σωματείου –μία να μου πείτε- δεν παρενέβημεν άμεσα. Τώρα αν μας κατηγορείτε ότι στις χιλιάδες των επιχειρήσεων, στα πέντε εκατομμύρια εργαζόμενους, κάπου εμείς δεν το καταλάβαμε και δεν το μάθαμε, κύριε Πρόεδρε, εκεί να μας επισυνάψετε κατηγορία. 
     (Στο σημείο αυτό κτυπά το κουδούνι λήξεως του χρόνου ομιλίας του κυρίου Υφυπουργού)
     Βάλατε και ένα μεγάλο θέμα, κύριε Σκυλλάκο, για την επιδότηση της απασχόλησης και είπατε για επιδότηση της εργοδοσίας. Έχω την τιμή να έχω πράγματι αυτή την στρατηγική –την έχω πιστέψει πάρα πολύ- που προτιμώ να δίνω δουλειά, παρά να δίνω επίδομα ανεργίας! Προτιμώ να επιδοτώ την απασχόληση, παρά την ανεργία. 
     Γιατί το λέω αυτό; Πρόσφατα, κύριε Σκυλλάκο, βγάλαμε ένα πρόγραμμα από τον Ο.Α.Ε.Δ. όπου για είκοσι χιλιάδες ανέργους, δίνουμε το επίδομα ανεργίας –προσέξτε- στον άνεργο να βρει δουλειά και ο εργοδότης μέχρι που να πάρει τις νόμιμες αμοιβές που θα έπαιρνε και την αποζημίωση θα πληρώνεται. Γι’ αυτό μας κατηγορείτε; Δηλαδή μας κατηγορείτε ότι πήραμε την ανεργία από το 11,7% και την πήγαμε στο 8,6%; Δηλαδή τι θα θέλατε, κύριε Σκυλλάκο;
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
     ΑΓΓΕΛΟΣ ΤΖΕΚΗΣ: Όταν τελειώσει η επιδότηση, τι κάνει ύστερα ο εργαζόμενος; Σαν τον Αλμούνια, «φάτε μαμούνια»!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι θα θέλατε; Να αυξάνεται η ανεργία και να παίζουμε εδώ μέσα με τις λέξεις; 
     Εμείς με τους άνεργους δεν παίζουμε. Εμείς θεωρούμε –και δεν επιχαίρουμε- ότι πρέπει και είναι υπόθεση όλων των κομμάτων και του ΠΑ.ΣΟ.Κ. και της Αριστεράς να δούμε πώς μπορούμε να χτυπήσουμε την ανεργία. Η θηλιά στο λαιμό του εργαζόμενου πρέπει να βγει! 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη διασπορά 15ος – 21ος αι.», καθώς και τους λοιπούς χώρους του Μεγάρου της Βουλής των Ελλήνων, ομάδα φοιτητών του Πανεπιστημίου Άντριους από το Μίσιγκαν των Ηνωμένων Πολιτειών. 
     Η Βουλή τους καλωσορίζει, τους εύχεται καλή παραμονή στην πατρίδα μας και καλή επιστροφή στη γενέτειρά τους. 
     (Χειροκροτήματα από όλες τις πτέρυγες της Βουλής)
     Η Τρίτη με αριθμό 525/8.5.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα και τις προοπτικές της Ένωσης Αγροτικών Συνεταιρισμών Κισσάμου-Χανίων, διαγράφεται λόγω κωλύματος του κυρίου Υπουργού.
     Επίκαιρες ερωτήσεις δευτέρου κύκλου:
     Για να συνεχίσουμε, κύριε Γιακουμάτο, με τη δική σας ερώτηση, θα πρέπει να έχουμε την άδεια του Σώματος και ιδιαίτερα του κυρίου Παπαγεωργίου, του κ. Τζέκη και των ερωτωμένων Υπουργών.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχω συνάντηση με εργαζομένους. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Στις 12.00΄ θέλω να είμαι στην Κύμη, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Παρακαλώ να διευκολύνουμε τον Υπουργό, κύριε Παπαγεωργίου.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Οι Βουλευτές πληβείοι είναι πάντα! Εν πάση περιπτώσει…
     ΠΡΟΕΔΡΕΥΩΝ (Γεώργιος Σούρλας): Εισερχόμεθα επομένως με την άδεια του Σώματος στη συζήτηση της τρίτης υπ’ αριθμόν 526/8.5.2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τα ελλείμματα στο Ταμείο Σύνταξης και Ασφάλισης Υγειονομικών.
     Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
     «Το Ταμείο Σύνταξης και Ασφάλισης Υγειονομικών (Τ.Σ.Α.Υ.) είναι ασφαλιστικός Οργανισμός που έχει εκατόν είκοσι χιλιάδες μέλη, εκ των οποίων δεκαοκτώ χιλιάδες διακόσιοι συνταξιούχοι και με αναλογία εργαζομένων προς συνταξιούχους 1:5,5. Το ευνοϊκό αυτό στοιχείο όμως της αναλογίας υπονομεύεται από τον τρόπο λειτουργίας του Ταμείου. Η κακοδιαχείριση ετών, η εισφοροδιαφυγή, η κατάσταση στο χώρο του φαρμάκου, αλλά και της ιδιωτικής υγείας έχουν οδηγήσει το Τ.Σ.Α.Υ. σε οριακή κατάσταση.
     Από το 2000 και μετά δεν έχουν καταρτισθεί ισολογισμοί, δεν υπάρχει μηχανογράφηση, η πληρωμή θέσεων είναι κάτω του 50% προκαλώντας έτσι δυσλειτουργία στο Ταμείο.
     Το χρέος του Ταμείου φθάνει σήμερα σε μεγάλο ύψος. Η εισφοροδιαφυγή των ιδιωτικών ομίλων υγείας είναι τεράστια, που φθάνει στο ύψος όσο και τα αποθεματικά του Τ.Σ.Α.Υ. δηλαδή  άνω του 1,2 δις ευρώ. Η δεύτερη μεγάλη οφειλή είναι αυτή του δημοσίου το οποίο οφείλει 150.000.000 ευρώ από το 1997 έως σήμερα, λόγω μη απόδοσης της συμμετοχής του κράτους στην τριμερή χρηματοδότηση.
     Επιπροσθέτως, δεν έχουν επιστραφεί τα χρήματα που δόθηκαν από το Τ.Σ.Α.Υ. για τη χρηματοδότηση του Λ.Α.Φ.Κ.Α..
     Με βάση τα παραπάνω, ερωτάται ο κύριος Υπουργός:
     1. Τι μέτρα θα πάρει άμεσα, ώστε να σταματήσει η εισφοροδιαφυγή των μεγάλων ομίλων υγείας, να πληρωθούν τα χρέη στο Ταμείο και να επιστραφούν χρήματα που δόθηκαν από το Τ.Σ.Α.Υ., για να χρηματοδοτηθεί το Λ.Α.Φ.Κ.Α.; Γιατί το δημόσιο δεν έχει καταθέσει από το 1997 τα οφειλόμενα από τη συμμετοχή του στην τριμερή χρηματοδότηση του ασφαλιστικού συστήματος;
     2. Για ποιους λόγους καθυστερεί η κατάρτιση των ισολογισμών των τελευταίων ετών και πότε προβλέπεται να ολοκληρωθούν; Θα ολοκληρωθεί το σύστημα μηχανογράφησης του Ταμείου και θα προσλάβει το απαραίτητο προσωπικό, για  να λειτουργήσουν οι υπηρεσίες του αποδοτικά;».
     Στην επίκαιρη ερώτηση του κ. Λεβέντη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
     Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχουμε σήμερα εδώ μια επίκαιρη ερώτηση, όπου τυχαίνει και εσείς να είστε μέλος και δικαιούχος του Τ.Σ.Α.Υ. και ο επερωτών αλλά και ο απαντών. Δηλαδή, κύριε Λεβέντη, κύριε Καθηγητά, είναι ένα Ταμείο, στο οποίο πληρώνουμε εισφορές όλοι οι υγειονομικοί, γιατροί, φαρμακοποιοί κ.λπ.. Άρα, λοιπόν, υπάρχει ένα ιδιαίτερο, αν θέλετε και από μένα αλλά και από τον Υπουργό, ενδιαφέρον γι’ αυτό το Ταμείο Σύνταξης και Ασφάλισης Υγειονομικών.
     Έχετε ορισμένο δίκιο αλλά ξέρετε, κύριε Λεβέντη, στο χωριό μου, εκεί στο Ρίφι στο Ληξούρι κτυπάμε τον γάιδαρο και όχι το σαμάρι. Και το λέω αυτό, κύριε Πρόεδρε, για να απαντήσω ότι κατηγορούμαστε για πράγματα για τα οποία δεν ευθυνόμαστε. 
     Και ξεκινάω από την εισφοροδιαφυγή. Η εισφοροδιαφυγή είναι μία πληγή και μία γάγγραινα σ’ αυτή τη χώρα τα τελευταία πενήντα χρόνια. Και, επιτέλους, έρχεται μία Κυβέρνηση που σε τρία χρόνια, τον Σεπτέμβρη, αφού έχει αναπτύξει μηχανισμούς φέρνει νομοσχέδιο –μετά αυτό για τη φοροδιαφυγή που φέρνει ο κ. Αλογοσκούφης- που αφορά την εισφοροδιαφυγή για να κτυπήσουμε το πρόβλημα στην ολότητά του και όχι αποσπασματικά στο κάθε ταμείο και τον κάθε οργανισμό. 
     Πρώτον, για τη μηχανοργάνωση. Είκοσι χρόνια ακούγαμε για εκσυγχρονισμό και εκσυγχρονισμό δεν βλέπαμε. Ακούγαμε για κυβέρνηση των εκσυγχρονιστών, για κυβέρνηση του εκσυγχρονισμού, για εκσυγχρονιστικό Πρωθυπουργό. Με τον αραμπά πήγαιναν τα ταμεία. Σε τσουβάλια ήταν τα χαρτιά.
     Κύριε Λεβέντη –και οφείλω να δώσω και δημόσια συγχαρητήρια στον κ. Κωστάκη που ηγείται του Οργανισμού- ένα χρόνο και κάτι κράτησε ο διεθνής διαγωνισμός που έγινε με διαφάνεια για τη μηχανοργάνωση. Έκλεισε αυτός ο διαγωνισμός. Ήδη από Δευτέρα ξεκινάει η εταιρεία να φτιάχνει τη μηχανοργάνωση και άρα, είμαστε στο σωστό δρόμο. Η μηχανοργάνωση προχωράει.
     Δεύτερον, το Τ.Σ.Α.Υ. είναι ένα ταμείο που κάνει απονομή συντάξεως σ’ ένα μήνα και επισπεύδονται ακόμα οι διαδικασίες. Είναι ένα ταμείο, κύριε Λεβέντη, με υγιή σχέση, ένας συνταξιούχος προς 5,25 εργαζομένους. Είναι εύρωστο, καλό ταμείο. Το Τ.Σ.Α.Υ. δεν χρωστάει πουθενά. Μάλιστα σήμερα που μιλάμε έχει αποθεματικά 1.500.000.000 ευρώ ... 
     ΑΓΓΕΛΟΣ ΤΖΕΚΗΣ: Δομημένα πήρε;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και λέω ότι η μηχανοργάνωση προχωράει. Ένα δε κομμάτι της on line διασύνδεσης με όλο το Τ.Σ.Α.Υ. έχει γίνει. 
     Να δούμε όμως λίγο το νοικοκύρεμα, κύριε Λεβέντη …
     ΑΓΓΕΛΟΣ ΤΖΕΚΗΣ: Δομημένα πήρε, κύριε Υπουργέ;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και επειδή ο κ. Τζέκης έχει αδόμητη σκέψη, θα του πω το εξής: Που ήσασταν, κύριε Τζέκη, που κάνετε τον έξυπνο και ρωτάτε εδώ πέρα, όταν το Τ.Σ.Α.Υ. επί είκοσι χρόνια είχε στη Λεωφόρο Αλεξάνδρας μια φροντίδα ηλικιωμένων, ένα γηροκομείο; Πείτε μου μια ερώτηση που έγινε. 
     Κύριε Πρόεδρε, άκουσον, άκουσον! Αυτή η Κυβέρνηση για δυο ηλικιωμένους πλήρωνε 100.000.000 δραχμές το χρόνο. Αυτό βρήκαμε. Το κλείσαμε και θα το αξιοποιήσουμε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Τζέκη, εύκολο είναι να λες λόγια για τα λόγια. Δύσκολο όμως είναι να κάνεις πράξεις και πράξεις …
     ΑΓΓΕΛΟΣ ΤΖΕΚΗΣ: Του κυρίου Λεβέντη είναι η ερώτηση.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και πράξεις, κύριε Λεβέντη, κάνει αυτή η Κυβέρνηση. Αυτό το κτήριο στη Λεωφόρο Αλεξάνδρας τώρα θα αξιοποιηθεί. 
     Τελειώνω, κύριε Πρόεδρε, για τους ισολογισμούς. Αλήθεια που είναι η πίεσή σας; Το 2001, το 2002, το 2003 είχαμε ταμεία, κύριε Πρόεδρε, που δεν είχαν κλείσει ποτέ ισολογισμό και απολογισμό. Ποτέ!
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Στη δευτερολογία σας.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έλεος! Πενήντα δευτερόλεπτα. 
     ΠΡΟΕΔΡΕΥΩΝ (Γεώργιος Σούρλας): Πενήντα δευτερόλεπτα. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοιωνικής Προστασίας): Έλεος! Είστε και δικαιούχος του Τ.Σ.Α.Υ.. Έλεος! 
     ΠΡΟΕΔΡΕΥΩΝ (Γεώργιος Σούρλας): Να δείξω ανοχή γι’ αυτό; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, τελειώνω. 
     Κλείσιμο ισολογισμών και απολογισμών: Πολύ σημαντική λειτουργία. Υπήρχαν ταμεία που δεν είχαν ποτέ καταθέσει ισολογισμό και απολογισμό. Τώρα έχουμε μέχρι το 2002. Έχει ανατεθεί μελέτη και θα έχουμε τον ισολογισμό και απολογισμό και του 2006 μέχρι το Σεπτέμβρη.
     Λοιπόν, δεν βλέπετε την προσπάθεια που κάνουμε; Δεν διαπιστώνετε νοικοκύρεμα, εξορθολογισμό; Αυτά κάνουμε, κύριε Λεβέντη.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν υπήρχε παραπάνω ανοχή, επειδή και ο ερωτών και εσείς και ο Προεδρεύων είμαστε γιατροί, αντιλαμβάνεστε ότι θα κατηγορηθούμε για συντεχνία και δεν είναι καλό αυτό. 
     Ο κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
     Κύριε Υπουργέ, ο «πονηρός όφις» κ. Τζέκης σας παρέσυρε και λιγάκι ξεφύγατε από την απάντηση.
     Θα σας απαντήσω σ’ αυτό που είπατε. Έχετε ορισμένο δίκιο, όταν λέτε, παραδείγματος χάριν, ότι η εισφοροδιαφυγή είναι γάγγραινα των πενήντα τελευταίων ετών. Αυτό είναι γεγονός. Όπως και ότι η μηχανοργάνωση έπρεπε να έχει γίνει τουλάχιστον τα τελευταία είκοσι χρόνια και δεν έχει γίνει. Αυτό είναι γεγονός. Υπάρχουν ευθύνες βέβαια και του δικού σας κόμματος και από το παρελθόν, αλλά τώρα, κύριε Υπουργέ, κυβερνάτε τρεισήμισι χρόνια. Επομένως, μέσα σε τρεισήμισι χρόνια νομίζω ότι είχατε αρκετό χρόνο να το κάνετε. Εσείς ζητήσατε την ψήφο του ελληνικού λαού και είπατε ότι είχατε έτοιμες τις λύσεις. Αυτό λέγατε προεκλογικά και αυτές οι λύσεις δεν υπάρχουν. 
     Εδώ, λοιπόν, έχουμε αυτό το ταμείο το οποίο κανονικά θα έπρεπε να είναι ανθηρό, γιατί έχει μια καλή αναλογία εργαζομένων προς συνταξιούχους, πληρώνουν πάρα πολλά οι γιατροί και στο τέλος κινδυνεύουν να μην πάρουν καθόλου σύνταξη ή να παίρνουν πενιχρές, πενιχρότατες συντάξεις αναλογικά με αυτά που έχουν πληρώσει. Αυτό οφείλεται στο ότι δεν εισπράττονται, κύριε Υπουργέ, οι οφειλές των μεγάλων κλινικών και των άλλων που οφείλουν πολλά προς το Τ.Σ.Α.Υ.. 
     Επίσης, 1,2 δισεκατομμύρια ευρώ χρωστάνε οι μεγάλες κλινικές, κύριε Υπουργέ. Αυτά γιατί δεν εισπράττονται; Τι χρειάζεται να γίνει, δηλαδή; Η μηχανοργάνωση και όλα αυτά παίζουν το ρόλο τους, πλην όμως πρέπει να υπάρξει και η πολιτική βούληση. Εμείς γι’ αυτό εγκαλούμε την Κυβέρνηση γιατί δεν έχει δείξει αυτή την πολιτική βούληση να περιμαζέψει και να εισπράξει τα οφειλόμενα. Δεν τολμάει να απλώσει χέρι προς το μεγάλο ιδιωτικό κεφάλαιο που δυστυχώς αυτήν τη στιγμή λυμαίνεται το χώρο της υγείας και κάθε μέρα γίνεται και ισχυρότερο, κύριε Υπουργέ. 
     Εμείς, λοιπόν, θα θέλαμε από την Κυβέρνηση να μας δώσει μια απάντηση στο πότε υπολογίζετε ότι αυτά θα υλοποιηθούν και τι θα κάνετε ώστε να εισπραχθούν άμεσα οι οφειλόμενες αμοιβές. 
     Επίσης, ως προς τα δομημένα ομόλογα και το Τ.Σ.Α.Υ. είχε τη συμμετοχή του. Δεν ξέρω τι μανία και τι επιδημία ήταν αυτή με τα δομημένα ομόλογα τα οποία έχουν γονατίσει και κινδυνεύουν να γονατίσουν όλα τα ταμεία. 
     Αυτή τη στιγμή δεν ξέρω, υπάρχει διοίκηση στο Τ.Σ.Α.Υ., κύριε Υπουργέ; Γιατί υποτίθεται μετά από το νόμο και τις τροπολογίες του κ. Τσιτουρίδη ότι οι διοικήσεις των ταμείων έπαψαν να υπάρχουν. Υπάρχει καινούργιος Πρόεδρος, καινούργια διοίκηση στο ταμείο; Και τι μέτρα προτίθεστε να πάρετε εσείς και τι κατευθύνσεις και τι πιέσεις θα ασκήσετε, ώστε να λειτουργήσουν καλύτερα απ’ ό,τι στο παρελθόν για να μην μας λέτε μετά ότι, ξέρετε, δεν προκάναμε. 
     Είχατε όλο το χρόνο και σας απομένει ίσως λίγος χρόνος ακόμη για να διορθώσετε τα ημαρτημένα, τα οποία είναι –δυστυχώς- πάρα πολλά. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη.
     Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ για το ενδιαφέρον σας, κύριε Λεβέντη. Αν έχουμε λίγο χρόνο ή πολύ χρόνο θα το δείξει ο ελληνικός λαός και να είστε σίγουρος ότι θα είμαστε για πολλά χρόνια. 
     Θέλω να σας πω όμως ότι καμμιά φορά, κύριε Πρόεδρε, και εγώ που είμαι τόσα χρόνια κοινοβουλευτικός παθαίνω σύγχυση. Λέω μήπως τυχόν έχουν δίκιο και τσιμπιέμαι να δω αν ζω την πραγματικότητα. 
     Εδώ ο κ. Λεβέντης έχει απέναντί του τον Πρόεδρο του Τ.Σ.Α.Υ. τον κ. Κωστάκη Σπύρο –πρόεδρο δυο χρόνια- και ρωτάει αν υπάρχει διοίκηση. Μα, είναι σοβαρά, κύριε καθηγητά μου; Συγγνώμη, δηλαδή. Εδώ είναι ο Πρόεδρος του Τ.Σ.Α.Υ. και είστε και γιατρός και τον ξέρετε και ρωτάτε αν η Κυβέρνηση έχει συνέχεια και αν έχει διοίκηση; Τι ερώτηση είναι αυτή; Ποιον θέλετε να παραπλανήσετε; Ποιον θέλετε να συσκοτίσετε; 
     ΑΘΑΝΑΣΙΟΣ ΛΕΒΕΝΤΗΣ: Εγώ να παραπλανήσω, κύριε Υπουργέ; Η τροπολογία του κ. Τσιτουρίδη το απαιτεί αυτό. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας απαντώ λοιπόν, κύριε Λεβέντη το εξής: Υπάρχει νόμος του κράτους που προβλέπει, κύριε καθηγητά και κύριε Βουλευτά του Συνασπισμού, αλλαγή τρόπου επιλογής των προέδρων και διοικητών των ασφαλιστικών ταμείων. Υπάρχει υπουργική απόφαση από τον κ. Μαγγίνα που προκήρυξε το διαγωνισμό για την επιλογή αυτών των ανθρώπων. 
     Και ερωτώ: Δεν υπάρχει συνέχεια στο κράτος; Όταν επιλεγεί ο νέος Πρόεδρος του Τ.Σ.Α.Υ. –μπορεί να είναι ο ίδιος, μπορεί να είναι και κάποιος άλλος- θα τον δείτε. Υπάρχει συνέχεια, διοικήσεις υπάρχουν, πολιτική βούληση υπάρχει. Κάποιοι δεν τα βλέπουν. Και δεν θέλουν να τα δουν γιατί έχουν κομματικές παρωπίδες και αυτό που τους ενδιαφέρει είναι μόνο η αντιπολίτευση.
     Θα έρθω και στην ουσία τώρα. Πράγματι η μηχανοργάνωση είναι γεγονός, κύριε Λεβέντη. Δεν λέμε «θα … θα… θα…» … 
     ΑΘΑΝΑΣΙΟΣ ΛΕΒΕΝΤΗΣ: Πότε, κύριε Υπουργέ;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπάρχει ήδη η εταιρεία. Ενάμιση χρόνο περίπου μας έχει ταλαιπωρήσει η διαδικασία. Διεθνής διαγωνισμός, Συμβούλιο Επικρατείας επικύρωση, Ελεγκτικό Συμβούλιο, χαρτιά. Τελείωσε, όμως. Σήμερα υπάρχει και είναι εγκατεστημένη μηχανοργάνωση ...
     ΑΘΑΝΑΣΙΟΣ ΛΕΒΕΝΤΗΣ: Προσωπικό θα προσληφθεί; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε καθηγητά, να το ξαναπώ άλλη μία φορά. Έλεος! Αυτή η χώρα έχει πάνω από οκτακόσιες χιλιάδες δημοσίους υπαλλήλους και όλοι οι οργανισμοί ζητάνε δημοσίους υπαλλήλους. 
     Που να φθάσουμε, κύριε Λεβέντη, κατά τη λογική σας, στα δύο εκατομμύρια δημοσίους υπαλλήλους; Αυτό ζητάτε; Ζητάτε ένα κράτος κρατικών υπαλλήλων, κρατικοδίαιτων; Αφήστε αυτό για το προσωπικό. 
     Εμείς λέμε, λοιπόν, κύριε καθηγητά, ότι αυτή η Κυβέρνηση έδωσε 10,5 εκατομμύρια το 2006.
     Υπάρχει πράγματι ένα χρέος από την τριμερή χρηματοδότηση από το 1996 και θα το ρυθμίσουμε, όπως στο Ταμείο Νομικών, να δώσουμε και αυτά τα λεφτά, κύριε Πρόεδρε, στο Ταμείο.
     ΠΡΟΕΔΡΕΥΩΝ (Γεώργιος Σούρλας): Να τα δώσετε και να ολοκληρώσετε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το Ταμείο, όμως, αυτό είναι ανθηρό. 
     Και αφήστε την κινδυνολογία, κύριε Λεβέντη. Έλεος! 
     ΑΘΑΝΑΣΙΟΣ ΛΕΒΕΝΤΗΣ: Εσείς κινδυνολογείτε, όχι εγώ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λέει ότι δεν έχουν για να πληρωθούν οι γιατροί συντάξεις. Τι είναι αυτά που λέτε; Πού τα λέτε; Πού απευθύνεστε; 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το Ταμείο είναι ανθηρό, οι συντάξεις δεν κινδυνεύουν.
     ΠΡΟΕΔΡΕΥΩΝ (Γεώργιος Σούρλας): Έχει δικαίωμα να το λέει και να απευθύνεται προς εσάς.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Αυτό που κινδυνεύετε είναι να πάθετε και εσείς αυτό που λέμε «λύκος στα πρόβατα» και να μη σας πιστεύει κανείς, κύριοι του Συνασπισμού. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και έξι συνοδοί καθηγητές από το Δημοτικό Σχολείο Στερνών Χανίων και έντεκα μαθητές και μαθήτριες και δύο συνοδοί καθηγητές από το Σχολικό Κέντρο Καρδαμύλων  Χίου.
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου υπάρχουν στην Αίθουσα οι ερωτώντες Βουλευτές και οι ερωτώμενοι Υπουργοί.
     Ακολουθεί η πρώτη με αριθμό 523/8.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Γεωργίου Παπαγεωργίου προς τον Υπουργό Ανάπτυξης, σχετικά με την υπογειοποίηση της γραμμής μεταφοράς ενέργειας υπερυψηλής τάσεως που περνά από την περιοχή του Ληλάντιου Πεδίου κ.λπ..
     Αναλυτικότερα η επίκαιρη ερώτηση του κ. Παπαγεωργίου έχει ως εξής:
     «Μεγάλη αναστάτωση –και δικαιολογημένα- έχει προκαλέσει στους κατοίκους του Ληλαντίου Πεδίου και ιδιαίτερα στις περιοχές Μύτικα, Αφρατίου και Φύλλων το γεγονός ότι η Γραμμή Μεταφοράς Ενέργειας 400 ΚV Αλιβέρι-Σύστημα (Κέντρο Υψηλής Τάσης Λάρυμνας – Κέντρο Υψηλής Τάσης Αγίου Στεφάνου) υπερυψηλής τάσεως, πρόκειται να διέλθει υπέργεια μέσα από τη διάσπαρτα κατοικημένη ευρύτερη περιοχή του Δήμου Ληλαντίων και μάλιστα από έκταση που αποτελεί, όπως είναι σε όλους γνωστό, γη υψηλής παραγωγικότητας. Και τούτο, γιατί πέραν της νομικής δέσμευσης ζώνης πενήντα μέτρων της γραμμής διέλευσης, μέγιστα όσα προβλήματα θα δημιουργηθούν και θα οδηγήσουν στην υποβάθμιση της αξίας της γης, της ποιότητας ζωής, της αισθητικής του περιβάλλοντος και της υγείας των κατοίκων. Με τα δεδομένα αυτά, οι κάτοικοι των περιοχών αυτών που βεβαίως ούτε τη μη αξιοποίηση του ενεργειακού κέντρου Αλιβερίου επιθυμούν, αλλά ούτε και την υποβάθμιση της περιοχής που ζουν, με ό,τι αυτό συνεπάγεται για την ποιότητα της ζωής τους, η μόνη ρεαλιστική λύση, την οποία μόνο για λόγους κόστους η Δ.Ε.Η. μέχρι στιγμής αποφεύγει, είναι η υπόγεια διέλευση της γραμμής μεταφοράς, όπως άλλωστε και το Δημοτικό Συμβούλιο Ληλαντίων και το Νομαρχιακό Συμβούλιο έχει γνωμοδοτήσει.
     Με αυτά τα δεδομένα, ερωτάται ο κύριος Υπουργός: 
     Πρόκειται να προβεί και μάλιστα άμεσα στον επαναπροσδιορισμό της όδευσης για τη γραμμή μεταφοράς ρεύματος υπερυψηλής τάσης, καθιστώντας αυτό υπόγειο αντί του υπέργειου ή στο όνομα του μεγαλύτερου κέρδους θα εξακολουθήσει να περιφρονεί συνταγματικά κατοχυρωμένα δικαιώματα, όπως είναι η προστασία του περιβάλλοντος, η υγεία και η ποιότητα της ζωής των κατοίκων στη συγκεκριμένη περιοχή του Δήμου Ληλαντίων;»
     Στην ερώτηση του κ. Παπαγεωργίου θα απαντήσει ο Υφυπουργός Ανάπτυξης, κ. Νεράντζης.
     Ορίστε, κύριε Υπουργέ, έχετε το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
     Η ερώτηση παραβιάζει ανοιχτές θύρες. Το θέμα έχει τεθεί μετ’ επιτάσεως από τους κυβερνητικούς Βουλευτές της περιοχής, κατ’ εξοχήν δε από τον κ. Λιάσκο. 
     Ήδη, η Δ.Ε.Η., εγγράφως, με πληροφορεί ότι, παρά το ότι η μελέτη της γραμμής βρίσκεται στο τελικό στάδιο, εν τούτοις από ιδιαίτερη ευαισθησία στις αντιδράσεις των κατοίκων του Ληλαντίου Πεδίου, αλλά και της Δημοτικής Αρχής αυτού, έχει έρθει σε επαφή –επομένως δεν μπορεί να είναι ανάστατοι, όπως λέτε- με τη Δημοτική Αρχή Ληλαντίου, αλλά και με το Νομαρχιακό Συμβούλιο Ευβοίας, γνωστοποιώντας τους ότι η όδευση της γραμμής θα αλλάξει. 
     Εν όψει, λοιπόν, της επίσημης γνωστοποιήσεως, εκ μέρους της Δ.Ε.Η., προς τους Οργανισμούς Τοπικής Αυτοδιοικήσεως, ότι η γραμμή θα αλλάξει, όλη αυτή η ερώτηση, μετά των καρυκευμάτων και των ποικιλμάτων της, μάλλον θόρυβο προκαλεί και τίποτα περισσότερο.
     Συγκεκριμένα, αυτή η γραμμή ή θα μετακινηθεί βορειότερα εναερίως, έτσι ώστε να αποφευχθούν οι περιοχές Μύτικα, Αφράτιου και Φύλλων ή εάν αυτό δεν καταστεί εφικτό, λόγω μη δυνατότητας γειώσεως τερματικού χώρου πλησίον της Χαλκίδος –είναι βραχώδες το έδαφος όπου θα γίνει η σύνδεση του εναερίου με το υπόγειο δίκτυο- τότε θα υπογειοποιηθεί  το τμήμα της εναέριας γραμμής που διέρχεται μέσω του Ληλαντίου Πεδίου, σε μήκος περίπου δύο χιλιομέτρων.
     Νομίζω ότι, με την επίσημη αυτή θέση της Δ.Ε.Η., την οποία σας μεταφέρω αυτολεξεί, δεν παρέχεται πλέον κανένα περιθώριο για να ευσταθούν οι αιχμές οι οποίες περιλαμβάνονται στην ερώτησή σας.
     ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Γεώργιος Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κύριε Υπουργέ, δεν έχω διατελέσει μάγειρας, ώστε να ασχολούμαι με καρυκεύματα και όλα αυτά. Έρχομαι εδώ και σας μεταφέρω την αγανάκτηση των κατοίκων του Λιλαντίου Πεδίου, αλλά και ενός άλλου δήμου -με ημερομηνία μόλις 9 Μαΐου- του Δήμου Αμαρυνθίων, ο οποίος μάλιστα, πρέπει να σας πω ότι γενικώς και κατ’ εκπροσώπηση, αλλά και κατά το φρόνημα των κατοίκων, πρόσκειται στην Κυβέρνησή σας, ώστε να μη μου πείτε πάλι ότι εδώ απλώς μεταφέρω άλλες φωνές. 
     Θα σας πω, λοιπόν, ότι είναι πολύ μεγάλη η αγανάκτηση, η σύγχυση και η οργή, η οποία εάν πράγματι δεν συμβούν αυτά που τώρα υποσχεθήκατε και μάλιστα όχι μόνο σε δύο χιλιόμετρα, αλλά σε πολύ μεγαλύτερο μήκος, θα μετατραπεί σε αντίδραση, σε κινητοποιήσεις και βεβαίως και σε νόμιμες ενέργειες, διότι σήμερα δεν ζούμε προ Χριστού. Ζούμε στην εποχή της Ενωμένης Ευρώπης, ζούμε στην εποχή που υπάρχει το Δικαστήριο Ανθρωπίνων Δικαιωμάτων και υπάρχουν δικαστήρια στα οποία οι κάτοικοι θα προσφύγουν.
     Δεν μπορείτε να παίζετε με την υγεία των κατοίκων. Έχουμε ήδη γιατρούς, οι οποίοι γνωματεύουν ότι προξενούνται ζητήματα λευχαιμίας. Έχουμε ήδη τις αντιδράσεις μέχρι πρόσφατα στην περιοχή του Αγίου Στεφάνου και δεν μπορείτε να μας λέτε ότι εδώ απλώς θέλουμε να κάνουμε επίδειξη και να εξυπηρετήσουμε άλλους σκοπούς, όταν ερχόμαστε κατόπιν γενικών συνελεύσεων των κατοίκων, ομόφωνης απόφασης του Δήμου Λιλαντίων και ομόφωνης απόφασης του Νομαρχιακού Συμβουλίου.
     Όσον αφορά τη Δ.Ε.Η., με τους εκπροσώπους στο Νομαρχιακό Συμβούλιο, υπεραμύνθηκε της χάραξης την οποία επιχειρεί να πράξει και είπε ότι έχει πενταπλάσιο κόστος η υπόγεια διάβαση. Όλα αυτά δεν μπορούμε να τα ανεχθούμε ούτε στο Λιλάντιο Πεδίο και ούτε στην περιοχή του Δήμου Αμαρυνθίων και ιδιαίτερα στο Γυμνό, οι οποίοι μόλις χθες διαμαρτύρονται με έγγραφό τους. 
     Όσον αφορά, κύριε Υπουργέ, το Κέντρο Αλιβερίου όλοι έχουμε –και όχι μόνο οι εκλεκτοί συνάδελφοι της Συμπολίτευσης- αγωνιστεί, ώστε πράγματι να γίνει και να δώσει εργασία και ανάπτυξη σ’ αυτή την υποβαθμισμένη περιοχή, αλλά αυτό δεν σημαίνει ότι θα υποβαθμίσουμε την υγεία, την ποιότητα ζωής και το περιβάλλον των κατοίκων σε όλη την υπόλοιπη Εύβοια, δηλαδή από το Αλιβέρι, μέχρι η γραμμή δια της Χαλκίδος να ξεφύγει έξω από τα όρια του Νομού μας.
      Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Ενός κακού, μύρια έπονται. Αντιλαμβάνομαι την αμηχανία σας. Επικαλείστε θέματα, τα οποία δεν έχουν λόγο, ούτε επικλήσεως ούτε υποστηρίξεως.
     Και τα καρυκεύματα δεν τα χρησιμοποιούν μόνο οι μάγειρες, κύριε συνάδελφε. Εμείς καλούμεθα να γευθούμε αυτά τα καρυκεύματα.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Τώρα λυπάμαι πάρα πολύ, κύριε Υπουργέ, για το ύφος και για τον τρόπο. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αφήστε, κύριε συνάδελφε. Εγώ σας άκουσα πολύ καλά. 
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, παρακαλώ ησυχία.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Εγώ σας μεταφέρω την αγωνία των κατοίκων της περιοχής μου. Αυτά τα ευφυολογήματα που λέτε ανήκουν στην παλαιολιθική εποχή και όχι στο σύγχρονο κόσμο...
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, παρακαλώ να αφαιρεθεί ο χρόνος μου. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Μιλάτε τώρα για καρυκεύματα εδώ...
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Οφείλετε να συνεννοείστε με τους Ο.Τ.Α. της περιοχής σας. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Έχω συνεννοηθεί….
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μην επιδεικνύετε την αδυναμία σας. Να φροντίζετε να συνεννοείστε...
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Μόλις σήμερα πήραμε έγγραφο. Είστε αδικαιολόγητος και απαράδεκτος και παίζετε με το περιβάλλον και τα προβλήματα του λαού. 
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, σας παρακαλώ.
     Κύριε Υπουργέ, ας χαμηλώσουμε τους τόνους.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ηρεμήστε. Υπάρχει και άλλος τρόπος να επιδεικνύετε την αμηχανία σας.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Όχι, δεν ηρεμώ. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ας χαμηλώσουμε τους τόνους  και ας αποφύγουμε τις προκλήσεις. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα τα ακούσετε, θέλετε δεν θέλετε. Εγώ σας άκουσα χωρίς διακοπή. Θα με ακούσετε και εσείς χωρίς διακοπή.
     ΠΡΟΕΔΡΕΥΩΝ (Γεώργιος Σούρλας): Παρακαλώ πιο χαμηλούς τόνους και χωρίς προκλήσεις και από τις δύο πλευρές. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Μη μου λέτε εμένα για καρυκεύματα. Δεν σας το επιτρέπω.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Σας λέω, λοιπόν, ότι εσείς επικαλείστε εξέγερση των κατοίκων και η Δ.Ε.Η. έχει συνεννοηθεί με τους δύο οργανισμούς, τους νομαρχιακούς και τους άλλους.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Δεν έχει συνεννοηθεί με κανένα και λέτε ψέματα. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεύτερον, δεν υποσχόμαστε εμείς τώρα αυτά εδώ, όπως και πάλι στην οργή σας πεπλανημένως υπελάβατε. Αυτά τα έχει ήδη ανακοινώσει η Δ.Ε.Η. και πράγματι επικαλέσθηκε υψηλό κόστος. Είναι το μόνο ακριβές από όλα όσα λέτε εδώ.
     Όμως, επικαλέστηκε το υψηλό κόστος για να τονιστεί ότι προέχει η  υπεράσπιση του περιβάλλοντος και όλων αυτών των συνθηκών.
     Και επειδή ίσως δεν το γνωρίζετε, πρέπει να σας πω ότι το έργο από τη δική σας κυβέρνηση είχε χαρακτηριστεί ως ειδικό -και ορθώς- και πρέπει να σας πω ότι όταν ένα έργο χαρακτηρίζεται ως «ορθό», τότε έχουμε αυστηρή τήρηση των κανονισμών για τις ακτινοβολίες, όπως η ευρωπαϊκή και η ελληνική νομοθεσία έχουν προβλέψει. Και η σχετική μελέτη του έργου έχει προβλέψει την τήρηση των αυστηροτάτων συστάσεων της Διεθνούς Επιτροπής για την προστασία από μη ιονίζουσες ακτινοβολίες. Αφήστε, λοιπόν, τα δικαστήρια για τα δικαιώματα του ανθρώπου κ.λπ.. Για όλα αυτά έχει ληφθεί πρόνοια εκ των προτέρων.
     Θα ήθελα να σας πω και κάτι άλλο. Υπάρχει ευρωπαϊκή οδηγία, με την οποία η Ελλάδα έχει συμμορφωθεί, για την ολοκληρωμένη πρόληψη και έλεγχο της ρύπανσης και την εκτίμηση των επιπτώσεων ορισμένων δημοσίων και ιδιωτικών έργων στο περιβάλλον. 
     Κατά τη γνώμη μας, λοιπόν, και εν’ όψει των όσων έχουν ήδη προηγηθεί –είτε τα γνωρίζετε είτε όχι- δεν υπάρχει λόγος ανησυχίας, αφού αυτή η διπλή πρόταση-απόφαση της Δ.Ε.Η. λύνει οριστικά το θέμα. 
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης επίκαιρης ερώτησης με αριθμό 528/8.5.2007 του Βουλευτή του Κομμουνιστικού Κόμματος Ελλάδας κ. Άγγελου Τζέκη, προς τους  Υπουργούς Οικονομίας και Οικονομικών και Ανάπτυξης, σχετικά με τη λειτουργία της «Βιομηχανίας Φωσφορικών Λιπασμάτων» κ.λπ..
     Αναλυτικότερα η επίκαιρη ερώτηση του κ. Τζέκη έχει ως εξής:
     «Τα σοβαρά προβλήματα που δημιουργούν οι «τράπεζες-μεγαλομέτοχοι» στην ομαλή και συνεχή λειτουργία του εργοστασίου Καβάλας της «Βιομηχανίας Φωσφορικών Λιπασμάτων», εξακολουθούν να υφίστανται.
     Η Κυβέρνηση, κατά τη συζήτηση επίκαιρης ερώτησής μας στη Βουλή, την 19 Απριλίου 2007 διαβεβαίωνε ότι μετά από διαβουλεύσεις που θα έκανε με τις τράπεζες, θα έλυνε σύντομα και θετικά το όλο ζήτημα.
     Παρ’ όλες όμως τις υποσχέσεις, οι εργαζόμενοι, οι επαγγελματίες, οι φορείς του νομού βλέπουν το χρόνο να περνάει και η κατάσταση χειροτερεύει.
     Αποδεικνύεται ότι για την Κυβέρνηση σημασία έχουν τα συμφέροντα των τραπεζιτών και όχι τα συμφέροντα των εργαζομένων και του λαού της περιοχής της Καβάλας.
     Ο κίνδυνος για το οριστικό κλείσιμο της τελευταίας λιπασματοβιομηχανίας προς όφελος των μεγαλεμπόρων, εισαγωγέων είναι πλέον ορατός.
     Ερωτώνται οι κύριοι Υπουργοί αν θα παρέμβει η Κυβέρνηση άμεσα για να σταματήσει τις εξελίξεις που κλείνουν το εργοστάσιο και να αναλάβει με κρατική ευθύνη τη λειτουργία του, την παραγωγή, διακίνηση και διάθεση φθηνών και καλής ποιότητας λιπασμάτων για τους αγρότες».
     Στην ερώτηση του κ. Τζέκη, θα απαντήσει ο Υφυπουργός Οικονομίας και Οικονομικών κ. Φώλιας. 
     Κύριε Υφυπουργέ, έχετε το λόγο. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
     Θέλω να ενημερώσω το Σώμα ότι η εταιρεία «Β.Φ.Λ.», όπως τη λέμε, είναι μια ιδιωτική εταιρεία και έχει ξεκινήσει από το Γενάρη του 2006 μια διαδικασία αναδιάρθρωσης και εξυγίανσης που θα της επιτρέψει να αντιμετωπίσει στο μέλλον τα οποιαδήποτε προβλήματα, ενώ και οι ίδιοι οι μέτοχοι είναι διατεθειμένοι να στηρίξουν αυτήν την προσπάθεια.
     Κατά το οικονομικό έτος 2006, η εταιρεία επιβαρύνθηκε με πολύ μεγάλο κόστος αδράνειας, το οποίο οφείλεται στην καταβολή μισθών στο προσωπικό και του εργοστασίου της Θεσσαλονίκης, καθώς και στην εξόφληση άλλων παγίων εξόδων, ενώ το εργοστάσιο αυτό βρισκόταν υπό κατάληψη για ένα χρόνο. 
     Επίσης, καταβλήθηκαν μεγάλα ποσά σαν αποζημιώσεις των αποχωρησάντων εργαζομένων από το εργοστάσιο Θεσσαλονίκης, με αποτέλεσμα να συσσωρευτούν μεγάλες υποχρεώσεις.
     Ύστερα από αλλεπάλληλες συσκέψεις του Υπουργείου Οικονομίας και Οικονομικών με τους πιστωτές και τους μετόχους, το πρόβλημα ρευστότητας που αντιμετωπίζει η «Β.Φ.Λ.» θα ρυθμιστεί και το εργοστάσιο στην Καβάλα αναμένεται να συνεχίσει τη λειτουργία του, υλοποιώντας και το νέο επιχειρησιακό σχέδιο εξυγίανσης και αναδιάρθρωσης, χωρίς να θιγούν τα συμφέροντα των εργαζομένων. 
     Επιπλέον, πρόθεση της εταιρείας είναι η πλήρης λειτουργία του εργοστασίου της Καβάλας, χωρίς μείωση του παραγωγικού δυναμικού αυτού με πλήρη διασφάλιση των θέσεων εργασίας των εργαζομένων. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Τζέκης.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Για μία ακόμα φορά ακούσαμε από την Κυβέρνηση ότι οι ιδιοκτήτες της γνωστής εταιρείας λιπασμάτων –το οποίο πλέον έχει μόνο ένα εργοστάσιο, αφού έκλεισε αυτό της Θεσσαλονίκης και συγκεκριμένα της Καβάλας- έχουν την πρόθεση να λειτουργήσουν το εργοστάσιο. 
     Όμως, γνωρίζετε, κύριε Πρόεδρε, ότι οι εργαζόμενοι, οι φορείς της πόλης, ο λαός της Καβάλας είναι πραγματικά ανήσυχος, γιατί είναι η τελευταία μεγάλη βιομηχανική μονάδα που οδεύει και αυτή στο δρόμο του κλεισίματος.
     Ο κύριος Υπουργός ανέφερε ότι φταίνε οι εργαζόμενοι της Θεσσαλονίκης, γιατί πήραν, λέει, μεγάλες αποζημιώσεις. 
     Κύριε Υπουργέ, η Βουλή αποφάσισε γι’ αυτό το πρόγραμμα. Όταν φέρατε εδώ το νομοσχέδιο και το ψήφισε η Βουλή, δεν γνωρίζατε ποιο είναι το κόστος; Το γνωρίζατε. Άρα, δηλαδή, η επίκληση εκείνων των αποζημιώσεων, αλλά και των αγωνιστικών κινητοποιήσεων των εργαζομένων –να το συμψηφίζετε τώρα με την πρόθεση που έχουν οι γνωστές τράπεζες ότι ευθύνονται οι μεν, γιατί θα κλείσει και το δεύτερο εργοστάσιο- επαναλαμβάνω ότι αποτελεί μία κακή πράξη της Κυβέρνησης, η οποία Κυβέρνηση, κύριε Υπουργέ, δια του στόματος του κ. Καραμανλή είχε δώσει τη διαβεβαίωση όχι μόνο ότι δεν θα κλείσει το εργοστάσιο της Καβάλας, αλλά ότι θα λειτουργούσε και εκείνο της Θεσσαλονίκης με τους εκατόν είκοσι εργαζόμενους. Βέβαια, τώρα δεν υπάρχει εργοστάσιο στη Θεσσαλονίκη.
     Μ’ αυτό, κύριε Πρόεδρε, θέλω να πω ότι οι διαβεβαιώσεις που δίνει η Κυβέρνηση δεν είναι ειλικρινείς, γιατί οι σχεδιασμοί των τραπεζικών ομίλων -και μετά την ιδιωτικοποίηση της Εμπορικής- είναι συγκεκριμένοι. Να απαλλαγούν από αυτό το βαρίδι γι’ αυτούς, που για μας όμως είναι μια σημαντική βιομηχανία –το τελευταίο, δηλαδή, εργοστάσιο λιπασματοβιομηχανίας- που όπως λένε και οι φορείς και έχει αντιληφθεί πλέον και ο Δήμος της Καβάλας –και θα το καταθέσω στα Πρακτικά- αυτό το εργοστάσιο πρέπει και μπορεί να λειτουργήσει με κρατική ευθύνη προς όφελος όχι μόνο των εργαζομένων, αλλά και των γεωργών και ιδίως της οικονομικής ανάπτυξης μιας συγκεκριμένης περιοχής. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε, προσθέτοντας ότι θα ήθελα να καταγγείλω ως απαράδεκτη, αντιδημοκρατική και ποταπή τη συμπεριφορά του Διευθυντή του Πρωθυπουργικού Γραφείου κ. Αγγέλου, γιατί χθες όταν μία επιτροπή των εργαζομένων που ήταν εδώ σε αγωνιστική κινητοποίηση θέλησε να δώσει το υπόμνημα στο γραφείο του κυρίου Πρωθυπουργού, ο κ. Αγγέλου έστειλε έναν υπάλληλο σε διακόσια μέτρα απόσταση να πάρει το υπόμνημα από το πεζοδρόμιο, αρνούμενος να δεχθεί την ολιγομελή αντιπροσωπεία, η οποία συνοδεύονταν από Βουλευτές όλων των κομμάτων. 
     Θεωρούμε, δηλαδή, απαράδεκτη αυτήν τη συμπεριφορά και τονίζουμε εδώ σε σας μέσα στη Βουλή ότι καταδικάζουμε αυτήν την ενέργεια, γιατί δεν ξέρουμε αν ο κ. Αγγέλου έχει την ίδια συμπεριφορά προς τους τραπεζικούς ομίλους, τους εφοπλιστές και τους βιομηχάνους.
     Κύριε Υπουργέ, εμείς θα παρακολουθήσουμε την εξέλιξη της τελευταίας ελληνικής λιπασματοβιομηχανίας. Το εργοστάσιο, απ’ ό,τι αποδεικνύουν τα στοιχεία, είναι κερδοφόρο, γιατί είπατε το «άνοιγμα» που έχει, αλλά δεν είπατε ότι πρέπει να εισπράξει 130.000.000 από οφειλέτες, οι οποίοι εξακολουθούν να παίρνουν λίπασμα και μάλιστα με μεταχρονολογημένες επιταγές.
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Τζέκη. 
     ΑΓΓΕΛΟΣ ΤΖΕΚΗΣ: Εγώ σας τονίζω για άλλη μία φορά ότι θα παρακολουθήσουμε αυτά τα οποία είπατε και μαζί με τους εργαζόμενους και το λαό της Καβάλας θα διεκδικήσουμε να μην κλείσει το τελευταίο εργοστάσιο. 
     (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε. 
     Επιτρέψτε μου να διαπιστώσω για άλλη μία φορά το πόσο πλούσια είναι η ελληνική γλώσσα. Παρ’ όλα αυτά και ενδεχομένως λόγω του πλούτου της, δεν μπορούμε να συνεννοηθούμε. Όμως, θα επαναλάβω για να καταλαβαίνουμε τι λέμε. 
     Δεν επικαλέστηκα, κύριε συνάδελφε, τις αποζημιώσεις του προσωπικού της Θεσσαλονίκης για κανέναν άλλο λόγο –τον οποίο εσείς σπεύσατε να παρεξηγήσετε- παρά μόνο για να καταγράψω την οικονομική κατάσταση της εταιρείας σήμερα. Εσείς το πήρατε και το πήγατε παραπέρα. Θέλω να λέμε ξεκάθαρες κουβέντες μεταξύ μας…
     ΑΓΓΕΛΟΣ ΤΖΕΚΗΣ: Αλλά δεν είπατε πόσα πρέπει να εισπράξει! 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Σας άκουσα με ευλάβεια και σας παρακαλώ για το ίδιο. 
     ΠΡΟΕΔΡΕΥΩΝ (Γεώργιος Σούρλας): Κύριε Τζέκη, μην διακόπτετε. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω, λοιπόν, να σας πω ότι έκανα απλά και μόνο αναφορά στις αποζημιώσεις οι οποίες έχουν καταβληθεί, για να μπορούμε να ξέρουμε πού οφείλονται τα αποτελέσματα της εταιρείας.
     Από εκεί και πέρα, επιτρέψτε μου να πω για άλλη μία φορά ότι δεν δέχομαι ότι αυτή η Κυβέρνηση, ότι ο ομιλών, ο οιοσδήποτε σ’ αυτήν τη Βουλή έχει μικρότερη ευαισθησία για τους εργαζομένους απ’ ό,τι έχετε εσείς ή ότι, για να το πω σωστά, έχετε μεγαλύτερη ευαισθησία από όλους τους άλλους εμάς. Την ίδια ευαισθησία έχουμε και για τους εργαζομένους και για την οικονομία και για να λειτουργούν οι επιχειρήσεις, διότι χωρίς επιχειρήσεις, δεν υπάρχουν δουλειές. Ξεκάθαρες κουβέντες. Κανένας δεν θέλει να έχει ανέργους.
     Από εκεί και πέρα ξέρετε πάρα πολύ καλά ότι χθες έγινε μια σύσκεψη με το Γενικό Γραμματέα του Υπουργείου Οικονομίας. Ήσασταν παρών. Παρίσταντο εκπρόσωποι των εργαζομένων. Και έλαβαν οι εκπρόσωποι και εσείς παριστάμενος, τη διαβεβαίωση ότι στις επόμενες δεκαπέντε μέρες θα υπάρχει λύση. Καλά θα κάνετε και θα το παρακολουθείτε. Διότι εμείς θα παρακολουθούμε το να γίνουν αυτά τα πράγματα όπως πρέπει να γίνουν.
     Θέλω να σας διαβεβαιώσω ότι πολύ πιο εύκολα βρίσκονται λύσεις όταν υπάρχει καλόπιστος διάλογος και διάθεση και όχι όταν υπάρχει βία, όταν υπάρχει «μπουκάρισμα» -επιτρέψτε μου την αδόκιμη έκφραση- στα γραφεία, όταν σπάνε τασάκια στα γραφεία.
     ΑΓΓΕΛΟΣ ΤΖΕΚΗΣ: Δεν κατάλαβα.
     ΠΡΟΕΔΡΕΥΩΝ (Γεώργιος Σούρλας): Τι να καταλάβετε;
     ΑΓΓΕΛΟΣ ΤΖΕΚΗΣ: Είπε ο κύριος Υπουργός για βία και για τασάκια να σπάνε στα γραφεία.
     ΠΡΟΕΔΡΕΥΩΝ (Γεώργιος Σούρλας): Δεν μπορούμε να μπούμε σε άλλη συζήτηση τώρα.
     ΑΓΓΕΛΟΣ ΤΖΕΚΗΣ: Εδώ ακούστηκαν ανακρίβειες. 
     ΠΡΟΕΔΡΕΥΩΝ (Γεώργιος Σούρλας): Μπορούμε να μπούμε σε μια συζήτηση για ένα θέμα…
     ΑΓΓΕΛΟΣ ΤΖΕΚΗΣ: Κύριε Πρόεδρε, έγινε συζήτηση σε ένα πολύ καλό κλίμα, παρ’ όλο που από κάτω ήταν επτακόσιοι αγανακτισμένοι εργαζόμενοι. Συμπεριφέρθηκαν ευγενικά και διεκδίκησαν αυτά που θέλουν, να μην κλείσει κανένα εργοστάσιο. Δεν έσπασαν τασάκι, ούτε έπεσαν μπουνιές.
     Κύριε Υπουργέ, να το πάρετε πίσω. Προσβάλλετε και εμένα που ήμουν παρών, αλλά πολύ περισσότερο τους επτακόσιους εργαζόμενους που κατέβηκαν από την Καβάλα χθες.
     ΠΡΟΕΔΡΕΥΩΝ (Γεώργιος Σούρλας): Ξεφεύγει από τα πλαίσια του κοινοβουλευτικού ελέγχου. Τι να κάνουμε αν έχει άλλη άποψη ο Υπουργός; Θα του υπαγορεύσουμε να συμφωνήσει μαζί σας;
     ΑΓΓΕΛΟΣ ΤΖΕΚΗΣ: Επικαλούμαι εσάς διότι δεν μπορεί να μείνει κάτι τέτοιο, ότι χθες στο γραφείο του κυρίου γενικού τα σπάσανε.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, επιτρέψτε μου. Χαίρομαι αν είναι έτσι όπως τα λέτε. Οι πληροφορίες οι δικές μου ήταν διαφορετικές. 
     ΑΓΓΕΛΟΣ ΤΖΕΚΗΣ: Φταίει ο πληροφοριοδότης σας.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Χαίρομαι που ήσασταν παρών και με διαβεβαιώνετε ότι δεν έγινε κάτι τέτοιο. Από εκεί και πέρα θα χαρούμε εξίσου όταν –και ελπίζω- το πρόβλημα λυθεί στις επόμενες δυο βδομάδες. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, σαράντα ένας μαθητές και μαθήτριες και δύο συνοδοί δάσκαλοι από το 1ο Δημοτικό Σχολείο Ζωγράφου.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Επίσης, έχω την τιμή να ανακοινώσω στο Σώμα τα εξής:
     Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών». 
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Συνεταιρισμοί Θαλάσσιας Αλληλασφάλισης και άλλες διατάξεις αρμοδιότητας Υπουργείου Εμπορικής Ναυτιλίας (Υ.Ε.Ν.)».
     Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δημόσιας Τάξης:
     Α. Κύρωση της Συμφωνίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους.
     Β. Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 48/20.2.2007 επερώτηση των Βουλευτών του ΠΑ.ΣΟ.Κ. κυρίων Θεοχάρη Τσιόκα, Αριστείδη Μουσιώνη, Εμμανουήλ Στρατάκη, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Έκτορα Νασιώκα, Μιλτιάδη Παπαϊωάννου, Χρήστου Πρωτόπαπα, Αικατερίνης Περλεπέ-Σηφουνάκη, Συλβάνας Ράπτη, Εμμανουήλ Σκουλάκη, Αθανασίου Τσούρα, Εμμανουήλ Φραγκιαδουλάκη, Χρήστου Χάϊδου, Παρασκευής Χριστοφιλοπούλου, Αναστασίου Χωρέμη, Ιωάννη Βλατή, Τόνιας Αντωνίου, Πέτρου Κατσιλιέρη, Απόστολου Κατσιφάρα, Αγαθής Ρόζας Βρεττού, Θάνου Μωραϊτη, Ανδρέα Μακρυπίδη, Μαρίας Θωμά, Ιωάννη Μαγκριώτη, Ιωάννη Μανιάτη, Γεωργίου Παπαγεωργίου, Ιωάννη Παρασκευά, Μαρίας Δαμανάκη και Κωνσταντίνου Ρόβλια προς τον Υπουργό Μεταφορών και Επικοινωνιών σχετικά με τα Ελληνικά Ταχυδρομεία (ΕΛ.ΤΑ.).
     Ο γενικός γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει για την σημερινή συνεδρίαση Κοινοβουλευτικό Εκπρόσωπο τον κ. Μιλτιάδη Βαρβιτσιώτη.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ, ορίζει για την σημερινή συνεδρίαση Κοινοβουλευτικό Εκπρόσωπο τον κ. Άγγελο Τζέκη.
     Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει για την σημερινή συνεδρίαση Κοινοβουλευτικό Εκπρόσωπο τον κ. Αθανάσιο Λεβέντη.
     Το λόγο έχει ο πρώτος επερωτών κ. Θεοχάρης Τσιόκας. 
     ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, όταν στις 25.11.2005 το ΠΑ.ΣΟ.Κ. καλούσε την Κυβέρνηση να ασχοληθεί με το ταχυδρομικό έργο, με τις ευρωπαϊκές εξελίξεις στον τομέα και με το μέλλον και την προοπτική των ΕΛ.ΤΑ. στις παρεχόμενες ταχυδρομικές υπηρεσίες, δεν ήταν μια απλή αντιπολιτευτική κοινοβουλευτική δράση. Ήταν αποτέλεσμα της ευθύνης του ΠΑ.ΣΟ.Κ. που αναλάμβανε απέναντι στην Εθνική Αντιπροσωπεία και απέναντι στην ελληνική κοινωνία, γιατί γνώριζε ότι στην Ευρώπη γίνονται ήδη διεργασίες που ανακατατάσσουν το ταχυδρομικό έργο. Αυτές οι διεργασίες συμβάλλουν στη διαμόρφωση νέων κανόνων και αυτοί οι νέοι κανόνες μπορεί ανάλογα με τη στάση της χώρας να έχουν επιπτώσεις ή οφέλη στους πολίτες, στην αγορά, στην οικονομία. Γνωρίζαμε ότι στο ευρωπαϊκό περιβάλλον θα επιβιώσουν όσες εταιρείες θα έχουν σαφές αναπτυξιακό σχέδιο, με διασφαλισμένους πόρους, με συμμαχίες στο εξωτερικό. 
     Εσείς, όμως, ενώ σας τα υπενθυμίζαμε αυτά τότε, όλα αυτά τα τρία χρόνια εξαντληθήκατε στο σπορ της αλλαγής των διοικήσεων.
     Γνωρίζαμε και σας υπενθυμίζαμε ότι ο ελληνικός χώρος με το γεωλογικό και γεωγραφικό του ανάγλυφο, με τις νησιωτικές του περιοχές, πρέπει έγκαιρα να διασφαλίσει ταχυδρομικές υπηρεσίες που να χαρακτηρίζονται από ανταγωνιστικότητα, από βιωσιμότητα, αλλά πάνω απ’ όλα από καθολικότητα στις παρεχόμενες υπηρεσίες.
     Σας υπογραμμίζαμε τότε ότι είναι αδιαπραγμάτευτη η θέση του ΠΑ.ΣΟ.Κ., ότι το γράμμα, η σύνταξη, τα νέα χρηματοοικονομικά προϊόντα, οι υπηρεσίες, πρέπει να φθάνουν σε όλους τους πολίτες. Γι’ αυτό ακριβώς με αγωνία σας ελέγχαμε τότε ότι ήταν η ώρα να αξιοποιήσετε ένα στρατηγικό σχέδιο, που παραλάβατε από την κυβέρνηση του ΠΑ.ΣΟ.Κ., με τη σύμφωνη γνώμη των εργαζομένων, στηριζόμενο σε μια κοινωνική συμφωνία που μόνο βιωσιμότητα και εμπλουτισμό στις δράσεις των ΕΛ.ΤΑ. μπορούσε να προσφέρει.
     Το κοινωνικό συμβόλαιο εκείνης της περιόδου 1999-2003 είχε ήδη δημιουργήσει θετικά αποτελέσματα τα οποία εσείς παραλάβατε ως κυβέρνηση: Αύξηση εσόδων. Βελτίωση της σχέσης προσωπικού-εσόδων-κόστους εργασίας από το 110% στο 74%, όταν ο μέσος όρος της Ευρώπης είναι 70%. Κερδοφορία στον Οργανισμό για πρώτη φορά το 1999 ήταν 6,5 εκατομμύρια και όταν τον παραδώσαμε των ΕΛ.ΤΑ. το 2003 ήταν 25,2 εκατομμύρια ευρώ. Στρατηγικό σχέδιο για το Ταχυδρομικό Ταμιευτήριο με νέα προϊόντα, νέα αντικείμενα. Στρατηγικό σχέδιο για τις ταχυμεταφορές με ευρωπαϊκές συμμαχίες. Επενδυτικό πρόγραμμα με διασφαλισμένους πόρους. Όλα αυτά είχαν δημιουργήσει προϋποθέσεις και το προσωπικό να αυξάνεται στις θέσεις απασχόλησης και ο βαθμός ικανοποίησης των πελατών με τα διεθνή στάνταρ να φθάνει στο 70%.
     Τώρα, λοιπόν, τρία χρόνια μετά, στη δύση της κυβερνητικής θητείας της Νέας Δημοκρατίας, σας καταλογίζουμε ευθύνες ότι με τις πράξεις και τις παραλείψεις σας απαξιώσατε τα ΕΛ.ΤΑ Στην καλύτερη περίπτωση, τα αντιμετωπίσατε ως δεξαμενή άντλησης πόρων για την κάλυψη δήθεν δημοσιονομικών ελλειμμάτων και στη χειρότερη περίπτωση και η οποία πλέον γίνεται ευδιάκριτη, χρησιμοποιείτε τον Οργανισμό σε μια στρατηγική που εντάσσεται στην εκποίηση της δημόσιας περιουσίας και μάλιστα άνευ όρων.
     Η πολιτική σας θυσίασε πλέον τον πολίτη τις ταχυδρομικές υπηρεσίες, τον συνταξιούχο, τον κάτοικο της περιφέρειας, την κοινωνική συνοχή. Στην ουσία θυσιάζει μια εταιρεία και όσον αφορά τα οικονομικά της δεδομένα.
     Οι επιπτώσεις είναι ευδιάκριτες παντού. Ενώ γνωρίζετε πολύ καλά κι αν χρειαστεί θα σας το αποδείξω και με στοιχεία, ότι ο τζίρος στις ταχυδρομικές υπηρεσίες την τελευταία τριετία έχει αυξηθεί από τα 55.000.000.000 στα 250.000.000.000 περίπου, τα ΕΛ.ΤΑ. παραμένουν φτωχός συγγενής ενώ άλλες «εταιρείες φαντάσματα», «εταιρείες κομήτες» που εμφανίζονται και εξαφανίζονται κατά το δοκούν, αυτές κατέχουν μεγάλο μερίδιο της αγοράς.
     Πέστε μας πέρα από το βαρύγδουπο που ξέρετε να πείτε ότι στην Ευρώπη η Ελλάδα έχει ταυτιστεί με τις δυνάμεις που διεκδικούν την αναστολή της απελευθέρωσης, τι κάνατε για να προετοιμάσετε τα ΕΛ.ΤΑ. να μπουν στο νέο περιβάλλον, να διασφαλίσετε τη βιωσιμότητα, την ανταγωνιστικότητα και την καθολικότητα των υπηρεσιών; Συρρικνώσατε το έργο τους και μάλιστα με θράσος λέτε ότι είναι κερδοφόρα. 
     Κερδοφόρα ήταν το 2003, όταν τα παραλάβατε με 25.000.000.000 ευρώ περίπου. Τώρα, το 2006, είναι κερδοφόρα με 14,48 δισεκατομμύρια ευρώ. Αυτό είναι μείωση της κερδοφορίας. Αυτή η μείωση της κερδοφορίας είναι ενταγμένη στη στρατηγική για το ξεπούλημα, την απαξίωση και τη συρρίκνωση. 
     Σας κατηγορούμε, λοιπόν, ευθέως ότι μειώσατε την αξία του Οργανισμού. Απομειώσατε την αξία του Οργανισμού. Και επειδή αυτό πρέπει κιόλας να το αποδείξω -γιατί θέλω να μείνουν στα Πρακτικά- σας αναφέρω δύο στοιχεία που είναι κρίσιμα και αναζητήστε τα από τους συνεργάτες σας. 
     Ας πάρουμε τους βασικούς δείκτες RE, που αποτελούν το κριτήριο με το οποίο αποδεικνύεται αν ένας οργανισμός έχει δυναμική, αν απαξιώνεται ή όχι. Το 2003, με βάση τους δείκτες, 17% είχε την αποτίμηση της αξίας της επιχείρησης. Σήμερα, το 2006, είναι 5%. 
     Ας πάρουμε τους δείκτες RA, που αφορούν τη σχέση του συνόλου του Οργανισμού ως προς τα αποτελέσματα προ φόρων. Το 2003 ήταν 4%. Σήμερα είναι 1,5%. Δηλαδή στην ουσία απομειώνετε την αξία της επιχείρησης. 
     Ας πάρουμε τους δείκτες RA-2, δηλαδή το δείκτη που προκύπτει από τη σχέση ενεργητικού με τα λειτουργικά αποτελέσματα. Το 2003 ήταν 2,7%. Σήμερα είναι 0,5%. Εδώ η μείωση αγγίζει περίπου το 600%. 
     Μειώσατε την αξιοπιστία των ΕΛ.ΤΑ. στους πολίτες. Μπορώ να σας αναφέρω δεκάδες παραδείγματα να σας πω ότι ληγμένοι λογαριασμοί φθάνουν στα σπίτια. Ληγμένοι λογαριασμοί φθάνουν στα σπίτια των πολιτών! Η σύνταξη και το γράμμα δεν φθάνει σε όλα τα χωριά. Δεν φθάνει στην παραμεθόριο περιοχή. Δεν φθάνει στις νησιωτικές περιοχές. Τα εκκαθαριστικά της Εφορίας φθάνουν μετά τη δυνατότητα εκτέλεσής τους. Τα Κέντρα Διαλογής, ιδιαίτερα αυτό των Αθηνών και της Θεσσαλονίκης –άλλη περιπέτεια αυτό!- είναι σε κατάσταση χάους.
     Μειώσατε κατά 50% τους μετρήσιμους στόχους στο στρατηγικό σχέδιο που παραλάβατε από το ΠΑ.ΣΟ.Κ.. Πείτε μας όμως το εξής: Και έτσι ακόμη να είναι, και με τους δικούς σας στόχους, όπως εσείς τους επιλέξατε,  υπάρχουν πάνω από τετρακόσια γραφεία των ΕΛ.ΤΑ. που υπολειτουργούν, λόγω έλλειψης προσωπικού; Το «μάρμαρο» ποιος το πληρώνει; Η ελληνική περιφέρεια. Σε μια επιχείρηση έντασης εργασίας έχετε πάνω από δύο χιλιάδες κενές θέσεις, με αποτέλεσμα εδώ και τρία χρόνια τώρα να μην μπορούν να λειτουργήσουν αυτές οι υπηρεσίες και οι εργαζόμενοι να βρίσκονται στο όριο της εξαθλίωσης; 
     Υπήρχε ένα σχέδιο που παραλάβατε: Για τις φθίνουσες περιοχές να αναπτυχθούν πρακτορεία. Για τις ανθούσες περιοχές γραφεία με νέα προϊόντα. Εσείς τι κάνετε; 
     Να πω για το νομό μου; Στη Μίκρα, στο Χορτιάτη, στη Θέρμη, στον Άγιο Αθανάσιο, στο Ωραιόκαστρο, στην ανατολική Θεσσαλονίκη κάθε μέρα οι εργαζόμενοι έχουν πρωτοσέλιδα στις εφημερίδες, στα δελτία ειδήσεων, με τις αντιδράσεις τους! Έχετε πάρει το μήνυμα και θα το εισπράξετε έντονα αν επιχειρήσετε να κάνετε φιέστες δήθεν … εγκαινίων. 
     Φεύγουν εργαζόμενοι στη σύνταξη και τους αντικαθιστάτε μερικώς με ωρομίσθιους. Δεν μπορούν να ανταποκριθούν. Πείτε μου αν εδώ και τρία χρόνια αλλάξατε το σχέδιο ανάπτυξης των γραφείων. Αλλού αναπτύσσεται ο πληθυσμός και αλλού υπάρχουν γραφεία και αλλού δεν υπάρχουν καθόλου. 
     Όμως, η πραγματική σας στόχευση για την απαξίωση και τη συρρίκνωση των ΕΛ.ΤΑ. φαίνεται ακριβώς από τον τρόπο που ο Ο.Γ.Α., ο οποίος κατευθύνεται από την Κυβέρνηση της Ν.Δ. –και είναι πρώτη φορά που γίνεται αυτή η καταγγελία στην Αίθουσα του Εθνικού Κοινοβουλίου- αντιμετωπίζει τα ΕΛ.ΤΑ. 
     Επέλεξε ο Ο.Γ.Α. να δίνει τις συντάξεις μέσω των τραπεζών, ναι ή όχι; Αν επιλέξει να δώσει μέσω των τραπεζών ο Ο.Γ.Α., όπως προκήρυξε τον διαγωνισμό, μειώνει την αξία των ΕΛ.ΤΑ., μειώνει τα έσοδα, τον οδηγεί σε χρεοκοπία; Ποιοι θα κερδίσουν; Μόνο οι τραπεζίτες θα κερδίσουν απ’ αυτήν την ιστορία. Ποιος θα χάσει; Ο πολίτης. Διότι καταστήματα των Τραπεζών δεν υπάρχουν σε όλα τα μέρη. Δηλαδή στα φτωχά μέρη, στα μικρά χωριά όπου δεν υπάρχουν καταστήματα των τραπεζών θα τα πηγαίνουν τα ΕΛ.ΤΑ. και στα υπόλοιπα, όπου θα είναι το «φιλέτο», θα τα πηγαίνουν οι τράπεζες; Γι’ αυτούς εργάζεστε; Αυτούς θέλετε να εξυπηρετήσετε; Και ο πολίτης; 
     Είναι σοβαρότατο το ζήτημα αυτό και πρέπει να υπάρξει πολιτική παρέμβαση της Κυβέρνησης. Αλλιώς το «ήρθε η ώρα της περιφέρειας» ακούγεται πλέον καθαρά ως απειλή. 
     Σας τα λέω όλα αυτά, γιατί ακόμη και η Αμερική, που είναι η Μέκκα του φιλελευθερισμού και της αγοράς, έχει τα ΕΛ.ΤΑ. κρατικά. Και ξέρετε γιατί τα έχει κρατικά. Γιατί είναι εργαλείο κοινωνικής συνοχής, εργαλείο παροχής καθολικότητας υπηρεσιών, εργαλείο στήριξης των κοινωνικά ευαίσθητων ομάδων. Ξέρετε πολύ καλά ότι ακόμη και η Αργεντινή, που δοκίμασε να ιδιωτικοποιήσει τα αντίστοιχα ΕΛ.ΤΑ., τα κρατικοποίησε άρον-άρον. Δείτε τι κάνει η Γερμανία, η Αγγλία, για να καταλάβετε ότι αυτή η στρατηγική της απαξίωσης δεν οδηγεί πουθενά. 
     Αντιμετωπίσατε τον Οργανισμό ως λάφυρο. Πείτε μας: Έχουν προσληφθεί παραπάνω από εικοσιπέντε –ναι ή όχι- σύμβουλοι στα ΕΛ.ΤΑ.; Παραπάνω από εικοσιπέντε! Τι δουλειά κάνουν; Πόσο πληρώνονται; Ποια είναι τα αντικείμενα τους; Γιατί σας χρειαζόταν; Δεν είχατε διοικητικό προσωπικό; Ποιος είναι ο ρόλος τους; Τι στοιχίζουν; 
     Να σας πω κάτι άλλο. Μετά τους Ολυμπιακούς Αγώνες είχατε αναλάβει την ευθύνη να κάνετε διαγωνισμό, για να διαφημίσετε τις υπηρεσίες, τα νέα προϊόντα, τις ταχυμεταφορές κ.λπ.. Διαφημιστική καμπάνια. 
     Τρία χρόνια τώρα δεν κάνετε διαφημιστική καμπάνια. Τα ΕΛ.ΤΑ. μειώνουν την κερδοφορία τους. Βγάλατε όμως τώρα το διαγωνισμό στον αέρα. Γιατί; Επειδή είναι προεκλογική περίοδος; Θέλετε να πουλήσετε εκδούλευση σε κάποιους; Πάρτε πίσω αυτόν το διαγωνισμό. Ελέγχεστε για τον τρόπο διακήρυξης. Το Συμβούλιο Επικρατείας θα τον απορρίψει. Πάρτε τον πίσω. Αποτελεί πρόκληση και προς το λαϊκό αίσθημα. Αποτελεί πρόκληση και προς την έννομη τάξη. 
     Διοικητικός τρόπος αντιμετώπισης των εργαζομένων. Παραλάβατε ένα κοινωνικό συμβόλαιο: Οι μεταθέσεις, οι τοποθετήσεις να γίνονται με μόρια, με προκηρύξεις, με αξιοκρατία. Παραλάβατε δηλαδή μια συμφωνία εργαζομένων, διοίκησης και κράτους. Πείτε μας πόσες φορές λειτούργησε η προκήρυξη διαγωνισμών για τις τοποθετήσεις; Από ποια «παράγκα» θέλετε να περάσετε αυτούς τους τετρακόσιους που θα προσλάβετε από διαγωνισμό που παραλάβατε, τον καθυστερήσατε, ψάξατε να βρείτε παράθυρα. Τέλος πάντων, ο διαγωνισμός ολοκληρώθηκε. 
     Πρέπει να γίνει προκήρυξη θέσεων; Πρέπει πρώτα να δηλώσουν τι επιθυμούν οι προηγούμενοι που έχουν εμπειρία και μετά να τοποθετηθούν οι νεώτεροι; Θα γίνουν αυτά; Δεν το βλέπουμε. 
     Αντίθετα, βλέπουμε άλλα πράγματα. Βλέπουμε κορυφαία στελέχη σας στα ΕΛ.ΤΑ. και μάλιστα «πατριώτες» της πολιτικής σας στα ΕΛ.ΤΑ., όπως ο κ. Δημήτρης Καλαίος, να δηλώνει δύο μήνες πριν από τη λήξη του οικονομικού έτους ότι τα ΕΛ.ΤΑ. μπαίνουν μέσα. Έχει έλλειμμα 6.000.000 μετά από δύο μήνες δηλώνει ο ΕΛ.ΤΑ. κέρδη. Πού το πάει; Στο νόμο για τις προβληματικές Δ.Ε.Κ.Ο. το πάει. Να εντάξουν τα ΕΛ.ΤΑ. στις προβληματικές Δ.Ε.Κ.Ο., γιατί αλλιώς δεν εξηγείται. Πότε έλεγε την αλήθεια ο κ. Καλαίος! 
     Και γιατί έλεγε τη μια φορά έτσι και την άλλη αλλιώς; Ποια πολιτική εξυπηρετούσε; Υπηρετούσε κάποια πολιτική του κόμματος που κυβερνάει; Έχει κάποιο άλλο στόχο; Υπακούει σε κάποια άλλη εντολή; Λειτούργησε ως εγγυητής; Θέλετε να μετατρέψει τα ΕΛ.ΤΑ. σε προβληματική εταιρεία; Θέλετε να συρρικνώσει τους μισθούς, τις συντάξεις; Γιατί τα έκανε όλα αυτά; 
     Κύριε Υπουργέ, εργαλείο-κλειδί για το μέλλον και για την προοπτική των ΕΛ.ΤΑ. είναι οι ταχυμεταφορές. Ό,τι είναι η αντίστοιχη «COSMOTE» για τον Ο.Τ.Ε. είναι οι ταχυμεταφορές για τα ΕΛ.ΤΑ.. Τι τις κάνετε τις ταχυμεταφορές; 
     Πέρα από το ότι ξεχάσατε τις στρατηγικές συμμαχίες –διότι το μέλλον τους από εκεί έπρεπε να περάσει στο εξωτερικό-  τις μετατρέψατε σε γαλάζια «παράγκα» της Κ.Ε.Δ.Κ.Ε. Είναι αλήθεια –ναι ή όχι;- το γεγονός ότι, όταν απέτυχε ως Δήμαρχος ο κ. Μαραβέλιας, τοποθετήθηκε επικεφαλής των ταχυμεταφορών και αξιοποίησε πάνω από τριακόσιους ενοικιαζόμενους εργάτες, που -όλως περιέργως- οι περισσότεροι ψήφιζαν στο Χαλάνδρι; 
     Είναι αλήθεια –ναι ή όχι;- ότι ο κ. Καμάρας, ο Δήμαρχος που απέτυχε στην Πεύκη, τοποθετήθηκε στις ταχυμεταφορές; Ποια είναι η σχέση εργασίας του; Part-time; Part-time με τρεις χιλιάδες ευρώ το μήνα; Πού κολλάει αυτό; Ή έχει αναλάβει και αυτός υποχρέωση να νοικιάσει εργαζόμενους από την Πεύκη; 
     Το πρόβλημα με τις ταχυμεταφορές είναι πάρα πολύ σοβαρό, διότι όλη η Ευρώπη κάνει στρατηγικές συμμαχίες. Η Ελλάδα πρέπει να τις αντιμετωπίσει ως χρυσοφόρο και κερδοφόρο Όμιλο. Όμως, στη χώρα μας εξαντλούμε τη συζήτηση για τις ταχυμεταφορές ανάμεσα στις ταχυμεταφορές και στην ACS. 
     Η «ACS» είναι μια εσωτερική εταιρεία. Δεν προσφέρει καμιά στρατηγική επένδυση πουθενά. Και μάλιστα, υπήρχε η φήμη –ευτυχώς ναυάγησε- ότι θα πάρει και το μάνατζμεντ. Δεν ξέρω τι είδους κουμπαριές είναι αυτές, αλλά δεν εξυπηρετούν σε καμμία περίπτωση το μέλλον και την προοπτική των ΕΛ.ΤΑ. 
     Το επιχείρημα ότι οι ταχυμεταφορές βελτίωσαν τα μεγέθη είναι έωλο.  Γιατί δεν πήραν μερίδιο από την αγορά που αυξήθηκε, πήραν μερίδιο από τα ΕΛ.ΤΑ. Μερίδιο από την αγορά πήρε η Γενική Ταχυδρομική, μια άλλη ιδιωτική εταιρεία που αποκολλήθηκε από κάποιους άλλους και πήρε το 31%. 
     Πείτε μας λοιπόν, αν θέλουμε να μιλήσουμε για νοικοκυρεμένη διοίκηση –θα το θέσω και στη δευτερολογία να το απαντήσετε- το 2005, 2006 και το 2007 ποια είναι τα έξοδα της διοίκησης των ταχυμεταφορών, για να δείτε ότι πέραν του ότι δεν απέδωσαν κανένα αποτέλεσμα, απλώς αύξησαν τα έξοδα της διοίκησης. Πείτε μας για ποιο λόγο δεν κατατέθηκε τρία χρόνια  μετά το στρατηγικό σχέδιο για τις ταχυμεταφορές. Πείτε μας γιατί δεν λειτούργησε ποτέ η Α.Ε.Δ.Α.Κ. που είναι συνεργασία ΕΛ.ΤΑ.-Ταχυδρομικού Ταμιευτηρίου. Είναι ένας όμιλος, κύριοι συνάδελφοι, που στόχο έχει τα νέα χρηματοοικονομικά προϊόντα. Σε αυτήν την εταιρεία υπήρχε ένα μέλος φάντασμα ο κ. Τρουλινός. Αυτός μια φεύγει και μια μπαίνει στο συμβούλιο. Αυτή η εταιρεία όμως έχει παθητικό, δεν έχει αναπτύξει καμμία δράση. 
     Απαξιώνετε, λοιπόν, τη συνεργασία στην πράξη και του Ταχυδρομικού Ταμιευτηρίου με τα ΕΛ.ΤΑ. και έχετε περιοριστεί μόνο στο εμπορικό σκέλος της ανταλλαγής των μετοχών. Πού είναι το σχέδιο που θα βοηθούσε να βγουν νέα χρηματοοικονομικά προϊόντα που θα λειτουργούσαν ανταγωνιστικά με τις τράπεζες για να οδηγήσουμε σε μια ομαλοποίηση την αγορά; Το σημερινό τραπεζικό σύστημα δεν θέλει την τράπεζα της γειτονιάς. Δεν ήθελε αυτή τη συνεργασία, γι’ αυτό και πάει με ρυθμό χελώνας αυτή η συνεργασία την οποία ευτυχώς ακόμη δεν ακυρώσατε, αλλά πάει με ρυθμό χελώνας ανάμεσα στο Ταχυδρομικό Ταμιευτήριο και τα ΕΛ.ΤΑ. 
     Τώρα ξέρω τι θα μας πείτε. Μα η λογιστική αξία των μετοχών είναι τώρα  μεγάλη, διότι οι μετοχές ανέβηκαν μέσα απ’ αυτήν την ανταλλαγή! Και λέτε ότι αυξήσατε το μετοχικό κεφάλαιο σε 87.000.000 ευρώ. Πείτε μας την αλήθεια. Πρόκειται για τη λογιστική αξία της μετοχής με βάση τη συγκυρία. Αλλά πώς είναι δυνατόν να υπολογίσουμε αυτή τη λογιστική αξία της μετοχής τώρα στα ΕΛ.ΤΑ. αλλά στα δομημένα ομόλογα να την υπολογίζουμε αλλιώς; 
     Και μια που είπατε για τα ομόλογα θέλω να σας ρωτήσω το εξής: σε δημοσίευμά της η εφημερίδα «ΕΘΝΟΣ» την 1η Απριλίου αναφέρει την αγορά ομολόγου από τα Ελληνικά Ταχυδρομεία. Με απάντησή της η διοίκηση των ΕΛ.ΤΑ. ισχυρίζεται ότι πρόκειται για ομόλογο του ελληνικού δημοσίου ύψους 6,4 εκατομμυρίων ευρώ, το οποίο παρέχει εγγύηση του κεφαλαίου. Δεν πρόκειται δηλαδή, να μειωθεί το κεφάλαιο που πληρώθηκε για την αγορά του και ότι θα έχει ελάχιστη εγγυημένη απόδοση περίπου 2,25 ετησίως. 
     Εντύπωση όμως, και παράλληλα απορίες δημιουργεί το γεγονός ότι η διοίκηση των ΕΛ.ΤΑ. αφήνει αναπάντητο το επόμενο δημοσίευμα της ίδιας εφημερίδας στις 8 Απριλίου, στο οποίο αναφέρεται συγκεκριμένα ότι υπάρχει το ενδεχόμενο η απόδοση του ομολόγου να είναι 0%, άρα ο οργανισμός δεν θα έχει κανένα όφελος. Το εν λόγω ομόλογο αγοράστηκε μέσω Λονδίνου αναφέροντας και το άλμα του ντίλερ. Θυμίζουμε ότι το Λονδίνο είναι η πόλη όπου έγιναν οι συμφωνίες για τα αμαρτωλά δομημένα ομόλογα. Οι συμπτώσεις όμως συνεχίζονται και καταγράφονται και σε άλλες εφημερίδες. 
     Ενδεικτικά αναφέρω: Νέο δημοσίευμα της εφημερίδας «ΤΟ ΘΕΜΑ» αυτήν τη φορά αναφέρει την εμπλοκή του Τρουλινού στην Α.Ε.Δ.Α.Κ. -Ταχυδρομικό Ταμιευτήριο και ΕΛ.ΤΑ.- ο οποίος ως δια μαγείας έπαψε να είναι μέλος της συγκεκριμένης εταιρείας σ’ ένα βράδυ. Ο εν λόγω κύριος εμπλέκεται στην υπόθεση της πώλησης του ομολόγου. Ήταν μέλος της επενδυτικής επιτροπής του Ταχυδρομικού Ταμιευτηρίου στο οποίο Πρόεδρος είναι ο κ. Τσουπίδης και μέλος του ο Διευθύνων Σύμβουλος των ΕΛ.ΤΑ. Φιλίες και συνεργασίες δηλαδή που ίσως κρίνουν περαιτέρω διερεύνησης. Αλήθεια ποιος εισηγήθηκε την αγορά του ομόλογου των ΕΛ.ΤΑ.; 
     Αλλά, και στον τομέα των υποδομών για να κλείσω τα βασικά στοιχεία πάνω στα οποία θεωρούμε ότι αποτύχατε. Λέτε ότι προχωρούν οι υποδομές και οι διαγωνισμοί βρίσκονται σε εξέλιξη. Πρώτα και κύρια πρέπει να πείτε καθαρά ότι αυτοί οι διαγωνισμοί που είναι σε εξέλιξη και οι υποδομές που προχωρούν είναι δεσμεύσεις που αναλάβατε από το 2003 από το ΠΑ.ΣΟ.Κ.. 
     Αλλά γιατί δεν συγκρίνετε το κέντρο διαλογής αυτό στα Γλυκά Νερά με το κέντρο που υπάρχει στο αεροδρόμιο; Στο αεροδρόμιο λειτουργεί άψογα. Σε λίγο χρόνο, λειτούργησε ώστε κανένα γράμμα δεν καθυστερεί, κανένα δεν είναι εκπρόθεσμο. Γιατί συμβαίνει αυτό το χάος στα Γλυκά Νερά; Πού οφείλεται; Πόσο στοίχισε σε σχέση με τον προϋπολογισμό που το είχατε παραλάβει; Έχει διπλάσια αξία σήμερα στη λειτουργία του; Το ίδιο συμβαίνει και με το Ωραιόκαστρο το οποίο φαντάζομαι ότι καθυστερείτε να το εγκαινιάσετε μέχρι να πλησιάσει ο ακριβής χρόνος των εκλογών. Ναι, αλλά οι πολίτες ταλαιπωρούνται και αν δεν  πιστεύετε ότι ταλαιπωρούνται, ρωτήστε το Βουλευτή σας, τον κ. Βλάχο, για τα έντονα παράπονα τα οποία έκανε προς τον Πρόεδρο του Οργανισμού κ. Μπρατάκο για τη μεγάλη καθυστέρηση στην επίδοση των πασχαλινών καρτών. Ρωτήστε εμένα τι συνέβη στο νομό μου. Διαβάστε τις επιστολές παραπόνων των πελατών στον ημερήσιο Τύπο με πιο πρόσφατη αυτή στην εφημερίδα «ΚΑΘΗΜΕΡΙΝΗ»  με τίτλο «σπεύδε βραδέως» και αν ακόμη εξακολουθείτε να έχετε αμφιβολίες για τις καταγγελίες, σας  καλώ να επισκεφτούμε μαζί το κέντρο διαλογής που με τόση επισημότητα εγκαινιάσατε για να διαπιστώσετε τα υπόλοιπα της αλληλογραφίας που υπάρχουν. 
     Αντίστοιχα φαινόμενα υπήρξαν και τα Χριστούγεννα όταν και πάλι κατόπιν εορτής έφτασε η λεγόμενη εορταστική αλληλογραφία. Και αν πάλι δεν με πιστεύετε θα σας καταθέσω, αν χρειαστεί, την επιστολή του Βουλευτή κ. Γεωργιάδη προς τον Διευθύνοντα  Σύμβουλο των ΕΛ.ΤΑ. για να μην αναφερθώ σε σωρεία καταγγελιών των σωματείων, με πιο πρόσφατη αυτή των ταχυδρόμων της Θεσσαλονίκης, οι οποίοι ξεκάθαρα λένε πλέον ότι δεν έχουν τη δυνατότητα να διανείμουν επιστολές. 
     Κυρίες και κύριοι συνάδελφοι, στις 6 Ιουνίου όλοι οι εργαζόμενοι στα ταχυδρομεία στην Ευρώπη κάνουν πανευρωπαϊκή απεργία διεκδικώντας την καθολικότητα για να διασαφηνίσουν και την έννοια του ανταγωνισμού. Στις 6 Ιουνίου ενώνουμε  και εμείς τη φωνή μας μαζί τους. Γιατί αυτό αφορά την προοπτική της παροχής των ταχυδρομικών υπηρεσιών προς όλους τους Έλληνες πολίτες, προς όλους τους Ευρωπαίους πολίτες. 
     Επειδή θεωρούμε ότι η περιφέρεια στραγγαλίζεται, επειδή πιστεύουμε ότι τα ΕΛ.ΤΑ. απαξιώνονται, ότι το προσωπικό μένει ανεκπαίδευτο, ότι στρατηγικά προγράμματα δεν υπάρχουν, επειδή υπάρχουν τα παραδείγματα στη Σουηδία, στη Μεγάλη Βρετανία που με νόμους έχουν ρυθμίσει την εγχώρια και ευρωπαϊκή αγορά τους, ταυτίζομαι προσωπικά με την άποψη του Προέδρου μας Γιώργου Παπανδρέου ότι δεν πάει άλλο, φτάνει πια. Και σε αυτόν τον τομέα αποτύχατε. Γι’ αυτόν το λόγο μία είναι η λύση, ο λαός να χαράξει ένα νέο δρόμο ελπίδας με μια νέα πλειοψηφία και πιστεύω ότι αυτό θα το  κάνει σύντομα. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα. 
     Ο κ. Ρόβλιας έχει το λόγο. 
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ,  κύριε Πρόεδρε. 
     Κύριε Υπουργέ, παραλάβατε τα ΕΛ.ΤΑ. στην κυριολεξία ως Δ.Ε.Κ.Ο. πρότυπο με κέρδη στο τέλος του 2003 ύψους 25,2 εκατομμυρίων ευρώ και με συνεχή αναπτυξιακή πορεία. Σήμερα τα ΕΛ.ΤΑ. είναι στην πραγματικότητα ζημιογόνα  και η πορεία τους είναι πορεία συρρίκνωσης και κακής εξυπηρέτησης του πολίτη. 
     Ο ισολογισμός των ΕΛ.ΤΑ. που εμφανίζει δήθεν κέρδη ύψους 14.000.000 ευρώ για το 2006 είναι πλαστός. Καταθέτω στα Πρακτικά το από 11 Δεκεμβρίου του 2006 έγγραφο του Γενικού Διευθυντή Οικονομικής Υποστήριξης των ΕΛ.ΤΑ. κ. Δημήτρη Σκαλαίου. Είναι εσωτερικό έγγραφο, έχει έρθει και στο γραφείο σας νομίζω. Με το έγγραφο αυτό ενημερώνεται η ηγεσία των ΕΛ.ΤΑ. ότι παρά τη διατήρηση της καλής πορείας των εσόδων, το πρώτο ενδεκάμηνο του 2006 σημείωσε διεύρυνση της λειτουργικής ζημίας στα 6,2 εκατομμύρια ευρώ. Αλλά στο τέλος του χρόνου, δηλαδή μέσα σε ένα μήνα τα 6.000.000 ευρώ ζημίες μετατρέπονται ως διά μαγείας σε 14.000.000 ευρώ κέρδη. 
     (Στο σημείο αυτό ο Βουλευτής κ. Κωνσταντίνος Ρόβλιας                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Δηλαδή θέλετε να πιστέψουμε ότι σε ένα μήνα το Δεκέμβριο του 2006 τα  ΕΛ.ΤΑ. έβγαλαν κέρδη 20.000.000 ευρώ; Βεβαίως, αυτά είναι αναληθή και ο ισολογισμός είναι αναληθής. Οι ζημιές έγιναν κέρδη, διότι έγιναν οι εξής ανεπίτρεπτες παρεμβάσεις στον ισολογισμό: 
     Πρώτον, μειώθηκε ανεπίτρεπτα το κονδύλι «προβλέψεις για κινδύνους και έξοδα» κατά 16.000.000 ευρώ. 
     Δεύτερον, εμφανίστηκαν δήθεν έσοδα από αχρησιμοποίητες προβλέψεις προηγουμένων χρήσεων ύψους 15.000.000 ευρώ. 
     Τρίτον, μεταφέρθηκαν στο 2007 δαπάνες πρόσθετων αμοιβών προσωπικού του Δεκεμβρίου του 2006.
     Έτσι, λοιπόν, τα ΕΛ.ΤΑ. της κερδοφορίας έγιναν ΕΛ.ΤΑ. ζημιογόνα επί των ημερών της Κυβέρνησης σας, αλλά το κρύβετε με λογιστικές αλχημείες. Η γνωστή κυβερνητική ραθυμία οδηγεί τα ΕΛ.ΤΑ. σε συρρίκνωση, συρρίκνωση στο προσωπικό, συρρίκνωση στις επενδύσεις, συρρίκνωση στις νέες υπηρεσίες. Παραλάβατε τα ΕΛ.ΤΑ. με ένδεκα χιλιάδες πεντακόσιους εργαζόμενους και σήμερα έχετε μόλις εννέα χιλιάδες οκτακόσιους με βαρύτατες επιπτώσεις στην ταχύτητα διανομής της αλληλογραφίας. Δεν έχετε σχεδιάσει ούτε έχετε ξεκινήσει ούτε μία νέα επένδυση, ούτε ένα νέο έργο επί των ημερών σας. Όλα όσα προχωράνε, όλα όσα εγκαινιάζετε, το ξέρετε πολύ καλά ότι είναι έργα ΠΑ.ΣΟ.Κ.. Δεν προσφέρετε νέες υπηρεσίες. Η συνεργασία με το Ταχυδρομικό Ταμιευτήριο και η δήθεν κοινή δράση Ταχυδρομικού Ταμιευτηρίου και ΕΛ.ΤΑ. είναι ανύπαρκτη.
     Θα σταθώ, όμως, λίγο στην ταχύτητα επίδοσης της αλληλογραφίας. Το ποσοστό επίδοσης της αλληλογραφίας πρώτης προτεραιότητας εσωτερικού μετά από μία εργάσιμη ημέρα ανήλθε για το 2006 σε 77,7% αντί για 85% που επιβάλλεται από τη νομοθεσία. Τα στοιχεία τα γνωρίζετε, είναι στοιχεία της Εθνικής Επιτροπής Τηλεπικοινωνιών και Ταχυδρομείων. Έχουμε δηλαδή μία απόκλιση 12,7% από τις υποχρεώσεις των ΕΛ.ΤΑ. για την αλληλογραφία πρώτης προτεραιότητας. Οι πολίτες διαμαρτύρονται για καθυστερήσεις, αλλά διαμαρτύρονται και οι πολιτικοί -και μάλιστα γραπτώς- για καθυστερήσεις στην επίδοση των ευχετηρίων καρτών των Χριστουγέννων και του Πάσχα. 
     Αλλά δεν είναι μόνο αυτά. Σύμφωνα με στοιχεία και πάλι της Εθνικής Επιτροπής Τηλεπικοινωνιών και Ταχυδρομείων, το 7% του πληθυσμού της χώρας εξαιρείται από την ταχυδρομική καθημερινή εξυπηρέτηση, όταν ο αντίστοιχος μέσος όρος της Ευρώπης είναι κάτω από το 0,5% και πουθενά δεν υπερβαίνει το 1%. Καταθέτω στα Πρακτικά σχετικό έγγραφο με ημερομηνία 10/12/2006 του κ. Δημητρίου Λάμπρου της Διεύθυνσης Ταχυδρομείων της Εθνικής Επιτροπής Τηλεπικοινωνιών και Ταχυδρομείων που αναφέρει επί λέξει τα εξής: «Το τμήμα του πληθυσμού της Ελλάδας που εξαιρείται από την καθημερινή ταχυδρομική εξυπηρέτηση ανέρχεται σε περίπου 7%, όταν στις υπόλοιπες χώρες της Ευρώπης των είκοσι πέντε το εξαιρέσιμο ποσοστό πληθυσμού δεν υπερβαίνει σε καμιά χώρα το 1%». Και είναι επόμενο να δέχεται τέτοια πλήγματα η εξυπηρέτηση των πολιτών, όταν αφήνετε τα ΕΛ.ΤΑ. με τόσα κενά στο ανθρώπινο δυναμικό, με τόσους χιλιάδες εργαζόμενους λιγότερους.
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Πέραν αυτών, δεν ασχολείστε με την ανάπτυξη των ταχυμεταφορών, που θα είναι η αιχμή του δόρατος στον ανταγωνισμό. Δεν υπάρχει ούτε καν επιχειρησιακό σχέδιο, δεν υπάρχει business-plan στις ταχυμεταφορές. Υπάρχει όμως ένα διοικητικό συμβούλιο, στο οποίο πηγαινοέρχονται δήμαρχοι, πρώην δήμαρχοι, μελλοντικοί δήμαρχοι, αποτυχόντες δήμαρχοι και οι αντίστοιχοι δημοτικοί σύμβουλοι. Τα έξι από τα εννέα μέλη του διοικητικού συμβουλίου των ταχυμεταφορών ανήκουν σε αυτήν τη κατηγορία δημάρχων και δημοτικών συμβούλων. Αυτό δεν είναι ταχυμεταφορές, αυτό είναι παραλλαγή της Κ.Ε.Δ.Κ.Ε., κύριε ΥΠουργέ. Αλλά βέβαια οι δήμαρχοι και οι δημοτικοί σύμβουλοι μπορεί να γνωρίζουν τα της Τοπικής Αυτοδιοίκησης, δεν τεκμαίρεται όμως ότι γνωρίζουν τα των ταχυμεταφορών.
     Τελειώνω με το τραγικό περιστατικό του θανάτου του συνδικαλιστή Μανώλη Γουρνιεζάκη. Δεν θα επανέφερα το θέμα, αν δεν υπήρχε μια σοβαρή εξέλιξη. Μετά την προανάκριση που διενεργήθηκε, μετετράπη το κατηγορητήριο σε βάρος των δύο συγκεκριμένων προσώπων που κατηγορούνται για το θάνατό του. Έγινε από πλημμέλημα κακούργημα. Από απλή σωματική βλάβη έγινε θανατηφόρα σωματική βλάβη και μετά την εξέλιξη αυτή, λόγω του κακουργηματικού πλέον χαρακτήρα της πράξης, ακολουθεί τακτική ανάκριση. Τους ξέρουμε όλοι, κύριε Υπουργέ, αυτούς που ευθύνονται για το θάνατο του Μανώλη Γουρνιεζάκη, ανήκουν σε συγκεκριμένη συνδικαλιστική παράταξη, σε συγκεκριμένη «παράγκα» και σε συγκεκριμένο πολιτικό χώρο. 
     Τα ΕΛ.ΤΑ. της κερδοφορίας και της προοπτικής επί των ημερών των κυβερνήσεων του ΠΑ.ΣΟ.Κ. έγιναν τα ΕΛ.ΤΑ. των ελλειμμάτων, τα ΕΛ.ΤΑ. του Μιχαλόλια, τα ΕΛ.ΤΑ. των θανατηφόρων επιθέσεων κατά συνδικαλιστών επί των ημερών της Κυβέρνησης Καραμανλή.
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Ρόβλια.
     Το λόγο έχει ο κ. Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
     Κύριε Υπουργέ, επερωτούμε την Κυβέρνηση της Νέας Δημοκρατίας όχι για να κάνουμε αντιπολίτευση για την αντιπολίτευση, αλλά γιατί έχουμε συγκεκριμένα στοιχεία τα τρία χρόνια που πέρασαν, τα οποία και μας υποχρεώνουν από τη μία πλευρά και μας επιβάλλουν -θα έλεγε κανείς- ταυτόχρονα να επιστήσουμε την προσοχή σας, να κρούσουμε τον κώδωνα του κινδύνου για την κατάσταση που διαμορφώνεται, όχι μόνο στον ευρύτερο χώρο της διοίκησης, αλλά ιδιαίτερα σε οργανισμούς που, όπως ειπώθηκε πάρα πολύ καλά, ήταν ή είχαν γίνει οργανισμοί υπόδειγμα. Αυτό το κάνουμε γιατί έχουμε πραγματικά μεγάλη αγωνία και ταυτόχρονα ανησυχία για το πού πρόκειται να οδηγηθούν τα πράγματα, γιατί οι κόποι και οι προσπάθειες περασμένων χρόνων τείνουν να χαθούν μέσα σε πολύ λίγο χρονικό διάστημα, σβήνουν. Ο στόχος ποιος είναι; Από ό,τι τουλάχιστον διαφαίνεται στον ορίζοντα; Ότι τα ελληνικά ταχυδρομεία πρέπει να γίνουν ένα φθηνό προϊόν, να είναι εύκολο για ξεπούλημα. Εμείς δεν μπορούμε να ανεχθούμε μια τέτοια εξέλιξη και ασφαλώς είμαστε υποχρεωμένοι προς κάθε κατεύθυνση να διαμαρτυρηθούμε, να υψώσουμε τον τόνο της φωνής μας, γιατί πραγματικά είναι κρίμα ένας τόσο σημαντικός οργανισμός, σε μία περίοδο που οι επικοινωνίες έχουν τεράστια σημασία, να πάρει αυτήν τη μορφή ή να ξεπουληθεί σε ιδιωτικά χέρια.
     Και αυτά όλα, κύριε Υπουργέ, γίνονται με την ανοχή σας. Και γίνονται με την ανοχή σας, γιατί ένας, όπως είπα και πριν, ελλειμματικός και μειωμένης εμβέλειας οργανισμός μπορεί να πουληθεί φθηνά. Και παρ’ όλο που λέτε και τουλάχιστον έτσι διατυπώνετε ότι είστε ο εκφραστής της «λαϊκής Δεξιάς», παίζετε το παιχνίδι, ως «δούρειος ίππος», της νεοφιλελεύθερης αντίληψης που την εκφράζει πέρα για πέρα το Υπουργείο Οικονομίας και Οικονομικών. Δεν θα πρέπει, λοιπόν, να αφήσετε, εάν πραγματικά πιστεύετε αυτά τα οποία λέτε, να εξελιχθεί μία τέτοια κατάσταση και στο χώρο των Ελληνικών Ταχυδρομείων. Και βέβαια δεν είναι μόνο αυτό, είναι ότι, μέσα από αυτήν τη διαδικασία και τη διεργασία, έχουμε τη σοβαρότερη επίπτωση στη μείωση της ποιότητας των παρεχομένων υπηρεσιών. Ειπώθηκαν κάποια αναλυτικά στοιχεία πριν, εκείνο όπως που αντιλαμβάνεται ο λαός και το ξέρει, πέρα από τα νούμερα, είναι ότι για πρώτη χρονιά φέτος η αλληλογραφία των εορτών του Πάσχα και των Χριστουγέννων πήγε στα σπίτια των παραληπτών μετά τις γιορτές. Δεν έχει ξανασυμβεί αυτό και νομίζω ότι είναι ένα χαρακτηριστικό δείγμα της υποβάθμισης των υπηρεσιών που παρέχονται από το συγκεκριμένο οργανισμό.
     Τι έχει συμβεί όμως τα τελευταία τρία χρόνια, για να πούμε και γιατί πραγματικά έχουμε αυτήν τη μεγάλη αγωνία και γιατί σας επερωτούμε; Παρακολουθούμε ότι ο αριθμός των εργαζομένων σε έναν οργανισμό που έχει ανάπτυξη και μπορεί να απασχολήσει κόσμο από έντεκα χιλιάδες πεντακόσιους περίπου έχει κατέβει στους εννέα χιλιάδες πεντακόσιους, δηλαδή έχουμε μια μείωση προσωπικού της τάξεως των δύο χιλιάδων ανθρώπων, που σημαίνει ότι υπάρχει μία σκόπιμη αντιμετώπιση προς την κατεύθυνση αυτή, είτε για να απασχολούνται κάποιοι ενοικιαζόμενοι εργαζόμενοι είτε για να προσλαμβάνονται κάποιοι άλλοι ως εποχικοί νομίζοντας ότι εξυπηρετείτε πελατειακά συμφέροντα. Δεν είναι, όμως, σωστή επιλογή, γιατί δεν παρέχονται σωστές υπηρεσίες, δεν γίνεται η δουλειά όπως πρέπει να γίνεται και γι’ αυτό ακριβώς υποβαθμίζεται και η ποιότητα. 
     Έχουμε όμως και κάτι άλλο. Η κυβέρνηση του ΠΑ.ΣΟ.Κ. ακολούθησε ένα πενταετές πρόγραμμα που έδωσε ουσιαστικά και πολύ σημαντικά αποτελέσματα. Παρακολουθήσαμε δηλαδή, κύριε Υπουργέ, από το 1999 μέχρι το τέλος του 2003 να έχουμε μία κατ’ έτος αύξηση των κερδών. Ξεκινώντας από το 1999 από τα 6,5 εκατομμύρια φτάσαμε στα 25,1 εκατομμύρια το 2003. Και τι παρακολουθούμε από το 2004 και μετά; Παρακολουθούμε το ανάποδο, δηλαδή, αντί να συνεχίσει αυτή η ανοδική πορεία και η πρόοδος του οργανισμού, έχουμε την πτωτική πορεία. Τα κέρδη μειώνονται στα 19, πάμε στα 13, στα 14, όπως είναι φέτος, και τα οποία εμείς διαπιστώνουμε στην πράξη ότι και αυτά που φαίνονται ως κέρδη είναι εικονικά. Η πορεία όμως των πραγμάτων είναι προς την αντίθετη κατεύθυνση, αυτή δηλαδή που πραγματικά έπρεπε να έχουμε αποτρέψει, να έχουμε αποφύγει με κάθε τρόπο. Και βέβαια λέγεται και είναι σαφές ότι αυτά τα υποτιθέμενα, τα εικονικά κέρδη κυρίως προκύπτουν από τη μείωση του κόστους λόγω της πολύ μεγάλης μείωσης του προσωπικού. Όταν έχεις δύο χιλιάδες εργαζόμενους λιγότερους, είναι φυσικό να έχεις λιγότερο κόστος εκ των πραγμάτων στα νούμερα, άσχετα βέβαια ότι ταυτόχρονα παρουσιάζεται και μία μείωση του κύκλου εργασιών ή παρουσιάζονται εξελίξεις πολύ αρνητικές.
     Ζητάτε, κύριε Υπουργέ, να σταματήσει η διαδικασία σε επίπεδο Ευρωπαϊκής Ένωσης για την απελευθέρωση της αγοράς των ταχυδρομείων. 
     Και παρά το ότι γνωρίζετε ότι μπορεί αυτό να μην περάσει στην Ευρωπαϊκή Ένωση δεν κάνετε καμμία προσπάθεια ώστε να προσαρμοστούν τα ελληνικά ταχυδρομεία στα νέα δεδομένα. Και αυτό είναι ίσως το πιο εγκληματικό που κάνετε σ’ αυτήν τη φάση όταν θα έπρεπε να γίνει μια σημαντική προσπάθεια να μπούμε στην αγορά, να συνεργαστούμε με άλλες εταιρείες μια και παγκοσμιοποιείται το όλο σύστημα, για να δούμε πώς μπορούμε να πάρουμε μερίδια ώστε να έχουμε μια καλή θέση στην παγκόσμια αγορά.
     Θα μπορούσατε να κάνετε πάρα πολλές ενέργειες, όπως να καθιερώσετε τα κέντρα διαλογής ως κέντρα σε βαλκανικό επίπεδο και να προωθήσετε τις ταχυμεταφορές όταν μάλιστα βλέπουμε ότι  ευκαιριακές εταιρείες παίρνουν το 30% ενώ σε εμάς οι ταχυμεταφορές είναι στο 12% της αγοράς. Εν πάση περιπτώσει, όλα αυτά πρέπει να γίνουν μέσα από διορισμό διοικήσεων, που όπως καταγγέλθηκε είναι μια μικρή Κ.Ε.Δ.Κ.Ε. ενώ θα έπρεπε να υπάρχουν άνθρωποι που μπορούν να προωθήσουν πραγματικά τα συμφέροντα αυτών των εταιρειών. 
     Επίσης διαπιστώνουμε κάτι αρνητικό. Καμμία συνεργασία δεν διαμορφώνεται σε ευρωπαϊκό επίπεδο και σε επίπεδο άλλων χωρών ώστε να ακολουθήσει τη λογική πως μια εταιρεία που έχει παγκόσμια εμβέλεια μπορεί να αποδώσει περισσότερα οφέλη. Όσον αφορά το άλλο μεγάλο κομμάτι, που εμείς επιδιώκαμε να καταφέρουμε να δημιουργήσουμε να λειτουργήσουν τα ταχυδρομικά γραφεία και το Ταχυδρομικό Ταμιευτήριο μαζί ως τράπεζα της γειτονιάς, προς αυτήν την κατεύθυνση δεν έχετε κάνει καμμία προσπάθεια. Θεωρούμε ότι αυτό είναι το πλέον αρνητικό, γιατί μένουν αναξιοποίητες πάνω από δύο χιλιάδες θέσεις εξυπηρέτησης σε όλη την ελληνική περιφέρεια ενώ θα μπορούσαν να αναβαθμίσουν την ποιότητα και το περιεχόμενο των παρεχομένων υπηρεσιών και να βελτιώσουν το επίπεδο ζωής των κατοίκων στην ελληνική περιφέρεια.
     Και βέβαια μέσα από τους παραδιοικητικούς μηχανισμούς που έχουν αναπτυχθεί στα Ελληνικά Ταχυδρομεία εξακολουθεί να υπάρχει ένα τεράστιο αρνητικό κλίμα που έχει να κάνει με τη δολοφονία –την λέω εγώ- Γουρνιεζάκη, μια εξέλιξη που πραγματικά είναι αρνητική. Μετά από τόσο μεγάλο χρονικό διάστημα δεν έχουμε καμμία εξέλιξη, λες και δεν υπάρχουν υπαίτιοι ή υπόλογοι. Τελικά διαμορφώνεται ένα κλίμα το οποίο λειτουργεί σε βάρος των Ελληνικών Ταχυδρομείων. Θεωρούμε ότι είναι μια εσκεμμένη και μεθοδευμένη ενέργεια της Κυβέρνησης την οποία εμείς πρέπει να σταματήσουμε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Η κ. Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, η σχέση του Έλληνα πολίτη με τον ταχυδρόμο του και με το ταχυδρομείο είναι μια σχέση προσωπικής εμπιστοσύνης. Αυτή η σχέση έχει τραυματιστεί τα τελευταία τρία χρόνια πολύ σοβαρά. Αυτός είναι ένας από τους βασικούς λόγους που κάνουμε αυτή την επερώτηση. Ταυτόχρονα, γνωρίζετε, κύριε Υπουργέ, πολύ καλά αλλά δεν το γνωρίζουν κάποιοι πολίτες που περιμένουν τον ταχυδρόμο να τους εξυπηρετήσει ότι οι διεθνείς εξελίξεις, ο ανταγωνισμός εν όψει της απελευθέρωσης των ταχυδρομικών υπηρεσιών εντείνονται και η θέση των ΕΛ.ΤΑ. θα πρέπει να καθίσταται κάθε χρόνο πιο δυνατή τόσο σε διεθνές επίπεδο, και ιδιαίτερα στον τομέα των ταχυμεταφορών, όσο και να θωρακίζεται ο ΕΛ.ΤΑ. στο εσωτερικό πεδίο. Ταυτόχρονα, θα πρέπει να καταστεί ένας οργανισμός που θα μπορεί να παρακολουθεί ταυτόχρονα οικιστικές και άλλες εξελίξεις στον ελληνικό χώρο, έτσι ώστε να διασφαλίζει την καθολικότητα των υπηρεσιών, για να υπάρχει ο κοινωνικός του ρόλος, για να μπορεί σε κάθε νησί, σε κάθε τόπο, σε κάθε χωριό και πόλη να υπάρχει εξυπηρέτηση. 
     Όμως, αυτά τα τρία χρόνια όπως ήδη έχουμε ακούσει και όπως θα επαναλάβω και εγώ όχι μόνο μειώνεται η κερδοφορία των ΕΛ.ΤΑ., όχι μόνο μειώνονται οι θέσεις εργασίας –έχουμε πάνω από δύο χιλιάδες κενές θέσεις- όχι μόνο αναπτύσσονται παραμάγαζα, αλλά και δεν υπάρχει καμμία απολύτως λογική στην κατανομή του προσωπικού στις υπάρχουσες θέσεις, γιατί ο Οργανισμός διοικείται από παραμάγαζα, από παραδιοικητικούς οργανισμούς που διευθετούν υποχρεώσεις προς υμετέρους. Δεν υπάρχει ορθολογισμός, δεν υπάρχει σωστή διοίκηση. Υπάρχει εξυπηρέτηση υμετέρων. Θα μου πείτε ότι αυτό γίνεται παντού, σε όλους τους οργανισμούς, σε όλες τις Δ.Ε.Κ.Ο., σε όλη την Ελλάδα; Ναι, γι’ αυτό πρέπει να φύγετε. Αλλά μέχρι να φύγετε φτιάξτε και κάτι μέσα στα κακά που κάνετε.
     Εγώ θα σας αναφέρω σαν παράδειγμα τα όσα τρομερά συμβαίνουν στην περιφέρεια την οποία έχω την τιμή να εκπροσωπώ, την Περιφέρεια Αττικής. Γνωρίζετε καλά ότι στο κομμάτι της ανατολικής Αττικής υπάρχει ραγδαία οικιστική ανάπτυξη. Δεν υπήρξε κανένα σχέδιο. Είναι ένα παράδειγμα των όσων είπα πριν. Στα Μεσόγεια έχουμε μείνει στο έτος 2000 από οργανωτικής πλευράς, ενώ τα σημεία επαφής από διακόσια, αυτήν τη στιγμή έχουν φτάσει στα χίλια διακόσια. Ξέρετε τι συμβαίνει στο γραφείο των Γλυκών Νερών που εξυπηρετεί όλη την περιοχή; Έχουν πενήντα τομείς ενώ θα έπρεπε κατ’ ελάχιστο να έχουν πενήντα πέντε, για να μην πω εβδομήντα. Υπάρχει μια τεράστια πυκνότητα πληθυσμού. 
     Ρωτήστε τους συναδέλφους του δικού σας κόμματος της περιοχής και θα δείτε τι θα σας πουν. Οι προηγούμενοι ομιλητές μίλησαν για καταγγελίες που έχουν κάνει. Αλλά τι να κάνουν; Δεν μπορούν να τις κάνουν από εδώ. Γιατί δεν κάνατε μια χαρτογράφηση της περιοχής; Γιατί δεν κάνατε αναδιάταξη των τομέων ώστε να ανταποκρίνονται στις νέες συνθήκες που έχουν διαμορφωθεί στα Μεσόγεια; Και η μισή Β΄ Αθήνας, αν το θέλετε, εκλογικά, κύριε Υπουργέ, έχει μετακομίσει και βρίσκεται στην ανατολική Αττική. Γιατί βλέπουμε ότι και στις ταχυμεταφορές υπάρχει αυτή η λογική. Υπάρχουν εκεί κάτοικοι από όλη την Ελλάδα, στην Παλλήνη, στο Γέρακα, στην Ανθούσα, στην Παιανία, στα Σπάτα, στο Κορωπί. Έχετε ρωτήσει τους κατοίκους τι υφίστανται; Εδώ δεν πρόκειται απλώς για πασχαλινές κάρτες που αργούν, ούτε για χριστουγεννιάτικες κάρτες, που και αυτό κακό είναι. Εδώ πρόκειται για σοβαρές καθυστερήσεις που παράγουν οικονομικές επιβαρύνσεις για τους πολίτες. Ξέρετε τι συμβαίνει στο Κορωπί; Καλούνται οι πολίτες να ανασύρουν την αλληλογραφία τους από το σωρό. Ακούσατε-ακούσατε! Πάει, λοιπόν, ο πολίτης να ψάξει μέσα στο σωρό να βρει τα γράμματα που του αντιστοιχούν. Έχει ξαναγίνει αυτό; Μπανανία είμαστε εδώ, κύριε Υπουργέ; Να πηγαίνει ο πολίτης να ψάξει το λογαριασμό του της Δ.Ε.Η. και του Ο.Τ.Ε.; Και μετά του κόβετε το τηλέφωνο; Έχουμε τέτοιες περιπτώσεις στην ανατολική Αττική, κύριε Υπουργέ. Πάει να βρει το λογαριασμό του Ο.Τ.Ε. ο ίδιος. Του κόβετε το τηλέφωνο και πληρώνει και τέλη επανασύνδεσης. 
     Είστε υπόλογοι για όλα αυτά. Και όλα αυτά συνδέονται ακριβώς με το ότι δεν ασκήσατε τη σωστή πολιτική εποπτεία και καθοδήγηση στον ΕΛ.ΤΑ., ούτε και οι διοικήσεις τις οποίες βάλατε αλλά ούτε και οι παραδιοικήσεις, οι Μιχαλιόλιες, που κάνουν αυτά που κάνουν στον Οργανισμό. Και είναι αδύνατον σήμερα να μιλήσουμε για όχι απλώς για ενίσχυση της στρατηγικής του θέσης εν όψει της απελευθέρωσης, αλλά κυρίως για αδυναμία να ανταποκριθεί στις ανάγκες των πολιτών. Και τι βιώνουν οι εργαζόμενοι, κύριε Υπουργέ; Τους ρωτήσατε; Οι καταγγελίες έρχονται η μια μετά την άλλη. Απεργούν και ιδιαίτερα στην περιφέρεια. Απήργησαν στις 7 και στις 8 Μαΐου. Ίδρωσε το αυτί κανενός; Γιατί θα μου πείτε; Για μια απεργία; Ξέρω, η παράταξή σας δεν συνηθίζει να είναι ευαίσθητη στις κινητοποιήσεις των εργαζομένων. Μήπως, όμως, μπορείτε να καταλάβετε ότι από το δικό τους φιλότιμο υπερεργάζονται; Και το μόνο που κάνετε είναι να στέλνετε τετραμηνίτες συμβασιούχους, αυτό που προεκλογικά καταγγέλλατε. Και αυτούς όμως δεν τους στέλνετε ορθολογικά αλλά για τρεις-τέσσερις μήνες και μέχρι να μάθουν την περιοχή για να μπορούν να λειτουργήσουν εκεί, τους παίρνετε από εκεί και προσλαμβάνετε άλλους. Γιατί δεν προκηρύσσετε θέσεις; Ποιο είναι το σχέδιό σας; Πώς συνδέετε αυτό το σχέδιο με το αν είναι κερδοφόρος ή ελλειμματικός ο ΕΛ.ΤΑ.;
     Ο κ. Ρόβλιας πριν σας έδωσε ορισμένα στοιχεία σχετικά με τις ανακοινώσεις του κ. Σκαλαίου, ότι είναι μειωμένης κερδοφορίας ο ΕΛ.ΤΑ. από τότε που τον αναλάβατε. Αυτό το ξέρουμε.  Μπορείτε να μας εξηγήσετε γιατί είχε εμφανιστεί ως ελλειμματικός; Και τι σχέση έχουν όλα αυτά με τις προσλήψεις τις οποίες ενδεχομένως σχεδιάζετε με τον ισχύοντα νόμο για τις Δ.Ε.Κ.Ο.;
     Μήπως θέλετε να πάρετε προσωπικό στον ΕΛ.ΤΑ. όταν θα μπορείτε να τους προσλάβετε όπως εσείς θέλετε, με το νόμο για τις Δ.Ε.Κ.Ο. που εσείς καταθέσατε και να καταστρατηγήσετε τον ισχύοντα κανονισμό προσλήψεων προσωπικού, για να μπορείτε να κάνετε ό,τι θέλετε;
     Νομίζω, κύριε Υπουργέ, ότι πρέπει να απαντήσετε σ’ όλα αυτά σήμερα. Τελικά, βέβαια, πιστεύω ότι την καλύτερη εξυπηρέτηση που μπορείτε να κάνετε στον ελληνικό λαό –και σ’ αυτόν τον τομέα αλλά και σ’ όλους τους άλλους τομείς- είναι να πάμε σε εκλογές.
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
     Το λόγο έχει ο κ. Αντωνακόπουλος.
     ΠΑΝΑΓΙΩΤΗΣ ΑΝΤΩΝΙΑΚΟΠΟΥΛΟΣ: Κύριε Πρόεδρε, κύριε Υπουργέ, κρίνοντας τη λειτουργία ενός οργανισμού, κάποιος πρέπει να λάβει υπ’ όψιν του κάποιες παραμέτρους.
     Πρώτη βασική παράμετρος είναι η ποιότητα των παρεχομένων υπηρεσιών και το κόστος αυτών των υπηρεσιών για τον πολίτη. Έπειτα είναι τα οικονομικά αποτελέσματα λειτουργίας του Οργανισμού και βεβαίως ο βαθμός ικανοποίησης των εργαζομένων σ’ αυτόν τον οργανισμό. Αν σταθούμε σ’ αυτά τα επίπεδα, θα δούμε ότι, πρώτον, η ποιότητα των παρεχομένων υπηρεσιών, όχι απλώς δεν ακολούθησε την αναβάθμιση που είχε παρατηρηθεί τα τελευταία χρόνια, αλλά γνωρίζει μια κάθετη πτώση. Αυτό αποδεικνύεται από τους αριθμούς και από τη στάση της Εθνικής Επιτροπής Τηλεπικοινωνιών και Ταχυδρομείων.
     Σαφώς και η μέση διάρκεια χρόνου επίδοσης των επιστολών δεν είναι αυτή που έχει ορίσει ο Υπουργός με απόφασή του. Ουσιαστικά, λοιπόν, φαίνεται ότι έχουμε έναν οργανισμό, που έχει υποχωρήσει όσον αφορά την ποιότητα των παρεχομένων υπηρεσιών και βέβαια αυτό οφείλεται σε συγκεκριμένους λόγους. 
     Οι λόγοι είναι ότι δεν αναπτύσσεται το ανθρώπινο δυναμικό, παρ’ ότι οι εργαζόμενοι ζητούν αυξήσεις. Ο λόγος είναι ο βάρβαρος κομματισμός που ακολουθείται σ’ όλες αυτές τις υπηρεσίες, βάρβαρος μέχρι της δολοφονικής του εκδοχής και αυτό θα φανεί στα δικαστήρια. Βεβαίως, τέτοια φαινόμενα επωάζονται σε χώρους όπου υπάρχει και πολιτική ευθύνη, άσχετα εάν κρύβονται κάποιοι μετά ή «ποιούν την νήσσαν». Εκτρέφουν τέτοια φαινόμενα. Δεν τα επιθυμούν, αλλά όταν ξεφεύγουν από τον έλεγχο, τότε γίνονται όλοι «Πόντιοι Πιλάτοι».
     Από εκεί και πέρα, μια βασική αιτία υποβάθμισης των ΕΛΤΑ είναι η κρυφή ατζέντα, το κρυφό πρόγραμμα. Εδώ, λοιπόν, επιχειρείται μια τακτική που ακολουθήθηκε και στον Ο.Τ.Ε.. Ουσιαστικά θα δυσφημίσουμε τον οργανισμό, θα τον χρεοκοπήσουμε και θα βρούμε τον τρόπο να τον περάσουμε στην ιδιωτική οικονομία, αλλά πρώτα θα γίνει με επαχθείς όρους η ανταλλαγή μετοχών μεταξύ ΕΛΤΑ και Ταχυδρομικού Ταμιευτηρίου, ούτως ώστε να μπορέσουμε πιο εύκολα και πιο ανώδυνα να αποδώσουμε στο ιδιωτικό ενδιαφέρον και την υπηρεσία της αλληλογραφίας, που βεβαίως έχει έντονο κοινωνικό χαρακτήρα, αλλά, σε μια στυγνή νεοφιλελεύθερη προσέγγιση όλων των υπηρεσιών για την κοινωνία, αυτό δεν ενδιαφέρει τους κυβερνώντες.
     Έτσι, λοιπόν, όπως και οι εργαζόμενοι καταγγέλλουν στον οργανισμό, το 2002 η αποτίμηση του οργανισμού ήταν 240.000.000 ευρώ και το 2006, μετά τα όσα λέει η Κυβέρνηση ότι έχει κάνει –επενδύσεις, εκσυγχρονισμούς- είναι μόνο 215.000.000 ευρώ. 
     Παράλληλα, το Ταμιευτήριο το 2002 παρουσιάζει ως αποτίμηση 600.000.000 ευρώ, ενώ το 2006 1.300.000.000 ευρώ, βεβαίως για να είναι ελκυστικό στην αγορά. Ταυτόχρονα γίνεται με επαχθείς και αποικιοκρατικούς όρους η ανταλλαγή μετοχών μεταξύ ΕΛ.ΤΑ. και Ταμιευτηρίου. Πολύ έξυπνο σενάριο, όπως σε τόσα ταμεία! 
     Νομίζετε ότι δεν σας παρακολουθεί κανείς; Επειδή είχατε το πρώτο διάστημα μια ασυλία γενικότερη, επειδή η κοινωνία σας έδωσε μια πίστωση χρόνου, νομίσατε ότι σ’ αυτήν την πίστωση χρόνου θα επωάσετε οτιδήποτε εγκληματικό, οτιδήποτε επιβουλεύεται τη δημόσια διάσταση αυτής της υπηρεσίας; 
     Γιατί ουσιαστικά αυτά βγαίνουν τώρα, αυτές οι «εξυπνάδες» του να πάρετε τα χρήματα από τα ταμεία και από τέτοιες υπηρεσίες που έχουν καθολικό χαρακτήρα. Γιατί αυτό κάνετε τώρα. Παίρνετε από τα ΕΛ.ΤΑ., για να καλύψετε τα ελλείμματα του προϋπολογισμού μέσω του Ταχυδρομικού Ταμιευτηρίου, το οποίο μπορείτε εύκολα να βγάλετε στην αγορά. Και δεν ξέρετε τι ακριβώς θα κάνετε. Θα το πουλήσετε σε ιδιώτη; Η μετοχοποίηση πώς θα προχωρήσει; Δεν απαντάτε. 
     Παράλληλα δε, ο κοινωνικός χαρακτήρας των ΕΛ.ΤΑ. εγκαταλείπεται. Ήδη έχετε διοχετεύσει στα μέσα ενημέρωσης το ότι περίπου τριακόσια υποκαταστήματα στη χώρα θα κλείσουν. Ήδη έχετε εγκαταλείψει το πρόγραμμα των προσωπικών γραμματοθυρίδων, που ήταν για ορεινές και ημιορεινές περιοχές, το οποίο εν πάση περιπτώσει εξυπηρετούσε και τη διαχείριση του χρόνου των εργαζομένων, εξυπηρετούσε και τους πολίτες. Και αυτό, διότι υπήρχε ασφάλεια και προστασία των προσωπικών δεδομένων μέσω αυτού του συστήματος. Εγκαταλείφθηκε και αυτό το πρόγραμμα στα ΕΛ.ΤΑ.. 
     Παράλληλα, ο οργανισμός δυσφημείται παγκοσμίως. Διαβάζω στο «ΕΘΝΟΣ» τα εξής: «Συστημένο χάος. Διαμαρτύρονται Έλληνες ότι στέλνουν κάρτες και χρήματα, φθάνουν μόνο οι κάρτες στην Ελλάδα και τα χρήματα χάνονται». Ελέγξτε μήπως είναι και αυτοί συγγενείς αυτών των επιτήδειων που έχετε βάλει στα ταμεία και κάνουν τέτοιες λαθροχειρίες, γιατί πρέπει να φτιάξετε και κλαδική τέτοιων στελεχών στη Νέα Δημοκρατία. Υπάρχει ειδικό ταλέντο, αλλά ένα ταλέντο στρουθοκαμηλισμού. Νομίζουν ότι την ώρα που διαπράττουν αυτήν την απρέπεια, δεν τους βλέπει κανένας. Και όταν αυτό έρχεται στο φως της δημοσιότητας, τότε απαντούν: «Συγγνώμη, έγινε λάθος. Δεν ξέραμε, είμαστε ανίδεοι». 
     Έτσι λέει ο Υπουργός Οικονομικών, ότι είναι ανίδεοι αυτοί που διοικούν και έκαναν αυτήν –όχι την απρέπεια- την εγκληματική ενέργεια, γιατί πρόκειται περί οικονομικού εγκλήματος. Αυτοί, που τους έχετε βάλει να διοικούν και ασκούν αυτές τις προκλητικές πολιτικές, χαρακτηρίζονται ως ανίδεοι. Δεν πιστεύω ότι είναι ανίδεοι. Ξέρουν πολύ καλά τι κάνουν, ξέρουν πολύ καλά γιατί τους βάλατε εκεί, όπως ξέρετε και εσείς. Όταν, όμως, έρχεται η ώρα της αποκάλυψης, προσπαθείτε να ακολουθήσετε το ρητό: «Ο σώζων εαυτόν σωθήτω». 
     Βέβαια, κύριε Υπουργέ, πιστεύω ότι και εσείς δεν έχετε πάρει έγκαιρα το μήνυμα αυτής της αποκάλυψης, που έχει γίνει στην ελληνική κοινωνία. Προφανώς, εάν παίρνετε μηνύματα μέσω των Ελληνικών Ταχυδρομείων, θα τα πάρετε και εσείς καθυστερημένα. Θα πάρετε τα μηνύματα το βράδυ της Κυριακής των εκλογών με μία καθυστέρηση, αλλά όχι από αυτά τα ΕΛ.ΤΑ., από έναν άλλον «ΕΛ.ΤΑ.», που λέγεται «ελληνική ταλαιπωρία», την οποία η Κυβέρνησή σας φόρτωσε στον ελληνικό λαό την τελευταία τριετία. 
     Βεβαίως τότε δεν θα είστε σε θέση να βελτιώσετε τα πράγματα, γιατί για όσο μπορούσατε να είστε σ’ αυτήν τη θέση, δεν σας αφήνουν, δεν θέλετε, δεν μπορείτε; Πάντως το αποτέλεσμα, με βάση τους αριθμούς, δεν είναι καλό. Πρέπει να προλάβουμε, ώστε να μην εκποιήσετε και αυτόν τον καθολικό πάροχο υπηρεσιών της επικοινωνίας των πολιτών, της αλληλογραφίας, διότι από ό,τι φαίνεται, αυτή η Κυβέρνηση με τον πανικό που έχει για το ότι επίκειται το τέλος της –όποτε κάνει εκλογές- μπορεί να προβεί σε πράξεις που θα είναι καταστροφικές. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αντωνακόπουλε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, σαράντα έξι μαθητές και μαθήτριες και δύο συνοδοί καθηγητές από το 3ο Γυμνάσιο Αλίμου. 
     Τους καλωσορίζουμε και τους ευχόμαστε καλές σπουδές.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο Υπουργός Μεταφορών και Επικοινωνιών κ. Λιάπης.
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, άκουσα με μεγάλο ενδιαφέρον τις παρεμβάσεις της Αντιπολίτευσης για τα Ελληνικά Ταχυδρομεία, διακρίνοντας -εάν θέλετε- την έντονη αγωνία να υπερασπιστεί κάτι, το οποίο γνωρίζει ότι δεν έχει καμία σχέση με την πραγματικότητα. Διότι οι αιτιάσεις που ακούστηκαν σήμερα, δεν έχουν καμία σχέση με την αλήθεια.
     Τον περασμένο Ιανουάριο είχα ερωτηθεί πάλι για τα Ελληνικά Ταχυδρομεία. Τότε αμφιβάλατε για την κερδοφορία του Οργανισμού. Αμφισβητούσατε τα στοιχεία που σας είχα δώσει. Ήρθε, όμως, η δημοσίευση του ισολογισμού, αποδεικνύοντας με απόλυτη ειλικρίνεια και σαφήνεια, αδιαμφισβήτητα, το ότι τότε κάνατε λάθος. Είχατε λανθασμένη πληροφόρηση. Υποκύψατε σε προφανείς πιέσεις για εύκολη, πλην ατεκμηρίωτη κριτική.
     Ωστόσο, η σημερινή σας επερώτηση αποτελεί για την Κυβέρνηση και το Υπουργείο Μεταφορών και Επικοινωνιών μια ακόμη ευκαιρία για να αναδείξουμε το σημαντικό μεταρρυθμιστικό έργο που υλοποιούμε. Ειδικά στα ΕΛ.ΤΑ. έχουμε ολοκληρώσει ένα σημαντικό έργο με απτά αποτελέσματα, με καταξίωση του Οργανισμού στη συνείδηση των πολιτών, με εργασιακή ειρήνη και απροσχημάτιστη συναίνεση, με άλματα στην ποιότητα των υπηρεσιών και με την υλοποίηση ενός στρατηγικού σχεδίου, που εγγυάται την ανάπτυξη των ΕΛ.ΤΑ. προς όφελος των πολιτών, προς όφελος της καθημερινότητάς τους.
     Επιμένετε στα οικονομικά του Οργανισμού. Η αλήθεια είναι ότι τα ΕΛ.ΤΑ. συνέχισαν και το 2006 την αναπτυξιακή τους πορεία, αυξάνοντας για ακόμη μια χρονιά τα έσοδά τους, καταγράφοντας κέρδη για όγδοη συνεχή χρήση και βελτιώνοντας σημαντικά την ποιότητα των υπηρεσιών τους. Όπως γνωρίζετε, έχει ήδη δημοσιευθεί ο ισολογισμός των ΕΛ.ΤΑ. για το 2006, ελεγμένος για την ακρίβειά του από ορκωτούς ελεγκτές. Για ποια πλαστότητα και ποια ανακρίβεια λέτε; 
     Τα επίσημα στοιχεία, λοιπόν, διαψεύδουν τους ισχυρισμούς σας, διαψεύδουν τις κασσάνδρες. Τα καθαρά κέρδη της εταιρίας ήταν κατά 9,2% περισσότερα από τα κέρδη της περασμένης χρήσης του 2005. Τα νούμερα το αποδεικνύουν. Οι εργαζόμενοι το αναγνωρίζουν. Μόνο εσείς το αμφισβητείτε.
     Συγκεκριμένα, αυτά τα κέρδη έφθασαν τα 14,5 εκατομμύρια ευρώ έναντι 13,2 εκατομμύρια ευρώ κατά τη χρήση του 2005. Το ποσοστό καθαρού κέρδους μάλιστα ανήλθε σε 2,8% έναντι του 2,7% το 2005. 
     Τα κέρδη αυτά μάλιστα θα ξεπερνούσαν τα 22.000.000 ευρώ, εάν δεν υπήρχε η υποχρέωση καταβολής τόκων ύψους 3,7 εκατομμυρίων ευρώ για την αγορά του 10% του μετοχικού κεφαλαίου του Ταχυδρομικού Ταμιευτηρίου. Υπήρξαν επίσης 3,9 εκατομμύρια ευρώ για την εισφορά στο Τ.Ε.Α.- ΕΛ.ΤΑ., η οποία ξεκίνησε ήδη από το 2004. Και επιπροσθέτως, δόθηκαν 0,7 εκατομμύρια ευρώ για την ομαδική ασφάλιση των εργαζομένων, η οποία ξεκίνησε από το 2005 και μετά, δηλαδή επί δικιάς μας διακυβέρνησης. Πρόκειται, με άλλα λόγια, για δαπάνες τις οποίες μπορεί κάποιοι να θέλουν να απαξιώσουν, για τους δικούς τους ίσως λόγους, ωστόσο είναι στην ουσία δαπάνες που θωρακίζουν τη συναίνεση των εργαζομένων και κυρίως την οικονομική ανάπτυξη του Οργανισμού. Καθιστούν τους εργαζόμενους συμμέτοχους, όχι μόνο στην προσπάθεια δυναμικής εξέλιξης της εταιρίας, αλλά και στα θετικά αποτελέσματά της. 
     Σημειώνεται εδώ ότι από το 2007 θα αποδίδονται κέρδη στα ΕΛ.ΤΑ. υπό μορφή μερίσματος του Ταχυδρομικού Ταμιευτηρίου, κέρδη της τάξης των 8.000.000 ευρώ περίπου, όπως προϋπολογίζουμε, πέρα φυσικά από τα αυξημένα έσοδα που προβλέπονται από τη νέα εμπορική συμφωνία μεταξύ αυτών των δυο Οργανισμών. 
     Θα παραμείνω όμως στα στοιχεία, στους αναντίρρητους αριθμούς σχετικά μ’ αυτά τα οικονομικά αποτελέσματα, που εσείς σήμερα εδώ αμφισβητείτε:
     Ο κύκλος εργασιών ανήλθε, στις 31 Δεκεμβρίου του 2006, σε 523,4 εκατομμύρια ευρώ και είναι αυξημένος κατά 5,6% από τον αντίστοιχο του 2005. Τα μικτά κέρδη ανήλθαν σε 50,1 εκατομμύρια ευρώ, παρουσιάζοντας αύξηση 11% έναντι της χρήσης του 2005. Το ποσοστό μάλιστα μικτού κέρδους ανήλθε σε 9,6% έναντι 9,1% του 2005.
     Τα κέρδη προ τόκων αποσβέσεων και φόρων ανήλθαν, πάλι στις 31 Δεκεμβρίου του 2006, σε 30,3 εκατομμύρια ευρώ και είναι αυξημένα κατά 14% από τα αντίστοιχα του 2005.
     Οι επενδύσεις σε πάγιο  εξοπλισμό ανήλθαν το 2006 σε  28,5 εκατομμύρια ευρώ. Οι συμμετοχές αυξήθηκαν κατά 158,5 εκατομμύρια ευρώ λόγω της αγοράς του 10% του μετοχικού κεφαλαίου του Ταχυδρομικού Ταμιευτηρίου, μια εξαγορά η οποία πραγματοποιήθηκε με ίδια κεφάλαια και δανεισμό. Το δε χρηματοοικονομικό κόστος διαμορφώθηκε στα 3,8 εκατομμύρια ευρώ και βάρυνε ήδη το αποτέλεσμα του 2006.
     Κυρίες και κύριοι συνάδελφοι, θεωρώ ότι το πιο σημαντικό στοιχείο σχετικά με την ανάπτυξη και τη βελτίωση της κερδοφορίας των ΕΛ.ΤΑ., είναι ότι αυτά οφείλονται σε πραγματική οργανική ανάπτυξη της εταιρίας, δηλαδή η ανάπτυξη αυτή έχει να κάνει με την αύξηση των ταχυδρομικών όγκων από νέα προϊόντα και νέες υπηρεσίες, τροφοδοτείται δε από τη συνεχή βελτίωση της παραγωγικότητας και δεν στηρίζεται στην αύξηση των τιμολογίων, όπως συνέβαινε στο παρελθόν. 
     Συγκεκριμένα, η κίνηση των ταχυδρομικών αντικειμένων το 2006 ανήλθε σε 686.000.000 αντικείμενα έναντι 649.000.000 το 2005. Σημείωσε, δηλαδή, αύξηση της τάξεως του 5,7%. Την ίδια περίοδο η μέση τιμολογιακή αύξηση περιορίστηκε κάτω από το 1%.
     Αξίζει να υπογραμμίσουμε αυτήν την επιτυχία, διότι για πρώτη φορά στα τελευταία δέκα χρόνια τα Ελληνικά Ταχυδρομεία αναπτύσσονται ταχύτερα από την ανταγωνιστική αγορά των ταχυμεταφορών. Και αυτό συμβαίνει σε μια δύσκολη εθνική και παγκόσμια συγκυρία, σε μια συγκυρία που ο ταχυδρομικός κλάδος αντιμετωπίζει σημαντικά προβλήματα ανάπτυξης παγκόσμια. 
     Αυτό το επίτευγμα είναι αποτέλεσμα μιας συστηματικής και σκληρής δουλειάς. Δικαιώνει την επιλογή μας να εξασφαλίσουμε την ανάπτυξη μέσα από τη συνεχή βελτίωση της ποιότητας των υπηρεσιών και της τόνωσης της ζήτησης, μέσα από μια δέσμη πρωτοβουλιών μας για την ανάπτυξη του διαφημιστικού ταχυδρομείου. Επιλέξαμε το δύσκολο δρόμο, αυτόν που ενισχύει την ανταγωνιστικότητα του Οργανισμού και όχι την εύκολη λύση της αλόγιστης αύξησης των τιμολογίων, που διαβρώνει τα μερίδια και τη θέση των ΕΛ.ΤΑ. στην αγορά. 
     Όσον αφορά στην ποιότητα των υπηρεσιών που παρέχουν τα ΕΛ.ΤΑ., έχουν γίνει πραγματικά άλματα. Η βελτίωση της ποιότητας των υπηρεσιών είναι διαρκής, συνεχής.
     Να δώσω μερικά παραδείγματα:
     Ο δείκτης ταχύτητας της αλληλογραφίας Α΄ προτεραιότητας χ +1 βελτιώθηκε κατά είκοσι μία ολόκληρες ποσοστιαίες μονάδες. Πρόκειται, με άλλα λόγια, για το δείκτη που καθορίζει, σύμφωνα με τις κείμενες διατάξεις, ότι 80% της αλληλογραφίας έχει παραδοθεί την επόμενη από την ημέρα κατάθεσης.
     Συγκεκριμένα: Από 59% το πρώτο εξάμηνο του 2003, προβλέπεται να φθάσει το 80% στο δεύτερο εξάμηνο του 2006. Αντίστοιχα, ο μέσος χρόνος ημέρας παράδοσης από 1,61 μειώθηκε σε 1,11. Σημαντική ήταν και η βελτίωση του δείκτη αξιοπιστίας της διακινούμενης αλληλογραφίας χ+3, που για την ίδια περίοδο μεταβλήθηκε από 94,9% σε 97,4%.
     Παράλληλα, όλες οι έρευνες που διενεργούνται από ανεξάρτητους οίκους, δείχνουν σαφώς μια συνολική βελτίωση της εξυπηρέτησης που απολαμβάνουν οι πολίτες μέσα στα ταχυδρομικά μας καταστήματα, καθώς και την σταθερά υψηλή ικανοποίησή τους. 
     Αναφερθήκατε και στη συνεργασία με το Ταχυδρομικό Ταμιευτήριο. Θα πρέπει, όμως, κάποτε να αναγνωρίσετε ότι μετά από χρόνια ταλαντεύσεων και αδράνειας των δικών σας κυβερνήσεων, της δικής σας πολιτικής, επιτέλους μέσα σε τρία χρόνια ενεργοποιήθηκε η συνεργασία μεταξύ ΕΛ.ΤΑ. και Ταχυδρομικού Ταμιευτηρίου σε στρατηγικό και εμπορικό πλέον επίπεδο. Το είπαμε και το κάναμε.  Όχι λοιπόν λόγια, αλλά έργα συγκεκριμένα και απλά.
     Στρατηγικός μας στόχος είναι η κοινή ανάπτυξη των δύο εταιρειών, οι οποίες ασφαλώς και θα διατηρήσουν και τον κοινωνικό τους χαρακτήρα. Η αύξηση της συνολικής τους αξίας είναι πάντα προς όφελος της κοινωνίας, αλλά κυρίως των εργαζομένων σ’ αυτές, παρέχοντας χρηματοοικονομικά προϊόντα και αντίστοιχες υπηρεσίες σχεδόν σε όλη την επικράτεια, σε κάθε γωνιά της Ελλάδας, κάνοντας στην ουσία πράξη αυτό που θεωρητικά αναφέρεται ως «τράπεζα του ποδιού και της γειτονιάς». Οι επιλογές αυτές προβλέπονται ρητά στο εγκεκριμένο στρατηγικό και επιχειρησιακό σχέδιο των ΕΛ.ΤΑ..
     Σας ενημερώνω επίσης ότι βρίσκεται σε φάση προετοιμασίας το νέο στρατηγικό και επιχειρησιακό σχέδιο του Οργανισμού. Σ' αυτό θα γίνεται ειδική ανάλυση για την ανάπτυξη της επιχείρησης στον κλάδο των χρηματοοικονομικών προϊόντων, με κεντρικό άξονα τη συνεργασία αυτή μεταξύ ΕΛ.ΤΑ. και Ταχυδρομικού Ταμιευτηρίου.
     Στο πλαίσιο αυτό, η αγορά του 10% των μετοχών του Ταχυδρομικού Ταμιευτηρίου από τα ΕΛ.ΤΑ. και αντιστρόφως η αγορά του 10% από το Ταχυδρομικό Ταμιευτήριο, ήταν για εμάς ταυτόχρονα μιας ιστορικής σημασίας στρατηγική κίνηση, μια κίνηση η οποία καθορίζει ταυτόχρονα την αναπτυξιακή πορεία και των δύο εταιρειών.
     Είναι ενδεικτικό ότι η αξία των ΕΛ.ΤΑ. έχει ήδη αυξηθεί κατά σχεδόν 100.000.000 ευρώ από την υπεραξία και μόνο της μετοχικής συνεργασίας με το Ταχυδρομικό Ταμιευτήριο. Η δε αύξηση της αξίας του Ταχυδρομικού Ταμιευτηρίου ήταν βεβαίως και αποτέλεσμα της στρατηγικής του συνεργασίας με το δικό μας οργανισμό, μέσω της οποίας απέκτησε πρόσβαση και στο μεγαλύτερο δίκτυο λιανικής στη χώρα. 
     Στρατηγική επιλογή για εμάς είναι και η ανάπτυξη της θυγατρικής των ΕΛ.ΤΑ., των ταχυμεταφορών, τις οποίες και ασφαλώς μνημονεύσατε στις ομιλίες σας. Θέλουμε, λοιπόν, την ανάπτυξη και τη θέλουμε με συγκεκριμένες δράσεις και πρωτοβουλίες που έχουμε ήδη αναλάβει. Ενισχύθηκε ο ρόλος της εταιρείας, της οποίας το μερίδιο αγοράς από το 7% του 2003, σήμερα είναι το διπλάσιο, 14%, στην αγορά αυτήν των ταχυμεταφορών. 
     Τα έσοδά της αυξήθηκαν κατά 71% το 2006 σε σχέση με το 2003, αδιαμφισβήτητα  στοιχεία. Από 14,3 εκατομμύρια ευρώ αυξήθηκαν σε 24,5 εκατομμύρια ευρώ, ενώ οκταπλασιάστηκαν τα κέρδη της από 0,1 εκατομμύρια ευρώ σε 0,85 εκατομμύρια ευρώ την ίδια περίοδο.
     Σύμφωνα μάλιστα με τη μελέτη που δημοσίευσε πρόσφατα η Ε.Ε.Τ.Τ. γι’ αυτήν την ελληνική αγορά των ταχυμεταφορών, οι ταχυμεταφορές των ΕΛ.ΤΑ. παρουσιάζουν τους μεγαλύτερους ρυθμούς ανάπτυξης, αλλά και τη μεγαλύτερη κερδοφορία σε σχέση με τις άλλες εταιρείες του κλάδου του. Η Ε.Ε.Τ.Τ. είναι ανεξάρτητη αρχή, είναι δικά της τα πορίσματα και πρέπει να σεβόμαστε όλοι αυτά, που κατά καιρούς εντοπίζει και αναδεικνύει.
     Παράλληλα, εξελίσσεται η προσπάθεια ανεύρεσης διεθνούς στρατηγικού εταίρου, με σκοπό την ουσιαστική ισχυροποίηση των ΕΛ.ΤΑ. σ' αυτό το κρίσιμο τμήμα της αγοράς, το οποίο ήδη αποτελεί το 1/3 της συνολικής ταχυδρομικής αγοράς. Στόχος μας είναι η κατάκτηση της ηγετικής θέσης στην εσωτερική αγορά των ταχυμεταφορών έως το 2009. 
     Σχετικά με τον κοινωνικό ρόλο των ΕΛ.ΤΑ., αυτός είναι άμεσα συνυφασμένος με την υποχρέωση του κράτους να εξασφαλίζει την απρόσκοπτη παροχής καθολικής ταχυδρομικής υπηρεσίας σε όλη την ελληνική επικράτεια. Η αλήθεια είναι ότι δεν δόθηκε επί της προηγούμενης κυβέρνησης μια σκληρή μάχη σε ευρωπαϊκό επίπεδο, ως όφειλε, για να κατοχυρωθεί αυτό το δικαίωμα των πολιτών. Δεν ελήφθησαν υπ’ όψιν οι γεωγραφικές, κοινωνικές και οικονομικές ιδιαιτερότητες ορισμένων χωρών, όπως η Ελλάδα. 
     Έτσι, έπεσε σ’ εμάς το βάρος να προσπαθούμε να διαμορφώσουμε ένα περιβάλλον που θα εξασφαλίζει το κεκτημένο δικαίωμα των πολιτών να απολαμβάνουν αυτές τις καθολικές υπηρεσίες, με την παράλληλη εξασφάλιση της χρηματοδότησης αυτών των υπηρεσιών. Και το πράττουμε ευρισκόμενοι σχεδόν προ τετελεσμένων γεγονότων, εξασφαλίζοντας πολιτική συνεργασία με άλλα κράτη της Ευρωπαϊκής Ένωσης. Και το έκανα εγώ στις Βρυξέλλες προσωπικά. Και το πετύχαμε. Κάνουμε αυτό που έπρεπε να γίνει πριν ορισμένα χρόνια, καθυστερημένα, αλλά οφείλετε να αναγνωρίσετε και εσείς τουλάχιστον αυτήν την επιτυχία. 
     Θέση μας είναι ότι η παρούσα συγκυρία στην Ευρωπαϊκή Ένωση δεν είναι ώριμη για δέσμευση όσον αφορά την τελική προθεσμία ολοκλήρωσης της εσωτερικής αγοράς και αυτό, διότι απουσιάζουν οι πειστικές απαντήσεις της Ευρωπαϊκής Επιτροπής σχετικά με τους μηχανισμούς χρηματοδότησης της καθολικής υπηρεσίας. Η Ευρωπαϊκή Επιτροπή θα πρέπει να διερευνήσει τις μεθόδους χρηματοδότησης που εφαρμόζει κάθε κράτος-μέλος, σύμφωνα με τις καλύτερες πρακτικές.
     Με βάση αυτήν την έρευνα που έχουμε προτείνει και εμείς, η επιτροπή θα υποβάλει μια νέα πρόταση στο Ευρωπαϊκό Κοινοβούλιο και στο Ευρωπαϊκό Συμβούλιο, ώστε να επιβεβαιωθεί, εάν κριθεί κατάλληλο, το 2012 ως το τελικό έτος για το πλήρες άνοιγμα της αγοράς ή για να καθοριστεί οποιοδήποτε άλλο στάδιο προς αυτήν τουλάχιστον την κατεύθυνση.
     Επίσης, υποστηρίζουμε –και αυτό αναγνωρίζεται- τη διατήρηση και την απρόσκοπτη χρηματοδότηση της καθολικής υπηρεσίας, χωρίς περικοπές, χωρίς περιορισμούς, διότι και εμείς πιστεύουμε ακράδαντα ότι συμβάλλει καθοριστικά στην περιφερειακή ανάπτυξη της χώρας και υποστηρίζουμε ότι θα πρέπει να τεθούν κανόνες και να ληφθούν μέτρα σε ευρωπαϊκό επίπεδο, ώστε ο ανταγωνισμός να μην είναι παρασιτικός και να μη λειτουργεί σε βάρος των δικαιωμάτων των εργαζομένων, αλλά να είναι αυτή η παρέμβαση ανταγωνιστική σε επίπεδο καινοτομίας και διαφοροποίησης των υπηρεσιών. 
     Τις θέσεις αυτές έχουμε ήδη υποστηρίξει στο πλαίσιο του Συμβουλίου Υπουργών, που πρόσφατα διεξήχθη στις Βρυξέλλες, το Δεκέμβριο του 2006 και τον επόμενο μήνα θα κάνουμε το ίδιο στο Λουξεμβούργο, αν χρειαστεί. Η άποψή μας είναι διαφανής, είναι προβεβλημένη. Έχουμε αφιερώσει ώρες πάνω σ’ αυτόν το σχεδιασμό και έχουμε αποκτήσει –πρέπει να σας πω- και μεγάλες συμμαχίες με άλλες αντίστοιχες ευρωπαϊκές χώρες.
     Στην ίδια κατεύθυνση στηρίξαμε και τα Ελληνικά Ταχυδρομεία, για να αναπτύξουν μεγάλη δραστηριότητα και να αναλάβουν συγκεκριμένες πρωτοβουλίες για τη διαμόρφωση θέσεων, με την ενημέρωση των κέντρων λήψης αποφάσεων και με την ανάπτυξη συνεργασίας σε ευρωπαϊκό επίπεδο για την κοινή αντιμετώπιση των επερχομένων εξελίξεων στην ταχυδρομική αγορά. 
     Αγαπητοί συνάδελφοι του ΠΑ.ΣΟ.Κ., εφαρμόζουμε ένα ολοκληρωμένο σχέδιο για να προωθήσουμε τις ελληνικές θέσεις, για να εξασφαλίσουμε τα συμφέροντα των Ελλήνων πολιτών και το κάνουμε μεθοδικά, οργανωμένα και αποτελεσματικά. 
     Όπως σας είπα και προηγουμένως, τα ΕΛ.ΤΑ. έχουν ισχυρά θεμέλια ανάπτυξης. Ολοκληρώνουμε τα μεγαλύτερα έργα υποδομής στην ιστορία του οργανισμού, έργα που θα αλλάξουν ριζικά τη δομή και τη λειτουργία του. Τα ΕΛ.ΤΑ. γυρίζουν σελίδα και αντιμετωπίζουν το μέλλον με δυναμισμό και ταυτόχρονα με όραμα.
     Ειδικότερα, έχει υλοποιηθεί η αυτοματοποίηση του μεγαλύτερου Κέντρου Διαλογής Αλληλογραφίας της Νοτιοανατολικής Ευρώπης στο Κρυονέρι Αττικής, ένα έργο που αποτελεί και τη μεγαλύτερη επένδυση στην ιστορία του οργανισμού. Ήδη το υπερσύγχρονο αυτό κέντρο διανύει μια αρχική μεταβατική περίοδο και εντός των επομένων τριών-τεσσάρων μηνών θα είναι πλήρως λειτουργικό, σε εντελώς νέες, σύγχρονες και ανταγωνιστικές βάσεις.
     Παραδίδονται και υλοποιούνται σταδιακά έργα, όπως το αυτοματοποιημένο Κέντρο Διαλογής Θεσσαλονίκης, το οποίο θα λειτουργήσει το Σεπτέμβριο του 2007, όπως και το αυτοματοποιημένο Κέντρο Διαλογής Πάτρας, με έναρξη λειτουργίας το δεύτερο εξάμηνο του 2008.
     Επίσης, εντός του 2007 ολοκληρώνεται η αυτοματοποίηση του τεράστιου δικτύου καταστημάτων του Οργανισμού. Εντός του 2008 ολοκληρώνεται και η επέκταση του ολοκληρωμένου πληροφοριακού συστήματος οικονομικών και διοικητικών εφαρμογών. Εκσυγχρονίζεται παράλληλα το χαρτοφυλάκιο υπηρεσιών με την προσθήκη υπηρεσιών μέσω του διαδικτύου, όπως οι ηλεκτρονικές πληρωμές. Από το Σεπτέμβριο του 2007 θα παρέχεται η δυνατότητα παροχής υπηρεσιών υβριδικού ταχυδρομείου, καθώς και τηλεματικής διαχείρισης όλου του στόλου των οχημάτων των ταχυδρομείων. 
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Τα παραπάνω, αγαπητοί συνάδελφοι, αν και τμήμα μόνο του επενδυτικού σχεδιασμού των ΕΛ.ΤΑ., τα καθιστούν πρωταθλητή στην απορρόφηση πόρων από το Γ΄ Επιχειρησιακό Πρόγραμμα «Η Κοινωνία της Πληροφορίας». Έχει συμβασιοποιηθεί σχεδόν το σύνολο των πόρων που έχουν κατανεμηθεί στα ΕΛ.ΤΑ., δηλαδή 75,6 εκατομμύρια ευρώ. Με τους ρυθμούς αυτούς τα ΕΛ.ΤΑ. θα πετύχουν 100% απορρόφηση των κοινοτικών πόρων που τους έχουν εγκριθεί. 
     Τονίζω, επίσης, ότι καταβάλλουμε προσπάθεια να διασφαλίσουμε σημαντικούς πόρους για τα ΕΛ.ΤΑ. και από το Δ΄ Κοινοτικό Πλαίσιο Στήριξης. Υπάρχει ένα σημαντικό, επίσης, έργο για το οποίο εξασφαλίσαμε τη χρηματοδότηση από πόρους της «Κοινωνίας της Πληροφορίας», πέρα απ΄ αυτά τα έργα της υποδομής. Αναφέρομαι στη λειτουργική αναδιοργάνωση της εταιρείας, ένα έργο που θα βοηθήσει τα ΕΛ.ΤΑ. να ανασυνταχθούν με βάση τα νέα παραγωγικά δεδομένα και τις νέες τεχνολογικές δυνατότητες. Θα προσδώσει στα ΕΛ.ΤΑ. ευέλικτες διαδικασίες και θα αξιοποιήσει στο έπακρο το ανθρώπινο δυναμικό. 
     Τα ΕΛ.ΤΑ. είναι μια εταιρεία εντάσεως εργασίας. Κανένας εργαζόμενος δεν περισσεύει στην πορεία ανάπτυξης που έχουμε επιλέξει. Αντίθετα απαιτείται η συναίνεση, η συμμετοχή και η εμπιστοσύνη τους, την οποία έχουμε έμπρακτα κερδίσει, αφού τα ΕΛ.ΤΑ. διάγουν πρωτοφανή, μοναδική περίοδο εργασιακής ειρήνης. Την περίοδο μάλιστα 2004-2007 η διοίκηση των ΕΛ.ΤΑ. και οι εργαζόμενοι έχουν υπογράψει δυο συλλογικές συμβάσεις εργασίας και εννέα κοινές συμφωνίες. Επίσης, το διάστημα αυτό δημιουργήθηκε και λειτουργεί το Ταμείο Επικουρικής Ασφάλισης ΕΛ.ΤΑ..
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Θα πάρω χρόνο και από τη δευτερολογία μου, κύριε Πρόεδρε.
     Επίσης χρηματοδοτούμε προγράμματα ομαδικής ασφάλισης των εργαζομένων για πρώτη φορά στην ιστορία του Οργανισμού. Στα νέα ΕΛ.ΤΑ. δρομολογούνται και νέοι ρόλοι και νέες υπευθυνότητες, όπως και ένα μεγάλο πρόγραμμα εκπαίδευσης ύψους 5.000.000 ευρώ που υλοποιείται σήμερα και θα ολοκληρωθεί μέχρι το 2008. Ένα πρόγραμμα το οποίο συμβάλλει στην ενδυνάμωση και ανάπτυξη των εργαζομένων με στόχο την μεταμόρφωση των ΕΛ.ΤΑ. και την εκπλήρωση του οράματός μας για μια νέα δυναμική εταιρεία. Να είναι, δηλαδή, ένας σύγχρονος, δυναμικός όμιλος εταιρειών και να παραμείνει ηγέτης στην ταχυδρομική αγορά. 
     Σχετικά μ΄ ένα άλλο θέμα που θέσατε, αγαπητοί συνάδελφοι του ΠΑ.ΣΟ.Κ., και αφορά τον αριθμό του προσωπικού θέλω να πω τα εξής: 
     Αναφερθήκατε σε ελλείψεις. Οι απόλυτοι αριθμοί λένε το ακριβώς αντίθετο. Το σύνολο του ισοδύναμου προσωπικού που απασχολούσαν τα ΕΛ.ΤΑ., δηλαδή, του προσωπικού που ισοδυναμεί με δωδεκάμηνη πλήρη απασχόληση, το 2003 ήταν έντεκα χιλιάδες πεντακόσιοι δεκαέξι εργαζόμενοι. Το 2006 αυξήθηκε κατά εξήντα εννέα εργαζόμενους και έφτασε σε απόλυτα νούμερα τους έντεκα χιλιάδες πεντακόσιους ογδόντα πέντε εργαζόμενους. Αυτό επιτεύχθηκε με την καλύτερη διαχείριση του ανθρώπινου δυναμικού, αφού μειώθηκαν σημαντικά την ίδια περίοδο οι εργαζόμενοι που μισθοδοτούνταν από τα ΕΛ.ΤΑ., αλλά ήταν αποσπασμένοι εκτός Οργανισμού. 
     Όμως τονίζω ότι ήδη ολοκληρώθηκε η αξιολόγηση της προκήρυξης, αυτή που δημοσιεύθηκε το καλοκαίρι του 2006 και αφορά στην πρόσληψη τετρακοσίων πενήντα μονίμων εργαζομένων μέσω πάντα Α.Σ.Ε.Π.. Οι προσωρινοί πίνακες αποτελεσμάτων εκδόθηκαν και το αμέσως επόμενο διάστημα αναμένονται οι τελικοί. Μάλιστα έχουν ήδη αρχίσει να γίνονται κάποιες προσλήψεις με υπεύθυνη δήλωση των προσληφθέντων ότι σε περίπτωση που δεν είναι στους τελικούς πίνακες θα αποχωρήσουν χωρίς άλλες διαδικασίες. Παράλληλα εντός των επόμενων τριών μηνών θα δημοσιευθεί και νέα προκήρυξη για την πρόσληψη ακόμη τετρακοσίων πενήντα μονίμων εργαζομένων. Η σχετική έγκριση έχει ήδη δοθεί στα ΕΛ.ΤΑ. και ετοιμάζεται το κείμενο της προκήρυξης σε συνεργασία με το Α.Σ.Ε.Π.. 
     Αγαπητοί συνάδελφοι, εμείς δεν θέλουμε να κοιτάζουμε πίσω. Κοιτάμε και προχωράμε μπροστά. Όμως είναι προφανές σε κάθε καλοπροαίρετο κριτή μας ότι σε μόλις τρία χρόνια όχι μόνο θέσαμε τις βάσεις, αλλά δρέπουμε τους καρπούς μιας συντονισμένης και μεθοδικά υλοποιημένης προσπάθειας να καταστήσουμε τα ΕΛ.ΤΑ. δυνατά και ανταγωνιστικά και ασφαλώς κερδοφόρα, με όραμα, σχεδιασμό, με συνέπεια, με τη συναίνεση των εργαζόμενων, με δεδομένη την πολιτική βούληση της ηγεσίας του Υπουργείου Μεταφορών, αλλά και του Οργανισμού για τη διαρκή ανάπτυξη των ΕΛ.ΤΑ. διατηρώντας πάντα και ταυτόχρονα τον κοινωνικό τους χαρακτήρα. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Μιλτιάδης Παπαϊωάννου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, κύριε Υπουργέ, ξέρω ότι υπηρετείτε την αλήθεια και σας το αναγνωρίζω. Αλλά η αλήθεια προσδιορίζεται από τα γεγονότα και από τους αναντίρρητους αριθμούς, όταν στους αριθμούς συμφωνούμε. 
     Σας άκουσα τελειώνοντας να λέτε ότι θέσατε τις βάσεις για την αναμόρφωση των Ελληνικών Ταχυδρομείων, όταν γνωρίζετε ότι σας παραδώσαμε μια υποδειγματική δημόσια υπηρεσία –επικαλούμαι δικές σας φράσεις- κερδοφόρα –το αμφισβητείτε;- αποτελεσματική –το αμφισβητείτε;- δυναμική και υγιή μ΄ ένα συγκεκριμένο στρατηγικό σχεδιασμό. Αυτή είναι η αλήθεια. 
     Και μιας και ξεκινήσατε από τα ζητήματα της πορείας των οικονομικών των ΕΛ.ΤΑ., θέλω να μου πείτε το εξής: Υπήρχαν ή δεν υπήρχαν το 2003 κέρδη 25.00.000 ευρώ –έτσι δεν σας τα παραδώσαμε;- την ίδια χρονιά που ταυτόχρονα ρυθμίσαμε 13.000.000 ευρώ συνολικές δαπάνες για παράνομες προσλήψεις την περίοδο 1990-1993 –θυμόσαστε τι είχε γίνει εκείνη την περίοδο του κ. Μητσοτάκη με Πρόεδρο τον κ. Καλαϊτζάκη- πέραν του ότι υπήρχαν και τα 8.000.000 ευρώ για τη χορηγία του 2004; Αυτή είναι η πραγματικότητα. Και η πορεία αυτή ήταν θετική όλα τα προηγούμενα τέσσερα και πέντε χρόνια. 
     Από το 2003 μέχρι σήμερα, έχουμε ή δεν έχουμε καθοδική πορεία; Γιατί τα πράγματα πήγαν μπροστά, όταν από 25.000.000 ευρώ τα κέρδη το 2006 –όπως εσείς τα λέτε και είναι έτσι- είναι 14,5 εκατομμύρια ευρώ; Μπορείτε να δώσετε μια καθαρή απάντηση; 
     Δεύτερον, σταθήκατε, κύριε Υπουργέ, στο Γ΄ Κοινοτικό Πλαίσιο Στήριξης και θα κάνετε προσπάθεια –είπατε- να ενταχθεί και στο Δ΄ Κοινοτικό Πλαίσιο Στήριξης. Σωστά. Δεν γνωρίζετε ότι για να ενταχθούν τα ΕΛ.ΤΑ. στο Γ΄ Κοινοτικό Πλαίσιο Στήριξης δώσαμε μάχες στην Ευρωπαϊκή Ένωση επί δυόμισι χρόνια γιατί συνάδελφός σας Ευρωβουλευτής της Νέας Δημοκρατίας ήταν απέναντι σ’ αυτήν την υπόθεση με τον ισχυρισμό ότι αν τα ΕΛ.ΤΑ. μπουν στο Γ΄ Κοινοτικό Πλαίσιο Στήριξης προσβάλλεται η αρχή του υγιούς ανταγωνισμού; Είναι ο κ. Τρακατέλλης. Αναφέρω το όνομα γιατί έχει ξανα-αναφερθεί στη Βουλή. Αυτά δεν τα γνωρίζετε; Ότι, δηλαδή, σταθήκατε απέναντι στην πρόοδο του Οργανισμού; Και γιατί, κύριε Υπουργέ, όταν υπήρχε ένα στρατηγικό σχέδιο μεγάλης σημασίας για την πρόοδο και την αναβάθμιση των ΕΛ.ΤΑ. που με βάση εκείνο το πλάνο εμείς το ξεπεράσαμε κατά 35% και εσείς με το δικό σας πλάνο μειώσατε τους στόχους κατά 50% και θα έρθετε σήμερα να μας πείτε ότι πετύχατε τους στόχους; 
     Θα σας θυμίσω άλλες κρίσιμες επιλογές, κύριε Υπουργέ. Η στρατηγική συνεργασία των ΕΛ.ΤΑ., των Ελληνικών Ταχυδρομείων με το Ταχυδρομικό Ταμιευτήριο δεν έγινε από το ΠΑ.ΣΟ.Κ.; 
     Εγώ θα είμαι ιδιαίτερα ευτυχής, αν αυτό το σύγχρονο τραπεζικό δίκτυο που θα είναι ένα τραπεζικό δίκτυο φθηνό για όλους τους Έλληνες πολίτες, ένα τραπεζικό δίκτυο γειτονιάς για να το πω πολύ απλά, το βγάλετε πέρα. Και ξέρετε τι εννοώ, όταν λέω να το βγάλετε πέρα; Το λέω γιατί πιστεύω ότι άλλες σκέψεις από σας έχει ο κ. Αλογοσκούφης. Ο κ. Αλογοσκούφης δεν είναι στη λογική αυτή. Ο κ. Αλογοσκούφης είναι με το κεντρικό τραπεζικό σύστημα στη χώρα μας, το διεθνές, το οποίο αυτό το πράγμα -που είναι πραγματικά μεγάλη προσφορά στον ελληνικό λαό- θέλει να το εντάξει στη δική του λογική. Και εδώ γίνεται μια μεγάλη μάχη και εδώ αρχίζουν τα επικίνδυνα παιχνίδια. 
     Και ξέρετε τι εννοώ λέγοντας επικίνδυνα παιχνίδια, κύριε Υπουργέ; Όταν έγινε αυτή η ανταλλαγή –και σωστά έγινε- έγινε με λογιστικές αλχημείες για να πάνε αρκετά ποσά για την κάλυψη δημοσίων ελλειμμάτων. Και μέχρι εκεί καλά τα πράγματα, αλλά εμένα αυτό με ενδιαφέρει σε σχέση με την προοπτική. Κατά συνέπεια και αυτό το οποίο επικαλεστήκατε και επικαλείστε αυτή τη στιγμή είναι ενάντια, αν θέλετε, στην κυρίαρχη επιλογή …
     ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, με συγχωρείτε για τη διακοπή.
     Κυρίες και κύριοι συνάδελφοι, θα ήθελα να γνωστοποιήσω στο Σώμα ότι το Κοινοβούλιό μας επισκέπτεται η Επιτροπή Μετανάστευσης Προσφύγων από το Συμβούλιο της Ευρώπης.
     Τους καλωσορίζουμε στο Κοινοβούλιο.
     (Χειροκροτήματα απ’ όλες τις πτέρυγες της Βουλής)
     Κύριε Παπαϊωάννου, παρακαλώ συνεχίστε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Θα πάω στο τρίτο μεγάλο θέμα, κύριε Υπουργέ, στις ταχυμεταφορές. Καλώς θα κάνετε να ζητήσετε στρατηγικό εταίρο με διαφάνεια, αλλά να μη διαφεύγει ούτε μια στιγμή της προσοχής μας ότι ένα μεγάλο κομμάτι που σήμερα έχει να κάνει με τις ταχυμεταφορές προέρχεται από τα ίδια τα ΕΛ.ΤΑ. Πρέπει να το προσέξουμε. Εκείνο που μας ενδιαφέρει είναι τα ΕΛ.ΤΑ. να επεκταθούν στην υπόλοιπη αγορά.
     Σας άκουσα προηγούμενα να αναφέρεστε και συγχαρητήρια στο βαθμό που συνεχίζετε την ίδια πολιτική που είχε χαράξει το ΠΑ.ΣΟ.Κ., σε σχέση με την απελευθέρωση της ευρωπαϊκής αγοράς των ταχυδρομείων. Γιατί θέλετε να το οικειοποιηθείτε; Επικαλεσθήκατε ότι αναζητήσατε συμμάχους, όπως είναι το Βέλγιο, όπως είναι η Κύπρος, όπως είναι η Γαλλία, η Ιταλία, η Ουγγαρία, το Λουξεμβούργο, η Μάλτα, η Πολωνία. Όπως ξέρετε, υπήρχε αυτός ο άξονας πριν γίνετε Υπουργός. Είχαμε την ίδια πολιτική για να μην υπάρξει απελευθέρωση, διότι υπάρχει το αίτημα της καθολικής προσφοράς και από την άλλη μεριά υπάρχει καθυστέρηση να ετοιμάσουμε τα ΕΛ.ΤΑ. για να μπουν στον ανταγωνισμό.
     Συνεχίζετε, λοιπόν, μια πολιτική που εγώ θα έλεγα ότι είναι μια εθνική πολιτική, αλλά σε κάθε περίπτωση, γιατί αυτή θα πρέπει να την οικειοποιηθείτε, ενώ αυτή δεν είναι η αλήθεια; Ειλικρινά θα δούμε και πολλά θα κριθούν, σε σχέση με τη στάση που θα τηρήσετε -και πιστεύω να είναι αυτή που έχετε τηρήσει μέχρι τώρα- στο Συμβούλιο Υπουργών, όπου πρόκειται να συζητηθεί η οδηγία, νομίζω τον Ιούνιο που μας έρχεται.
     Θα πάω στο άλλο μεγάλο κομμάτι, κύριοι συνάδελφοι, που είναι η ποιότητα. Λέτε εσείς, λέμε εμείς. Ακούσαμε τους κυρίους συναδέλφους να λένε για τις κάρτες το Πάσχα και για τόσα άλλα πράγματα. 
     Κύριε Υπουργέ, απαντήστε μου όμως σ’  αυτό. Είναι ή δεν είναι αλήθεια ότι για τα θέματα της ποιότητας υπάρχει αρνητική πορεία και ότι η Ανεξάρτητη Επιτροπή Τηλεπικοινωνιών και κίτρινη κάρτα σας έχει βγάλει και έχει ζητήσει να επιβληθούν ποινές, γιατί δεν έχετε πετύχει τους στόχους σε σχέση με την ποιότητα; Σας έχουν κατατεθεί σχετικές ερωτήσεις και έχω μπροστά μου τα σχετικά στοιχεία. Εδώ και η ίδια η ανεξάρτητη αρχή σας λέει ότι στα ζητήματα της ποιότητας υπάρχουν υστερήσεις τα δυο τελευταία χρόνια. Περί αυτού πρόκειται. Τι χρείαν έχετε άλλων μαρτύρων ή του λόγου ή του υποκειμενισμού που ο καθένας κουβαλάει από μας; 
     Θα σας πάω στο άλλο ζήτημα. Σας άκουσα να λέτε για τις επενδύσεις. Σωστά. Το Κρυονέρι, το μεγαλύτερο κέντρο, δεν το βρήκατε έτοιμο; Κορδέλες δεν κόψατε και εδώ; Εντάξει, ολοκληρώσατε τις εργασίες, όπως και στους Ολυμπιακούς Αγώνες. Ήρθατε και κόψατε τις κορδέλες, όπως και σε τόσα άλλα έργα. Καμιά αντίρρηση. Αλλά όταν πηγαίνετε εκεί, καλό θα είναι να ενημερώνετε τους Έλληνες πολίτες ότι «αυτά είναι έργα που ξεκίνησαν από το ΠΑ.ΣΟ.Κ. και ολοκληρώνονται από μας». Να λέτε ότι έχουν μια συνέχεια και πράγματι στη μεγάλη επένδυση των 75.000.000 ευρώ, πήγατε απ’ ό,τι ξέρω στις 21 Μαρτίου και κάνατε τα εγκαίνια. Αλλά αναγνωρίστε πώς ξεκίνησε όλο αυτό το μεγάλο επενδυτικό πρόγραμμα το οποίο συνεχίζεται και στη Θεσσαλονίκη και σε τόσα άλλα ζητήματα. 
     Να σας πάω σε μια άλλη κατηγορία που αφορά τη διοίκηση οργανισμού. Εργασιακές σχέσεις, προσωπικό. Θα μας δώσετε μια σαφή απάντηση τι έχει γίνει με τους παραδιοικητικούς μηχανισμούς των ΕΛ.ΤΑ., κυρίως όσον αφορά αυτά που ζήσαμε τον τελευταίο καιρό με το θλιβερό γεγονός της δολοφονίας –θα αποφασίσει βέβαια η δικαιοσύνη, αλλά εκεί πάει το πράγμα- του Μανώλη του Γρινεζάκη; Θα σας θυμίσω τι έχει γίνει με το περίφημο πόρισμα, με τους χαρακτηρισμούς. 
     Εγώ θέλω να σεβαστείτε την απόφαση της ελληνικής δικαιοσύνης. Αλλά θέλω και σεις, κύριε Υπουργέ, να παρακολουθήσετε αυτή την υπόθεση από κοντά. Πιστεύω ότι έχετε χρέος να το κάνετε, μέχρι που να λάμψει η αλήθεια και να υπάρξει τιμωρία των ενόχων. Θα είναι κάτι που θα σας συνοδεύει θετικά σε όλη σας τη ζωή ή αρνητικά, αν δεν το πράξετε. Και θέλω να το κάνετε αυτό το πράγμα. Αλλά μέσα εκεί, όμως, υπάρχουν και ονοματεπώνυμα. Εγώ αποφεύγω να αναφέρομαι σε ονόματα, αλλά επειδή έχει αναφερθεί κατ’ επανάληψη στη Βουλή των Ελλήνων, υπάρχει ο κ. Παναγιώτης Μιχαλόλιας. Ήταν παντοδύναμος, δεν ξέρω αν εξακολουθεί να είναι. Ας μας το πει ο κύριος Υπουργός. Αν έφυγε, τον τιμά τον κύριο Υπουργό, αν είναι και με δική του πρωτοβουλία. Εδώ, όμως, υπήρξε ένα ολόκληρο ζήτημα. Έτσι ήταν τα πράγματα. 
     Θα σας θυμίσω ακόμη κάτι σε σχέση με την αντίληψη που υπήρχε. Δεν έχει καμιά αξία, γιατί πιστεύω ότι αυτά είναι νοσηρά φαινόμενα του δημόσιου βίου, τα οποία, δυστυχώς, έχουν πάρει εκρηκτικές διαστάσεις με τη Νέα Δημοκρατία. Είδα προ ημερών στις εφημερίδες να υπάρχει σφραγίδα, αν θυμάμαι καλά, από το παράρτημα της Ερέτριας για ρουσφετολογικές προσλήψεις. Αυτή είναι η εκπομπή που έχετε γύρω από τη διοίκηση των ΕΛ.ΤΑ. και αυτά είναι φαινόμενα που συνοδεύουν έναν τομέα που εποπτεύετε. 
     Έρχομαι στο τελευταίο ζήτημα το οποίο δεν πρέπει να το ξεπεράσουμε έτσι, γιατί είναι μείζον ζήτημα και συνδέεται πλέον με τον τρόπο διαχείρισης του δημόσιου χρήματος και γενικότερα των δημόσιων επενδυτικών της χώρας. Και αναφέρομαι σ’ αυτήν την επιδημία, στη μάστιγα των λεγόμενων δομημένων ομολόγων.
     Κύριε Υπουργέ, θα ήταν καλό να μας πείτε κατ’ αρχάς, αν πράγματι τα ΕΛ.ΤΑ., όπως έχει βγει στο φως της δημοσιότητας, έχουν και με ποιους όρους επενδύσει –θα χρησιμοποιήσω αυτόν τον όρο- σε δομημένα ομόλογα. Και αν το γεγονός αυτό ήταν απομονωμένο, ίσως να μην άξιζε να αναφερθεί από τον ομιλούντα ή από τους συναδέλφους μου που το ανέφεραν σ’ αυτήν την Αίθουσα.
     Εδώ, όμως, υπάρχουν ζητήματα και δυστυχώς τα ζητήματα έχουν να κάνουν πάλι με κουμπάρους και μάλιστα κουμπάρους του Πρωθυπουργού. Εγώ γνώριζα ότι ο κ. Μητσοτάκης είχε γεμίσει την Κρήτη με κουμπάρους. Εδώ, όπου και να κοιτάξουμε, κάθε μέρα φυτρώνει αυτό το πράγμα. Τι γίνεται εδώ; Ήταν λέει μαζί με τον κ. Τσουπίδη –άλλο κεντρικό πρόσωπο στην υπόθεση αυτή- σε μια εταιρεία που τη λένε «ΤΡΩΪΛΟΣ» και αυτή έκανε και τις συμφωνίες ανάμεσα στα ζητήματα που συνδέονται με το Ταχυδρομικό Ταμιευτήριο και τα ΕΛ.ΤΑ. και τόσα άλλα. 
     Σας έχει απασχολήσει αυτή η υπόθεση; Γιατί πολύ φοβάμαι ότι αυτού του είδους οι επενδύσεις, πέραν του ότι εξυπηρετούν συγκεκριμένα οικονομικά συμφέροντα και συγκεκριμένα πρόσωπα «κουμπάρους», «υιούς», «συμπεθέρους» και οτιδήποτε άλλο, έχουν να κάνουν και με ευρύτερες επιλογές και που αν τέτοιες επενδύσεις αποδυναμώσουν αύριο το πρωί αυτόν τον Οργανισμό, σε μια ιδεοληψία του νεοφιλελευθερισμού που τα απαξιώνει και τα οδηγεί κάπου αλλού στη συνέχεια –δηλαδή, φεύγει ο δημόσιος χαρακτήρας, φεύγει από δημόσια υπηρεσία, φεύγει από τόσα άλλα και πάει σε συγκεκριμένα επιχειρηματικά συμφέροντα- το θέμα παίρνει άλλες διαστάσεις. Και η σκέψη δεν είναι προχωρημένη, κύριε Υπουργέ, στο βαθμό που τα ίδια πρόσωπα περιφέρονται γύρω από τη «J.B.MORGAN», από τα ασφαλιστικά Ταμεία, από το Ταχυδρομικό Ταμιευτήριο κ.λπ.. Το λέω αυτό, γιατί αυτές οι συμπτώσεις είναι πάρα πολύ περίεργες και επικίνδυνες. 
     Και θα ήθελα, κύριε Υπουργέ, και εγώ και οι συνάδελφοί μου και προφανώς και ο ελληνικός λαός μία σαφή απάντηση στη δευτερολογία σας γι’ αυτό το μέγιστο ζήτημα, γιατί όπως φαίνεται αυτή η «Λερναία Ύδρα» –γιατί έτσι είναι το θέμα των δομημένων ομολόγων- περιβάλλει ολόκληρο το δημόσιο τομέα.
     Σας ευχαριστώ, κύριε Πρόεδρε και κύριοι συνάδελφοι.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, από τα στοιχεία που παρουσίασε η Κυβέρνηση διά στόματος του αρμοδίου Υπουργού κ. Λιάπη, δεν μένει καμμία αμφιβολία ότι τα ΕΛ.ΤΑ. παραμένουν σε μια κερδοφόρα και αναπτυξιακή πορεία. Δεν υπάρχει καμμία αμφιβολία ότι κάνουν τις αναγκαίες επενδύσεις και ότι διατηρούν την υψηλή απόδοση και στα οικονομικά στοιχεία, αλλά και ως προς το έργο το οποίο προσφέρουν, των ταχυδρομικών υπηρεσιών. 
     Και σίγουρα αυτός που είναι ο στόχος  είναι διαρκώς τα ΕΛ.ΤΑ. να εκσυγχρονίζονται και να είναι κυρίαρχα στις καινούργιες αγορές, όπως για παράδειγμα συμβαίνει με τις ταχυμεταφορές, οι οποίες έχουν δει μεγάλη ανάπτυξη το τελευταίο διάστημα, κάτι στο οποίο δεν αναφέρθηκαν οι συνάδελφοι του ΠΑ.ΣΟ.Κ.. Παρ’ όλο, λοιπόν, που υπάρχει έντονος ανταγωνισμός από τον ιδιωτικό τομέα και δεν υπάρχει η οιονεί μονοπωλιακή διάσταση, υπάρχει σαφώς βελτιούμενη κατάσταση στις ταχυμεταφορές. Το ίδιο συμβαίνει και στον τομέα των επενδύσεων.
     Όμως είναι συντριπτικά τα στοιχεία σε ό,τι αφορά την οικονομική διαχείριση των ΕΛ.ΤΑ.. Και δεν θέλω να επαναλάβω λέξη προς λέξη τα όσα ανέφερε ο κύριος Υπουργός πριν από λίγο. 
     Όμως όταν βλέπουμε έναν Οργανισμό να αυξάνει τον τζίρο του, να αυξάνει τα κέρδη του, τη μικτή κερδοφορία του, να αυξάνει τα κέρδη προ τόκων και αποσβέσεων και φόρων -τα EBITDA, όπως λέμε στην οικονομία- σημαίνει πως αυτός ο Οργανισμός πηγαίνει καλά. Μάλιστα, πάει ακόμα καλύτερα όταν το προσωπικό, σε αντίθεση με τα όσα αναφέρουν οι συνάδελφοι του ΠΑ.ΣΟ.Κ., από τα στοιχεία που παρουσίασε η Κυβέρνηση δεν έχει μειωθεί, αλλά έχει διατηρηθεί στα ίδια επίπεδα στα οποία παρελήφθη. Και αυτό το οποίο έχει γίνει είναι καλύτερη χρησιμοποίηση του ιδίου προσωπικού μέσα από σωστότερη οργάνωση των μεταξύ τους συμβάσεων. 
     Είναι καλό και δόκιμο και πολλές φορές, εάν θέλετε, είναι και ικανοποιητικό για μια κυβέρνηση να συζητούνται επερωτήσεις πάνω στις οποίες δεν υπάρχει κάποιο σημείο αιχμής, αλλά γίνεται μια γενική επόπτευση ενός συγκεκριμένου κλάδου. 
     Και αυτό το οποίο αποδεικνύεται από τη σημερινή συζήτηση είναι ότι στον τομέα των ΕΛ.ΤΑ. η Κυβέρνηση έχει καταφέρει να συνεχίσει μία καλή πορεία και να διατηρήσει τον Οργανισμό σ’ ένα υψηλό επίπεδο, το οποίο -οφείλουμε να ομολογήσουμε χωρίς κομπασμούς και χωρίς να ανατρέχουμε στο παρελθόν τόσο έντονα- και παραλάβαμε. Δεν υπάρχει αμφιβολία γι’ αυτό. Εμείς δεν ανατρέχουμε στο ’90-’93, όπως έκανε ο κ. Παπαϊωάννου ούτε ανατρέχουμε στη δεκαετία του ’80 ούτε στις αρχές της δεκαετίας του ’90, όταν παραλάβατε τότε τα ΕΛ.ΤΑ., αλλά πάμε στο 2003, τον τελευταίο χρόνο διοίκησης των ΕΛ.ΤΑ., αλλά και της χώρας από την κυβέρνηση του ΠΑ.ΣΟ.Κ.. Και συγκρίνουμε το 2003 με σήμερα. Είναι βελτιωμένη η κατάσταση; Σαφέστατα και είναι. Αποδίδει ο Οργανισμός έργο; Αποδίδει. Φαινόμενα κακής διαχείρισης δεν φάνηκε να αναδεικνύονται από κανέναν από τους συναδέλφους του ΠΑ.ΣΟ.Κ. οι οποίοι τοποθετήθηκαν. 
     Τι αναδείχθηκε; Θα έλεγα ότι ήταν τολμηρή η τοποθέτηση του κ. Παπαϊωάννου να ονομάσει δολοφονία ένα τραγικό περιστατικό, το θάνατο ενός ανθρώπου στη διάρκεια μιας συνδικαλιστικής αντιδικίας και συμπλοκής. Ξέρετε, πολλές φορές χάριν εντυπωσιασμού, μπορούμε να χρησιμοποιούμε πολλές εκφράσεις. Όταν, όμως, αναφερόμαστε σε δολοφονία ανθρώπων, νομίζω ότι θα πρέπει να είμαστε πολύ φειδωλοί. Και δεν νομίζω ότι ο τρόπος με τον οποίον τοποθετήθηκε ο κ. Παπαϊωάννου χαρακτηρίζει ούτε το ήθος του ανδρός ούτε την κοινοβουλευτική του πορεία. Νομίζω ότι αυτό που ταιριάζει είναι αυτό για το οποίο μίλησε στη συνέχεια και μίλησε περί νοσηρών φαινομένων, τα οποία υπάρχουν στους συνδικαλιστικούς χώρους και ιδιαίτερα όταν γίνονται τόσο έντονες και τόσο μεγάλης έντασης αντιδικίες. 
     Κυρίες και κύριοι συνάδελφοι, έρχομαι στο τελευταίο θέμα το οποίο εθίγη και αφορά το πλαίσιο των επενδύσεων του Οργανισμού. Δεν νομίζω ότι θα πρέπει συνολικά –και εδώ πρόκειται για μία διαρκή παρανόηση η οποία γίνεται- να καταδικάζουμε τις επενδύσεις του οποιουδήποτε σε ομόλογα του ελληνικού δημοσίου. Κάτι τέτοιο δεν προκύπτει από πουθενά. Εδώ συζητάμε για ένα συγκεκριμένο ομόλογο, για κάποιες συγκεκριμένες αγοραπωλησίες στις οποίες πληρώθηκε μια υπέρογκη μίζα. Είναι κάτι που έχουμε ξεκαθαρίσει. Αυτή ελέγχεται και θα ελεγχθεί μέχρι να βρούμε πού πήγαν τα συγκεκριμένα λεφτά. Από κει και πέρα, δεν μπορούμε να απαξιώνουμε και να προκαλούμε όλη αυτήν την κατάσταση για κάθε προϊόν το οποίο εκδίδει το ελληνικό δημόσιο για την κάλυψη των δανειακών του υποχρεώσεων. 
     Όπως απεδείχθη και από την προ ημερησίας συζήτηση, η έκδοση δομημένων ομολόγων, που δεν είναι τίποτε άλλο παρά ομόλογα τα οποία βασίζουν την απόδοσή τους σε διάφορες μεταβλητές, λαμβάνοντας υπ’ όψιν συνήθως την ισοτιμία μεταξύ νομισμάτων ή τη διαφορά μεταξύ επιτοκίων νομισμάτων, είναι ένας τρόπος δανεισμού του ελληνικού κράτους. 
     Δεν μπορούμε να τα ισοπεδώνουμε όλα προς χάριν εντυπώσεων και να στέλνουμε στην πυρά οτιδήποτε έχει σχέση με ομολογιακές αξίες που εκδίδει το ελληνικό δημόσιο. Διότι τότε, ακόμα και η δική σας προσπάθεια να κερδίσετε την εξουσία και με τον τρόπο με τον οποίον την έχετε διαχειρισθεί στο παρελθόν, θα σας οδηγήσει σε αδιέξοδο, γιατί αυτό το οποίο κάνατε σε όλα τα χρόνια της πολιτικής σας ήταν να καταφεύγετε σ’ έναν άκρατο δανεισμό. Και αν εσείς έχετε ήδη απαξιώσει τα μέσα του δανεισμού, απορώ πώς μεθαύριο θα θέλετε να κυβερνήσετε. 
     Άλλωστε, για την εξυπηρέτηση ήδη του δημοσίου χρέους το οποίο μας κληρονομήσατε, χρειάζονται κάθε χρόνο περίπου 40.000.000.000 ευρώ. Από πού θέλετε να βρεθούν; Δεν θα καταφεύγει το ελληνικό δημόσιο σε δανεισμό; Αυτά είναι πρωτοφανή πράγματα και νομίζω και πάρα πολύ ανεύθυνα έχετε κατευθύνει τη λογική σας και τη στρατηγική σας στο να ποινικοποιήσετε τον οποιονδήποτε δανεισμό του ελληνικού δημοσίου μέσω ομολογιών, κάτι που τελικά στρέφεται εις βάρος των ίδιων των συμφερόντων και του ελληνικού λαού και των οικονομικών του δημοσίου. Και ιδιαίτερα σήμερα, όταν η χώρα μας για πρώτη φορά από τη στιγμή της ένταξής της στην Ο.Ν.Ε., είναι δικαίως μέσα στην Ο.Ν.Ε. βάσει της προχθεσινής έκθεσης της Ευρωπαϊκής Επιτροπής που δείχνει ότι και το έλλειμμα και το χρέος έχουν συρρικνωθεί και είμαστε η χώρα που θα βγει από την επιτήρηση, όταν ακόμα πάρα πολλές χώρες και ισχυρές ευρωπαϊκές οικονομίες παραμένουν υπό το καθεστώς της επιτήρησης. Γιατί έχετε παραπλανήσει τον ελληνικό λαό, δεδομένου ότι δεν είπατε ποτέ ότι άλλες επτά χώρες της Ευρωπαϊκής Ένωσης βρίσκονται υπό το καθεστώς της επιτήρησης και μόνο η Γερμανία και η Ελλάδα έχουν καταφέρει να άρουν αυτό το καθεστώς. Αυτό κατάφερε αυτή η Κυβέρνηση μέσα από τη σωστή και χρηστή διαχείριση των δημόσιων οικονομικών, μέσα από τη διατήρηση της παραγωγικότητας των Ελλήνων, μέσα από τη διατήρηση της αύξησης του εθνικού εισοδήματος. Αυτά για τα οποία εσείς δεν μπορείτε να επαίρεστε, εμείς ζητάμε όχι μόνο την επιβράβευση από την Ευρωπαϊκή Επιτροπή, αλλά και την εμπιστοσύνη του ελληνικού λαού. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Κυρίες και κύριοι συνάδελφοι, θα ήθελα να ανακοινώσω στο Σώμα ότι οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Ανάπτυξης και Δικαιοσύνης κατέθεσαν σχέδιο νόμου: «Κύρωση της Συμφωνίας Έδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών».
     Επίσης, οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Μεταφορών και Επικοινωνιών και Μακεδονίας-Θράκης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την κατασκευή δεύτερης διασυνοριακής οδικής γέφυρας μεταξύ των δύο χωρών στην περιοχή της συνοριακής διόδου Κήποι – Ipsala». 
     Παραπέμπονται στις αρμόδιες Διαρκείς Επιτροπές. 
     Το λόγο τώρα έχει ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Άγγελος Τζέκης. 
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
     Θεωρούμε ότι είναι σημαντική η επερώτηση που κατέθεσε το ΠΑ.ΣΟ.Κ. από την άποψη ότι αναφερόμαστε για τα Ελληνικά Ταχυδρομεία, έναν οργανισμό που έχει παίξει σημαντικό ρόλο στην επικοινωνία –και όχι μόνο- του λαού. 
     Πραγματικά, θα συμφωνήσεις στο περιεχόμενο της επερώτησης, που εντοπίζει τα σημαντικά προβλήματα που έχει σήμερα ο Οργανισμός: προσλήψεις, υποδομές κ.λπ.. 
     Επίσης, θα συμφωνήσεις και στον προγραμματισμό και στο σχεδιασμό που έχει η Κυβέρνηση για την ιδιωτικοποίηση όχι μόνο των ΕΛ.ΤΑ., αλλά και του Ταχυδρομικού Ταμιευτηρίου. 
     Πραγματικά, διαβάζοντας τη δεύτερη παράγραφο, βρίσκεις και την ουσία όλων αυτών των προβλημάτων, που εντοπίζει η συγκεκριμένη επερώτηση. 
     Τι λέει; Λέει ότι μέσα στο ευρωπαϊκό περιβάλλον αναπτύσσονται δράσεις και συμμαχίες, που ανακατανέμουν και επεκτείνουν τα αντικείμενα του ταχυδρομικού έργου. Αυτή είναι μια αλήθεια που δεν μπορείς να την παραβλέψεις και να την προσπεράσεις. Διότι, πραγματικά, τα Ταχυδρομεία αποτελούν ένα χρυσοφόρο τομέα για τους επιχειρηματικούς μονοπωλιακούς ομίλους μέσα στην Ευρωπαϊκή Ένωση αυτήν την ώρα. Δηλαδή τα έσοδα απ’ αυτές τις υπηρεσίες υπολογίζονται πάνω από 90.000.000.000 ευρώ για το 2004. Υπολογίζεται ότι αυτές οι υπηρεσίες απασχολούν ένα εκατομμύριο επτακόσιες χιλιάδες εκατομμύρια εργαζόμενους, ότι άλλα έσοδα –περίπου 150.000.000.000 - και τριάμισι εκατομμύρια θέσεις απασχόλησης- προέρχονται από τομείς, που σχετίζονται ή αλληλοεξαρτώνται από τις ταχυδρομικές υπηρεσίες. 
     Βλέπουμε, δηλαδή, ένα πολύ μεγάλο περιθώριο δράσης των επιχειρηματικών ομίλων μέσα στις ταχυδρομικές υπηρεσίες. Και δεν θα άφηναν, βέβαια, απ’ έξω και τη δική μας χώρα. Γιατί υπάρχει το εξής: Υπάρχει η οδηγία 90/67/Ε.Κ. Είναι η οδηγία, βάσει των οποίων έχουν ψηφιστεί οι σχετικοί νόμοι λειτουργίας και των Ελληνικών Ταχυδρομείων. Αυτό τι σημαίνει; Ότι εκείνη η οδηγία έλεγε, πως σταδιακά πηγαίνουμε προς την απελευθέρωση. Άρα, όλες οι κυβερνήσεις έπρεπε να δημιουργήσουν εκείνο το περιβάλλον, για να προετοιμάσουν την είσοδο των μεγάλων επιχειρηματικών ομίλων στο συγκεκριμένο τομέα. Και έτσι έχει γίνει, γιατί υπάρχει νόμος –και εντάσσονται εκεί τα ΕΛ.ΤΑ.- ότι μπορούν να ιδιωτικοποιηθούν μέχρι το 49%. Ήδη το 35% έχει μετοχοποιηθεί και δεν είναι καθόλου τυχαίο ότι έχει πάρει και άλλα 10% από το Ταχυδρομικό Ταμιευτήριο. 
     Με τούτο θέλω να πω ότι, πραγματικά, η σημερινή Κυβέρνηση, προωθεί τους τελικούς στόχους που έχει η Ευρωπαϊκή Ένωση. Και όπως σωστά είπε ο κύριος Υπουργός, έχει συζητηθεί το Δεκέμβριο και μια σχετική οδηγία. Είναι για συζήτηση στην επιτροπή. Αυτή, ακριβώς, η οδηγία που σας ανέφερα προηγουμένως, προβλέπει ότι μέχρι το 2009 θα απελευθερωθεί πλήρως η αγορά των Ταχυδρομείων. Άρα πρέπει να ανατρέξεις και εκεί, για να δεις εάν η σημερινή Κυβέρνηση με πολιτική συνέπεια εφαρμόζει εκείνη την οδηγία, εφαρμόζει τους νόμους και προετοιμάζει, βέβαια, τη νέα οδηγία. 
     Ακούσαμε για συμμαχίες. Συμμαχίες είδαμε και σ’ άλλους τομείς, όπως για παράδειγμα στη ζάχαρη. Όμως, ο καταστροφικός συνεταιρισμός είναι ένα γεγονός. Έκλεισαν τρία εργοστάσια και θα κλείσουν και όλα. 
     Ξέρετε τι λέει η καινούργια οδηγία; Και την καθολικότητα τη βγάζει από τη μέση. Εκείνο που, πραγματικά, λέει είναι ότι πάμε στην πλήρη απελευθέρωση της αγοράς. Πηγαίνει παρακάτω και λέει ότι απαγορεύεται στα κράτη-μέλη να διατηρούν ή να χορηγούν αποκλειστικά δικαιώματα σε δημόσιους ταχυδρομικούς φορείς, πράγμα που επιτρεπόταν μέχρι τώρα. Δηλαδή η προετοιμασία πώς γίνεται; Ότι απαγορεύεται από το κράτος η οικονομική ενίσχυση των δημοσίων φορέων, ταχυδρομικών υπηρεσιών, ακόμη και για τους ασύμφορους οικονομικά τομείς υπηρεσιών, που παρέχονται για λόγους κοινωνικής ωφέλειας. 
     Το κυριότερο και σπουδαιότερο, βέβαια, κύριε Πρόεδρε –γιατί ακούσαμε σήμερα την Κυβέρνηση, αλλά και την Αξιωματική Αντιπολίτευση να λένε ότι έκαναν μια υποδομή και εμείς δεν το αμφισβητούμε αυτό και γίνεται- είναι αυτό που λέει το νέο σύστημα της οδηγίας. Ότι δηλαδή τα κράτη-μέλη είναι υποχρεωμένα να παραχωρήσουν στις ιδιωτικές πλέον επιχειρήσεις όλες τις δημόσιες ταχυδρομικές υποδομές, όπως συστήματα ταχυδρομικών κωδίκων, βάση δεδομένων, διευθύνσεων, ταχυδρομικές θυρίδες, γραμματοκιβώτια συλλογής και διανομής. Με άλλα λόγια, μια τεράστια λαϊκή περιουσία, που δημιουργήθηκε από τους εργαζόμενους με χρήμα του ελληνικού δημοσίου, δηλαδή του λαού, θα είναι στα χέρια και στις υπηρεσίες των ιδιωτών, που θα επενδύσουν στο συγκεκριμένο τομέα. 
     Άλλωστε, κύριε Πρόεδρε, κάτι παραπλήσιο έγινε με τον Ο.Τ.Ε.. Ξέρουμε πολύ καλά ότι ο Ο.Τ.Ε. ξεκίνησε από το 15%, πήγε στο 35% και τώρα είναι πάνω από το 75% ιδιωτικοποιημένος. Υπάρχουν πλέον και ιδιώτες επιχειρηματίες στη σταθερή τηλεφωνία. Όμως, τις υποδομές του Ο.Τ.Ε. χρησιμοποιούν και μάλιστα είναι και μπαταξήδες!
     Όπως και με τη Δ.Ε.Η. το ίδιο προετοιμάζεται. Θα γίνεται παραγωγή ηλεκτρικής ενέργειας, αλλά θα χρησιμοποιηθεί όλη η υποδομή που έγινε στις δεκαετίες που πέρασαν με λεφτά του ίδιου του λαού. Επομένως η Ευρωπαϊκή Ένωση κάνει αυτό που αποφασίστηκε πριν από χρόνια, ότι πρέπει να απελευθερωθούν όλες οι αγορές. Εδώ φέρουν σοβαρές πολιτικές ευθύνες εκείνοι, που συμφώνησαν με εκείνη την αρχική κατασταλτική συνθήκη. 
     Γι’ αυτό λέω ότι για εμάς είναι φυσιολογικές οι συνέπειες, που έρχονται και για τους εργαζόμενους. Και βέβαια υπάρχει μερική απασχόληση. Και βέβαια υπάρχει το οκτάμηνο. Και βέβαια υπάρχει έλλειψη εργαζομένων. Και δεν είναι αυτό που ακούστηκε από τον Κοινοβουλευτικό Εκπρόσωπο της Νέας Δημοκρατίας, ότι δηλαδή έχουν τον ίδιο αριθμό εργαζομένων. Το ζήτημα δεν είναι αν έχεις τον ίδιο αριθμό εργαζομένων, αλλά αν όλοι οι εργαζόμενοι έχουν τις ίδιες εργασιακές, ασφαλιστικές συνθήκες και άλλα δικαιώματα. Και εδώ, ακριβώς, δεν τα έχουν. Αυτό είναι κάτι που ξεκίνησε από παλαιότερη περίοδο και επεκτάθηκε σ’ όλες τις Δ.Ε.Κ.Ο. 
     Είναι γνωστές οι εργολαβίες, που μπήκαν στις δημόσιες επιχειρήσεις και στους δημόσιους οργανισμούς. Μ’ αυτό θέλω να πω ότι υπήρξαν και απεργίες εργαζομένων στα Ταχυδρομεία των Αθηνών το 1998. Δωδεκαήμερη απεργία, για να πάρουν το 1999 τετρακόσια πενήντα άτομα στο Νομό Αττικής. Αυτό σημαίνει ότι αυτή η πολιτική έχει αρχή και, βέβαια, συνεχίζεται με το οριστικό τέλος, που θα είναι η πλήρης ιδιωτικοποίηση και αυτού του τομέα. 
     Σωστά ανέφερε ο εισηγητής του ΠΑ.ΣΟ.Κ. ότι με πρωτοβουλία της Κυβέρνησης ο Ο.Γ.Α. πήγε στο τραπεζικό κεφάλαιο, για να διανέμει τις συντάξεις. Όμως, προηγήθηκε αυτό του Ι.Κ.Α.. Τι σημαίνει αυτό; Ότι οι προηγούμενες κυβερνήσεις διοχέτευσαν τις συντάξεις του Ι.Κ.Α., που διανέμονταν μέσω των Ελληνικών Ταχυδρομείων, στις τράπεζες. Δηλαδή αφαιρείται αντικείμενο δράσης από τα Ελληνικά Ταχυδρομεία και γι’ αυτό θα δείτε να μειώνονται και τα κέρδη τους. Όμως δεν είναι μόνο αυτό το ζήτημα. 
     Επίσης, στα μέσα της δεκαετίας του ’90 εμφανίστηκαν οι ιδιωτικές ταχυδρομικές εταιρείες, τα courier. Και εδώ, ακριβώς, είναι το ζήτημα, κύριε Πρόεδρε, ότι εμάς μας απασχολεί και το καθεστώς απασχόλησης, το καθεστώς δηλαδή των εργαζομένων σ’ αυτές τις ιδιωτικές εταιρείες. Είναι μεσαιωνικές οι σχέσεις εργασίας σ’ αυτές τις εταιρείες και στα πλαίσια του ανταγωνισμού έρχονται και οι ελληνικές κυβερνήσεις, διαχρονικά, να χτυπούν κυριαρχικά δικαιώματα των εργαζομένων: εργασιακά, ασφαλιστικά, ακόμη και δημοκρατικά. Γιατί όπως είπα προηγουμένως, το 40% του προσωπικού, κύριε Υπουργέ, δουλεύει με τέτοιες, ακριβώς, εργασιακές σχέσεις. 
     Είναι γεγονός ότι εμείς επιμένουμε ότι πρέπει οι ταχυδρομικές υπηρεσίες να είναι αποκλειστικά δημόσιες, εκσυγχρονισμένες, με την απαραίτητη υποδομή, να καλύπτουν όλη την επικράτεια. Όχι αυτό που έχει γίνει με τις ακτοπλοϊκές συγκοινωνίες, εκεί που χαρακτηρίζουμε άγονες  περιοχές δεν πηγαίνει βαπόρι και ζητάνε από το ελληνικό δημόσιο περισσότερα ακόμη προνόμια, για να πάνε στα νησιά, που για μας όμως είναι κομμάτι της ίδιας της επικράτειας.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
     ΑΓΓΕΛΟΣ ΤΖΕΚΗΣ: Τελειώνω με το εξής. Ακούστηκαν πάλι τα δομημένα ομολόγα. 
     ΠΡΟΕΔΡΕΥΩΝ (Ιωάννης Τραγάκης): Αφήστε τα τώρα.
     ΑΓΓΕΛΟΣ ΤΖΕΚΗΣ: Οι δημόσιοι οργανισμοί, οι δημόσιες επιχειρήσεις χρησιμοποιήθηκαν και μέσα από το Χρηματιστήριο. Χρησιμοποιούνται όπως θέλετε πέστε τα αυτά τα χρηματοοικονομικά προϊόντα και βλέπουμε χρήμα του ελληνικού λαού αλλά και χρήμα των ταμείων, να συσσωρεύονται σε συγκεκριμένη κατεύθυνση. Τραπεζίτες, χρηματιστές, κουμπάροι, παρά κουμπάροι διαχρονικά πάντοτε, πλούτιζαν σε βάρος των ταμείων και του λαού.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και τέσσερις συνοδοί-δάσκαλοι από το 3ο Δημοτικό Σχολείο Λιτόχωρου Πιερίας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Είναι γνωστό ότι σ’ όλο τον κόσμο τα ταχυδρομεία, παίζουν ένα σοβαρό κοινωνικό ρόλο. Ειδικότερα στην Ευρωπαϊκή Ένωση τα ταχυδρομεία έπαιξαν και εξακολουθούν να παίζουν ένα τέτοιο ρόλο, στηρίζοντας εκτός των άλλων τις δυνατότητες της λαϊκής αποταμίευσης, απέναντι στην άγρια ασυδοσία του συστήματος των εμπορικών τραπεζών. Στη χώρα μας είναι αναμφισβήτητα τεράστιος ο κοινωνικός ρόλος των ΕΛ.ΤΑ. Μεγάλα έργα έχουν γίνει: Η Λίμνη Μαραθώνα, μεγάλοι οδικοί άξονες, λιμάνια κ.λπ. από τα αποθεματικά του Ταχυδρομικού Ταμιευτηρίου.
     Η διαδικασία μετοχοποίησης και ιδιωτικοποίησης του Ταχυδρομικού Ταμιευτηρίου και των ΕΛ.ΤΑ. από την Κυβέρνηση, αποτελεί συνέχεια της απαξίωσης του κοινωνικού τους ρόλου, που ήδη είχε ξεκινήσει από τις κυβερνήσεις του ΠΑ.ΣΟ.Κ.
     Τα ΕΛ.ΤΑ. μια από τις μεγαλύτερες Δ.Ε.Κ.Ο. της χώρας μας, με καθημερινή παρουσία και δραστηριότητα σ’ όλη την ελληνική επικράτεια, ακόμη και στο πιο απόμακρο σημείο, αντί, δυστυχώς, να ακολουθήσουν μια αναπτυξιακή τροχιά, βρίσκονται σε φθίνουσα πορεία. Η αξιοπιστία του Οργανισμού και η ποιότητα των υπηρεσιών του, χρόνο με το χρόνο πέφτουν. Τα έσοδά του χαμηλότερα και από τα προβλεπόμενα. Η διοίκησή του χωρίς όραμα, χωρίς καμμία πρωτοβουλία, πιστή στις επιλογές της Κυβέρνησης, απλά διαχειρίζεται την κατάρρευση.
     Όταν παίρνουμε επιστολή από τους δημάρχους της ανατολικής Αττικής, που μας γνωστοποιούν ότι λένε στους πολίτες «πηγαίνετε να ψάξετε να βρείτε το γράμμα σας, μέσα στο σωρό που είναι στα γκισέ των ταχυδρομείων», αυτό δεν είναι κάτι καθόλου κολακευτικό. Σκεφθείτε ότι εκεί υπάρχουν λογαριασμοί, που πρέπει να πληρωθούν γιατί θα διακοπεί το ρεύμα, υπάρχουν εισπράξεις, υπάρχουν επιστολές και χαρτιά της εφορίας και πάει λέγοντας.
     Η αξιοκρατία και η διαφάνεια είναι άγνωστες λέξεις για τη διοίκηση των ΕΛ.ΤΑ.. Η τακτοποίηση και το βόλεμα των «ημετέρων» είναι καθημερινό φαινόμενο. Ο Οργανισμός τείνει να γίνει χώρος δεύτερης δουλειάς συνταξιούχων ειδικών συμβούλων: στρατιωτικοί, αστυνομικοί, ταχυδρομικοί κ.λπ..
     Σε αντίθεση με την πληθώρα των συμβούλων, ειδικών και μη, στα οποία ΕΛ.ΤΑ. καταβάλλουν και μπόνους παραγωγικότητας, οι προσλήψεις μόνιμων υπαλλήλων παραπέμπονται στο μέλλον και τα τεράστια κενά στα ταχυδρομικά γραφεία καλύπτονται, όσο αυτό είναι δυνατό με οκταμηνίτες, τετραμηνίτες και ενοικιαζόμενους εργαζόμενους.
     Σύμφωνα με αδιάσειστα στοιχεία, τα έσοδα μειώνονται, η ποιότητα του οργανισμού βρίσκεται σε  χαμηλότερα επίπεδα από τα προβλεπόμενα και η αξιοπιστία του έχει μειωθεί σημαντικά.
     Κύρια σημεία των παραπάνω αναφερομένων, είναι ότι κατά το 1996 εκπονήθηκε μια μελέτη της PLANET επιχειρησιακό-αναπτυξιακό πλαίσιο μέσα στο οποίο προβλέπονταν τα εξής: Η κάλυψη όλων των ελλειμμάτων των προηγουμένων ετών συνολικού ύψους 100.000.000.000 δραχμών με έκδοση ομολόγων του ελληνικού δημοσίου. Η εξόφληση 15.000.000.000 δραχμών από το Υπουργείο Τύπου από προηγούμενες οφειλές. Η εξασφάλιση κονδυλίων ύψους 41.000.000.000 δραχμών από την Ευρωπαϊκή Ένωση και κρατικές επιχορηγήσεις.
     Κατά το ίδιο χρονικό διάστημα διαγράφηκαν με παρέμβαση του ελληνικού δημοσίου, οι υποχρεώσεις των ΕΛ.ΤΑ. σε τράπεζες και Ι.Κ.Α., συνολικού ύψους 50.000.000.000 δραχμών.
     Σ’ αυτό το κομβικό σημείο τα ΕΛ.ΤΑ. ήταν ελεύθερα βαρών και υποχρεώσεων, έτοιμα για το νέο ξεκίνημα.
     Αντί τα ΕΛ.ΤΑ. να αξιοποιήσουν αυτήν την ευκαιρία και να είναι πρωταγωνιστές στον τομέα της ταχυδρομικής επικοινωνίας, όχι μόνο στα Βαλκάνια, αλλά σε ολόκληρη την Ευρώπη, δυστυχώς είναι τα τελευταία απ΄ όλες τις αντίστοιχες ευρωπαϊκές υπηρεσίες και παράδειγμα προς αποφυγή. Αποτέλεσμα της παραπάνω φθίνουσας πορείας του οργανισμού, είναι η μείωση της εμπιστοσύνης των πελατών του, η έλλειψη της ανταγωνιστικότητας, η εντυπωσιακή πτώση της ποιότητας, η δραματική μείωση των εσόδων, παρά την καθ’ υπέρβαση αναπροσαρμογή των τιμολογίων, που είναι τα υψηλότερα της Ευρωπαϊκής Ένωσης.
     Αιτία όλων των παραπάνω ήταν και είναι η έλλειψη πολιτικής για τα ΕΛ.ΤΑ. από τις κυβερνήσεις του ΠΑ.ΣΟ.Κ. και της Νέας Δημοκρατίας, αλλά και η επιλογή αναποτελεσματικών διοικήσεων με έξωθεν υπαγορεύσεις. Αυτό είχε ως αποτέλεσμα, την επί χρόνια μεθοδευμένη συντεχνιακή διαχείριση και την πλήρη απαξίωση θεσμών και αξιών.
     Επίσης υπάρχει έντονη αμφισβήτηση της κερδοφορίας των ΕΛ.ΤΑ. τα τελευταία χρόνια. Γι’ αυτό το ζήτημα δύο σχόλια μπορούμε να κάνουμε. Το ένα είναι ότι η όποια βελτίωση των οικονομικών προήλθε από την τιμολογιακή πολιτική των ΕΛ.ΤΑ., δηλαδή τις ανατιμήσεις και το δεύτερο είναι ότι στη λογική εισόδου των ΕΛ.ΤΑ. στο Χρηματιστήριο, έχουν αναπροσαρμοστεί με «δημιουργική λογιστική» τα στοιχεία του οικονομικού αποτελέσματος, ώστε να δοθεί προς τα έξω μια θετική και ελκυστική προς επενδυτές εικόνα.
     Οι γκρίζες και αμφιλεγόμενες επενδύσεις του Οργανισμού –πληροφοριακό σύστημα, κτηριακό, αυτοματοποιημένα κέντρα διαλογής κ.λπ.- δημιούργησαν αρνητικά τοπία στην ανάπτυξή του, με αποτέλεσμα να προκαλέσουν την επέμβαση της δικαιοσύνης καθώς και παρέμβαση των οργάνων της Ευρωπαϊκής Ένωσης για τα συγχρηματοδοτούμενα προγράμματα.
     Όλα τα παραπάνω ήταν φυσική συνέπεια και παράχθηκαν, γιατί στον Οργανισμό την τελευταία δεκαετία διαμορφώθηκε και αναπτύχθηκε ένας ιδιότυπος παραδιοικητικός μηχανισμός, που όχι μόνο ακύρωσε τον παραγωγικό-επιχειρησιακό εκσυγχρονισμό των ΕΛ.ΤΑ., αλλά δημιούργησε και νέα κέντρα εξουσίας, για εξυπηρέτηση προσωπικών και στενά συντεχνιακών συμφερόντων.
     Δυστυχώς είναι ολοφάνερο από όλα τα παραπάνω, ότι τα ΕΛ.ΤΑ. είναι μια επιχείρηση, που έχει ταλαιπωρηθεί πολύ από τον κομματισμό του ΠΑ.ΣΟ.Κ. και της Νέας Δημοκρατίας. Όμως, τα ΕΛ.ΤΑ. μπορούν με μια πολιτική σε διαφορετική κατεύθυνση από τη σημερινή, να καταστούν ανταγωνιστικά και να προωθήσουν την ανάπτυξή τους και να μπορέσει έτσι ο ταχυδρομικός τομέας να παίξει το ρόλο που του αξίζει στη χώρα. Θα πρέπει με βάση τις διεθνείς συγκρίσεις να συμμετέχει με 1,4% στο Α.Ε.Π. και όχι όπως σήμερα που η συμβολή του περιορίζεται στο 0,4%.
     Δεν θέλουμε μ’ αυτά που λέμε βέβαια, να υποτιμήσουμε και τις όποιες προόδους έχουν επιτευχθεί και στις υποδομές. Αλλά όλα αυτά είναι πολύ πίσω και από τις ανάγκες και από τις δυνατότητες που υπάρχουν.
     Είναι γεγονός ότι στον ταχυδρομικό τομέα υπάρχει έντονος ανταγωνισμός και γι’ αυτό πρέπει τα ΕΛ.ΤΑ., να λειτουργήσουν με επιχειρησιακά και όχι πελατειακά –όπως στο παρελθόν- κριτήρια. Όμως τα ΕΛ.ΤΑ. δεν είναι επιχείρηση, που χωράει σε παιχνίδια κερδοσκοπικά, χρηματιστηριακά κ.λπ.. Ο χαρακτήρας τους είναι, κυρίως, κοινωφελής, αναπτυξιακός για πολλούς τομείς και προς αυτήν την κατεύθυνση πρέπει να έχει προσανατολισμό, η όποια πολιτική εφαρμοσθεί. Με βάση αυτήν την αντίληψη, είναι λάθος ειδικά για τα ΕΛ.ΤΑ. η όποια μορφή ιδιωτικοποίησής τους. Απέναντι στη λογική του νεοφιλελευθερισμού για εκποίηση και ιδιωτικοποίηση των ΕΛ.ΤΑ., υπάρχει η λογική της ανάπτυξης και του κοινωνικού προσανατολισμού των ΕΛ.ΤΑ..
     Σε αντίθετη κατεύθυνση ένα χρόνο πριν η Κυβέρνηση της Νέας Δημοκρατίας υλοποιώντας το ν.3082/2002 του ΠΑ.ΣΟ.Κ., επέβαλε τη μετοχική συνεργασία ΕΛ.ΤΑ.-Ταχυδρομικού Ταμιευτηρίου. Η συνεργασία αυτή με τον τρόπο που έγινε και τις διαδικασίες που ακολουθήθηκαν, φανερώνουν και τις μελλοντικές προθέσεις της Κυβέρνησης. Το Ταχυδρομικό Ταμιευτήριο ουσιαστικά με το μεγάλο δίκτυο που διαθέτει, χρησιμοποιήθηκε ως προίκα για τον αυριανό ιδιοκτήτη του Ταχυδρομικού Ταμιευτηρίου. Η πρόθεση της Κυβέρνησης να ξεπουλήσει το Ταχυδρομικό Ταμιευτήριο, θα συμπαρασύρει έμμεσα στην ιδιωτικοποίηση και το Ταχυδρομείο.
     Ο Συνασπισμός έδωσε μάχη για να μην υλοποιηθεί αυτή η συνεργασία, με αυτούς τους όρους. Ήταν το μοναδικό κόμμα, που πρότεινε και υπερασπίστηκε τη θέση του, για συγχώνευση των δύο οργανισμών σε ένα μεγάλο δημόσιο φορέα, με κοινωνικό και αναπτυξιακό προσανατολισμό. Αυτή η πρότασή μας είναι ουσιαστική μεταρρύθμιση. Όλα όσα έγιναν και γίνονται σήμερα από την Κυβέρνηση της Νέας Δημοκρατίας, όπως κι αν λέγονται, όπως κι αν περιτυλίγονται, είναι ιδιωτικοποίηση. Ο Συνασπισμός πιστεύει ότι τα ΕΛ.ΤΑ. και άλλες Δ.Ε.Κ.Ο., πρέπει να κινηθούν σε διαφορετική κατεύθυνση.
     Απέναντι στον φιλελευθερισμό για εκποίηση και ιδιωτικοποίηση των ΕΛ.ΤΑ., υπάρχει η λογική της ανάπτυξης και του κοινωνικού προσανατολισμού του οργανισμού. Γιατί από τη φύση τους τα ΕΛ.ΤΑ. έχουν κοινωνικό χαρακτήρα κοινωφελή και ταυτόχρονα αποτελούν μοχλό οικονομικής, κοινωνικής, πολιτικής και οικονομικής ανάπτυξης της χώρας και, κυρίως, της περιφέρειας. Και προς αυτήν την κατεύθυνση πρέπει να έχει προσανατολισμό η όποια πολιτική ανάπτυξη εφαρμοστεί.
     Στο πλαίσιο της ανάπτυξης πρωτεύουσας σημασίας αναδιάρθρωση αποτελεί η σύμπραξη ΕΛ.ΤΑ. και Ταχυδρομικού Ταμιευτηρίου με τη μορφή μητρικής διοικούσας εταιρείας με δύο θυγατρικές εταιρείες των ΕΛ.ΤΑ. και του Ταχυδρομικού Ταμιευτηρίου.
     Πρέπει να επιδιωχθεί ταχύτατα αναδιοργάνωση και τεχνολογικός εκσυγχρονισμός στα ΕΛ.ΤΑ. και στο Ταχυδρομικό Ταμιευτήριο, για την αναβάθμιση της ποιότητας των κάθε μορφής ταχυδρομικών υπηρεσιών και η ισχυροποίηση του δικτύου για τη λήψη καταθέσεων και την πώληση χρηματοοικονομικών προϊόντων. Με διοίκηση εγκρινόμενη από το Κοινοβούλιο και με ειδική πλειοψηφία 3/5, ύστερα από δημόσια προκήρυξη. Με συμμετοχή εκπροσώπων των κοινωνικών φορέων στο διοικητικό συμβούλιο. Με άσκηση της επιχειρηματικής δραστηριότητας, χωρίς κυβερνητικές παρεμβάσεις και απόλυτη διαφάνεια. 
     Ένας πρόσθετος ιδιαίτερα σοβαρός λόγος λειτουργίας των ΕΛ.ΤΑ.-Ταχυδρομικού Ταμιευτηρίου ως δημόσιου φορέα, είναι η αναγκαία προστασία από την ευνομούμενη πολιτεία των καταθετών-δανειοληπτών από τους μεγάλους τραπεζιτικούς ομίλους, που τους καταληστεύουν με τις ευτελείς τιμές επιτοκίων καταθέσεων, τις απαράδεκτα υψηλές τιμές δανείων και τις υπέρογκες επιβαρύνσεις με προμήθειες και έξοδα. 
     Επίσης, σημαντικό κεφάλαιο για την επιτυχία αυτής της προσπάθειας, είναι η αξιοποίηση της τεράστιας ακίνητης περιουσίας των δύο επιχειρήσεων.
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο συνάδελφος κ. Τσιόκας, έχει το λόγο για τρία λεπτά.
     ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε. 
     Κύριε Υπουργέ, δυστυχώς με την ομιλία σας επιβεβαιώσατε απόλυτα όχι απλώς πλέον τις ανησυχίες μας, αλλά τις αποδείξεις που έχουμε, για το ότι τα ΕΛ.ΤΑ., μια κερδοφόρα επιχείρηση, διολισθαίνει. Διολισθαίνει στην απαξίωση, στη συρρίκνωση και στην εκποίηση μεριδίων άνευ όρων σε ανταγωνιστές. 
     Μόνος σας και με βάση και την εισήγησή σας, αποδέχεστε ότι σε σχέση με τα κέρδη που παραλάβατε, τα ΕΛ.ΤΑ. έχουν πλέον μειωμένα κέρδη. 
     Δεύτερον, μόνος σας μέσα από τα λεκτικά σας σχήματα, αποδεχθήκατε ότι από τους εντεκάμισι χιλιάδες περίπου εργαζόμενους, σήμερα τα ΕΛ.ΤΑ. έχουν λιγότερους και τα υπόλοιπα επιχειρείτε να τα καλύψετε με οκτάμηνα, τρίωρα, πεντάωρα, με διάφορα καθεστώτα, τα οποία υποβαθμίζουν την ποιότητα των παρεχόμενων υπηρεσιών. 
     Μόνος σας, στην τοποθέτησή σας και στην ομιλία σας αποδεχθήκατε ότι απομειώνεται η αξία. Θα σας το επιβεβαιώσω εγώ με κάτι άλλο πιο σημαντικό. Υπάρχει ένας δείκτης, που τον αναγνωρίζουμε όλοι οι οικονομολόγοι. Είναι δείκτης επιστημονικός, που δείχνει την πορεία του λειτουργικού κέρδους των αποσβέσεων, όπως και τη σχέση αυτών με τις πωλήσεις, αυτά δηλαδή που αποτελούν την αξία μιας επιχείρησης. Το 2003, 31.707.000 ευρώ, το 2006, 20.993.000 ευρώ. Και σε σχέση με τις πωλήσεις 2003, 6,85%, 2006, 4%. Τι σημαίνει αυτό; Σημαίνει ότι μειώνεται και απομειώνεται η αξία. 
     Μιλήσατε ότι ανέβηκε το μερίδιο των ταχυμεταφορών στο χώρο της αγοράς. Ναι, αλλά η αγορά αυξήθηκε 200%. Ήταν 55.000.000.000 περίπου και τώρα είναι 250.000.000.000. 
     Λέτε για την παρουσία στην Ευρώπη. Η Ευρώπη ήδη είναι αλλού, κύριε Υπουργέ. Οργανώνει και τον ανταγωνισμό και την επιχειρηματικότητα, αλλά και την καθολικότητα. Ήδη η Σουηδία εφαρμόζει νόμο, έχει θεσπίσει πλαίσιο, με το οποίο ρυθμίζονται όλες οι λειτουργίες στις ταχυδρομικές υπηρεσίες και φθάνει η καθολικότητα. Το ίδιο και η Μεγάλη Βρετανία. Και εμείς τι συζητάμε τώρα; Αν θα κερδίσουμε παράταση ένα χρόνο; Δεν προετοιμάζετε τα ΕΛ.ΤΑ. και το μάρμαρο το πληρώνει βασικά ο πολίτης στα νησιά, ο πολίτης στην περιφέρεια. Δεν είπατε κουβέντα, για το γεγονός ότι είναι πολιτική βούληση της Κυβέρνησης να χαρίσει τις συντάξεις του Ο.Γ.Α. στις τράπεζες, μειώνοντας όμως έτσι τα έσοδα του Ταχυδρομικού Ταμιευτηρίου, δηλαδή απαξίωση. 
     Μιλάτε με περηφάνια –και κλείνω μ' αυτό, κύριε Πρόεδρε- για το Κέντρο Διαλογής εδώ στην Αθήνα. Κατ’ αρχάς, θα ήθελα και σας κάνουμε την πρόταση, να πάμε μια μέρα όλοι, αντιπροσωπεία Κοινοβουλευτικών Ομάδων, να κάνουμε ένα έλεγχο. Είναι η πρακτική έκφραση του χάους, για μια υποδομή που στήθηκε, χρηματοδοτήθηκε γενναία και καθ’ υπέρβαση επί των ημερών σας για πολλούς άλλους λόγους που δεν θέλω τώρα να αναφέρω. Επίσης, το Ωραιόκαστρο, για το οποίο επαίρεστε ότι θα κάνετε τα εγκαίνια το Σεπτέμβριο.
     Θέλω με αυτά, λοιπόν, να καταλήξω και να πω ότι οφείλετε να δείτε ξανά τα ζητήματα στο λίγο χρόνο της κυβερνητικής θητείας που σας απομένει, γιατί τα ΕΛ.ΤΑ. απαξιώνονται. 
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο κ. Ρόβλιας έχει το λόγο για δύο λεπτά, παρά το γεγονός ότι είχε κλείσει τη δευτερολογία του, όπως και όλοι οι παριστάμενοι, εκτός από τον κ. Στρατάκη. Θα σας επιβραβεύσω με ένα δίλεπτο τον καθένα για το ότι μείνατε.
     Ορίστε, κύριε Ρόβλια, έχετε το λόγο για δύο λεπτά. 
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
     Προσωπικά, τουλάχιστον, δεν θα είμαι τώρα οξύς, κάθε άλλο θα έλεγα. 
     ΠΡΟΕΔΡΕΥΩΝ (Ιωάννης Τραγάκης): Αφού τα έχετε βρει οι δυο σας!
     ΚΩΝΣΤΑΝΤΙΝΟΣ ΡΟΒΛΙΑΣ: Κάθε άλλο. Μπορεί να υπάρχει μία προσωπική αλληλεκτίμηση, αλλά υπάρχει έντονη πολιτική αντιπαράθεση. Το έχω ξαναπεί. 
     ΜΙΧΑΗΛ–ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Ορθόν. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, προσωπικά έχω ιδιαίτερους δεσμούς με τα ΕΛ.ΤΑ. Έχω δουλέψει ως Γενικός Γραμματέας με την τότε διοίκηση των ΕΛ.ΤΑ. και νομίζω επιτυχώς. Η σημερινή μας επερώτηση και οι παρεμβάσεις που κάνουμε για τα ΕΛ.ΤΑ., είναι, αν θέλετε, κινήσεις ενδιαφέροντος. Σας παρακαλώ να τις δείτε με αυτήν την οπτική γωνία. Και θα ήμουν, ίσως, ευτυχέστερος και από εσάς, αν έβλεπα τα ΕΛ.ΤΑ. να συνεχίζουν την πορεία την οποία είχαν ξεκινήσει. Και σταματώ εδώ, δεν θέλω να αντιπολιτευθώ άλλο. 
     Θέλω να περάσω σε μία παράκληση. Υπάρχει έντονη φημολογία ότι ενδεχομένως τριακόσια υποκαταστήματα των ΕΛ.ΤΑ. σε όλη την Ελλάδα να κλείσουν. Μην το κάνετε. Πραγματικά, πιστέψτε με, επειδή γυρνάω στην επαρχία σ’ αυτές τις απομακρυσμένες ορεινές περιοχές της ξεχασμένης Ελλάδας, νοιώθουν το υποκατάστημα των ΕΛ.ΤΑ. σαν την τελευταία παρουσία του κράτους στην περιοχή τους. Τα θέλουν, τα αγαπάνε τα ΕΛ.ΤΑ. Όσο μπορείτε, μην προχωρήσετε σε τέτοιου είδους πρωτοβουλίες. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ, κύριε Πρόεδρε.
     Κύριε Υπουργέ, εγώ οφείλω να σας συγχαρώ, γιατί μας είπατε αλήθειες. Αλλά μας είπατε τις μισές αλήθειες. Αυτό είναι ένα ζήτημα, το οποίο θα πρέπει να το πούμε, γιατί αν δεν το πούμε, πραγματικά δεν κάνουμε σωστά τη δουλειά μας. 
     Μας είπατε τη μισή αλήθεια, για παράδειγμα, όταν ως χρόνο σύγκρισης πήρατε μόνο το 2005. Μα, φθάσατε το 2005 τα ΕΛ.ΤΑ. στο κατώτατο σημείο και συγκρίνετε τα επόμενα χρόνια και τη χρονιά του 2006 με το χρόνο 2005! Γιατί δεν μας κάνετε μία σύγκριση με το 2003; Παρακάτω, όμως, είπατε ότι για μια δεκαετία υπάρχει μια συνολική αυξητική τάση. Γιατί εκεί χρησιμοποιούσατε τα προηγούμενα χρόνια; Το λέω αυτό, γιατί θέλω να σας καταδείξω ότι πράγματι έμμεσα και άμεσα δέχεστε ότι υπήρξε πολύ σημαντικό έργο τα προηγούμενα χρόνια, το οποίο εσείς μειώσατε, έστω και αν τη φετινή χρονιά παρουσιάζεται αυτή η μικρή αύξηση σε σχέση με τον προηγούμενο χρόνο.
     Και εμείς, γιατί κάνουμε την κριτική; Κάνουμε την κριτική γιατί θέλουμε πραγματικά τα Ελληνικά Ταχυδρομεία να προχωρήσουν με τους ρυθμούς που είχαν αναπτύξει την περίοδο που είχαμε εμείς τη δυνατότητα να τα διαχειριστούμε και να τα προωθήσουμε σ’ αυτήν την εξέλιξη. Εδώ είναι κάτι το οποίο πρέπει να σας ενδιαφέρει, όπως πρέπει να σας ενδιαφέρει αν και θεωρώ ότι είναι όψιμο το ενδιαφέρον σας, σε σχέση με την καθολική υπηρεσία. 
     Μας είπατε ως επίτευγμα εδώ, την παράταση κατά ένα χρόνο στην Ευρωπαϊκή Ένωση. Αλλά εδώ πρέπει να θυμηθούμε, κύριε Υπουργέ, ότι όπως ο νόμος για τα Ελληνικά Ταχυδρομεία, δηλαδή το να συγχωνευτούν είναι νόμος του ΠΑ.ΣΟ.Κ. του 2003, έτσι ακριβώς σας είχαμε πει όταν φέρετε εδώ το νόμο για την προσαρμογή των οδηγιών των τηλεπικοινωνιών στην ελληνική νομοθεσία, ότι θα πρέπει να δείτε το θέμα της καθολικής υπηρεσίας. Και ενώ υπήρχε προβληματισμός και ενώ υπήρχε διαβούλευση σε επίπεδο Ευρωπαϊκής Ένωσης, η ελληνική Κυβέρνηση ούτε καν απήντησε εάν θέλει να υπάρξει συνέχεια στην καθολική υπηρεσία. Και βέβαια, εμείς χαιρόμαστε που σήμερα ερχόσαστε εδώ εσείς -άλλα μας έλεγε τότε ο Υφυπουργός- και λέτε αυτά που εμείς λέγαμε στις αιτιάσεις μας, γιατί δεν πρέπει να δεχθούμε τις αλλαγές αφού δεν έχει ξεκαθαριστεί το πώς θα χρηματοδοτηθεί η καθολική υπηρεσία και ότι δεν πρέπει η επιβάρυνση να πάει ασφαλώς στον κρατικό προϋπολογισμό, όμως υπάρχουν σε όλα αυτά τα ζητήματα εκκρεμότητες σε επίπεδο Ευρωπαϊκής Ένωσης, που πρέπει να αντιμετωπιστούν. Αλλά εμείς θέλουμε να σας πούμε το εξής: δέχεστε και θα βάλετε βέτο, και θα βάλετε την πυγμή που χρειάζεται, ώστε η καθολική υπηρεσία σε επίπεδο Ευρωπαϊκής Ένωσης να εξυπηρετείται από τα κράτη-μέλη συνολικά ως λειτουργία και διαδικασία της ίδιας της Ευρωπαϊκής Ένωσης και της Κομισιόν; Εάν βάλετε μία τέτοια λογική, να δεχτώ ότι είστε στη σωστή κατεύθυνση. Δεν πρέπει, όμως, να επικαλείστε ως κατόρθωμα το ότι πήρατε μία παράταση ενός χρόνου σ’ αυτήν τη διαδικασία. 
     Μας μιλάτε για στρατηγικό σχέδιο. Καλό είναι το στρατηγικό σχέδιο, αλλά πρέπει να συμπεριλάβει και άλλες παραμέτρους. Για παράδειγμα, σε μια προσπάθεια που ξεκινήσαμε επί των ημερών μας σε σχέση με το ηλεκτρονικό εμπόριο, που θα προωθούσε τις ταχυμεταφορές, δεν αναφέρθηκε κουβέντα γι’ αυτό. Εμείς θεωρούμε ότι είναι καθοριστικής σημασίας να αναπτύξουμε συμμαχίες σε διεθνές επίπεδο, εάν θέλουμε να προωθήσουμε εξελίξεις που έχουν να κάνουν με τις σύγχρονες επικοινωνίες και τις νέες μορφές εμπορίας, όταν μάλιστα στη χώρα μας είμαστε πολύ πίσω σ’ αυτόν τον τομέα. 
     Και βέβαια εμείς δεν θα απαντήσουμε σε αυτά που είπε ο Κοινοβουλευτικός Εκπρόσωπος της Νέας Δημοκρατίας, γιατί ήταν εκτός θέματος στην κυριολεξία. Ο κ. Αλμούνια είπε ότι θα μας βγάλει από την επιτήρηση, αλλά θα έχει την επιτήρηση της ελληνικής οικονομίας και μετά την επίτευξη των στόχων. Αυτό λέει από μόνο του πάρα πολλά. 
     Το ευτύχημα όμως για όλους, κύριε Υπουργέ, είναι ότι είμαστε σε χρόνο εκλογών. Σύντομα θα έχουμε εκλογές και ασφαλώς ο ελληνικός λαός θα αποφασίσει τι είναι αυτό που πρέπει να κάνει και εκτιμούμε ότι θα κάνει αυτό που πρέπει, και θα δώσει την εξουσία στο ΠΑ.ΣΟ.Κ. για να μπορέσει να προχωρήσει αυτό το δημιουργικό έργο που είχε αρχίσει τα προηγούμενα χρόνια. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Το λόγο έχει η κ. Χριστοφιλοπούλου για δύο λεπτά.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, σας άκουσα προσεκτικά και θεωρώ ότι κατ’ ουσίαν παραδεχθήκατε τα όσα εμείς καταγγέλλουμε στην επερώτησή μας και διότι είναι εμφανές από όσα στοιχεία μας παραθέσατε ότι υπάρχει διολίσθηση στην κερδοφορία του Οργανισμού -τουλάχιστον- και διότι το κέντρο του Κρυονερίου, στο οποίο αναφερθήκατε, όπως σας είπε και ο Κοινοβουλευτικός μας Εκπρόσωπος, δεν αποτελεί παρά ένα ακόμα έργο του ΠΑ.ΣΟ.Κ., την κορδέλα του οποίου κόψατε.
     Αλλά, κύριε Υπουργέ, θα ήθελα σε αυτήν τη δευτερολογία να ζητήσω να μου απαντήσετε -και σας παρακαλώ πολύ, όχι μέσω αριθμών, μελετών διεθνών οίκων για την ικανοποίηση των κατοίκων- γι’ αυτό το οξύτατο πρόβλημα, που ζουν οι κάτοικοι της ανατολικής Αττικής και το ζουν και οι εργαζόμενοι στα ΕΛ.ΤΑ. εκεί, που αφορά πραγματικά και οικονομική επιβάρυνση και τεράστια ταλαιπωρία των κατοίκων. Δεν σας άκουσα καθόλου να ευαισθητοποιείστε. Είμαι σίγουρη ότι προσωπικά, κύριε Υπουργέ, όπως σας είπε και ο κ. Ρόβλιας, δεν έχω κανένα λόγο να αμφισβητήσω την ευαισθησία σας, αλλά κατανοώ ότι είστε μέλος μιας κυβέρνησης, η οποία είναι κοινωνικά ανάλγητη και διαχειριστικά ανίκανη. Και θα ήθελα να μου πείτε σε τι ενέργειες θα προβείτε για την τεράστια αναστάτωση που υπάρχει εκεί, για όσα ζουν οι ταχυδρομικοί εκεί, οι οποίοι απέργησαν κιόλας, για όσα ζουν οι κάτοικοι εκεί, οι οποίοι δεν πιστεύουν στα μάτια τους για την κατάσταση που επικρατεί στο Κορωπί. Και εν πάση περιπτώσει, εκτός από τους δείκτες των διεθνών οίκων, εγώ θα σας προέτρεπα -και έχετε υπηρεσίες στο Υπουργείο να το κάνουν- ας υπάρχει και μια επισκόπηση του τοπικού Τύπου, ας βλέπετε και τις καταγγελίες, τα δελτία Τύπου που βγάζουν τα σωματεία των εργαζομένων, για να ξέρετε τι γνωρίζει και τι βιώνει ο μέσος κάτοικος των περιοχών αυτών. 
     Νομίζω, κύριε Υπουργέ, ότι οφείλετε να μου απαντήσετε έστω στοιχειωδώς. Έχω καταθέσει και γραπτή ερώτηση. Είναι πολύ μεγάλο το πρόβλημα. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για να δευτερολογήσετε για δέκα λεπτά.
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρία και κύριοι συνάδελφοι, η αλήθεια είναι ότι, ενώ η περίοδος 1995-2002 ήταν χρυσή περίοδος μεταρρυθμίσεων για τα περισσότερα ταχυδρομεία της Ευρώπης, στην Ελλάδα φοβάμαι ότι χάσαμε το τρένο. Το Β΄ Κοινοτικό Πλαίσιο Στήριξης πέρασε σχεδόν ανεκμετάλλευτο για τα ΕΛ.ΤΑ., με συνεχείς μειώσεις των κονδυλίων για επενδύσεις. Δεν μπορώ μάλιστα να αποφύγω τον πειρασμό να θυμίσω ότι κατά τη διάρκεια του Β΄ Κοινοτικού Πλαισίου Στήριξης, το οποίο υλοποιήθηκε επί των ημερών σας, ενώ είχε εγκριθεί για τον ΕΛ.ΤΑ. χρηματοδότηση ύψους 117,1 εκατομμυρίων ευρώ, απορροφήθηκαν τελικά μόλις 49,1 εκατομμύρια, δηλαδή, μόνο το 42% του αρχικώς διαθέσιμου ποσού. Χάθηκαν με άλλα λόγια επί των ημερών σας περίπου 68.000.000 ευρώ. Εμείς κληθήκαμε μέσα σε μία ασφυκτική προθεσμία τριών ετών να θέσουμε τις βάσεις και να ολοκληρώσουμε τον εκσυγχρονισμό των ΕΛ.ΤΑ. και το κάνουμε με απόλυτη επιτυχία, όπως σας ανέφερα προηγουμένως αναλυτικά. 
     Σε αυτό το σημείο επιτρέψτε μου να σας θυμίσω τη δυσπιστία ορισμένων συναδέλφων της Αντιπολίτευσης, όταν συζητούσαμε από τα ίδια έδρανα μία προηγούμενη επίκαιρη ερώτηση για τα ΕΛ.ΤΑ., πριν από έναν χρόνο. Ανατρέξτε στα Πρακτικά εκείνης της συνεδρίασης, για να δείτε τι απαντούσατε, όταν σας λέγαμε ότι ήταν θέμα λίγων μηνών η υλοποίηση της μετοχής ανταλλαγής. Το αμφισβητούσατε. Εμείς όμως το κάναμε και δικαιωθήκαμε. Άλλη μία απόδειξη ότι ακολουθούμε πολιτική των έργων και όχι ευχολογίων, πολιτική ουσίας και όχι επιφανειακής επικοινωνίας, πολιτική που τελικά αφορά τον πολίτη και την καθημερινότητά του.
     Στην ίδια λογική θέλω να τονίσω ότι σήμερα εκατόν εξήντα καταστήματα του ΕΛ.ΤΑ. πωλούν προϊόντα στεγαστικής και καταναλωτικής πίστης του Ταχυδρομικού Ταμιευτηρίου με εξαιρετικά αποτελέσματα. Δύο χιλιάδες διακόσια καταναλωτικά και διακόσια στεγαστικά δάνεια είναι το αποτέλεσμα της πρώτης πιλοτικής περιόδου. Μέχρι το τέλος του 2007 τριακόσια καταστήματα των ΕΛ.ΤΑ. θα αποτελούν σημεία πώλησης δανείων του Ταχυδρομικού Ταμιευτηρίου και θέλω να σας διαβεβαιώσω, κύριε Ρόβλια, ότι ούτε τριακόσια ούτε διακόσια ούτε εκατό ούτε ένα υποκατάστημα δεν θα κλείσουμε στα ΕΛ.ΤΑ..
     ΚΩΝΣΤΑΝΤΙΝΟΣ ΡΟΒΛΙΑΣ: Χαίρομαι. 
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Μέσα επίσης στο 2007, με την ολοκλήρωση της δεύτερης φάσης αυτοματοποίησης των ταχυδρομικών καταστημάτων, τετρακόσια πενήντα καταστήματα των ΕΛ.ΤΑ. θα έχουν διασυνδεθεί σε πραγματικό χρόνο με το Ταχυδρομικό Ταμιευτήριο και θα αποτελούν φυσική προέκταση του δικτύου του, όσον αφορά τους καταθετικούς λογαριασμούς του. 
     Για τα οικονομικά του Οργανισμού να πω επίσης ότι την περίοδο 2004-2006 η αύξηση της τιμής της πρώτης μονάδας βάρους της απλής επιστολής πρώτης προτεραιότητας ήταν περίπου 6%, δηλαδή περίπου ίση με τα 2/3 της μεταβολής του δείκτη τιμών καταναλωτή. Αντίθετα, την περίοδο 1996-2004 η αντίστοιχη μεταβολή του τιμολογίου ήταν σχεδόν τετραπλάσια σε σχέση με τον πληθωρισμό. Συγκεκριμένα, την περίοδο αυτή τα τιμολόγια αυξήθηκαν κατά 113%, ενώ η μεταβολή του δείκτη τιμών καταναλωτή ήταν 33,6%. Αυτή ήταν η δική σας πολιτική. Σε μία πολιτική πρόσκαιρη αύξησης των εσόδων των ΕΛ.ΤΑ. μέσω ακραίων τιμολογιακών αυξήσεων, σε μία δική σας τέτοια πολιτική, που θα μπορούσα να τη χαρακτηρίσω εισπρακτική, εμείς αντιτάξαμε μία βιώσιμη πολιτική ανάπτυξης που στηρίζεται σε γερά θεμέλια.
     Μιλάτε και μιλήσατε για αντίστροφη πορεία των οικονομικών αποτελεσμάτων των ΕΛ.ΤΑ., αγνοώντας ή έχοντας ξεχάσει προφανώς ότι, επί των ημερών σας και με την πολιτική που ακολουθήσατε, τα ΕΛ.ΤΑ. έχαναν συνεχώς μερίδια αγοράς από τους ανταγωνιστές τους και από τη χαμηλή ποιότητα των υπηρεσιών. Ανατρέψαμε αυτήν την πορεία, ελπίζω οριστικά. Θέσαμε τα ΕΛ.ΤΑ.  σε μία πορεία υγιούς και βιώσιμης ανάπτυξης μέσα από τον συνεχή εκσυγχρονισμό τους. Αυτό που εσείς χαρακτηρίζετε ως αρνητικό στοιχείο, ότι δηλαδή αναθεωρήσαμε το επιχειρησιακό σχέδιο των ΕΛ.ΤΑ. προς τα κάτω, είναι στην πραγματικότητα η αποτύπωση της πολιτικής μας να στηρίξουμε την ανάπτυξη των ΕΛ.ΤΑ. σε πραγματική οργανική ανάπτυξη, με ρεαλισμό και όχι με τρικ ή εύκολες λύσεις μονοπωλιακής -όπως τιμολογιακές αυξήσεις- λογικής, όπως είπα προηγουμένως. Τα κέρδη από μία τέτοια πολιτική θα είχαν πολύ «κοντά πόδια», ιδιαίτερα εν όψει των εξελίξεων στην ευρωπαϊκή ταχυδρομική αγορά. Με δεδομένο ότι θεωρούμε στρατηγικό πλεονέκτημα των ΕΛ.ΤΑ. το δίκτυό τους, είναι προφανές ότι δεν θα μπορούσαμε ποτέ να σχεδιάσουμε τη συρρίκνωση και την απαξίωσή τους, όπως μας κατηγορείτε. Αυτό είναι χαρακτηριστικό άλλων πολιτικών, όχι των δικών μας. Εμείς είμαστε εκείνοι που επιλέξαμε το δρόμο της ανάπτυξης του δικτύου. Όπως είπα, κινούμαστε στη λογική των έργων και όχι των ευχολογίων και της ανέξοδης κριτικής.
     Αλλά μια και κάνατε λόγο για δήθεν συρρίκνωση του δικτύου επί των ημερών μας, αξίζει να δούμε ποια είναι η πραγματικότητα. Ενδεικτικά αναφέρω ότι το δίκτυο των ΕΛ.ΤΑ. συρρικνώθηκε από το 1999 μέχρι το 2003 κατά εκατόν εννέα καταστήματα, ενώ κατά την τριετία 2004-2007 υπήρξε μείωση κατά επτά μόνο καταστήματα και αυτό έγινε στη λογική της αναδιοργάνωσης του δικτύου, δεδομένου ότι υπήρξε πολύ μεγάλος αριθμός μεταστεγάσεων και έγιναν σημαντικές επενδύσεις για τον εκσυγχρονισμό του. Ταυτόχρονα, επανεξετάστηκε ο θεσμός των πρακτορείων με κριτήριο την καλύτερη εξυπηρέτηση των πελατών του Οργανισμού. Πρόθεσή μας είναι να ισχυροποιήσουμε και να αυξήσουμε μάλιστα,  όπου οι ανάγκες της αγοράς το επιβάλλουν, το ταχυδρομικό δίκτυο με στόχο τη βελτίωση της εξυπηρέτησης ιδιωτών και επιχειρήσεων, λαμβάνοντας πάντα υπ’ όψιν την ανάγκη της εταιρείας να λειτουργεί αποτελεσματικά, όπως το κάνει σήμερα, χωρίς να επιβαρύνει τον κρατικό προϋπολογισμό, χωρίς να επιβαρύνει τον φορολογούμενο πολίτη.
     Τώρα, να δώσω μια πιο συγκεκριμένη απάντηση στον κ. Παπαϊωάννου. Όλα τα ομόλογα που διαθέτουν τα ΕΛ.ΤΑ. έχουν εκδοθεί μέσω του Οργανισμού Διαχείρισης Δημοσίου Χρέους και διαπραγματεύονται σε οργανωμένες αγορές, οι οποίες παρακολουθούνται καθημερινά, μέσω των διεθνών συστημάτων παρακολούθησης αγορών, τα γνωστά  Reuters και Blumerg.
     Επομένως δεν τίθεται θέμα ύπαρξης κρυφών ομολόγων στα ΕΛ.ΤΑ.. Τονίζεται επίσης, ότι ο Οργανισμός αγόρασε και τα τρία ομόλογα ελληνικού δημοσίου, τα οποία είχε, κατευθείαν, κύριε Παπαϊωάννου, από τις ανάδοχες τράπεζες, που το ελληνικό δημόσιο όρισε ως υπεύθυνες να τα διαθέσουν σε επενδυτές, χωρίς την ύπαρξη ενδιάμεσων χρηματιστηριακών εταιρειών brokers κ.λπ. και χωρίς έτσι την καταβολή σχετικών προμηθειών. 
     Όσον αφορά στην ανατολική Αττική, πράγματι υπάρχει ένα πρόβλημα το οποίο δεν εντοπίζεται στην οργάνωση και στην αποτελεσματικότητα των ΕΛ.ΤΑ. όσο –και το έχουν αποδεχθεί οι δημοτικές αρχές με τις οποίες είμαστε σε συνεργασία- στο ότι το 30% των κατοικιών δεν υπάρχουν διευθύνσεις. Είπατε προηγουμένως ότι υπάρχει μία φοβερή δόμηση στην ανατολική Αττική. Αυτό το αναγνωρίζουμε. Οι δήμοι όμως δέχονται ότι το 30% αυτών των κατοικιών δεν έχουν διευθύνσεις. Από εκεί προέρχεται το μεγάλο πρόβλημα.
     Κλείνοντας θα πω μία κουβέντα για την εισαγωγή των ΕΛ.ΤΑ. στο χρηματιστήριο, για να «εκποιηθεί» όπως είπατε. Αν θέλετε να πούμε την αλήθεια θα πρέπει να αναγνωρίσετε ότι η απόφαση για την εισαγωγή των ΕΛ.ΤΑ. στο χρηματιστήριο ελήφθη από τη δική σας κυβέρνηση το 2002. Την ίδια χρονιά, στην χειρότερη χρονική συγκυρία, όταν ο γενικός δείκτης είχε κατρακυλήσει κάτω από 2.500 μονάδες λίγους μήνες πριν από τις εκλογές του 2004, η κυβέρνηση του ΠΑ.ΣΟ.Κ. ήταν αυτή που επιχείρησε να τα «εκποιήσει» για να καλυφθούν κάποιες τρύπες του κρατικού προϋπολογισμού.
     Κυρίες και κύριοι συνάδελφοι, έχοντας κάνει όλο αυτό το σημαντικό έργο το οποίο σας περιέγραψα, θεωρώ ότι δεν χρειάζεται να σας πω τίποτα άλλο για να σας πείσω για το αυτονόητο. Οποιαδήποτε σκέψη που θα οδηγούσε σε απαξίωση των ΕΛ.ΤΑ., είναι έξω από τη δική μας λογική. Είναι μακριά από οποιοδήποτε πολιτικό σχεδιασμό. Αντίθετα, τα έργα μας αποδεικνύουν μία αναπτυξιακή πορεία των ΕΛ.ΤΑ., μία πορεία εξυγίανσης και εκσυγχρονισμού. Αποδεικνύουν ένα νοικοκύρεμα του Οργανισμού σε κλίμα εργασιακής ειρήνης και μάλιστα σε αντίξοες διεθνείς συγκυρίες. Αυτά τα βλέπουν και τα αναγνωρίζουν όλοι. Αρκεί και εσείς κάποτε να τα αναγνωρίσετε, βλέποντας την αλήθεια όπως είναι και όχι με τον παραμορφωτικό φακό μιας μικρόψυχης αντιπολιτευτικής κριτικής.
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου έχει το λόγο.
     ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Υπουργέ, μικρόψυχοι είναι όσοι δεν αναγνωρίζουν το σημαντικό έργο των προηγουμένων και τι σας παρέδωσαν.
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Το έχουμε αναγνωρίσει.
     ΜΙΛΤΙΑΔΗΣ ΠΑΠΑΙΩΑΝΝΟΥ: Μικρόψυχοι δεν είναι εκείνοι οι οποίοι καταθέτουν ερωτήσεις και θέλουν να πάρουν συγκεκριμένες απαντήσεις εκπληρώνοντας από τη μία μεριά το θεσμικό τους χρέος, αλλά και καταθέτοντας την αγωνία τους για έναν Οργανισμό με μεγάλη κοινωνική προσφορά στα πλαίσια τα πολιτικά και τα ιδεολογικά που εμείς έχουμε θέσει και στο βαθμό που υπάρχει η αγωνία ότι κυρίως μέσω του Ταχυδρομικού Ταμιευτηρίου τα πράγματα πηγαίνουν σε άλλες καταστάσεις. Σε αυτό δεν μας απαντήσατε. Εγώ σας έβαλα αυτήν την προσέγγιση, κυρίως όσον αφορά την πολιτική του Υπουργείου Εθνικής Οικονομίας γύρω από αυτό το κορυφαίο ζήτημα. Αλλά ίσως κάποια στιγμή χρειαστεί να επανέλθουμε εδώ.
     Θα ήθελα ακόμα να σας πω ότι πολλές φορές οι μισές αλήθειες είναι χειρότερες από το ψέμα. Και δεν είπα ότι εσείς είπατε μισές αλήθειες. Αν ήμουν στη θέση σας θα έλεγα στους συνεργάτες μου –και δεν αναφέρομαι στους συνεργάτες σας που είναι μαζί σας σήμερα- γενικώς, ιδιαίτερα όταν τα στοιχεία τα χρησιμοποιούν σε συγκρίσεις, να είναι καλύτερα διατυπωμένα και με μεγαλύτερη ακρίβεια, γιατί παρατηρήθηκε κι αυτό εδώ. Και επειδή η Βουλή είναι ένας χώρος γόνιμου δημοκρατικού διαλόγου, αυτά που μας είπατε στη δευτερολογία σας καλύτερα θα ήταν να μας τα λέγατε στην πρωτολογία σας. Δεν σας ρωτήσαμε αυτά. Δεν σας έπαιρνε ο χρόνος και τα είπατε στο τέλος. Εμείς όμως, θα θέλαμε τουλάχιστον στην δευτερολογία σας να μας απαντήσετε επί των συγκεκριμένων ερωτημάτων. Ας είναι. 
     Όσον αφορά στην ανατολική Αττική, σας έβαλε ένα ζήτημα η κ. Χριστοφιλοπούλου. Δεν απαντήσατε. Δηλαδή εσείς δέχεστε ότι δεν υπάρχει υποστελέχωση και ότι το πρόβλημα είναι κάπου αλλού. Αν αυτό λέτε, τότε λέμε διαφορετικά πράγματα. Να το ξεκαθαρίσουμε. Είσαστε ικανοποιημένοι από την στελέχωση που υπάρχει σε αυτό το χώρο; Διότι τα προβλήματα είναι ιδιαίτερα οξυμένα. Δώστε μια σαφή απάντηση.
     Δεύτερον, μας είπατε ότι δεν θα κλείσετε κανένα κατάστημα των ΕΛ.ΤΑ.. Τι λέτε; Το θέμα είναι αν θα ανοίξετε, αν θα επεκτείνετε το δίκτυο και αν έχετε καλύτερη ποιότητα παρεχομένων υπηρεσιών. Και όσον αφορά την ποιότητα, σας είπα τι λέει η Επιτροπή Τηλεπικοινωνιών που είναι ανεξάρτητη αρχή. Δεν απαντήσατε σε αυτό. Μιλήσατε γενικά και αόριστα. Δεν απαντήσατε ούτε στις καταγγελίες για το Πάσχα, για τις κάρτες κ.λπ. .
     Τέλος, σε σχέση με τα ομόλογα, θα έλεγα κατ’ αρχάς μακάρι να είναι έτσι όπως μας είπατε. Όχι ότι αμφισβητώ εσάς. Όμως αμφισβητώ όλο το σύστημα γύρω από τη λειτουργία των δομημένων ομολόγων και πώς αυτό ενεπλάκη στα ζητήματα της απογραφής και πώς τη δημιουργική λογιστική που λέγατε ότι κάναμε εμείς –κυρίως ο κ. Αλογοσκούφης- αυτός την έχει κάνει καταστροφική λογιστική για τη χώρα.
     Όμως εγώ σας έβαλα ένα άλλο ζήτημα. Προσέξτε, κύριε Υπουργέ. Κουμπάροι, πολλοί κουμπάροι. Τσουπίδης, Τρουλινός, Εταιρεία Διαχείρισης Αμοιβαίων Κεφαλαίων, ΕΛ.ΤΑ.-Ταχυδρομικού Ταμιευτηρίου, «J.P Morgan» Είναι τα ίδια πρόσωπα. Κάτι δεν πάει καλά. Εμείς είμαστε υποχρεωμένοι από το επίσημο Βήμα της Βουλής να σας ενημερώσουμε και να σας πούμε ότι πρέπει να προσέξετε. Ξέρω ότι είστε προσεκτικός και ότι τα αποφεύγετε όλα αυτά και αποστασιοποιείστε από γενικότερες τέτοιες πολιτικές και καλά κάνετε με τον τρόπο σας ασφαλώς και αυτό σας τιμά. Όμως, σε κάθε περίπτωση τα πράγματα εδώ δεν είναι πολύ καθαρά. Θέλω να είμαι σαφής μαζί σας.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 48/20.2.2007 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών σχετικά με τα ΕΛ.ΤΑ..
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.20΄ λύεται η συνεδρίαση για τη Δευτέρα 14 Μαΐου 2007 και ώρα 18.00΄ με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 55/21-3-07 επερωτήσεως Βουλευτών του ΠΑ.ΣΟ.Κ. αρμοδιότητας του Υπουργείου Αγροτικής Ανάπτυξης και Τροφίμων, σχετικά με τις αποζημιώσεις των ΕΛ.ΓΑ. στο Νομό Ηρακλείου.
     
              Η   ΠΡΟΕΔΡΟΣ                                          ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ ΟΛΟΜΕΛΕΙΑΣ 11-5-2007	ΣΕΛ.-3-

Τελευταία Αποθήκευση:	16/5/2007 3:18:00 μμ	Από:	M.velioti
Εκτυπώθηκε:	16/5/2007 11:52:00 πμ

