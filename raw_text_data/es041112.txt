Παρασκευή 12 Νοεμβρίου 2004
ΣΥΝΕΔΡΙΑΣΗ Ξ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας των Βουλευτών κ. Α. Σταύρου και Β. Παπανδρέου, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Δημοτικό Σχολείο Αχαρνών, σελ.
4. Τήρηση ενός λεπτού σιγή στη μνήμη του Προέδρου των Παλαιστινίων Γιασέρ Αραφάτ, σελ.
5. Ανακοινώνεται ότι η Επιτροπή Οικονομικών της Βουλής καταθέτει την έκθεσή της επί του σχεδίου προϋπολογισμού-δαπανών της Βουλής οικονομικού έτους 2005 και επί του απολογισμού των δαπανών της Βουλής οικονομικού έτους 2003, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 15 Νοεμβρίου 2004, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με τις προθέσεις της Κυβέρνησης για μείωση των τιμών στα καύσιμα, την οικονομική ενίσχυση των χαμηλόμισθων και συνταξιούχων κ.λπ., σελ.
β) Προς τον Υπουργό Δικαιοσύνης σχετικά με την έκδοση στη Γερμανία του κουρδικής καταγωγής Σινάν Μποζκούρτ κ.λπ., σελ.
γ) Προς τον Υπουργό Απασχόλησης και Κοινωνικής Προστασίας σχετικά με τη χορήγηση σύνταξης λόγω θανάτου στους δικαιούχους ανεξαρτήτως ηλικίας δια βίου, σελ.
δ) Προς τον Υπουργό Εμπορικής Ναυτιλίας σχετικά με τις επιπτώσεις από την εφαρμογή του ν. 2932/2001 για τους κατοίκους των νησιών του Αιγαίου κ.λπ., σελ.
5. Συζήτηση  επερώτησης Βουλευτών του ΠΑΣΟΚ προς τον Υπουργό Ανάπτυξης σχετικά με την πετρελαϊκή κρίση, σελ.

Γ. ΝΟΜΟΘΕΤΙΚΗ ΕΡΓΑΣΙΑ
	
1. Κατάθεση σχεδίου νόμου:
Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις», σελ.

ΟΜΙΛΗΤΕΣ
 Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΝΔΡΙΑΝΟΠΟΥΛΟΣ Α., σελ.
ΚΕΦΑΛΟΓΙΑΝΝΗΣ Ι., σελ.
ΠΑΝΑΓΙΩΤΟΠΟΥΛΟΣ Π, σελ.
ΠΑΝΤΕΛΑΚΗ Ε., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΡΗΓΑ Α., σελ.
ΠΙΠΕΡΓΙΑΣ Δ., σελ.
ΣΙΟΥΦΑΣ Δ., σελ.
ΣΤΥΛΙΑΝΙΔΗΣ Ε., σελ.

Β. Επί της Επερώτησης:
ΑΛΑΒΑΝΟΣ Α., σελ.
ΔΙΑΜΑΝΤΙΔΗΣ Ι., σελ.
ΜΕΡΕΝΤΙΝΗ Α., σελ.
ΜΩΡΑΙΤΗΣ Α., σελ.
ΠΑΠΟΥΤΣΗΣ Χ., σελ.
ΠΙΠΕΡΓΙΑΣ Δ., σελ.
ΠΟΛΥΔΩΡΑΣ Β., σελ.
ΣΑΛΑΓΚΟΥΔΗΣ Γ., σελ.
ΣΓΟΥΡΙΔΗΣ Π, σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.


 

ΠΡΑΚΤΙΚΑ ΒΟΥΛΗΣ
ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ Ξ΄
Παρασκευή 12 Νοεμβρίου 2004

      Αθήνα, σήμερα στις 12 Νοεμβρίου 2004, ημέρα Παρασκευή και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τη Γραμματέα της Βουλής κ. Ελπίδα Παντελάκη, Βουλευτή Α΄ Πειραιά, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλήνιος Ομοσπονδία Απόστρατων Αξιωματικών  Σωμάτων Ασφαλείας ζητεί την αύξηση των αποδοχών των απόστρατων αξιωματικών.
      2) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Αυλώνα Αττικής ζητεί την κατασκευή υπόγειας διάβασης στη σιδηροδρομική γραμμή Αθηνών – Θεσσαλονίκης στην περιοχή του Δήμου Αυλώνα.
      3) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύνδεσμος Πτυχιούχων Εργοληπτών Δημοσίων Έργων Νομού Λακωνίας διαφωνεί με τις νέες διατάξεις του Ν. 3263/04.
      4) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία Σωματεία της Ναυπηγοεπισκευαστικής Ζώνης ζητούν την ικανοποίηση εργασιακών και συνταξιοδοτικών αιτημάτων των μελών τους.
      5) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Εταιρεία  Λαϊκής Βάσης Γουνοποιών Καστοριάς – Σιάτιστας ΕΔΗΚΑ Α.Ε. ζητεί τη ρύθμιση προστίμου.
      6) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Εταιρεία  Λαϊκής Βάσης Γουνοποιών Καστοριάς – Σιάτιστας ΕΔΗΚΑ Α.Ε. ζητεί από το ΤΕΙ Καστοριάς την καταβολή ενοικίων λόγω χρήσης ακινήτου της.
      7) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Εταιρεία  Λαϊκής Βάσης Γουνοποιών Καστοριάς – Σιάτιστας ζητεί τη χρηματοδότηση προγράμματος για τη διαφήμιση της Καστοριανής γούνας με σκοπό την ανάπτυξη του κλάδου μέσω του καταναλωτικού τουρισμού.
      8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η κυρία Ασπασία Σωφρονίου, κάτοικος Καμένων Βούρλων, ζητεί την επίλυση υπόθεσης που αφορά απαλλοτρίωση ακινήτου της.
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Μελισσοκομικός Σύλλογος Λαμίας «Η ΜΕΛΙΣΣΑ» ζητεί τη χορήγηση στα μέλη του επιδότησης ζωικού κεφαλαίου.
      10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύνδεσμος Επαγγελματιών Αλιέων Πτελεού «Ο ΑΓΙΟΣ ΝΙΚΟΛΑΟΣ» ζητεί την ίδρυση Λιμενικού Σταθμού στην παραλία Πτελεού Μαγνησίας.
      11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης διαμαρτύρεται για την απόλυση συμβασιούχων μελών της.
      12) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Γονέων και Κηδεμόνων Πειραματικού Ολοήμερου Σχολείου Πορταριάς Μαγνησίας, υποβάλλει προτάσεις του που αποσκοπούν στην εύρυθμη και αναβαθμισμένη λειτουργία των ολοήμερων σχολείων.
      13) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Ελασσόνας Λάρισας ζητεί οικονομική ενίσχυση για την πληρωμή ενοικίων του ακινήτου που στεγάζει τους συνοριοφύλακες.
      14) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Ολύμπου Λάρισας ζητεί οικονομική ενίσχυση για την αποκατάσταση της στέγης του κτιρίου του Γυμνασίου – Λυκείου Ολύμπου.
      15) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Πολυδάμαντα Λάρισας ζητεί να του παραχωρηθεί ξύλινη κατασκευή, προκειμένου να τη χρησιμοποιήσει ως εντευκτήριο.
      16) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Αμπελώνα Λάρισας ζητεί οικονομική ενίσχυση για την κατασκευή αντιπλημμυρικών έργων στην περιοχή του.
      17) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία Πολιτιστικοί Σύλλογοι Δήμου Παρακαμπυλίων ζητούν τη σύσταση και λειτουργία Κέντρου Υγείας στον Άγιο Βλάσιο, τη δρομολόγηση των λεωφορείων του ΚΤΕΛ Αγρινίου στη γραμμή Αγρίνιο – Ορφανό κ.λπ.
      18) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία ο Σύλλογος Ιδιοκτητών Ελαιοτριβείων Νομού Ρεθύμνης ζητεί την κατάργηση υποδειγμάτων Ι (δήλωση ημερήσιας κατάστασης εργασιών ελαιοτριβείων) και ΙΙ (ειδοποίηση για διάθεση του ελαιοπυρήνα), από τους ιδιοκτήτες ελαιοτριβείων.                 
      19) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Σωματείο Εργατοτεχνιτών και Υπαλλήλων Συρματουργίας Χαλκίδας ζητεί χορήγηση οικονομικής ενίσχυσης για την καταβολή δεδουλευμένων αποδοχών στα μέλη του.
      20) Ο Βουλευτής Αθήνας κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χορήγηση για την κάλυψη δαπανών λειτουργίας και εξοπλισμού.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 885/19-5-04 ερώτηση του Βουλευτή κ. Μιχάλη Χρυσοχοΐδη δόθηκε με το υπ’ αριθμ. 180/7-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Χρυσοχοΐδης, σας πληροφορούμε τα εξής:
     1. Την 1η Απριλίου 2004 ξεκίνησε από τον ΕΛ.Γ.Α. στο χώρο της Κεντρικής Μακεδονίας η λειτουργία του προγράμματος προστασίας των καλλιεργειών από το χαλάζι με εναέρια μέσα, το οποίο καλύπτει έκταση 5.000.000 στρ. αγροτικής γης. Η επιτυχία του παραπάνω προγράμματος προϋποθέτει υψηλό βαθμό επιχειρησιακής ετοιμότητας καθ' όλη τη διάρκεια της αντιχαλαζικής περιόδου.
     Εξαιτίας σοβαρής τεχνικής βλάβης που παρουσιάστηκε ξαφνικά στο ραντάρ καιρού που είναι εγκατεστημένο στο αεροδρόμιο ΜΑΚΕΔΟΝΙΑ στη Θεσσαλονίκη, διεκόπη το πρόγραμμα προστασίας των καλλιεργειών από το χαλάζι με εναέρια μέσα, στην περιοχή της Κεντρικής Μακεδονίας από τις 14 Απριλίου 2004.
     Επισημαίνεται ότι, η καθοδήγηση των αεροσκαφών του προγράμματος στις περιοχές εμφάνισης των χαλαζοφόρων καταιγίδων, χωρίς την υποστήριξη μετεωρολογικού ραντάρ, δεν είναι δυνατή, δεδομένου ότι δεν πληρούνται οι απαιτούμενοι κανόνες ασφάλειας πτήσεων της κατηγορίας αυτής.
     Η τεχνική υποστήριξη των ραντάρ καιρού τόσο της Θεσσαλονίκης (αεροδρόμιο ΜΑΚΕΔΟΝΙΑ) όσο και της Λάρισας (Πολεμικό Αεροδρόμιο Λάρισας), ανήκει αποκλειστικά στην Πολεμική Αεροπορία, με την οποία ο ΕΛΓΑ βρέθηκε από την πρώτη στιγμή σε συνεχή επαφή, προκειμένου να επισπευσθούν οι διαδικασίες για την αντιμετώπιση του όλου προβλήματος.
     Εξετάζονται παράλληλα εναλλακτικές λύσεις, προκειμένου να ελαχιστοποιηθεί ο χρόνος που θα μείνει απροστάτευτη η περιοχή της Κεντρικής Μακεδονίας από τις χαλαζοφόρες καταιγίδες.
     Η Πολεμική Αεροπορία όμως μας διαβεβαίωσε ότι το ραντάρ καιρού θα είναι και πάλι επιχειρησιακό πολύ σύντομα έτσι ώστε τόσο ο ΕΛ.Γ.Α. όσο και η Πολεμική Αεροπορία να συνεχίσουν απρόσκοπτα το έργο τους.
     2. Για τις καλυπτόμενες από τον ΕΛ.Γ.Α. ζημιές που προκλήθηκαν από τις χαλαζοπτώσεις της 5ης και 13ης Μαΐου 2004, σε διάφορες καλλιέργειες του Ν. Ημαθίας, οι Γεωπόνοι του Υποκ/τος ΕΛ.Γ.Α. Βέροιας διενήργησαν αμέσως τις απαραίτητες επισημάνσεις και ενημέρωσαν τους παραγωγούς για την υποβολή δηλώσεων.
     Οι εξατομικευμένες εκτιμήσεις θα διενεργηθούν το συντομότερο δυνατό.
     Ο Υπουργός
     Σ. ΤΣΙΤΟΥΡΙΔΗΣ»
     2. Στην με αριθμό 977/25-5-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 205/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
     Ως καταληκτική ημερομηνία υποβολής των αιτήσεων δηλώσεων καλλιέργειας βάσει των Κοινοτικών Κανονισμών, ορίζεται η 15η Μαΐου κάθε έτους. Σε περίπτωση δε που η ημερομηνία αυτή είναι αργία, μετατίθεται στην επόμενη εργάσιμη. Για το λόγο αυτό, για το τρέχον έτος ως καταληκτική ημερομηνία υποβολής των ανωτέρω αιτήσεων ορίσθηκε η 17η Μαΐου 2004.
     Και για το έτος 2004 θα ακολουθηθεί η ίδια διαδικασία υποβολής αιτήσεων με αυτή του 2003-, δηλαδή οι αιτήσεις θα υποβληθούν μέσω των Ενώσεων Αγροτικών Συνεταιρισμών (ΕΑΣ).
     Για το σκοπό αυτό στις 28-4-04 υπεγράφη σχετικό Μνημόνιο Συνεργασίας μεταξύ του Υπουργείου μας και της ΠΑΣΕΓΕΣ, σύμφωνα με το οποίο το Υπουργείο έχει την πλήρη εποπτεία για την ορθή εφαρμογή του προγράμματος Ο.Σ.Δ.Ε. 2004 και παρέχει προς την ΠΑΣΕΓΕΣ και τις Ε.Α.Σ. έγκαιρα το λογισμικό και το ηλεκτρονικό υλικό, που αφορά ορισμένα στοιχεία των παραγωγών, προκειμένου να παραχθούν οι προεκτυπώσεις των αιτήσεων δηλώσεων στον τομέα των εκτάσεων και οι εκτυπώσεις στον τομέα των βοοειδών και αιγοπροβάτων, καθώς και το χαρτογραφικό υπόβαθρο, δια μέσου των Νομαρχιακών Αυτοδιοικήσεων.
     Ειδικότερα όσον αφορά τις προεκτυπωμένες δηλώσεις και το χαρτογραφικό υπόβαθρο, αρμόδια ορίστηκε η Διεύθυνση Τοπογραφικής του Υπουργείου μας η οποία έχει την ευθύνη δημιουργίας του LPIS (Land Parcel Indentification System = Σύστημα Αναγνώρισης Αγροτεμαχίων) το οποίο πρέπει να εφαρμοστεί από 01/01/05, σύμφωνα με τους Κοινοτικούς Κανονισμούς.
     Συγκεκριμένα η Δ/νση Τοπογραφικής ανέλαβε να διεκπεραιώσει, μέσω αναδόχων, τόσο την προεκτύπωση και διανομή των αιτήσεων δηλώσεων για το Ο.Σ.Δ.Ε. 2004, όσο και την παραγωγή και διάθεση του ανάλογου χαρτογραφικού υλικού (ορθοφωτοχάρτες, διαφάνειες ενοτήτων με ψηφιοποιημένα αγροτεμάχια Ο.Σ.Δ.Ε 2003- κ.λ.π.) στις αρμόδιες υπηρεσίες των Νομαρχιακών Αυτοδιοικήσεων. Στα πλαίσια αυτά έχει και την πρωτοβουλία για την οργάνωση ενημερωτικών συσκέψεων κατά τις οποίες ενημερώνονται τόσο οι υπηρεσίες των Νομαρχιακών Αυτοδιοικήσεων, όσο και οι κατά τόπους αρμόδιες Ε.Α.Σ. αναφορικά με τις διαδικασίες του Ο.Σ.Δ.Ε - Εκτάσεις 2004.
     Ενόψει των ανωτέρω αλλά καθώς και της Νέας Κοινοτικής Νομοθεσίας (νέας ΚΑΠ) μέρος της οποίας τίθεται σε εφαρμογή από το τρέχον έτος, η εγκύκλιος της Δ/νσης Ο.Σ.Δ.Ε του Ο.Π.Ε.Κ.ΕΠ.Ε. οριστικοποιήθηκε μετά από συνεργασία με τις αρμόδιες Δ/νσεις του Υπουργείου μας (Τοπογραφικής, Πληροφορικής και ΠΑΠ - Φυτών Μεγάλης Καλλιέργειας) και διεκπεραιώθηκε στις 04-05-04 (αρ. πρωτ. 45996/04-05-04). Παράλληλα δε δημοσιεύθηκε και στο site του Ο.Π.Ε.Κ.ΕΠ.Ε. (www.opekepe.gr).
     Ο Υπουργός
     Σ. ΤΣΙΤΟΥΡΙΔΗΣ»
     3. Στην με αριθμό 1184/28-5-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 235/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Π. Αντωνακόπουλος, για τα θέματα της αρμοδιότητάς μας, σας πληροφορούμε τα εξής:
     1. Τις πολλαπλές ανάγκες του Αγροτικού' Πληθυσμού της χώρας για. Επαγγελματική εκπαίδευση, επαγγελματική κατάρτιση, επιμόρφωση και ενημέρωση, έχει αναλάβει σταδιακά από το εκπαιδευτικό έτος 1999 - 2000 και μέχρι σήμερα το ΝΠΙΔ - «Οργανισμός Γεωργικής Επαγγελματικής Εκπαίδευσης, Κατάρτισης και Απασχόλησης» (ΟΓΕΕΚΑ «ΔΉΜΗΤΡΑ»).
     2. Βέβαια δεν μπορούμε να ισχυρισθούμε ότι ο Οργανισμός ανταπεξήλθε πλήρως στις υποχρεώσεις του και τούτο λόγω των πολλαπλών αδυναμιών, όπως ο περιορισμένος αριθμός υπαλλήλων που στο μέγιστο ποσοστό τους είναι επί συμβάσει και η αδιαφορία των αγροτών, σε ότι αφορά την επαγγελματική εκπαίδευση και κατάρτιση.
     Σημαντικός αρνητικός παράγοντας υπήρξε επίσης και η ανύπαρκτη σύνδεση της έρευνας με τις ανάγκες του αγροτικού πληθυσμού.
     Έτσι μπορούμε να πούμε ότι σήμερα η επαγγελματική στήριξη και πληροφόρηση των Ελλήνων αγροτών πολύ απέχει απ' αυτή που έρεπε να ήταν.
     Σε σημαντικές αποφάσεις τους που αφορούν το είδος, την ποιότητα και την ποικιλία των προϊόντων που θα παράγουν, την τεχνολογία της παραγωγής και τη χρησιμοποίησή της στην καθημερινή καλλιεργητική πρακτική, την κατάσταση της αγοράς των προϊόντων και τις προοπτικές της, οι αγρότες μας έχουν αφεθεί μόνοι και αβοήθητοι.
     3. Η έλλειψη αυτή είναι ένα από τα σημαντικότερα προβλήματα του Αγροτικού Τoμέα. Γι αυτό στα πλαίσια του Κυβερνητικού Προγράμματός μας, δίδεται προτεραιότητα στην ανασυγκρότηση των Περιφερειακών Υπηρεσιών του Υπουργείου μας και ειδικότερα των γραφείων Αγροτικής Ανάπτυξης.
     Συγκεκριμένα:
     - Τα γραφεία αυτά, τα οποία σήμερα υπολειτουργούν, προβλέπεται να ανασυγκροτηθούν σε Τοπικά Κέντρα Αγροτικής Ανάπτυξης και να στελεχωθούν με κατάλληλο, έμπειρο επιστημονικό δυναμικό. Η εξειδίκευση του προσωπικού τους θα είναι σχετική με τις δυνατότητες και τα προβλήματα κάθε περιοχής.
     - Έργο του επιστημονικού προσωπικού των Κέντρων, θα πρέπει να είναι αποκλειστικά η επαγγελματική και τεχνολογική στήριξη των αγροτών και η πληροφόρησή τους. Η πληροφόρηση θα αφορά τα προϊόντα; τις τιμές της αγοράς, την πολιτική της Ευρωπαϊκής Ένωσης (Ε.Ε.) και της κυβέρνησης κ.α.
     - Τα Κέντρα Αγροτικής Ανάπτυξης προβλέπεται άμεσα να μεριμνούν για την κατάρτιση - ενημέρωση των αγροτών στο αγρόκτημά τους και να συνδέουν τη Γεωργική Έρευνα με την εφαρμογή στην πράξη των αποτελεσμάτων της.
     - Το επιστημονικό γεωτεχνικό προσωπικό των Κέντρων θα είναι απαλλαγμένο από γραφειοκρατικά καθήκοντα και θα έχει στη διάθεσή του τα αναγκαία οικονομικά μέσα και τον εξοπλισμό που χρειάζεται για την εκπλήρωση της αποστολής του. Θέλουμε τους γεωπόνους και τους κτηνιάτρους κοντά στους αγρότες.
     4. Τέλος σας γνωρίζουμε ότι η Δ/νση- Γεωργικών Εφαρμογών του' Υπουργείου μας, συνεχίζει το έργο της ενημέρωσης των αγροτών μας μέσα από την παραγωγή τηλεοπτικών και ραδιοφωνικών εκπομπών που μεταδίδονται από τα 3 κρατικά και 29 περιφερειακά τηλεοπτικά δίκτυα και το ραδιοφωνικό δίκτυο των 17 περιφερειακών σταθμών, καθώς επίσης με την έκδοση βιβλίων, φυλλαδίων κλπ. εντύπων.
     Ο Υπουργός
     Σ. ΤΣΙΤΟΥΡΙΔΗΣ»
     4. Στην με αριθμό 1248/3-6-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 248/23-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, σας πληροφορούμε τα εξής:
     1. Το πρόγραμμα αντιμετώπισης των αδέσποτων ζώων ήδη εφαρμόζεται από μερικούς Δήμους και πρόκειται να εφαρμοστεί στο άμεσο μέλλον και από άλλους Δήμους.
     2. Για την καταβολή οικονομικών ενισχύσεων τα αιτήματα των δικαιούχων προς χρηματοδότηση θα πρέπει να υποβάλονται συνοδευόμενα από τα απαραίτητα δικαιολογητικά, προς τις αρμόδιες Δ/νσεις Κτηνιατρικής των οικείων Νομαρχιακών Αυτοδιοικήσεων, οι οποίες με τη συγκρότηση των απαραίτητων Επιτροπών (ανάλογα με το περιεχόμενο των αιτημάτων), θα προχωρήσουν στην αξιολόγησή τους και θα εισηγηθούν τη χορήγηση ή μη της οικονομικής ενίσχυσης, προς τις αρμόδιες Υπηρεσίες του Υπουργείου μας, οι οποίες θα πραγματοποιήσουν την κατανομή των ζητουμένων πιστώσεων.
     Τα κριτήρια, βάσει των οποίων θα λάβει χώρα η έγκριση των σχετικών χρηματοδοτήσεων, βασίζονται και έχουν επιλεγεί ώστε να μην υπονομεύεται η φιλοσοφία του ισχύοντος νομοθετικού πλαισίου π.χ. αποφυγή της ασυλοποίησης με τον καθορισμό της μέγιστης δυναμικότητας των καταφυγίων που θα χρηματοδοτούνται, την ίδρυση ή βελτίωση καταφυγίων με τη συνεργασία περισσότερων του ενός Δήμων, την υλοποίηση των στόχων του προγράμματος (τμηματική περισυλλογή, σήμανση, καταγραφή, στείρωση, εμβολιασμός, αποθεραπεία, υιοθεσία ή επανένταξη), τον αριθμό των αδέσποτων στην περιοχή κλπ., προκειμένου τα διατιθέμενα χρήματα να τα εκμεταλλευθούν οι δικαιούχοι για την υλοποίηση των στόχων του προγράμματος που προβλέπουν τη στείρωσή τους και την υιοθεσία ή την επανένταξή τους.
     3. Οι αρμόδιες Υπηρεσίες του Υπουργείου μας έχουν προβλέψει σύστημα ελέγχων και κυρώσεων για τα καταστήματα πώλησης ζώων συντροφιάς και για τις εγκαταστάσεις αναπαραγωγής και εκτροφής τους.
     Οι πραγματοποιούμενοι έλεγχοι θα τεκμηριώνονται γραπτά, θα συντάσσεται έκθεση με τα ευρήματα των ελέγχων και θα προτείνονται οι διορθωτικές ενέργειες, στις οποίες οφείλει να προβεί ο υπεύθυνος των προαναφερόμενων εγκαταστάσεων σε ορισμένο χρονικό διάστημα. Κατά τον επανέλεγχο που θα πραγματοποιήσει η αρμόδια αρχή ελέγχων, εάν διαπιστώσει μη συμμόρφωση του υπευθύνου των εγκαταστάσεων, προβαίνει στην επιβολή των προβλεπομένων κυρώσεων.
     4. Για την ορθή εφαρμογή της Υπουργικής Απόφασης 280239/2003 έχουν ενημερωθεί οι αρμόδιες κτηνιατρικές Υπηρεσίες των Νομαρχιακών Αυτοδιοικήσεων και οι Σταθμοί Υγειονομικού Κτηνιατρικού Ελέγχου της Χώρας.
     Επίσης οι Υπηρεσίες της Πολιτικής Αεροπορίας και η Λιμενική Αστυνομία αντίστοιχα, έχουν λάβει σχετική εγκύκλιο για τα απαιτούμενα δικαιολογητικά που πρέπει να συνοδεύουν τα ζώα και έχουμε ζητήσει τη συνδρομή τους και την επαγρύπνησή τους για τη συμμόρφωση των προσώπων που μεταφέρουν αδέσποτα ζώα με σκοπό την υιοθεσία τους στο εξωτερικό.
     Από την αρμόδια Υπηρεσία του Υπουργείου έχει απευθυνθεί ερώτημα στο Νομικό Συμβούλιο του Κράτους (Ειδικό Γραφείο Κοινοτικού Δικαίου) μετά την έκδοση του Κανονισμού 998/2003, για τους όρους που πρέπει να τηρούνται για τις «μη εμπορικού χαρακτήρα»μετακινήσεις των ζώων συντροφιάς.
     Ο Υφυπουργός
     Α. ΚΟΝΤΟΣ»
     5. Στην με αριθμό 1104/27-5-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 221/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Τόγιας, σας πληροφορούμε τα εξής: 
     1. Σύμφωνα με την Υπουργική απόφαση 87087/12/1998 (ΦΕΚ 704/Β΄), δεν επιτρέπεται να γίνονται ψεκασμοί με σκευάσματα 1ης  και. 2ης  κατηγορίας τοξικότητας σε καλλιέργειες υπαίθρου ή θερμοκηπίων που βρίσκονται σε κατοικημένες περιοχές ή σε απόσταση 50 μέτρων από αυτές.
     2. Για τα υπόλοιπα σκευάσματα, για τα οποία επιτρέπεται η χρήση τους, με την απόφαση έγκρισης κυκλοφορίας κάθε γεωργικού φαρμάκου καθορίζονται οι περιορισμοί και τα μέτρα που πρέπει να λαμβάνει όποιος το χρησιμοποιεί, ώστε να εξασφαλίζεται το ακίνδυνο των χρηστών και των περιοίκων, όμως δεν προσδιορίζονται επακριβώς τα μέσα εφαρμογής κάθε γεωργικού φαρμάκου, εκτός ειδικών περιπτώσεων που επιβάλλεται για συγκεκριμένους λόγους είτε προστασίας των. χρηστών (π.χ. σε σκευάσματα με δραστική ουσία Paraquat) είτε για προστασία των παρακείμενων καλλιεργειών που προσδιορίζονται σε κάθε περίπτωση. Επίσης τίθενται προϋποθέσεις (π.χ. περιορίζεται η πίεση λειτουργίας του ψεκαστικού μηχανήματος, ορίζεται το είδος του χρησιμοποιούμενου μπεκ, κλπ.), ώστε να περιορίζεται η χρήση ψεκαστικών μηχανημάτων που μπορούν να εκτοξεύσουν το ψεκαστικό νέφος σε μεγάλη απόσταση και να προκαλέσουν κινδύνους για τους περιοίκους και τις παρακείμενες καλλιέργειες.
     3. Σε περίπτωση που παρατηρούνται προβλήματα σε περιοίκους, από τη χρήση γεωργικών φαρμάκων επιτρεπομένων σε κατοικημένες περιοχές (π.χ. αλλεργικά φαινόμενα, δυσοσμία κλπ.) και επιβεβαιωθούν από αρμόδιο Ιατρό, υποχρεούται ο χρήστης να συμμορφωθεί και να μη χρησιμοποιήσει άλλη φορά τα σκευάσματα αυτά.
     4. Αρμόδια υπηρεσία για την εφαρμογή των διατάξεων του Ν. 721/77 και συνεπώς και της Υ.Α. 87087/12/9/1988 είναι η Διεύθυνση Γεωργίας της Νομαρχιακής Αυτοδιοίκησης Βοιωτίας, σύμφωνα με το άρθρο 15 του Ν. 721/77.
     5. Για τη διαπίστωση παράβασης με απόφαση του Νομάρχη συγκροτείται Επιτροπή, αν δεν υπάρχει μόνιμη, για να μεταβεί επί τόπου και να αντιμετωπίσει το θέμα. Στην Επιτροπή είναι σκόπιμο να συμμετέχει και ένας Ιατρός.
     Οι επιβαλλόμενες κυρώσεις προβλέπονται στο Ν. 2538/97.
     Σημειώνεται ότι, σχετική επιστολή σε ερώτημα της Διεύθυνσης Γεωργίας της Νομαρχιακής Αυτοδιοίκησης Βοιωτίας από 20-4-2004 απαντήθηκε άμεσα από την αρμόδια υπηρεσία με την με αριθμό πρωτοκόλλου 102202/30-4-2004 επιστολή, αντίγραφο της οποίας σας επισυνάπτουμε.
     Ο Υφυπουργός
     Ε. ΜΠΑΣΙΑΚΟΣ»
     6. Στην με αριθμό 1258/3-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 33428/23-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω (1) σχετικής ερώτησης του Βουλευτού κ. Βασ. Κεγκέρογλου, αναφορικά με το αντικείμενο του θέματος, και κατόπιν του (2) σχετικού εγγράφου της Περιφέρειας Κρήτης, σας ενημερώνουμε τα παρακάτω:
     1. Οι μελέτες όσον και η δημοπράτηση της Α΄ Φάσης του παραπάνω οδικού έργου έγιναν από τον Ο.Α.ΔΥ.Κ.
     2. Η δημοπράτηση της πρώτης φάσης του έργου προϋπολογισμού 317.071,00 € (συμπεριλαμβανομένου Φ.Π.Α.),έγινε την 3-12-2003 και ο τελευταίος μειοδότης προσέφερε έκπτωση 10,21%, η οποία θεωρήθηκε μη συμφέρουσα για τον οργανισμό, με αποτέλεσμα την κήρυξη της δημοπρασίας ως ασύμφορου με την 152/21-1-2004 απόφαση του προέδρου του Δ.Σ. του Ο.Α.ΔΥ.Κ. Με την ίδια απόφαση έγιναν σχετικές ενέργειες για την απευθείας ανάθεση του έργου με όσον το δυνατόν μεγαλύτερη έκπτωση. Μετά από προφορική συνεννόηση με τους διαγωνιζόμενους της δημοπρασίας υπήρξε βελτίωση της προσφοράς με έκπτωση 14% και ο προσφέρων προσκλήθηκε να προσκομίσει εγγυητική επιστολή και χρονοδιάγραμμα και να προσέλθει για την υπογραφή της σχετικής εργολαβικής σύμβασης. Η καθυστέρηση υπογραφής της σύμβασης οφείλεται σε μεταβολές στη σύνθεση του Διοικητικού Συμβουλίου του Ο.Α.ΔΥ.Κ.
     3. Για το υπόλοιπο τμήμα του έργου διερευνάται η περίπτωση χρηματοδότησής του προκειμένου στη συνέχεια να προχωρήσει η δημοπράτησή του.
     Ο Υφυπουργός
     ΑΘ. ΝΑΚΟΣ»
      7. Στην με αριθμό 1159/4-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ 90022/15926/3073/22-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1159/04-06-2004 ερώτηση που κατατέθηκε στη Βουλή από το Βουλευτή κ. Δημήτριο Πιπεργιά σχετικά με το ως άνω θέμα, σας πληροφορούμε τα ακόλουθα, τα οποία μας έκανε γνωστά η Διοίκηση του ΙΚΑ:
      1. Στο Τοπικό Ι.Κ.Α. Αλιβερίου, οι οργανικές θέσεις ιατρών κατά ειδικότητα, καθώς και οι υπηρετούντες ιατροί αναλύονται ως ακολούθως:
      ΕΙΔΙΚΟΤΗΤΑ 		ΠΡΟΒΛΕΠΟΝΤΑΙ		ΥΠΗΡΕΤΟΥΝ
      Γυναικολόγοι 			1				0
      Καρδιολόγοι 				1				1
      Μικροβιολόγοι 			1				0
      Ορθοπεδικοί 				0				1
      Οδοντίατροι 				1				2
      Παιδίατροι 				1				1
      Παθολόγοι 				3				3
      Πνευμονολόγοι 			0				1
      Χειρουργοί 				0				1
      Σύνολο				8				10
      Από τα ανωτέρω στοιχεία είναι φανερό ότι οι υπηρετούντες ιατροί είναι περισσότεροι των οργανικών θέσεων.
      Παρά ταύτα, επειδή η Διοίκηση του Ιδρύματος έχει επίγνωση των προβλημάτων που αντιμετωπίζουν οι ασφαλισμένοι της περιοχής, θα εξετάσει τη δυνατότητα κάλυψης των αναγκών σύμφωνα με το νέο τρόπο προσλήψεων βάσει του Ν.3232/2004.
      2. Όσον αφορά το ύψος του πλαφόν για τις μικροβιολογικές εξετάσεις, σας πληροφορούμε ότι οι ανάγκες των ασφαλισμένων της περιοχής Αλιβερίου για μικροβιολογικές εξετάσεις εξυπηρετούνται:
      Α. Από το μικροβιολογικό εργαστήριο του ΙΚΑ Χαλκίδας.
      Β. Από τέσσερα (4) συμβεβλημένα ιδιωτικά μικροβιολογικά εργαστήρια με συνολικό μηνιαίο πλαφόν 9.388€.
      Με δεδομένο τον ασφαλιστικό πληθυσμό της περιοχής, (5.500 ασφαλισμένοι), η κάλυψη των βασικών αναγκών των ασφαλισμένων της περιοχής στον τομέα των μικροβιολογικών εξετάσεων θεωρείται από τη Διοίκηση του Ιδρύματος επαρκής. Σημειώνεται ότι οι συμβάσεις με τα ιδιωτικά εργαστήρια έγιναν για να καλύψουν περιστατικά που δεν είναι εύκολο να μετακινηθούν (π.χ. ηλικιωμένοι, άτομα με αναπηρίες, κλπ.) προκειμένου να εξυπηρετηθούν από το μικροβιολογικό εργαστήριο του ΙΚΑ Χαλκίδας στο οποίο υπάγονται και από το οποίο κυρίως πρέπει να εξυπηρετούνται οι ασφαλισμένοι του Αλιβερίου.
      Επισημαίνεται πάντως ότι αντίστοιχο αίτημα για αύξηση του πλαφόν είχε υποβληθεί και πριν μερικούς μήνες (εντός του 2003). Η Διοίκηση του Ιδρύματος ικανοποίησε τότε σχετικό αίτημα ενός ακόμη μικροβιολόγου, συνάπτοντας μία ακόμα σύμβαση και αυξάνοντας έτσι το συνολικό πλαφόν για το Αλιβέρι κατά 2.347€ και τον αριθμό των συμβεβλημένων μικροβιολόγων σε τέσσερις (4). Παρατηρήθηκε όμως αυξημένη ζήτηση εξετάσεων από τους ιατρούς του ΙΚΑ, με αποτέλεσμα οποιαδήποτε αύξηση του πλαφόν να υπερκαλύπτεται άμεσα. Η αρμόδια υπηρεσία του ΙΚΑ προτίθεται να διενεργήσει σχετικό έλεγχο για το θέμα αυτό. Σημειώνεται τέλος ότι το όλο θέμα θα επανεξεταστεί στα πλαίσια της επικείμενης αναδιοργάνωσης του Βιοπαθολογικού Τομέα.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      8. Στην με αριθμό 1214/1-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 9993/04/23-6-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Μ. Καρχιμάκη και αφορά στο αντικείμενο του θέματος, σας γνωρίζουμε ότι ο Ν. 2910/01 (Είσοδος και παραμονή αλλοδαπών στην Ελληνική Επικράτεια) αναφέρεται ρητά στα δικαιώματα των αλλοδαπών που εγγυάται κατ' αρχήν το Σύνταγμα της χώρας μας.
      Συγκεκριμένα, από τις διατάξεις του αρ. 39 παρ.1 του Ν.2910/01 προβλέπεται ότι οι αλλοδαποί που διαμένουν νόμιμα στη χώρα ασφαλίζονται στους οικείους ασφαλιστικούς οργανισμούς και απολαμβάνουν τα ίδια δικαιώματα με τους ημεδαπούς ενώ από την παρ.2 του ίδιου άρθρου προκύπτει η εφαρμογή των διατάξεων του Ν.Δ 57/1973 όπως κάθε φορά ισχύει για την κοινωνική προστασία και για τους αλλοδαπούς που διαμένουν νόμιμα στην Ελλάδα.
      Επίσης, από τις διατάξεις του άρθρου 42 παρ. 1 και 2 του Ν. 2910/01 προβλέπεται ελευθερία στην κίνηση και εγκατάσταση νομίμων αλλοδαπών στο σύνολο της επικράτειας εκτός αν ορίζεται διαφορετικά με προεδρικό διάταγμα που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Άμυνας και Δημόσιας Τάξης.
      Παράλληλα, από τις διατάξεις του αρ. 19 του Ν.2910/01 όπως τροποποιήθηκε με το άρθρο 32 παρ. 2 του Ν. 3202/03, η χορήγηση άδειας εργασίας από την αρμόδια Υπηρεσία της Νομαρχιακής Αυτοδιοίκησης ισχύει στο πλαίσιο της διάρκειάς της σε οποιονδήποτε νομό της χώρας, σύμφωνα με τις προϋποθέσεις που ορίζονται στο νόμο.
      Από τις διατάξεις του αρ.51 παρ.1 του Ν.2910/01 συνάγεται ότι οι δημόσιες υπηρεσίες, τα νομικά πρόσωπα δημοσίου δικαίου, οι οργανισμοί τοπικής αυτοδιοίκησης, οι οργανισμοί και επιχειρήσεις κοινής ωφέλειας και οι οργανισμοί κοινωνικής ασφάλισης οφείλουν να παρέχουν τις υπηρεσίες τους στους νόμιμα διαβιούντες αλλοδαπούς.
      Από τα ανωτέρω καταδεικνύεται ότι οι νόμιμα διαμένοντες στη χώρα αλλοδαποί προστατεύονται εξ ίσου με τους Έλληνες και έχουν ίσα δικαιώματα και υποχρεώσεις.
      Ειδικότερα, σύμφωνα με τα οριζόμενα στις διατάξεις του Ν. 2910/01 οι αλλοδαποί κάτοχοι αδειών εργασίας για εξαρτημένη εργασία (αγρεργάτες) δεν μπορούν παράλληλα να ασκούν ανεξάρτητη οικονομική δραστηριότητα(ενοικίαση κτημάτων).
      Μπορούν όμως, να ασκήσουν ανεξάρτητη οικονομική δραστηριότητα όταν λήξει η άδεια εργασίας τους για εξαρτημένη εργασία και προβούν σε αίτηση για έκδοση άδειας διαμονής για άσκηση ανεξάρτητης οικονομικής δραστηριότητας, τηρουμένων, βεβαίως, των λοιπών προϋποθέσεων του νόμου (άρθρα 32 παρ. 1α του Ν. 3202/03 & 25, 26 & 27 του Ν.2910/01).
      Όσον αφορά τα ειδικότερα ζητήματα αρμόδια να σας απαντήσουν είναι τα συνερωτώμενα Υπουργεία.
      Ο Υφυπουργός
      Α. ΝΑΚΟΣ»
      9. Στην με αριθμό 1275/3-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦ/ΚΕ/119/23-6-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την με αριθμό 1275/03.06.2004 ερώτηση του Βουλευτή του ΠΑ.ΣΟ.Κ. κ. Γ. Παπαγεωργίου αναφορικά με την προστασία του Κάστρου Castello Rosso στο Νομό Ευβοίας, έχουμε να σας γνωστοποιήσουμε τα εξής:
      Το Castello Rosso έχει κηρυχθεί ιστορικό διατηρητέο μνημείο με το ΠΔ 27.2.1933 (ΦΕΚ 80/Α/28.03.1933) και με την ΥΑ 4158/02.04.1962 (ΦΕΚ 130/13.04.1962). Έχει ενταχθεί στο Πρόγραμμα «Κάστρων Περίπλους» και η μελέτη συνολικής ανάδειξής του εγκρίθηκε με την με αριθμό πρωτοκόλλου υπουργική απόφαση ΥΠΠΟ/ΑΡΧ/Β1/Φ26/18072/600/15.04.1999.
      Η 1 η Εφορεία Βυζαντινών Αρχαιοτήτων πραγματοποίησε στο παρελθόν αναστηλωτικές εργασίες στο μνημείο, όπως αποκατάσταση της κεντρικής πύλης και του πυλώνα καθώς και του πολυγωνικού πύργου του τείχους στα νοτιοδυτικά.
      Επιπρόσθετα με την με αριθμό πρωτοκόλλου YΠΠO/ΓΔAΠΚ/APX/B1/Φ26/71453/5650/16.01.2004 απόφαση του ΥΠΠΟ κηρύχθηκε και οριοθετήθηκε ο αρχαιολογικός χώρος του Κάστρου, ενώ με την με αριθμό πρωτοκόλλου YΠΠO/ΓΔAΠΚ/APX/B1/Φ26/19995/1135/01.03.2004 απόφαση του ΥΠΠΟ, συγκροτήθηκε τριμελής επιτροπή, αποτελούμενη από υπαλλήλους του, για την πραγματοποίηση αυτοψίας με σκοπό την οριοθέτηση -δυνάμει των διατάξεων του Ν. 3028/2002 «Για την προστασία των Αρχαιοτήτων και εν γένει της Πολιτιστικής Κληρονομιάς» - της Ζώνης Α΄ απολύτου προστασίας του εν λόγω αρχαιολογικού χώρου. Πιο αναλυτικά η ως άνω επιτροπή θα μεταβεί στην περιοχή του Κάστρου για την κήρυξη του περιβάλλοντος χώρου, για προσδιορισμό επακριβώς των ορίων του αρχαιολογικού χώρου και για το βαθμό προστασίας αυτού δηλαδή για τον προσδιορισμό ζώνης αδόμητης απόλυτης προστασίας.
      Το Υπουργείο Πολιτισμού γνωρίζει τα προβλήματα που αντιμετωπίζει ο ως άνω αρχαιολογικός χώρος και τον κίνδυνο που ίσως δημιουργηθεί από τους επικείμενου ς οικισμούς. Για το λόγο αυτό, ως προς την τροποποίηση των ορίων των οικισμών, οφείλουμε να επισημάνουμε ότι η αρμόδια Διεύθυνση του Υπουργείου, μετά τη μελέτη, αρχαιολογική τεκμηρίωση και χρονολόγηση των οικοδομικών λειψάνων που εντοπίζονται στο ευρύτερο περιβάλλον του Κάστρου (συγκεκριμένα στα νότια του Κάστρου, εκτός του εξωτερικού του περιβόλου και στα βόρεια του τμήματος επέκτασης του οικισμού των Μύλων) θα εξετάσει την υπόθεση, με στόχο την ανάδειξη και προστασία του σημαντικού αυτού φρουριακού συγκροτήματος.
      Το Υπουργείο Πολιτισμού σέβεται την ανησυχία και το ενδιαφέρον των κατοίκων της περιοχής αναφορικά με την ανάδειξη και προστασία του εν λόγω σημαντικού αρχαιολογικού μνημείου. Επικροτεί την προσπάθειά τους μέσω του επισυναπτόμενου στην προκειμένη αναφορά ψηφίσματος και εστιάζει την προσοχή του στο έργο της ως άνω συσταθείσας επιτροπής για την αντιμετώπιση και την ανεύρεση λύσεων στο πρόβλημα που αντιμετωπίζει το εν λόγω φρουριακό συγκρότημα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 1282/4-6-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 159/23-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1282/04-06-2004 εγγράφου σας, με το οποίο μας διαβιβάστηκε ερώτηση του Βουλευτή κ. Β. Οικονόμου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στις 19-05-2004 και περί ώρα 13:00 μετά από έρευνα πλωτού και περιπολικού οχήματος της Λιμενικής Αρχής Ελευσίνας, εντοπίσθηκε θαλάσσια ρύπανση, ιριδίζουσα, αυτοδιαλυόμενη, έκτασης 4500 τ.μ. περίπου, στην περιοχή Βλύχα Ελευσίνας, η οποία προερχόταν από πετρελαιοειδή (μίγμα βενζίνης με Diesel) τα οποία ανέβλυζαν από μερικά σημεία της ανωτέρω ακτής στο χώρο εγκαταστάσεων της «ΠΥΡΚΑΛ Α.Ε.» (Εταιρεία Πυρομαχικών). Με πρωτοβουλία της ανωτέρω Λιμενικής Αρχής ανελήφθησαν άμεσα και οικειοθελώς ενέργειες απορρύπανσης από τα Ελληνικά Πετρέλαια-Βιομηχανικές Εγκαταστάσεις (ΕΛ.ΠΕ.ΒΕ.) ΕΛΕΥΣΙΝΑΣ με πόντιση πλωτού και απορροφητικού φράγματος.
      2. Στην εν λόγω περιοχή υπάρχουν οι εγκαταστάσεις «ΕΚΟ ΕΛΔΑ ΕΛΕΥΣΙΝΑΣ» και «ΕΛ.ΠΕ.ΒΕ. ΕΛΕΥΣΙΝΑΣ», ενώ εντός της εγκατάστασης «ΕΛ.ΠΕ.ΒΕ. ΕΛΕΥΣΙΝΑΣ» και βόρεια της εγκατάστασης «ΠΥΡΚΑΛ Α.Ε.», διέρχονται δύο υπόγειοι αγωγοί μεταφοράς πετρελαιοειδών (ένας αργού πετρελαίου και ένας βενζίνης-dieseΙ) από Πάχη Μεγάρων προς τα «ΕΛ.ΠΕ.ΒΕ. ΑΣΠΡΟΠΥΡΓΟΥ» (πρώην ΕΛΔΑ Ασπροπύργου). Οι εν λόγω εταιρείες ενημερώθηκαν άμεσα και τους ζητήθηκε εγγράφως να προβούν σε έλεγχο του δικτύου σωληνώσεων-δεξαμενών τους για τυχόν διαρροές.
      3. Μετά από κατάλληλες οδηγίες που δόθηκαν από το ΥΕΝ προς την ανωτέρω Λιμενική Αρχή, υποβλήθηκε σηματική αναφορά προς την Εισαγγελία Πλημ/κών Αθηνών και ενημερώθηκε εγγράφως το ΥΠΕΧΩΔΕ, η Νομαρχιακή Αυτοδιοίκηση Δυτικής Αττικής και το Ινστιτούτο Γεωλογικών Μεταλλευτικών Ερευνών (ΙΓΜΕ) για τις δικές τους ενέργειες καθώς και για τη συνδρομή τους για τον από κοινού εντοπισμό του υπαίτιου της ρύπανσης. Επίσης, απεστάλη στο Γενικό Χημείο του Κράτους δείγμα των εκροών (πετρελαιοειδών και προϊόντων πετρελαίου) από τις εγκαταστάσεις για συγκριτικό έλεγχο.
      4. Στην ακτή έχουν τοποθετηθεί δύο σειρές φραγμάτων και έχει κατασκευαστεί κατάλληλο τοιχείο από ειδικούς σάκους για τον αποτελεσματικό περιορισμό εξάπλωσης των πετρελαιοειδών. Σημειώνεται ότι πραγματοποιείται διαρκώς απάντληση των εκροών από συνεργείο των «ΕΛ.ΠΕ.ΒΕ. ΕΛΕΥΣΙΝΑΣ», ενώ εκτός των φραγμάτων δεν παρατηρείται θαλάσσια ρύπανση. Οι περιοχές επιτηρούνται διαρκώς, τόσο από προσωπικό της «ΕΛ.ΠΕ.ΒΕ. ΕΛΕΥΣΙΝΑΣ» για τις εργασίες, όσο και από προσωπικό ασφαλείας της «ΠΥΡΚΑΛ Α.Ε.», ενώ όλες οι εργασίες εποπτεύονται και παρακολουθούνται από τη Λιμενική Αρχή Ελευσίνας.
      5. Η εκροή των πετρελαιοειδών στην ακτή εκτιμάται ότι προήλθε από παλιότερες διαρροές πετρελαιοειδών στο υπέδαφος. Από την αρμόδια Λιμενική Αρχή διενεργείται προανάκριση προς το σκοπό εντοπισμού του υπαίτιου της ρύπανσης, ενώ κινείται και η διαδικασία επιβολής διοικητικών κυρώσεων.
      6. Σε κάθε περίπτωση, το ΥΕΝ ευαίσθητο σε θέματα προστασίας του θαλάσσιου περιβάλλοντος έχει αναπτύξει ικανοποιητικό σύστημα αστυνόμευσης (εναέρια, πλωτά και χερσαία μέσα) και έχει δώσει οδηγίες προς τις Λιμενικές Αρχές για εντατικοποίηση των προβλεπόμενων ελέγχων στα πλοία που καταπλέουν στην περιοχή τους και στις παράκτιες εγκαταστάσεις ξηράς.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 1194/1-6-04 ερώτηση των Βουλευτών κυρίων Γεωργίου Ντόλιου και Χρήστου Παπουτσή δόθηκε με το υπ’ αριθμ. 1049953/4140/Α0010/22-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω σχετικής ερώτησης που κατέθεσαν στη Βουλή οι βουλευτές κύριος Γεώργιος Ντόλιος και Χρήστος Παπουτσής, αναφορικά με την ίδρυση Ακαδημίας Λιμενικού Σώματος Αλεξανδρούπολης, σας γνωρίζουμε ότι η Κ.Ε.Δ. που έχει τη διοίκηση και διαχείριση των ακινήτων του Δημοσίου (Ν. 973/79) με το 5900/2041/16-6-2004 έγγραφό της, μας ανέφερε τα εξής:
      1. ΓΕΝΙΚΑ
      Στα πλαίσια της εκπόνησης του Στρατηγικού Σχεδίου που υλοποιείται από την Κ.Ε.Δ. προωθήθηκε, παράλληλα, με την υποστήριξη του Χρηματοοικονομικού Συμβούλου (σύμπραξη των εταιριών BAYERISCHE ΗYPO-UΝD VEREINSBANK-ΤΡΑΠΕΖΑ ΕΠΕΝΔYΣΕΩΝ-LAΜΒΕRΤ SMITH ΗΑΜΡΤΟΝ) το Σεπτέμβριο του 2003, η δημοπράτηση με σύστημα αυτοχρηματοδότησης της Ακαδημίας Λιμενικού Σώματος Αλεξανδρούπολης.
      Με τη δημoπράτηση του έργου της Ακαδημίας Λιμενικού Σώματος Αλεξανδρούπολης η Κ.Ε.Δ. υλοποιεί, ουσιαστικά, το πρώτο κτιριακό Έργο στην Ελλάδα με σύστημα Private Finance Initiative (PFI). Πρόκειται για σύνθετο κτιριακό συγκρότημα που θα κατασκευασθεί σε έκταση 148 στρεμμάτων ιδιοκτησίας του Υπoυργείου Εμπορικής Ναυτιλίας στην περιοχή της Νέας Χιλής, με σκοπό τη στέγαση του συνόλου των εκπαιδευτικών δραστηριοτήτων του Λιμενικού Σώματος.
      Το συγκρότημα θα έχει δυναμικότητα εκπαίδευσης 1.000 περίπου σπουδαστών. Θα περιλαμβάνει Σχολή Αξιωματικών και Υπαξιωματικών Λιμενικού Σώματος, Σχολή Λιμενοφυλάκων, κτίρια ενδιαίτησης προσωπικού, εστίασης, ψυχαγωγίας και διοίκησης. Το συγκρότημα θα διαθέτει βασικές αθλητικές εγκαταστάσεις και θα εξυπηρετείται από τα αναγκαία έργα και εγκαταστάσεις υποδομής. Η συνολική μικτή επιφάνεια των κτιρίων θα είναι 40.000τ.μ., περίπου, με δυνατότητα συνολικής επιφάνειας δόμησης περίπου 60.000τ.μ.. Ο συνολικός προϋπολογισμός της Μελέτης και Κατασκευής του Έργου είναι της τάξης των 45εκ.€.
      Είναι ένα καινοτόμο έργο .Και αυτό γιατί, σε αντιδιαστολή με τις παραδοσιακού τύπου συμβάσεις, περιλαμβάνει την ανάθεση στον Ανάδοχο που θα επιλεγεί πέραν της Μελέτης και της Κατασκευής του και την ευθύνη της Χρηματοδότησης αλλά και της Συντήρησης και Λειτουργίας του γα μεγάλη χρονική περίοδο (15-30 έτη).Το έργο προβλέπεται να χρηματοδοτηθεί από τα ίδια κεφάλαια του Αναδόχου που θα αναλάβει την υλοποίησή του, από πόρους του Γ΄ ΚΠΣ, κλπ.
      2. ΙΣΤΟΡΙΚΟ
      Με την πράξη 15 της 3-4-2002 (ΦΕΚ68Α΄/8-4-2002) του Υπουργικού Συμβουλίου διατίθεται στο ΥΕΝ έκταση 148 στρεμμάτων στην περιοχή Νέας Χιλής στην Αλεξανδρούπολη για την κατασκευή της Ακαδημίας Λιμενικού Σώματος, δυναμικότητας 1.000 περίπου σπουδαστών.
      Με την Κ.Υ.Α.(ΦΕΚ 1439Β΄/15-11-2002) ανατέθηκε στην ΚΕΔ η εκπόνηση μελέτης, η διαδικασία δημοπράτησης και η εκτέλεση του έργου ανέγερσης κτιριακών εγκαταστάσεων της Ακαδημίας Λιμενικού Σώματος. Με βάση την Κ.Υ.Α. προβλέπεται επίσης η χρηματοδότηση του ανωτέρω έργου από το ΠΕΠ Ανατολικής Μακεδονίας-Θράκης, και συμπληρωματικά από χρηματικά διαθέσιμα εκ του λογαριασμού «πόροι του Δημοσίου» που διαχειρίζεται η ΚΕΔ.
      Στις 18-7-2003 υπογράφηκε σύμβαση μεταξύ ΚΕΔ και της Σύμπραξης των εταιριών BAYERISCHE HYPO-UND VEREINSBANK AG-TPAΠEZA ΕΠΕΝΔΥΣΕΩΝ Α.Ε. και LAMBERT SMITH ΗΑΜΡΤΟΝ HELLAS Α.Ε. για την παροχή Υπηρεσιών Χρηματοοικονομικού Συμβούλου συμβάσεων Παραχώρησης και Χρηματοδότησης έργων Προγράμματος Στέγασης του Δημοσίου.
      Στο πλαίσιο της Σύμβασης μεταξύ ΚΕΔ και Χρηματοοικονομικού Συμβούλου, απεστάλη η από 28-7-2003 επιστολή του Συμβούλου προς την ΚΕΔ (αρ.πρωτ.ΚΕΔ9290/29-7-2003), με θέμα την έναρξη των εργασιών του Χρηματοοικονομικού Συμβούλου κατά προτεραιότητα σχετικά με το έργο «Μελέτη, Κατασκευή, Χρηματοδότηση, Λειτουργία και Συντήρηση Ακαδημίας Λιμενικού Σώματος στην Αλεξανδρούπολη» και ελήφθη η υπ'αριθ.25/03/Ζ1/31-7-2003 απόφαση του Διοικητικού Συμβουλίου της ΚΕΔ που συνδέεται με το θέμα αυτό.
      Με την με αρ. πρωτ. 5344.52/3/03/12-8-2003, Κοινή Υπουργική Απόφαση του Υφυπουργού Οικονομίας και Οικονομικών και του Υπουργού Εμπορικής Ναυτιλίας, με βάση την οποία τροποποιήθηκε η προηγούμενη Κ.Υ.Α., η ΚΕΔ ανέλαβε τις διαδικασίες δημοπράτησης και εκτέλεσης του Έργου: «Μελέτη, Κατασκευή, Χρηματοδότηση, Λειτουργία και Συντήρηση Κτιριακών και λοιπών Εγκαταστάσεων για την στέγαση της Ακαδημίας του Λιμενικού Σώματος στην Αλεξανδρούπολη»
      Σύμφωνα με την παράγραφο 2, της παραπάνω Κοινής Υπουργικής Απόφασης «Η χρηματοδότηση της κατασκευής του ανωτέρω Έργου μπορεί να γίνει είτε με ίδια και δανειακά κεφάλαια των αναδόχων του Έργου, συμπεριλαμβανομένης και της δυνατότητας συνάψεως συμβάσεων παραχώρησης για το σκοπό αυτό, είτε από πιστώσεις της Περιφέρειας Ανατολικής Μακεδονίας και Θράκης και συμπληρωματικώς από χρηματικά διαθέσιμα εκ του λογαριασμού «πόροι του Δημοσίου» που διαχειρίζεται η ΚΕΔ, -είτε με δωρεές τρίτων, είτε με συνδυασμό των ανωτέρω».
      Το Έργο αυτό προορίζεται για τη στέγαση όλων των εκπαιδευτικών λειτουργιών του Λιμενικού Σώματος. Οι σχετικές εγκαταστάσεις θα αποτελούνται από κτίρια εμβαδού περίπου 40.000τ.μ. στα οποία θα στεγαστούν, η Σχολή Λιμενοφυλάκων, η Σχολή Υπαξιωματικών, η Σχολή Αξιωματικών και οι εγκαταστάσεις διοικητικού- διδακτικού και βοηθητικού προσωπικού.
      Το συγκρότημα θα διαθέτει βασικές αθλητικές εγκαταστάσεις και θα εξυπηρετείται από τα αναγκαία έργα και υποδομών.
      Η δαπάνη μόνο της κατασκευής του Έργου έχει εκτιμηθεί από την Υπηρεσία σε 45.000.000€ πλέον Φ.Π.Α. Δεν περιλαμβάνεται το κόστος συντήρησης και λειτουργίας των κτιριακών και λοιπών εγκαταστάσεων. Δεν περιλαμβάνεται επίσης το κόστος του εκπαιδευτικού και «ξενοδοχειακού», εξοπλισμού, το οποίο δεν αποτελεί αντικείμενο του παρόντος Έργου.
      3. ΔΙΑΔΙΚΑΣΙΑ ΠΟΛΕΟΔΟΜΗΣΗΣ
      Επειδή η έκδοση οικοδομικής άδειας « Π.Δ. της 6/17-10-78 για δόμηση εκτός σχεδίου/άρθρο 5 EKπαιδευτήρια/παρ.2 παρέκκλιση» δεν είναι η κατάλληλη για Δημόσια Εκπαιδευτήρια αλλά μόνον για ιδιωτικά, ακολουθήθηκε η διαδικασία έγκρισης Τοπικού Ρυμοτομικού Σχεδίου (ΤΡΣ).
      Για την έγκριση ΤΡΣ ανατέθηκε σε εξωτερικό μελετητή η σύνταξη φακέλου ο οποίος θα περιέχει τις όποιες μελέτες απαιτούνται για την έγκριση ΤΡΣ. Μέχρι σήμερα η διαδικασία δεν έχει ολοκληρωθεί.
      4. ΔΙΑΔΙΚΑΣΙΑ ΔΙΑΓΩΝΙΣΜΟΥ - ΤΕΧΝΙΚΟΣ ΣΥΜΒΟΥΛΟΣ-ΟΜΑΔΕΣ ΕΡΓΟΥ
      Το ΔΣ της ΚΕΔ με την 25/03/Ζ1/31-7-2003 Απόφασή του ενέκρινε την διεξαγωγή διαγωνισμού επιλογής Αναδόχου για το Έργο: «Μελέτη, Κατασκευή, Χρηματοδότηση, Λειτουργία και Συντήρηση των Κτιριακών και λοιπών εγκαταστάσεων της Ακαδημίας του Λιμενικού Σώματος στην Αλεξανδρούπολη» και την αντίστοιχη «Προκαταρκτική Ενημέρωση» η οποία δημοσιεύθηκε στην Επίσημη Εφημερίδα των Ευρωπαϊκών Κοινοτήτων με αριθμό 2003/5173-157013/3-9-2003 και στον Ελληνικό Τύπο.
      Ο «Ανάδοχος» που θα επιλεγεί θα αναλάβει τη μελέτη, κατασκευή, χρηματοδότηση, λειτουργία και συντήρηση «του Έργου», σύμφωνα με τα παραπάνω, για χρονικό διάστημα που θα συμφωνηθεί με τη «Σύμβαση»(συνήθως από 15-30 χρόνια) με καταβολή από το ΥΕΝ σε τακτά χρονικά διαστήματα κατά την διάρκεια της Σύμβασης του σχετικού ανταλλάγματος, που θα προκύψει με την «διαδικασία διαγωνισμού».
      Με την 31/03/Ε1/2-10-2003 απόφαση του ΔΣ/ΚΕΔ εγκρίθηκε η εφαρμογή της «κλειστής διαδικασίας» για την δημοπράτηση του έργου του θέματος σύμφωνα με την παρ.2 του άρθρου 7 του Π.Δ.334/00 και την παρ.2β του άρθρου 4 του Ν.1418/84 χωρίς να τεθούν όρια αριθμού προεπιλεγέντων.
      Με την 33/03/Ζ1/23-10-2003 απόφαση ΔΣ/ΚΕΔ εγκρίθηκαν:
      α) Η επιλογή του συνδυασμού των συστημάτων προσφοράς «μελέτη και κατασκευή» και «άλλα ανταλλάγματα» σύμφωνα με τα άρθρα 10 και 13 του Π.Δ.609/85 όπως αυτά ισχύουν και 
      Το τεύχος της προκήρυξης της Α' Φάσης του Διαγωνισμού Επιλογής Αναδόχου-Υποβολή Εκδήλωσης Ενδιαφέροντος.
      Η προκήρυξη δημοσιεύτηκε στην Επίσημη Εφημερίδα των Ευρωπαϊκών Κοινοτήτων στις 8-11-2003 με αριθμό 2003/S216-194085 και στον Ελληνικό Τύπο και ορίστηκε η 17η Δεκεμβρίου 2003 ως ημερομηνία για την υποβολή εκδήλωσης ενδιαφέροντος.
      Με την 1/04/Ζ1/15-1-2004 απόφαση ΔΣ/ΚΕΔ εγκρίθηκε κατά πλειοψηφία η κατ' αποκοπή αμοιβή του Χρηματοοικονομικού Συμβούλου για την παροχή εξειδικευμένων υπηρεσιών Τεχνικού Συμβούλου για το Έργο: «Μελέτη Κατασκευή, Χρηματοδότηση, Λειτουργία και Συντήρηση Ακαδημίας Λιμενικού Σώματος στην Αλεξανδρούπολη», ποσού 400.000€.
      Η σχετική σύμβαση, μεταξύ ΚΕΔ και Χρηματοοικονομικού Συμβούλου, ανάθεσης πρόσθετων και συμπληρωματικών εξειδικευμένων Υπηρεσιών Τεχνικού Συμβούλου για την δημοπράτηση της Β΄ Φάσης του έργου, υπογράφηκε στις 27-2-2004.
      Συγκροτήθηκαν Ομάδες Έργου στην ΚΕΔ και στο ΥΕΝ προκειμένου να δρομολογηθεί η Β΄ Φάση του Διαγωνισμού (προετοιμασία Τευχών Δημοπράτησης, Αξιολόγηση Τεχνικών και Οικονομικών Προσφορών, Διαπραγματεύσεις με τον Ανάδοχο και υπογραφή της Σύμβασης).
      Στις 20-2-2004 υπογράφηκε μεταξύ ΥΕΝ και ΚΕΔ Συμφωνία «Πλαίσιο Συνεργασίας» για το έργο του θέματος.
      5. ΕΞΕΛΙΞΗ Α΄ ΦΑΣΗΣ (ΠΡΟΕΠΙΛΟΓΗ) ΔΙΑΓΩΝΙΣΜΟΥ ΕΠΙΛΟΓΗΣ ΑΝΑΔΟΧΟΥ
      Στις 17 Δεκεμβρίου 2003 αποσφραγίστηκαν οι Φάκελοι Τυπικών Προσόντων και Δικαιολογητικών που υποβλήθηκαν από τις ακόλουθες επτά (7) Συμπράξεις/ Κοινοπραξίες για τη συμμετοχή τους στην Α΄ Φάση του Διαγωνισμού επιλογής Αναδόχου για. το έργο: «Μελέτη, Κατασκευή, Χρηματοδότηση, Λειτουργία και Συντήρηση Ακαδημίας Λιμενικού Σώματος Αλεξανδρούπολης».
      1. LAMDA DEVELOPMENT SA-LAMDA ESTΑΤΕ DEVELOPMENT SA-
      ΑΝΑΣΤΗΛΩΤΙΚΗ ΑΤΕ
      2. ΕΛΛΗΝΙΚΗ ΤΕΧΝΟΔΟΜΙΚΗ ΤΕΒ Α.Ε.
      3. ΘΕΜΕΛΙΟΔΟΜΗ Α.Ε.
      4. ΔΟΜΙΚΗ ΚΡΗΤΗΣ Α.Ε. και Θ.ΚΑΡΑΓΙΑΝΝΗΣ Α.Ε.
      5. J&P-ABAΞ Α.Ε.
      6. ΚΙΞ ΕΥΚΛΕΙΔΗΣ=ΜΕΤΩΝ Α.Ε.
      7. ΓΕΚ Α.Ε.-ΤΕΡΝΑ Α.Ε.
      Με Απόφαση του Διευθύνοντος Συμβούλου της ΚΕΔ, ορίσθηκε Επιτροπή Προεπιλογής Α' Φάσης Διαγωνισμού επιλογής Αναδόχου για το έργο του θέματος. Η Επιτροπή Προεπιλογής ήλεγξε τα Τυπικά Προσόντα και Δικαιολογητικά των Υποψηφίων και των συνεργαζόμενων επιχειρήσεων.
      Σύμφωνα με το Πρακτικό της Επιτροπής Προεπιλογής, η Σύμπραξη των εταιριών LAMDA DEVELOPMENT S.A.-LAMDA ESTATE DEVELOPMENT S.A.- ΑΝΑΣΤΗΛΩΤιΚΗ Α.Τ.Ε., αποκλείεται από την περαιτέρω διαδικασία του Διαγωνισμού για την επιλογή αναδόχου του θέματος λόγω διατύπωσης επιφυλάξεων και μη υποβολής του συνόλου των δικαιολογητικών που απαιτούνται με βάση τη Προκήρυξη.
      Η Σύμπραξη των εταιριών LAMDA DEVELOPMENT-LAMDA ESTATE DEVELOPMENT S.Α.-ΑΝΑΣΤΗΛΩΤΙΚΗ Α.Τ.Ε. , υπέβαλε ένσταση κατά του ανωτέρω Πρακτικού της Επιτροπής Προεπιλογής.
      Ο Υφυπουργός
      ΠΕΤΡΟΣ ΔΟΥΚΑΣ»
      12. Στην με αριθμό 1020/25-5-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β-533/14-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1020/25-5-2004 που κατέθεσε στη Βουλή η Βουλευτής κα Εύη Χριστοφιλοπούλου, σχετικά με την ανάπτυξη της Περιφέρειας Αττικής, κατά το λόγο αρμοδιότητας του Υπ.Μ.Ε. , σύμφωνα και με τα με αριθμό 246/ΔΣ/7-6-2004 και 76559/2-6-2004 έγγραφα του Οργανισμού Αστικών Συγκοινωνιών και του Οργανισμού Σιδηροδρόμων Ελλάδος Α.Ε. , αντίστοιχα, σας πληροφορούμε τα πιο κάτω:
      1. Οδική Εξυπηρέτηση:
      Ο Ο.Α.Σ.Α. παρακολουθεί συνεχώς τις επεκτάσεις των πόλεων, εντός των ορίων της αρμοδιότητάς του και, σε συνεργασία με τους συναρμόδιους συγκοινωνιακούς φορείς εκτέλεσης συγκοινωνιακού έργου, προσπαθεί να καλύπτει συγκοινωνιακά νέες περιοχές και ταυτόχρονα να βελτιώνει το επίπεδο της συγκοινωνιακής εξυπηρέτησης εκεί που ήδη λειτουργεί η αστική συγκοινωνία. Ειδικότερα στην ευρύτερη περιοχή των Μεσογείων, στην οποία αναφέρεται η ερώτηση, ο ΟΑΣΑ προγραμματίζει τις εξής παρεμβάσεις:
      - Επέκταση της λεωφορειακής γραμμής 308 ΣΤ. ΑΜΥΝΑΣ -ΠΑΙΑΝΙΑ -ΚΟΡΩΠΙ μέχρι τον σταθμό του Προαστιακού Σιδηροδρόμου στο Κορωπί.
      Με την επέκταση αυτή εξυπηρετείται ο κύριος συγκοινωνιακός διάδρομος του Δήμου Κορωπίου και τμήμα του Δήμου Παιανίας .
      - Την επέκταση της τοπικής γραμμής 330 ΚΟΡΩΠΙ-ΑΓ.ΜΑΡΙΝΑ μέχρι τον σταθμό του Προαστιακού Σιδηροδρόμου στο Κορωπί.
      - Επέκταση -τροποποίηση της γραμμής 324 ΠΑΛΛΗΝΗ-ΕΡΓΑΤΙΚΕΣ ΚΑΤΟΙΚΙΕΣ- ΚΑΝΤΖΑ μέχρι τον σταθμό του Προαστιακού Σιδηροδρόμου στην Κάντζα. Με την σύνδεση αυτή θα εξυπηρετηθούν οι περιοχές Γλυκών Νερών και τμήμα του Δήμου Παλλήνης .
      Πέραν αυτών των άμεσων παρεμβάσεων ο συγκοινωνιακός σχεδιασμός του ΟΑΣΑ συνεχίζεται και σε συνεργασία με την Τοπική Αυτοδιοίκηση εξετάζει και προγραμματίζει την επέκταση του δικτύου αστικών συγκοινωνιών με την σύνδεση των τοπικών λεωφορειακών γραμμών με τους νέους σταθμούς του μετρό με στόχο την καλύτερη εξυπηρέτηση των κατοίκων αλλά και την υποστήριξη των δραστηριοτήτων που αναπτύσσονται στις περιοχές.
      2. Σιδηροδρομική Εξυπηρέτηση:
      Στα πλαίσια αναδιοργάνωσης του συστήματος μεταφορών Και αναπτύξεως σύγχρονου σιδηρόδρομου στην περιφέρεια Αττικής, πρoωθείται η υλοποίηση συγκεκριμένων σιδηροδρομικών έργων, ώστε το προαστιακό σιδηροδρομικό δίκτυο στην ολοκληρωμένη του μορφή να περιλαμβάνει:
      - Τον αναβαθμισμένο διάδρομο Πειραιά-Αθήνας -Σιδ/κού Κέντρου Αχαρνών (Σ.Κ.Α.)
      - Τη νέα διπλή γραμμή κανονικού εύρους Σ.Κ.Α - Κάντζας -Αεροδρομίου Σπάτων, με μελλοντική προέκταση προς Μαρκόπουλο - Λαύριο.
      - Την υφιστάμενη διπλή γραμμή κανονικού εύρους Σ.Κ.Α. -Αχαρνών -Αγ. Στεφάνου -Οινόης -Θήβας και τη μονή γραμμή Οινόης -Χαλκίδας.
      - Τη νέα διπλή γραμμή Σ.Κ.Α-Θριασίου-Κορίνθου-Κιάτου και τη νέα κανονική γραμμή lσθμού -Λουτρακίου .
      Το δίκτυο αυτό του προαστιακού σιδηρόδρομου είναι ενταγμένο στο εγκεκριμένο Ρυθμιστικό Σχέδιο της Αθήνας και έχει επίσης ενταχθεί στο πρόγραμμα των μεγάλων συγκοινωνιακών Έργων της Αττικής.
      Επισημαίνεται ότι το προαστιακό σιδηροδρομικό δίκτυο Αττικής στην τελική του εικόνα ανάπτυξης θα διασυνδέεται σε τέσσερα τουλάχιστον σημεία με το αστικό σιδηροδρομικό δίκτυο (υπάρχουσα και υπό κατασκευή γραμμή ΜΕΤΡΟ) , δηλαδή στον Βοτανικό, Σ.Σ.Αθήνας, Νερατζιώτισσα (Ολυμπιακό Στάδιο ), Δουκ. Πλακεντία, έτσι ώστε να λειτουργεί ως ενιαίο διασυνδεδεμένο και ολοκληρωμένο δίκτυο μέσων σταθερής τροχιάς στην Αττική.
      Για τον σκοπό αυτό ο Ο.Σ.Ε έχει μεριμνήσει και για τον εμπλουτισμό του τροχαίου υλικού του με αυτοκινητάμαξες και συρμούς υψηλής τεχνολογίας που θα αναβαθμίσει σε Ευρωπαϊκά πλαίσια τις προσφερόμενες από αυτόν υπηρεσίες.
      Ο προαστιακός σιδηρόδρομος θα παρέχει επίσης μια αξιόπιστη σύνδεση των περιοχών εκτός της πόλης της Αθήνας. Ιδιαίτερης σημασίας είναι και η σύνδεση του νέου διεθνούς αεροδρομίου με τον προαστιακό. Το δίκτυο του προαστιακού, διασυνδεόμενο με όλα τα άλλα δημόσια μέσα μεταφοράς, θα προσφέρει τη δυνατότητα εξυπηρέτησης και περαιτέρω ανάπτυξης των μετακινήσεων εργασίας από κατοικίες εκτός Αθηνών, οι οποίες δεν θα επιβαρύνουν το ήδη κορεσμένο οδικό δίκτυο.
      Τα έργα που αφορούν στον Προαστιακό Σιδηρόδρομο Αθηνών έχουν ήδη χρηματοδοτηθεί από το Γ΄ Κ.Π.Σ. και το Ταμείο Συνοχής της Ε.Ε. καθώς και από Εθνικούς Πόρους 
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 4242/19.10.04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Φ90022/27641/1199/10.11.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθ. πρωτ. 4242/19-10-2004 ερώτηση που κατατέθηκε στη Βουλή των Ελλήνων από το Βουλευτή κ. Ευάγγελο Βενιζέλο, σχετικά με την εφαρμογή του άρθρου 90 του ν. 2676/1999 (ΦΕΚ 1Α) σε περιπτώσεις ασφαλισμένων του Ταμείου Επικουρικής Ασφάλισης Ηλεκτροτεχνιτών Ελλάδος (ΤΕΑΗΕ), σας γνωρίζουμε τα εξής:
      1. Με τις διατάξεις του άρθρου 90 του ν. 2676/1999 έχει ορισθεί ότι οι απασχολούμενοι κατά τη δημοσίευση του νόμου αυτού ή οι απασχοληθέντες κατά το παρελθόν σε χώρους εξόρυξης, εμπλουτισμού και κατεργασίας πετρωμάτων ινών αμιάντου, καθώς και σε χώρους παραγωγής προϊόντων αμιαντοτσιμέντου δικαιούνται σύνταξη από το ΙΚΑ - ΕΤΑΜ και το ΕΤΕΑΜ με τη συμπλήρωση του 50oυ έτους της ηλικίας τους, εφόσον έχουν πραγματοποιήσει οποτεδήποτε 4.500 τουλάχιστον ημέρες εργασίας αποκλειστικά στους παραπάνω χώρους. Οι διατάξεις αυτές αφορούν μόνο τους ασφαλισμένους του ΙΚΑ - ΕΤΑΜ και του ΕΤΕΑΜ και δεν έχουν εφαρμογή στο ΤΕΑΗΕ.
      Το Ταμείο, κατ' εσφαλμένη ερμηνεία και εφαρμογή της ανωτέρω διάταξης, χορήγησε σύνταξη στον ασφαλισμένο του Αντώνιο Κοταλακίδη, καθώς και σε άλλους ασφαλισμένους, ενώ αυτοί δεν ενέπιπταν σ' αυτή και για το λόγο αυτό ανακάλεσε τις σχετικές συνταξιοδοτικές αποφάσεις.
      Ειδικότερα σε ό,τι αφορά την περίπτωση του κ. Κοταλακίδη, το ΤΕΑΗΕ του χορήγησε σύνταξη με την 1780/25-1-2000 απόφαση του Δ.Σ. του Ταμείου και στη συνέχεια την ανακάλεσε με την 285/26-4-2004 απόφασή του.
      2. Βασική αρχή που διέπει τη δράση της Δημόσιας Διοίκησης είναι η αρχή της νομιμότητας. Όταν η Διοίκηση διαπιστώνει την έκδοση παράνομων ατομικών διοικητικών πράξεων, τις ανακαλεί ελεύθερα εντός ευλόγου χρόνου ο οποίος, σύμφωνα με τον α.ν. 261/1968, δεν μπορεί να είναι μικρότερος των πέντε ετών από την έκδοση των πράξεων. Συνεπώς, το ΤΕΑΗΕ νόμιμα ανακάλεσε πριν την πάροδο πενταετίας από την έκδοσή της την συνταξιοδοτική απόφαση του κ. Κοταλακίδη.
      Σημειώνεται ότι, όπως μας ενημέρωσε το Ταμείο, δεν υπάρχουν περιπτώσεις ασφαλισμένων στις οποίες έχουν ανακληθεί αποφάσεις συνταξιοδότησης λόγω εσφαλμένης ερμηνείας και εφαρμογής του άρθρου 90 του ν.2676/1990 πέραν της πενταετίας από την ημερομηνία εκδόσεώς τους.
      3. Η ανάκληση των εν λόγω συνταξιοδοτικών αποφάσεων ενεργεί για το μέλλον και αποκλείεται η αναζήτηση και επιστροφή των αχρεωστήτως καταβληθεισών συντάξεων από τους ασφαλισμένους. δεδομένου ότι αυτοί κατά την είσπραξή τους ήταν καλόπιστοι και η επιστροφή τους θα τους επέφερε απρόβλεπτες οικονομικές δυσχέρειες.
      Ήδη με τις διατάξεις της παραγράφου 2 του άρθρου 20 του ν.3232/2004, δίδεται στους ασφαλισμένους του ΤΕΑΗΕ που απασχολούνται με την παραγωγή αμιάντου η δυνατότητα συνταξιοδότησης και από το εν λόγω Ταμείο με την καταβολή επιπλέον εισφοράς βαρέων επαγγελμάτων για τη συμπλήρωση του ελάχιστου απαιτούμενου αριθμού ημερών ασφάλισης. Ο κ. Κοταλακίδης έχει τη δυνατότητα να κάνει χρήση των διατάξεων αυτών, διαφορετικά θα συνταξιοδοτηθεί από το Ταμείο με τη συμπλήρωση του 65ου έτους της ηλικίας του.
      Ο Υφυπουργός
      Ν. ΑΓΓΕΛΟΠΟΥΛΟΣ»
      14. Στην με αριθμό 4230/19.10.04 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 118085-ΙΗ/11.11.04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4230/19.10.04 την οποία κατέθεσε ο Βουλευτής κ. Μαν. Όθωνας και αναφέρεται στη θεσμοθέτηση οργάνων, σας γνωρίζουμε ότι σύμφωνα με τις εξαγγελίες του κ. Πρωθυπουργού στην προ Ημερησίας Διατάξεως συζήτηση που έγινε στη Βουλή θα ξεκινήσει διάλογος με τη συμμετοχή όλων των πολιτικών δυνάμεων και εκπροσώπων από ολόκληρη την εκπαιδευτική Κοινότητα.
      Στο πλαίσιο αυτό του διαλόγου για την παιδεία θα εξετασθεί και η θεσμοθέτηση οργάνων όπως:
      Aνώτατo Συμβούλιο Ανάπτυξης Ανθρωπίνων-Πόρων (ΗΣΑΑΠ) και
      Κέντρο Παρακολούθησης και πιστοποίησης Επαγγελματικών Προσόντων (ΚΕΠΠΕΠ).
      Ο Υφυπουργός
      ΣΠ. ΤΑΛΙΑΔΟΥΡΟΣ»
      15. Στην με αριθμό 4221/19.10.04 ερώτηση της Βουλευτού κ. Έλενας Ράπτη δόθηκε με το υπ’ αριθμ. 41595/ΔΕ-8593/10.11.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης της Βουλευτού κ. Έλενας Ράπτη, με θέμα την επέκταση του 6ου προβλήτα ΣΕΜΠΟ στον ΟΛΘ, σας γνωρίζουμε ότι στο Πρόγραμμα Δημοσίων Επενδύσεων του τρέχοντος έτους μετά από πρόταση του ΥΠΕΧΩΔΕ έχει ενταχθεί το έργο «Επιχορήγηση ΟΛΘ ΑΕ» για την εκτέλεση του έργου «Επέκταση 6ου Προβλήτα λιμένα Θεσσαλονίκης φάση ΑΙ-τμήμα α », με προϋπολογισμό 21.856.472 Ευρώ και πιστώσεις ύψους 600.000,00 Ευρώ για το έτος 2004.
      Σε ότι αφορά το χρονοδιάγραμμα για την συνέχιση και ολοκλήρωση του έργου καθώς και την επίσπευση των διαδικασιών για την ολοκλήρωση του στον προβλεπόμενο από την μελέτη χρόνο, αρμόδιο να σας απαντήσει είναι το Υπουργείο Περιβάλλοντος Χωροταξίας και Δημοσίων Εργων προς το οποίο κοινοποιούμε την ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      16. Στην με αριθμό 4217/12.10.04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ/ΚΕ/364/10.11.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της ερώτησης 4217/19-10-2004 της Βουλευτού κ. Μ. Δαμανάκη σχετικά με τη συλλογή βιβλίων του Στρατή Τσίρκα, σας πληροφορούμε τα εξής:
      Ήδη με Απόφαση του Διοικητικού Συμβουλίου του Εθνικού Κέντρου Βιβλίου έχει εγκριθεί κονδύλι ύψους 20.000 ΕΥΡΩ για τη μεταφορά, συντήρηση και κατασκευή ειδικής βιβλιοθήκης στο κεντρικό κτήριο του Εθνικού Κέντρου Βιβλίου στην Ακρόπολη, όπου και θα φιλοξενηθεί η προαναφερθείσα Συλλογή. Τα εγκαίνια της Βιβλιοθήκης θα πραγματοποιηθούν μόλις ολοκληρωθεί το πρόγραμμα της παρουσίασης της Συλλογής. Στην παρούσα φάση και έως την ολοκλήρωση της προαναφερόμενης Βιβλιοθήκης η Συλλογή παραμένει στη Βίλα Μπότση με όλες τις προφυλάξεις που δεν είχαν παρθεί εδώ και τόσα χρόνια.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 4169/18.10.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/4624/11.11.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΛΕΒΕΝΤΗΣ, σε ό,τι μας αφορά, σας γνωρίζουμε ότι η σχετική, για την πρόσληψη του εποχικού πυροσβεστικού προσωπικού, διάταξη της παρ. 1 του άρθρου 1 του π.δ. 124/2003, δεν προβλέπει ρητώς τη λύση των συμβάσεων στο τέλος Οκτωβρίου, δηλαδή 5μηνη διάρκεια απασχόλησης, αλλά ορίζει ότι η διάρκεια αυτής δεν μπορεί να υπερβεί τους πέντε (5) μήνες ετησίως. Κατόπιν των ανωτέρω, το Αρχηγείο Πυροσβεστικού Σώματος, με βάση τον επιχειρησιακό σχεδιασμό πυροπροστασίας και αφού έλαβε υπόψη του το δείκτη επικινδυνότητας και τις καιρικές συνθήκες που επικρατούσαν το συγκεκριμένο χρονικό διάστημα, καθώς και τις πιστώσεις που είχαν εγκριθεί για το σκοπό αυτό, προέβη στη λύση της σχέσης εργασίας ιδιωτικού δικαίου ορισμένου χρόνου των πυροσβεστών εποχική ς απασχόλησης την 16-10-2004.
      Τέλος πρέπει να επισημάνουμε ότι, από τις ισχύουσες διατάξεις για την πρόσληψη δοκίμων πυροσβεστών (π.δ. 167/2003), έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα, πολύτιμη για την εκτέλεση του πυροσβεστικού έργου, το οποίο με νομοθετική ρύθμιση που προωθούμε καθίσταται ευνοϊκότερο.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 4166/18.10.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ 900α/4260/7510/25.10.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4166/18-10-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τον εξομοιωτή πτήσεων στην ΠΑ, σας γνωρίζουμε τα ακόλουθα:
      Όσον αφορά στο πρώτο ερώτημα επισημαίνονται τα εξής:
      Για το πρόγραμμα θέματος τηρήθηκαν όλες οι προβλεπόμενες διαδικασίες, σύμφωνα με τα θεσμικά κείμενα και τις διαταγές της Υπηρεσίας (Αποφάσεις συλλογικών οργάνων, έγκριση αναγκαιότητας σκοπιμότητας από κ. ΥΕΘΑ, κλπ) Η Διακήρυξη - Διενέργεια του Διαγωνισμού, σύμφωνα με τον Εθνικό Αμυντικό Σχεδιασμό, εμπίπτει στην αρμοδιότητα της ΓΔΑΕ.
      Με σχετική απόφαση του κ. ΥΕΘΑ αποφασίσθηκε ότι: Ακυρώνεται ο υπ' αριθ. 012/2002 Διαγωνισμός Δημόσιος Διεθνής Διαγωνισμός για την «Προμήθεια Ολοκληρωμένου Αυτόνομου Συστήματος Απεικόνισης Εναέριας Μάης (Autonomous Air Combat Maneuvering Instrumentation - AACMI») για κάλυψη αναγκών της ΠΑ, καθόσον αυτός κρίθηκε μη γόνιμος για το Ελληνικό Δημόσιο.
      Επιπρόσθετα το ΓΕΑ καλείται όπως, επανεξετάσει την Αναγκαιότητα Σκοπιμότητα και τις χρονικές απαιτήσεις της εν λόγω προμήθειας σε συνδυασμό με τις βελτιώσεις της τεχνικής περιγραφής, λαμβάνοντας υπόψη τα αναφερόμενα στις παρατηρήσεις του ΓΕΑ και τα πορίσματα των Επιτροπών του εν λόγω διαγωνισμού.
      Στη παρούσα φάση συντάσσεται εισήγηση προς το ΑΑΣ για την επανεξέταση της Αναγκαιότητας - Σκοπιμότητας της εν λόγω προμήθειας σε συνδυασμό με τις βελτιώσεις της τεχνικής περιγραφής.
      Αναφορικά με το δεύτερο ερώτημα, σχετικά με τους εξομοιωτές πτήσεων της ΠΑ, επισημαίνονται τα ακόλουθα:
      Η ΠΑ διαθέτει κατάλληλους εξομοιωτές Πτήσεως για όλους τους τύπους των μαχητικών αεροσκαφών (F-16, Mirage 2000, F - 4,Α - 7).
      Οι εξομοιωτές Πτήσεως λειτουργούν και ευρίσκονται σε πλήρη επιχειρησιακή εκμετάλλευση, καλύπτοντας σε προγραμματισμένη βάση, τις προβλεπόμενες απαιτήσεις εκπαίδευσης των Ιπταμένων.
      Εφόσον ένας εξομoιωτής Πτήσεως παρουσιάσει λειτουργικό πρόβλημα, αυτό αντιμετωπίζεται στα πλαίσια της αντίστοιχης «Σύμβασης Προμήθειας» ή της «Σύμβασης Εν Συνεχεία Υποστήριξης».
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»)
      
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 398/9.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Βερελή προς τον Υπουργό Μεταφορών και Επικοινωνιών, σχετικά με την κατασκευή του δυτικού Σιδηροδρομικού Άξονα κλπ., η οποία διαγράφεται λόγω κωλύματος του κυρίου Βουλευτή. 
      Δεύτερη είναι η με αριθμό 404/2/9.11.2004 επίκαιρη ερώτηση της Προέδρου του Κομμουνιστικού Κόμματος Ελλάδας κυρίας Αλέκας Παπαρήγα προς τον Πρωθυπουργό, σχετικά με τις προθέσεις της Κυβέρνησης για μείωση των τιμών στα καύσιμα, την οικονομική ενίσχυση των χαμηλόμισθων και συνταξιούχων κλπ. 
      Θα απαντήσει ο Υπουργός Ανάπτυξης, σύμφωνα με το άρθρο 129 παράγραφος 3.
      Η ερώτηση της κυρίας Παπαρήγα έχει ως εξής:
      «Οι υψηλές τιμές των καυσίμων και ιδιαίτερα του πετρελαίου θέρμανσης που επιβάλλονται με το πρόσχημα της ανόδου των διεθνών τιμών, θα έχουν σαν αποτέλεσμα την ακόμα μεγαλύτερη αφαίμαξη των εισοδημάτων των ελληνικών στρωμάτων. Η ριζική αντιμετώπιση αυτού του προβλήματος δε μπορεί να γίνει όσο ο τομέας της ενέργειας θα αποτελεί αντικείμενο επιχειρηματικής δραστηριότητας που κινείται με κριτήριο το κέρδος. 
      Παρ’ όλο που η αποτελεσματική λύση του προβλήματος βρίσκεται έξω από το πλαίσιο της «απελευθέρωσης» του ενεργειακού τομέα, σε μια ριζικά διαφορετική πολιτική με τον τομέα της ενέργειας να αποτελεί λαϊκή περιουσία και να υπηρετεί τις λαϊκές ανάγκες, σήμερα προβάλλει επιτακτικά η ανάγκη να ληφθούν άμεσα μέτρα ανακούφισης των εργαζομένων με την κατάργηση του ειδικού φόρου κατανάλωσης και του ΦΠΑ για το πετρέλαιο θέρμανσης-κίνησης και τη βενζίνη, ώστε να μειωθεί η τελική τιμή τους. Άμεση επίσης προβάλλει και η ανάγκη ενίσχυσης των χαμηλών μισθών και των συνταξιούχων με τριακόσια (300) ευρώ καθώς και των ανέργων με τετρακόσια (400) ευρώ ώστε να αντιμετωπίσουν τα αυξημένα έξοδα για το πετρέλαιο θέρμανσης, καθώς και της αύξησης του συντελεστή φορολογίας των επιχειρήσεων καυσίμων με δεδομένη τη μεγάλη κερδοφορία. 
      Ερωτάται ο κύριος Πρωθυπουργός τι μέτρα θα πάρει η Κυβέρνηση για τη μείωση των τιμών των καυσίμων και την ανακούφιση των λαϊκών στρωμάτων».
      Την απάντηση θα δώσει ο Υπουργός Ανάπτυξης κ. Σιούφας.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, κυρία Γενικέ Γραμματέα του Κομμουνιστικού Κόμματος Ελλάδος, θέλω να σας ευχαριστήσω για την επίκαιρη ερώτηση την οποία καταθέσατε στον Πρωθυπουργό γιατί δίνετε την ευκαιρία στην Κυβέρνηση -ο Πρωθυπουργός γνωρίζετε ότι αυτήν την ώρα ταξιδεύει στην Κύπρο και αυτός είναι ο λόγος για τον οποίο δεν είναι εδώ για να απαντήσει ο ίδιος- να τονίσουμε για μία ακόμα φορά τους αποτελεσματικούς τρόπους με τους οποίους λειτουργήσαμε όλο το προηγούμενο διάστημα και συνολικά στην αγορά αλλά και στην αγορά των πετρελαιοειδών. 
      Σταθήκαμε με σοβαρότητα, με ευθύνη αλλά και με αποτελεσματικότητα απέναντι στις στρεβλώσεις της αγοράς, που είναι κληρονομημένες από το παρελθόν και βεβαίως υπήρξαμε αμείλικτοι στα φαινόμενα της αισχροκέρδειας και της όποιας ασυδοσίας. 
    Το πρόβλημα με τις τιμές των πετρελαιοειδών είναι ζήτημα που αφορά στην παγκόσμια κοινότητα. Τις επιπτώσεις γι’ αυτήν την πραγματικότητα την επισημαίνουν όλοι οι διεθνείς οργανισμοί. Είναι οι μεγαλύτερες τιμές που σημειώθηκαν τα τελευταία 25 χρόνια φθάνοντας η τιμή του βαρελιού τα πενήντα πέντε (55) και παραπάνω δολάρια. Αυτή είναι μια πραγματικότητα, η οποία αναμφίβολα έχει επιπτώσεις και στην αύξηση του Ακαθαρίστου Εγχώριου Προϊόντος και στον όγκο του διεθνούς εμπορίου, αλλά βεβαίως και με σοβαρές επιπτώσεις στον πληθωρισμό. 
    Κατά βάση και οι συνέπειες αυτές ήρθαν στη χώρα μας και  οι επιπτώσεις στον πληθωρισμό οφείλονται μόνον κατά ένα μέρος στην αύξηση της τιμής του αργού πετρελαίου στις διεθνείς αγορές. Αυτή είναι η κατάσταση. Προσπαθήσαμε να την ελέγξουμε, να συγκρατήσουμε τις συνέπειες στην αγορά και γενικότερα στην οικονομία και ο πρώτος στόχος μας ήταν να λειτουργήσει ομαλά η αγορά. 
    Αυτό που θέλω να διαβεβαιώσω και εσάς και η Εθνική Αντιπροσωπεία, αλλά και δι’ υμών ολόκληρο τον ελληνικό λαό είναι ότι οι τιμές των πετρελαιοειδών συγκρατήθηκαν στα μικρότερα δυνατά επίπεδα. Από την αρχή του χρόνου μέχρι αυτή την ώρα έχουμε μία αύξηση της τιμής των πετρελαιοειδών κατά 40% και οι αυξήσεις οι οποίες έχουν γίνει κατά μέσο όρο κυμαίνονται γύρω στο 14% με 15%, πλην της τιμής του πετρελαίου θέρμανσης που είναι πολύ υψηλότερη. Παρά το γεγονός ότι έχει το μικρότερο ειδικό φόρο κατανάλωσης, είκοσι ένα δολάρια το χιλιόλιτρο, εντούτοις εκεί η αύξηση που αφορά τις τιμές του προϊόντος, τη διύλιση και όλους τους εμπλεκόμενους σε αυτήν τη διαδικασία, είναι 90% και μόνον το 10% στο χώρο της εμπορίας του συγκεκριμένου προϊόντος. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
    Δέκα δευτερόλεπτα, κυρία Πρόεδρε. 
    Επίσης, να πω ότι επιδίωξη της Κυβέρνησης και του Υπουργείου Ανάπτυξης είναι να απομακρύνουμε οριστικά και να δώσουμε οριστικό τέλος στις στρεβλώσεις της αγοράς. Προς αυτήν την κατεύθυνση είμαστε σύμμαχοι μαζί με τον πολίτη, με το νοικοκυριό και ιδιαίτερα με τους χαμηλοσυνταξιούχους και με τους μισθωτούς που έχουν χαμηλά εισοδήματα. Από αυτή την κατεύθυνση δεν έχουμε παρεκκλίνει.  Το αποδείξαμε αυτό και κατά τη διάρκεια των Ολυμπιακών Αγώνων. Όταν όλοι μιλούσαν για ολυμπιακή ακρίβεια 50%, τα πράγματα κινήθηκαν ομαλά και υπεύθυνα γιατί δημιουργήθηκε ένα αρραγές μέτωπο μεταξύ της κοινωνίας των πολιτών και μία συστηματική συνεργασία με όλες τους παράγοντες της αγοράς. 
    Τέλος, για το θέμα το οποίο θέτετε, κυρία Γενικέ Γραμματέα του ΚΚΕ, την καταβολή επιδόματος από την πλευρά της Κυβέρνησης στους έχοντες τη μεγαλύτερη ανάγκη, θέλω να πω ότι εμείς παρακολουθούμε στενά τη διαμόρφωση αυτής της κατάστασης. Είχαμε τις τελευταίες εβδομάδες μια αποκλιμάκωση διεθνώς των τιμών, η οποία έχει περάσει και στην ελληνική αγορά. Εκτιμά η Κυβέρνηση και μελετά το θέμα, διαθέτουμε κοινωνική ευαισθησία και αν χρειαστεί προς αυτήν την κατεύθυνση να παρέμβουμε, οι οδηγίες του Πρωθυπουργού και η απόφαση της Κυβέρνησης θα είναι προς την κατεύθυνση στήριξης εκείνων που έχουν ανάγκη εξαιτίας αυτής της κατάστασης, που έχει δημιουργηθεί στη διεθνή αγορά του πετρελαίου και τις επιπτώσεις που έχουν τα πετρελαιοειδή στην ελληνική οικονομία. Γιατί, κυρία Γενικέ Γραμματέα του ΚΚΕ, εδώ και δέκα χρόνια δεν λήφθηκε κανένα μέτρο μείωσης της εξάρτησης από τα πετρέλαια. Αυτό είναι μια πραγματικότητα που πρέπει να την αντιμετωπίσουμε και η Κυβέρνηση θα είναι σύντομα σε θέση να κάνει ανακοινώσεις. 
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. Τα υπόλοιπα στη δευτερολογία σας. 
    Η κ. Παπαρήγα έχει το λόγο. 
      ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Υπουργέ, γνωρίζουμε τις διακυμάνσεις της τιμής του πετρελαίου. Οι αλλαγές είναι ανεπαίσθητες, ελάχιστες –προς τα κάτω δηλαδή, ιδιαίτερα για το πετρέλαιο θέρμανσης- και βρισκόμαστε μπροστά και σε έναν κακό χειμώνα, όπως λέγεται. Καταλαβαίνετε τώρα ότι το πρόβλημα του πετρελαίου θέρμανσης αλλά και της βενζίνης θα είναι καθημερινό για την ελληνική οικογένεια.
      Δεν αγνοούμε τη διεθνή διάσταση του προβλήματος αυτού. Ωστόσο, εμείς λαμβάνουμε υπ΄όψιν ότι οι διακυμάνσεις των τιμών δεν καθορίζονται απ’ αυτό που συνήθως λέγεται «προσφορά και ζήτηση», αλλά καθορίζονται από την κερδοφορία και η προσφορά και η ζήτηση απλώς καθορίζει το ύψος της αισχροκέρδειας.
      Εμείς, λοιπόν, επιμένουμε σε μέτρα δύο κατευθύνσεων, αν θέλετε όχι βλέποντας το ζήτημα συγκυριακά, αλλά βλέποντας και τις διεθνείς τάσεις που λίγο πολύ μονιμοποιούνται. Κατ’ αρχήν, νομίζουμε ότι η λαϊκή οικογένεια πρέπει να δεχθεί τις θετικές συνέπειες από την κατάργηση του Ειδικού Φόρου Κατανάλωσης και του Φόρου Προστιθέμενης Αξίας. Η επιδότηση έχει να κάνει με την ακρίβεια που εμφανίζεται τώρα, δηλαδή μπορεί η Κυβέρνηση να πάρει μέτρα που μειώνουν την τιμή του πετρελαίου θέρμανσης και της βενζίνης μόνιμα και, δεύτερον, η επιδότηση πρέπει οπωσδήποτε να έχει σχέση και με τις διακυμάνσεις. Τώρα κατά τη γνώμη μας χρειάζονται πολύ περισσότερο που είναι σφιχτή η εισοδηματική πολιτική, η φορολογία στην ουσία επιβαρύνει ή απαλλάσσει ελάχιστα τους χαμηλόμισθους και θα έχουμε μία συνολική επιβάρυνση.
      Τέλος, γνωρίζοντας ότι ζούμε σε συνθήκες απελευθέρωσης της αγοράς εμείς θεωρούμε ότι πρέπει να υπάρξουν μέτρα ουσιαστικά, δηλαδή να έχουν φορολογικά βάρη οι εταιρείες που έχουν σχέση με την εμπορία πετρελαίου και πάνε πάρα πολύ καλά εδώ στην Ελλάδα και τα κέρδη τους αυξάνονται. Σήμερα, αν διαβάσει κανείς εφημερίδες, διαβάζει τέτοιες σχετικές εκτιμήσεις και τάσεις.
      (Στο σημείο αυτό κτυπάει το κουδούνι λήξεως του χρόνου ομιλίας της Γενικής Γραμματέως του Κομμουνιστικού Κόμματος Ελλάδας κυρίας Αλέκας Παπαρήγα)
      Θα μου πείτε: Οι εταιρείες πώς θα αντιδράσουν; Μα, εμείς ακριβώς υπολογίζουμε ότι απέναντι σ’ αυτές τις εταιρείες πρέπει να υπάρχει ουσιαστική πίεση, διότι –αν θέλετε- αποκαθιστά και το αίσθημα κοινωνικής αδικίας που υπάρχει στον κόσμο και από την πλευρά της πολιτικής των κυβερνήσεων αλλά και από την πλευρά των εταιρειών.
      Εμείς επιμένουμε σε αυτά τα μέτρα. Είναι τα ελάχιστα που μπορεί να γίνουν. Δεν είμαστε αισιόδοξοι ότι η υπόθεση της τιμής του πετρελαίου είναι προσωρινή. Τουλάχιστον από αυτά που έχουμε υπόψη μας, προσωρινή μπορεί να είναι η μείωση. Η τάση θα είναι να επιβαρύνουν πολύ υψηλά το οικογενειακό εισόδημα. Εάν είχαμε μία άλλη εισοδηματική πολιτική στην Ελλάδα, θα μπορούσε κανείς να είναι πιο συγκαταβατικός σ’ αυτό, αλλά δυστυχώς είμαστε υποχρεωμένοι να προτείνουμε καταργήσεις φόρων από τη στιγμή που όλοι οι άλλοι παράγοντες είναι αρνητικοί. 
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο για να δευτερολογήσετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, η Κυβέρνηση κρατεί καλή σημείωση των επισημάνσεων της κυρίας Γενικής Γραμματέως. 
      Θέλω να διαβεβαιώσω την Εθνική Αντιπροσωπεία ότι από το Μάιο μήνα μαζί με το συνάδελφό μου, τον Υπουργό Οικονομίας και Οικονομικών, τον κ. Αλογοσκούφη, ξεκινήσαμε μία προσπάθεια με πέντε, έξι παρεμβάσεις στην Ευρωπαϊκή Ένωση για να πετύχουμε ένα σύστημα διά του οποίου όταν υπάρχει μεγάλη αύξηση των τιμών των πετρελαιοειδών να επιτραπεί στις επιμέρους χώρες –και ιδιαίτερα στις χώρες που έχουν μεγάλη εξάρτηση από τα πετρελαιοειδή- να μειώνουν τον Ειδικό Φόρο Κατανάλωσης.
      Δεν το καταφέραμε μέχρι στιγμής.
      Όταν μιλούσα στο Συμβούλιο Ανταγωνιστικότητας το Μάιο μήνα στις Βρυξέλλες μου έλεγαν «πού βλέπετε κρίση στο πετρέλαιο;». Φαίνονταν, όμως, τα πράγματα ότι δεν είναι μια παροδική κατάσταση, αλλά ότι αυτή η κατάσταση θα έχει διάρκεια και βάθος και θα συνεχίσουμε να επιμένουμε.
      Κυρία Πρόεδρε, θέλω επίσης να ενημερώσω την Εθνική Αντιπροσωπεία ότι η εξάρτηση της χώρας μας από τα πετρελαιοειδή φθάνει το 3,2% της δαπάνης από το ΑΕΠ και περισσότερο έναντι της εξάρτησης που έχουν όλες οι άλλες ευρωπαϊκές χώρες και γι’ αυτό ενδεχομένως δεν παρακολουθούν την πίεση που ασκούμε περίπου στο 1,4%.
    Αυτός είναι ο λόγος για τον οποίο σας ανέφερα ότι πρέπει να ρίξουμε πάρα πολύ μεγάλο βάρος, να μειώσουμε την εξάρτηση από τα πετρελαιοειδή, γιατί και τα επόμενα χρόνια θα έχουμε ανάλογα ζητήματα και πρέπει να προετοιμαστούμε έγκαιρα από τώρα.
     Εκείνο που θέλω επίσης να διαβεβαιώσω την Εθνική Αντιπροσωπεία είναι ότι η Κυβέρνηση ενεργοποίησε τη Γενική Γραμματεία Καταναλωτή, γιατί ο καλύτερος σύμμαχος για την ομαλή λειτουργία της αγοράς και στη μάχη κατά της ακρίβειας είναι ο ενημερωμένος πολίτης. 
    Έγινε η σύγκληση του Εθνικού Συμβουλίου Καταναλωτή και η λήψη σοβαρά από την Κυβέρνηση των σκέψεών του και η ενεργοποίηση της Επιτροπής Ανταγωνισμού. Την ερχόμενη εβδομάδα θα κατατεθεί στη Βουλή νομοσχέδιο που θα καθιστά πραγματικά ανεξάρτητη αρχή την Επιτροπή Ανταγωνισμού. 
     Ο Συνήγορος του Καταναλωτή. Και το νομοσχέδιο αυτό θα κατατεθεί για συζήτηση στην Εθνική Αντιπροσωπεία την εβδομάδα που έρχεται. 
     Αλλά και οι έλεγχοι, κυρία Γενικέ, είναι καθημερινοί. Πέρα από τα πεντακόσια άτομα με τα οποία στελεχώθηκε το Υπουργείο από τα προγράμματα του ΟΑΕΔ, οι έλεγχοι είναι καθημερινοί, συστηματικοί, άγρυπνοι σε ολόκληρη την Ελλάδα. Και όχι μόνο οι έλεγχοι, αλλά και τα πρόστιμα τα οποία δίδονται για εκείνους οι οποίοι παραβαίνουν τους κανόνες της αγοράς ή αισχροκερδούν επίσης είναι αμείλικτα. 
     Δεν χαριζόμαστε, κυρία Γενικέ, κυρίες και κύριοι συνάδελφοι, απολύτως σε κανέναν. Η ευθύνη μας απέναντι στον πολίτη και στο τελευταίο ευρώ που έχει ανάγκη ο πολίτης και με την κατάσταση αυτή η οποία επικρατεί στα χαμηλά εισοδήματα, μας επιβάλλει να βρισκόμαστε όλοι σε εγρήγορση. Και προς την κατεύθυνση αυτή η Κυβέρνηση ζητεί και τη συνδρομή όλων των πολιτικών δυνάμεων, ώστε πραγματικά να εξασφαλίσουμε την ομαλή λειτουργία της αγοράς. Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ακολουθεί η με αριθμό 401/9.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την έκδοση στη Γερμανία του κουρδικής καταγωγής Σινάν Μποζκούρτ κλπ.
     Η επίκαιρη ερώτηση του κ. Αλαβάνου έχει ως εξής:
     «Το Υπουργείο Δικαιοσύνης της Γερμανίας ζήτησε την έκδοση του κουρδικής καταγωγής Σινάν Μποζκούρτ (Ταϊλάν), ο οποίος είναι νόμιμος κάτοχος γερμανικού διαβατηρίου, ζει και εργάζεται νόμιμα στην Ελλάδα από το 1997 και είναι γνωστός για τη νόμιμη πολιτική του δράση σε όλες τις πολιτικές και συνδικαλιστικές οργανώσεις της χώρας μας, οι οποίες έχουν εκφράσει την αλληλεγγύη τους με ψηφίσματα και δηλώσεις συμπαράστασης προς τον εκζητούμενο. 
     Οι κατηγορίες είναι αόριστες και αβάσιμες. Για το λόγο αυτό το Συμβούλιο του Αρείου Πάγου στις 9.9.2004 ζήτησε με την υπ΄ αριθμόν 1615/2004 απόφασή του «συμπληρωματικές πληροφορίες για να διαλυθούν οι αμφιβολίες που έχουν δημιουργηθεί» (άρθρο 437, 438 Κώδικα Ποινικής Δικονομίας). Παρόλο που οι αμφιβολίες παρέμειναν και για τα τρία αδικήματα, το Συμβούλιο έκανε δεκτό το αίτημα της Γερμανίας μόνο ως προς το ένα από αυτά (ρήψη μολότωφ σε Τουρκική Τράπεζα το 1995 χωρίς θύματα ή ζημιές). Για το αδίκημα αυτό, το οποίο κατά τον ορθό χαρακτηρισμό του θεωρείται ως πλημμέλημα, επομένως έχει παραγραφεί, ο εκζητούμενος είχε κρατηθεί προσωρινά επί δίμηνο, αργότερα απελευθερώθηκε και τελικά αποζημιώθηκε από το γερμανικό δημόσιο! Ο εκζητούμενος αγωνίζεται υπέρ της ελευθερίας και της δημοκρατίας στην Τουρκία και κατά της παραβίασης των ανθρωπίνων δικαιωμάτων στη χώρα αυτή.
     Ερωτάται ο κύριος Υπουργός:
     Τι προτίθεται να πράξει, ώστε να αποτραπεί η έκδοση στη Γερμανία του λαϊκού αγωνιστή Σινάν Μποζκούρτ, ο οποίος διώκεται για τις πολιτικές του πεποιθήσεις;
     Ο Υπουργός Δικαιοσύνης έχει το λόγο. 
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρία Πρόεδρε, σύμφωνα με τα στοιχεία και τις πληροφορίες που έχουν περιέλθει στο Υπουργείο Δικαιοσύνης, στις 22.10.2004 εκδόθηκε από τον Άρειο Πάγο απόφαση, με την οποία γνωμοδότησε υπέρ της έκδοσης του Σινάν Μποζκούρτ ή Ταϊλάν στη Γερμανία, προκειμένου να ασκηθεί εκεί σε βάρος του δίωξη για δύο απόπειρες εμπρησμών κατά τουρκικών τραπεζών το έτος 1995. Με την ίδια απόφαση απορρίφθηκε από τον Άρειο Πάγο αίτημα των γερμανικών αρχών να εκδοθεί  ο Μποζκούρτ για δύο άλλα αδικήματα για τα οποία επίσης εζητείτο η έκδοσή του.
     (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Κύριε συνάδελφε, μετά από την έκδοση αυτής της απόφασης από τον Άρειο Πάγο, αναμένω να μου υποβληθεί από την Εισαγγελία Εφετών Θράκης ο πλήρης φάκελος της υπόθεσης, ο οποίος σας γνωρίζω ότι ακόμα δεν έχει φθάσει στο Υπουργείο Δικαιοσύνης. Μπορώ να σας διαβεβαιώσω ότι με βάση τα στοιχεία της δικογραφίας, με αντικειμενικότητα, με ευθυκρισία, με αίσθημα δικαίου, θα ασκήσω τα δικαιώματα που μου παρέχει ο νόμος στη συγκεκριμένη περίπτωση. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Κύριε Πρόεδρε, θα ήθελα να απευθυνθώ προς εσάς και να σας κάνω μία πρόταση, την οποία πιστεύω ότι θα αποδεχθείτε. Αυτήν την ώρα γίνεται η κηδεία του Γιασέρ Αραφάτ, ο οποίος ήταν φίλος της χώρας μας και ηγέτης όλου αυτού του κόσμου που έχει βρεθεί κοντά μας σε μεγάλα διεθνή εξωτερικά μας ζητήματα. Νομίζω ότι η Βουλή θα έπρεπε να κρατήσει ενός λεπτού σιγή. Κάνω αυτήν την πρόταση και είμαι βέβαιος ότι θα τη δεχθείτε.
      Κύριε Υπουργέ, άκουσα με προσοχή την απάντησή σας. Θέλω να σας πω ότι γνωρίζω προσωπικά αυτόν τον άνθρωπο, όπως τον γνωρίζουν πάρα πολλοί άνθρωποι στην Ελλάδα. Αυτός ο άνθρωπος έχει βοηθήσει την Αντιπροσωπεία μας, όχι μόνο του Συνασπισμού, στο Ευρωπαϊκό Κοινοβούλιο, όπου έχει θέσει πολλά ζητήματα σχετικά με τα δικαιώματα στην Τουρκία. 
      Επίσης, θα ήθελα να σας πω ότι δεν είναι ο τύπος του φασαριόζου. Είναι χαρακτηριστικό ότι τον κατηγόρησαν για απόπειρα δολοφονίας με ποταπά ελατήρια. Ο Άρειος Πάγος απέρριψε όλα αυτά και το μόνο που δέχθηκε, ήταν η ρίψη μολότωφ, ένα πλημμέλημα, το 1995 σε γερμανική τράπεζα, για το οποίο μάλιστα είχε συλληφθεί στη Γερμανία, απελευθερώθηκε και αποζημιώθηκε από το γερμανικό κράτος. Τώρα το θέμα επανέρχεται και εγώ νομίζω ότι δεν θα έπρεπε να γίνει αυτό. 
      Κύριε Υπουργέ, πιστεύω ότι τα συγγράμματα της Νομικής Σχολής, σχετικά με το Ευρωπαϊκό Ποινικό Δίκαιο που αναφέρονται για την ισχύ του ευρωεντάλματος σύλληψης και τις αυτόματες διαδικασίες, θα σταματήσουν ίσως στην τελευταία ενέργεια Έλληνα Υπουργού που είχε το δικαίωμα να συνυπογράψει ή να μη συνυπογράψει την έκδοση. Νομίζω ότι το όνομα Παπαληγούρας θα συνδυαστεί και στην ιστορία με το όνομα Ταϊλάν. 
      Εγώ άκουσα αυτά που είπατε ότι με προσοχή, αντικειμενικότητα, ευθυκρισία και αίσθημα δικαίου θα αντιμετωπίσετε αυτό το θέμα. Θέλω να πιστεύω ότι θα είστε αρνητικός σ’ αυτήν την έκδοση και δεν νομίζω ότι θα ενοχληθεί η Γερμανία, γιατί είναι από αδράνεια των αρχών της που επανέρχεται αυτό το αίτημα.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο. Ως προς το αίτημά σας, θα σας απαντήσω στη συνέχεια.
      Κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, δεν έχω να προσθέσω κάτι άλλο.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, προχωρούμε στη συζήτηση της με αριθμό 399/9-11-2004 επίκαιρης ερώτησης του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Απασχόλησης και Κοινωνικής Προστασίας, σχετικά με τη χορήγηση σύνταξης λόγω θανάτου στις δικαιούχους ανεξαρτήτως ηλικίας δια βίου.
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με το άρθρο 62 του ν.2676/1999 σε περίπτωση θανάτου συνταξιούχου ή ασφαλισμένου, ο οποίος έχει πραγματοποιήσει το χρόνο ασφάλισης που προβλέπεται από τις διατάξεις των ασφαλιστικών οργανισμών, ο διατελών σε χηρεία, ανεξαρτήτως ηλικίας, δικαιούται σύνταξη μια τριετία. Εάν ο επιζών σύζυγος, κατά την ημερομηνία θανάτου του ασφαλισμένου, έχει συμπληρώσει το τεσσαρακοστό έτος της ηλικίας του η σύνταξη καταβάλλεται και μετά τη λήξη της τριετίας. Αν είναι μικρότερος των σαράντα ετών, διακόπτεται και επαναχορηγείται ολόκληρη μετά από το εξηκοστό πέμπτο έτος της ηλικίας του δικαιούχου.
      Η διάταξη αυτή δημιουργεί οξύ κοινωνικό πρόβλημα, καθώς οι νεότερες των σαράντα ετών διατελούσες εν χηρεία γυναίκες μένουν στην ουσία χωρίς έσοδα, εφόσον δεν εργάζονται, για χρονικό διάστημα τουλάχιστον είκοσι τριών χρόνων. Η πλειοψηφία των περιπτώσεων αυτών συντηρεί παιδιά και, όταν σταματήσει η χορήγηση της σύνταξης, αδυνατεί να ανταπεξέλθει στις αυξημένες οικογενειακές υποχρεώσεις. Άλλωστε, σύμφωνα με τα αυστηρά κριτήρια που το ίδιο το κράτος θέτει, είναι πολλές φορές δύσκολη η εύρεση εργασίας για αυτές τις γυναίκες που συνήθως είναι ανειδίκευτες –γι’ αυτό και δεν εργάζονταν- και άνω των τριάντα ετών. Έτσι, πραγματοποιείται εις βάρος των κάτω των σαράντα ετών χηρών κοινωνική αδικία, που δημιουργεί δίκαιες διαμαρτυρίες και αιτήματα για τη διευθέτηση του θέματος.
     Ερωτάται ο αρμόδιος Υπουργός:
     Είναι στις προθέσεις του να εισηγηθεί νέα διάταξη με την οποία θα επαναφέρει το δικαίωμα των εν χηρεία γυναικών να λαμβάνουν ολόκληρη τη σύνταξη λόγω θανάτου του συζύγου τους δια βίου, ανεξαρτήτως ηλικίας.
     Σε περίπτωση που δεν είναι στους σχεδιασμούς της Κυβέρνησης η τροποποίηση της σχετικής ασφαλιστικής διάταξης, προτίθεται να θεσμοθετηθεί υλικό προτιμησιακό καθεστώς για την εύρεση εργασίας στις γυναίκες που διατελούν σε χηρεία και είχαν κατά της στιγμή του θανάτου του συζύγου ηλικία κάτω των 40 ετών;»
     Πριν δώσω το λόγο στον κύριο Υπουργό, έχω την τιμή να ανακοινώσω στο Σώμα ότι την συνεδρίασή μας παρακολουθούν από τα θεωρεία της Βουλής σαράντα δύο σπουδαστές της Σχολής Εθνικής Ασφαλείας της Ελληνικής Αστυνομίας.
     Η Βουλή τους καλωσορίζει.
     (Χειροκροτήματα)
     Το λόγο έχει ο Υπουργός Απασχόλησης και Κοινωνικής Προστασίας κ. Παναγιωτόπουλος.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, θέλω να επισημάνω ως εκπρόσωπος της Κυβέρνησης, ότι το θέμα αυτό μας έχει απασχολήσει σχεδόν από τον πρώτο ή δεύτερο μήνα που εγκατασταθήκαμε στο συγκεκριμένο Υπουργείο. Και μας έχει απασχολήσει γιατί όντως είναι μια εξόφθαλμη αδικία η οποία δημιουργεί πάρα πολλά κοινωνικά προβλήματα. 
     Θα έλεγα δε ότι παρ’ όλο που υπήρχαν σ’ αυτό το διάστημα –γιατί έχω παρακολουθήσει το θέμα και από την εποχή που η Νέα Δημοκρατία βρισκόταν στην αντιπολίτευση- παρ’ όλο που έχουν προταχθεί διάφορες ενστάσεις οικονομικού και λογιστικού χαρακτήρα, θεωρώ ότι είναι θέμα κοινωνικού αλλά και πολιτικού πολιτισμού για όλους μας. Σ’ αυτήν την περίπτωση θα δώσουμε λύση. Εμείς, κύριε Πρόεδρε, και κύριοι συνάδελφοι, θα δώσουμε λύση. Δεν μπορώ όμως παρά να επισημάνω ότι αυτή η άδικη διάταξη θεσπίστηκε με το νόμο 2676 του 1999 και από τότε μέχρι τώρα διέρρευσαν πέντε ολόκληρα χρόνια που δημιούργησαν τεράστιες εκκρεμότητες και συσσώρευσαν πολλές αδικίες. 
     Μιλάμε για τον επιζώντα σύζυγο, κυρίως ο μεγαλύτερος αριθμός είναι γυναίκες οι οποίες είχαν την ατυχία να χάσουν τον άνδρα τους –εννοείται ότι ισχύει και για τα δύο φύλα, αλλά ο μεγαλύτερος αριθμός είναι γυναίκες- και να είναι κάτω από τα σαράντα τους χρόνια.  
     Το αποτέλεσμα είναι ότι με το υφιστάμενο καθεστώς του νόμου του 1999 αυτές οι γυναίκες, ή το αντίστοιχο, το άλλο φύλο, αλλά κυρίως είναι γυναίκες, παίρνουν τη σύνταξη για τρία χρόνια και στη συνέχεια τη χάνουν. Και αν έχουν παιδιά που σπουδάζουν μέχρι τα είκοσι τέσσερα επιμερίζεται η σύνταξη, αν έχουν παιδιά που δεν σπουδάζουν μέχρι τα δεκαοκτώ. Υπάρχει ένα πάρα πολύ σημαντικό διάστημα στο οποίο μένουν ακάλυπτες.
     Εμείς λέμε λοιπόν. Καταργούμε το ηλικιακό όριο των σαράντα ετών. Τελείωσε. Προσφέρουμε σ’ αυτούς τους συμπολίτες μας, άνδρες και γυναίκες –κυρίως γυναίκες- πλήρη ιατροφαρμακευτική περίθαλψη. Διότι δεν είχαν ούτε ιατροφαρμακευτική περίθαλψη. Και τους προσφέρουμε και τη σύνταξη το ύψος της οποίας θα ανακοινώσουμε. Η προσπάθειά μας είναι, μελετώντας και τις οικονομικές παραμέτρους, να επανέλθουμε στο καθεστώς πριν το νόμο του 1999. Όμως, κύριε Πιπεργιά, θα έχουμε την πλήρη ανακοίνωση του μέτρου της Κυβέρνησης σε λίγο καιρό που θα εισάγουμε προς ψήφιση στη Βουλή σχετική νομοθετική ρύθμιση. Αυτή είναι η απόφασή μας και το προχωρούμε. 
     Ευχαριστώ κύριε Πρόεδρε, για το χρόνο που μου διαθέσατε.
     ΠΡΟΕΔΡΕΥΩΝ (Σωτήρης Χατζηγάκης):  Και εγώ σας ευχαριστώ, κύριε Υπουργέ, για τη συντομία του λόγου σας και ήσασταν μέσα στα χρονικά πλαίσια που ορίζει ο Κανονισμός.
     Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι,  κάλλιο αργά παρά ποτέ. Και το λέω αυτό γιατί από απάντηση που έλαβα στις 4.6.2004 από εσάς, κύριε Υπουργέ, φαίνεται ότι το Υπουργείο και εσείς δεν σκεπτόσασταν να αλλάξετε το θεσμικό πλαίσιο. Το γεγονός ότι μετά τον Ιούνιο επικράτησαν άλλες απόψεις στην Κυβέρνηση είναι θετικό. Και είναι θετικό, διότι ναι μεν η διάταξη θεσπίστηκε το 1999, δεν είχε εκτιμηθεί όμως τότε το πρόβλημα το οποίο θα μπορούσε να δημιουργήσει. Το πρόβλημα δημιουργήθηκε  μετά, διότι η διάταξη -απ’ ό,τι γνωρίζετε πολύ καλά- εξίσωνε τα δύο φύλα και προέβλεπε μία σειρά από άλλες ρυθμίσεις, οι οποίες εκτιμούσε τότε η Κυβέρνηση ότι δεν θα δημιουργήσουν προβλήματα. Τα προβλήματα, όμως, δημιουργήθηκαν από την εφαρμογή.
      Το θέμα το είχαμε θέσει κατ’ επανάληψη και εγώ και άλλοι συνάδελφοι Βουλευτές και στην προηγούμενη Κυβέρνηση, το επαναφέρουμε και τώρα. Χρειάζεται ρύθμιση του ζητήματος. Και η ρύθμιση του ζητήματος πρέπει να είναι σε δύο κατευθύνσεις. Πρώτ’ απ’ όλα να προστατεύσει εκείνες τις περιπτώσεις που γυναίκες χήρες μένουν τελείως ξεκρέμαστες, μένουν κυριολεκτικά στον αέρα, χωρίς περίθαλψη, χωρίς καθόλου εισόδημα και χωρίς εργασία, άρα να καλύψει με σύνταξη και τις ηλικίες που όταν πεθαίνει ο σύζυγος είναι κάτω των σαράντα αλλά, ακόμη και σε περίπτωση που δεν θέλουμε να είναι συνταξιούχοι κάποιοι από αυτήν την ηλικία, προτείνω να δημιουργηθεί ένα ειδικό προτιμησιακό καθεστώς, όπως συμβαίνει με άλλες κατηγορίες ανέργων, όπως παραδείγματος χάρη τους πολύτεκνους ή τα άτομα με αναπηρίες κλπ., έτσι ώστε, εάν θέλουν να μπουν στην παραγωγή, να προτάσσονται. Είναι λογικό, μια γυναίκα που διατελεί σε χηρεία και που ήταν, όταν πέθανε ο σύζυγος, τριάντα εννιά χρονών, πολύ δύσκολα θα βρει δουλειά, αφού στην πλειοψηφία τους αυτές οι χήρες και ανειδίκευτες είναι και ξεκομμένες από την παραγωγή. 
      Προς αυτές τις κατευθύνσεις πιστεύω ότι το Υπουργείο πρέπει να κινηθεί τονίζοντας επίσης ότι είναι θετικές οι ύστερες σκέψεις που επικράτησαν στην πολιτική του ηγεσία. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά.
      Το λόγο έχει ο κ. Υπουργός.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Μία κουβέντα μόνο. 
      Κοιτάξτε, εγώ δεν αμφισβήτησα την προσοχή και το ενδιαφέρον του συναδέλφου κ. Πιπεργιά, αμφισβητώ όμως -εξ αντικειμένου, όχι εξ υποκειμένου- την προσοχή και το ενδιαφέρον για τη συγκεκριμένη κατηγορία που επέδειξαν οι κυβερνήσεις του ΠΑΣΟΚ από το 1999 μέχρι το 2004. Διότι, όταν κανείς νομοθετεί, οφείλει να γνωρίζει τι θα προκαλέσει στην κοινωνία, δεν νομοθετεί in vitro, δε νομοθετεί σε εργαστήριο νομικό. Νομοθετεί για την κοινωνία. Όφειλε, λοιπόν, να γνωρίζει η τότε κυβέρνηση του ΠΑΣΟΚ τι θα προκαλέσει, τι κοινωνικές αδικίες θα συσσωρεύσει. Ότι ο κ. Πιπεργιάς δείχνει αυτό το ενδιαφέρον, τον τιμάει και τον διαχωρίζει. Και δεν βλέπω το λόγο γιατί πρέπει να αναλαμβάνει στις πλάτες του ευθύνες που δεν του αναλογούν.
      Το θέμα είναι μεγάλο και θίγει ένα ευρύτερο κοινωνικό ζήτημα, την ευθύνη που έχουμε ως συντεταγμένη πολιτεία και ως κοινωνία στα πλαίσια της ασκούμενης κοινωνικής πολιτικής και για τις μονογονεϊκές οικογένειες. Αυτού του είδους η πρόβλεψη με αυτήν την Κυβέρνηση αρχίζει και αποτυπώνεται σε όλα τα νομοσχέδια. Στην πορεία θα διαπιστώσετε ότι το ενδιαφέρον μας δεν είναι μόνο στα χαρτιά, εκδηλώνεται και στην πράξη.
      Σε ό,τι αφορά στο συγκεκριμένο θέμα, είμαι σαφής. Προχωρούμε σε ρύθμιση για να καλύψουμε τις ανάγκες που υπάρχουν. Εάν υπάρχουν δυνατότητες –και το ψάχνουμε, σας διαβεβαιώ- να δώσουμε σε αυτούς τους ανθρώπους –και αναφέρομαι ευρύτερα στη μονογονεϊκή οικογένεια- τη δυνατότητα να έχουν ευκολότερη πρόσβαση και σε εργασιακούς χώρους σε μία στιγμή που ξέρετε ότι κληρονομήσαμε μια πολύ υψηλή ανεργία -το 11,2% που παρέλαβε αυτή η Κυβέρνηση είναι σαφές- η οποία μαστίζει κυρίως τις γυναίκες και τους νέους ανέργους. 
      Συμφωνώ, κύριε Πιπεργιά, ότι πρέπει να ψάξουμε και να βρούμε –και θα τις βρούμε- διόδους που θα οδηγούν αυτές τις περιπτώσεις σε μία ευκολότερη πρόσβαση και στην αγορά εργασίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Νοεμβρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.-Η με αριθμό 388/8-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με την καταβολή των ασφαλιστικών εισφορών στον Οργανισμό Γεωργικών Ασφαλίσεων όλη τη χρονιά κλπ.
      2.-Η με αριθμό 405/9-11-2004 επίκαιρη ερώτηση της Βουλευτού του Κομμουνιστικού Κόμματος Ελλάδας, κ. Λιάνας Κανέλλη προς τον Υπουργό Μεταφορών και Επικοινωνιών, σχετικά με την ενδεχόμενη αύξηση στις τιμές των εισιτηρίων των αστικών συγκοινωνιών της Αθήνας κλπ.
      3.-Η με αριθμό 408/9-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτιου Κουβέλη προς τον Υπουργό Υγείας και Κοινωνικής Αλληλεγγύης, σχετικά με τις δράσεις της πολιτείας για τον περιορισμό του σακχαρώδους διαβήτου. 
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130, παράγραφος 4 του Κανονισμού της Βουλής)
      1.-Η με αριθμό 379/8-11-2004 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Άννας Διαμαντοπούλου προς τους Υπουργούς Μεταφορών και Επικοινωνιών και Εθνικής Άμυνας, σχετικά με τη συμμετοχή της χώρας μας στη γενική συνέλευση του ICAO στον Καναδά, την τροποποίηση του κανονισμού του ICAO κλπ.
      2.-Η με αριθμό 407/9-11-2004 επίκαιρη ερώτηση του Βουλευτού του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την οικονομική ενίσχυση του Δημοκρίτειου Πανεπιστήμιου Θράκης κλπ.
      3.-Η με αριθμό 402/9-11-2004 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με τις δυσλειτουργίες που παρουσιάζονται στους οργανισμούς που ασκούν κοινωνική πολιτική κλπ.
      Κυρίες και κύριοι συνάδελφοι, έχω την τιμή να σας προτείνω με τη σύμφωνη γνώμη της Διάσκεψης των Προέδρων όπως την Πέμπτη 18 Νοεμβρίου διεξαχθεί Κοινοβουλευτικός Έλεγχος αντί για Νομοθετική Εργασία.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα συνεφώνησε ομοφώνως.
      Δεύτερη είναι η με αριθμό 406/9-11-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τις επιπτώσεις από την εφαρμογή του ν.2932/2001 για τους κατοίκους των νησιών του Αιγαίου κλπ.
      Η επίκαιρη ερώτηση της κ. Παντελάκη έχει ως εξής:
      «Η εφαρμογή του διαλυτικού κανονισμού 3577/92 της Ε.Ε. με την ψήφιση του αντιλαϊκού ν.2932/2001 από την κυβέρνηση του ΠΑΣΟΚ τον οποίον συνεχίζει να εφαρμόζει και η Κυβέρνηση της Ν.Δ. έχει αρνητικές επιπτώσεις στη ζωή των κατοίκων των ελληνικών νησιών γιατί προκάλεσε υποβάθμιση των ακτοπλοϊκών συγκοινωνιών, μείωση της συχνότητας των δρομολογίων των πλοίων, εκτίναξη στα ύψη της τιμής των εισιτηρίων και των ναύλων. Αρνητικές επιπτώσεις έχει και στους ναυτεργάτες οι οποίοι βιώνουν απολύσεις, εντατικοποίηση της δουλειάς και γενικά καταπάτηση της εργατικής νομοθεσίας. Από την άλλη οι κρατικές επιδοτήσεις στις ναυτιλιακές εταιρείες τετραπλασιάστηκαν και η εφοπλιστική ασυδοσία διευρύνθηκε.
      Η άρνηση των ναυτιλιακών επιχειρήσεων να δρομολογήσουν πλοία κατά τη νέα περίοδο εκβιάζοντας για νέες επιδοτήσεις κάνει ακόμα πιο εκρηκτική την κατάσταση προκαλώντας θύελλα αντιδράσεων στα νησιά του Αιγαίου, οι κάτοικοι των οποίων έχουν ξεσηκωθεί διεκδικώντας μείωση της τιμής των εισιτηρίων κατά 50% χωρίς το κόστος να μετακυληθεί στον κρατικό προϋπολογισμό, εκπτώσεις για τις ειδικές κοινωνικές ομάδες, δρομολόγηση σύγχρονων ασφαλών πλοίων με εξασφάλιση της δουλειάς των ναυτεργατών και διεύρυνση των δικαιωμάτων τους, απρόσκοπτη τακτική σύνδεση των νησιών χειμώνα καλοκαίρι, βελτίωση των λιμενικών εγκαταστάσεων.
      Ερωτάται ο κύριος Υπουργός εάν προτίθεται η Κυβέρνηση να πάρει μέτρα για την άρση των αρνητικών συνεπειών από την εφαρμογή του κανονισμού 3577/92 και να ικανοποιήσει τα δίκαια αιτήματα των κατοίκων των νησιών του Αιγαίου».
      Ο Υπουργός Εμπορικής Ναυτιλίας κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, από το επίσημο Βήμα της Βουλής θέλω να δηλώσω ότι στόχος της πολιτείας είναι η απρόσκοπτη και καθ’ όλη τη διάρκεια του χρόνου πρόσβαση των νησιωτών και βεβαίως των επισκεπτών σε όλα τα νησιά του Αιγαίου. Γι’ αυτό το λόγο έχουν γίνει πάρα πολλές συσκέψεις με φορείς της Δωδεκανήσου και των Κυκλάδων. Την άλλη Τετάρτη με πρωτοβουλία της πολιτικής ηγεσίας του Υπουργείου Εμπορικής Ναυτιλίας στην Επιτροπή Παραγωγής και Εμπορίου θα γίνει συζήτηση για όλα τα θέματα της ναυτιλίας και βεβαίως για το θέμα της ακτοπλοΐας το οποίο συζητάμε σήμερα.
      Την προσεχή Δευτέρα θα επισκεφθούν το Υπουργείο Εμπορικής Ναυτιλίας, μετά από πρόσκληση της πολιτικής του ηγεσίας, όλοι οι φορείς των Κυκλάδων, Βουλευτές, ο νομάρχης, οι δήμαρχοι, για τα συγκεκριμένα θέματα, όπως ακριβώς κάναμε με το συνάδελφό μου Υπουργό Αιγαίου και τους φορείς της Δωδεκανήσου την προηγούμενη εβδομάδα. 
     Νομίζω ότι μέσα στα πλαίσια της λογικής και των δυνατοτήτων συμφωνήσαμε στο πώς θα κινηθούν οι ακτοπλοϊκές εταιρίες, για να επιτελέσουν το στόχο, στον οποίο αναφέρθηκα. 
     Όσον αφορά την ερώτηση και τη φιλοσοφία της, εμείς είμαστε κόμμα που υπηρετεί τη φιλελεύθερη ιδεολογία. Πιστεύουμε, λοιπόν, ότι με την ενίσχυση της ανταγωνιστικότητας και με την ελεύθερη αγορά, μέσα στα πλαίσια βέβαια που ορίζει το κράτος και η σχετική νομοθεσία, μπορούμε να πετύχουμε τους δύο κοινούς στόχους, που είναι η βελτίωση της ποιότητας και η μείωση των τιμών. Βεβαίως το κράτος, αυτό επιτρέπεται και από τον Κανονισμό της Ευρωπαϊκής Ένωσης στον οποίο αναφερθήκατε, στο άρθρο 4, έχει τη δυνατότητα να επιβάλλει υποχρέωση δημόσιας υπηρεσίας και όπου χρειάζεται, το Υπουργείο Εμπορικής Ναυτιλίας θα επιβάλλει δημόσια υπηρεσία, ακριβώς για να μπορέσουμε να επιτελέσουμε το σκοπό της απρόσκοπτης επικοινωνίας για τη νησιωτική Ελλάδα. 
     Τα μέτρα, λοιπόν, αυτά μπορούν να αφορούν τους ναύλους, τους ελέγχους των πλοίων και την τακτικότητα των δρομολογίων. Υπάρχει και το Συμβούλιο Ακτοπλοϊκών Συγκοινωνιών, το λεγόμενο ΣΑΣ, με το οποίο γίνεται διάλογος κάθε φορά με όλους τους εμπλεκόμενους φορείς της Τοπικής Αυτοδιοίκησης, της Νομαρχιακής Αυτοδιοίκησης, των επιμελητηρίων, των φορέων του τουρισμού και άλλων φορέων, ακριβώς για να διασφαλίσουμε το σωστό σχεδιασμό, τον έλεγχο και την επάρκεια στα ακτοπλοϊκά δίκαια. 
     Το Υπουργείο Εμπορικής Ναυτιλίας θα αξιοποιήσει και τη μεγάλη επιτυχία, την οποία είχε η χώρα μας στο ευρωπαϊκό Σύνταγμα, όπου συμπεριλαμβάνονται νησιωτικές περιοχές της Ευρώπης. Και όπως καταλαβαίνετε, το μεγαλύτερο πλέγμα νησιών το έχει η Ελλάδα, ούτως ώστε με πρωτοβουλίες δικές μας να αξιοποιήσουμε προγράμματα, τα οποία η Ευρωπαϊκή Ένωση θα μπορέσει να χρηματοδοτήσει, γιατί όντως εμείς θέλουμε όχι μόνο να μείνει ο κόσμος στα νησιά, αλλά και να αξιοποιήσουμε αυτά τα διαμάντια του Αιγαίου προς όφελος της ελληνικής οικονομίας, αναπτύσσοντας την τουριστική και άλλη εμπορική δραστηριότητά τους.
     ΠΡΟΕΔΡΕΥΩΝ (Σωτήρης Χατζηγάκης): Η κ. Παντελάκη έχει το λόγο.
     ΕΛΠΙΔΑ ΠΑΝΤΕΛΑΚΗ: Κύριε Υπουργέ, όντως τη Δευτέρα γνωρίζουμε κι εμείς ότι θα είναι εδώ οι εκπρόσωποι από τα νησιά του Αιγαίου. Φαντάζομαι να γνωρίζετε ότι τη Δευτέρα δίνουν στον Πειραιά συνέντευξη Τύπου μαζί με τη συνάντηση, που θα έχουν μετά σε σας, για να προαναγγείλουν το μεγάλο συλλαλητήριο που θα κάνουν, γιατί υπάρχει ξεσηκωμός σε όλα τα νησιά του Αιγαίου, για το πρόβλημα που αντιμετωπίζουν και τους έχει φέρει σε απόγνωση.
Άρα από αυτό το ζήτημα και μόνο προκύπτει ότι δεν έχετε συμφωνήσει και το πρόβλημα είναι ανοιχτό.
     Εμείς με την επίκαιρη ερώτηση δεν ζητάμε από την Κυβέρνηση και από σας προσωπικά να λύσετε το ζήτημα του ιδιοκτησιακού καθεστώτος, που είναι η κύρια αιτία, όπου είναι ιδιοκτήτες οι καπιταλιστές, είναι ιδιοκτήτες οι εφοπλιστές. Δεν το ζητούμε αυτό από τη Νέα Δημοκρατία. Αυτό θα το παλέψει με τον αγώνα του ο λαός, θα αλλάξει την εξουσία, θα υπάρχει κοινωνικοποιημένος τομέας ακτοπλοϊκών συγκοινωνιών και τότε θα λυθούν τα προβλήματα.
     Εμείς θέλουμε επί της ουσίας να πάρει μέτρα η Κυβέρνηση και να αντιμετωπίσει τα προβλήματα, γιατί γίνονται συσκέψεις και διαβουλεύσεις από το καλοκαίρι και όμως αποτελέσματα δεν υπάρχουν. Και αυτά τα μέτρα που ήδη προωθούνται, είναι μέτρα που είναι μπαλώματα, διευθετήσεις και δεν μπαίνουν νέα πλοία. Γιατί δεν μπαίνουν νέα πλοία; Δεν μας προβληματίζει; Φτάσαμε στο σημείο να παρακαλάτε τους εφοπλιστές, να δίνονται επιδοτήσεις συνέχεια και αυτήν τη στιγμή υπάρχουν δέκα πλοία στον Πειραιά, που είναι παράνομα σταθμευμένα, γιατί δεν έχουν ολοκληρώσει τη δεκάμηνη λειτουργία τους και όμως δεν μπορεί να αντιμετωπιστεί κανένα πρόβλημα.
Γιατί; Γιατί δεν θίγονται ακριβώς τα προνόμια των εφοπλιστών. Οι εφοπλιστές, κύριε Υπουργέ, για να βάλουν νέα πλοία είναι φανερό ότι τα θέλουν όλα. Θέλουν τα πλοία να τους τα αγοράσει ο φορολογούμενος Έλληνας πολίτης. Αυτό θέλουν. Τίποτα περισσότερο! Αυτό, λοιπόν, πρέπει να το πάρετε υπόψη. 
      Τα μέτρα, όμως, που ήδη έχουν ξεκινήσει, μας δημιουργούν και μεγάλη ανησυχία για την ασφάλεια της ζωής των ναυτεργατών, αλλά και των χρηστών. Όπως γνωρίζετε, υπάρχουν πλοία τα οποία θέσατε σε λειτουργία, τα οποία είχαν αποσυρθεί εντελώς από την κυκλοφορία και τώρα έχουν μία παράταση μέχρι το Δεκέμβριο. Γνωρίζετε ότι αυτήν τη στιγμή το «ΜΙΛΕΝΑ» ήδη έπαθε βλάβη. 
      Επομένως στη συνέντευξη Τύπου που δώσατε και πριν από μία εβδομάδα, είπατε ότι αντιμετωπίσατε έστω και στον κύριο κορμό το πρόβλημα των νησιών του Αργοσαρωνικού. Όμως αυτό δεν λύνεται ούτε προσωρινά. Το πρόβλημα με το «BLUE STAR» και όλα αυτά που βάλατε, είναι ότι αντιμετωπίζει μόνο επί μέρους τα νησιά. 
      Επομένως η Κυβέρνηση -και εσείς προσωπικά- παρά τις προσπάθειες που κάνετε αυτήν τη στιγμή, δεν μπορείτε να αντιμετωπίσετε αυτό το πρόβλημα, γιατί ακριβώς η λογική και η πολιτική βούληση που έχετε, είναι να μη θίξετε τους εφοπλιστές. Σε σας είναι η πολιτική βούληση. Το πρόβλημα έχει να κάνει με την απελευθέρωση της ακτοπλοΐας. Γιατί δεν προβάλλετε, λοιπόν, βέτο σ’ αυτό;  
      Όταν είναι να εξυπηρετήσουμε τους κατοίκους των νησιών και να θίξουμε τα συμφέροντα των εφοπλιστών, υπάρχει δυσκολία στην Κυβέρνηση να προβάλει βέτο. Επομένως, όλα υπέρ των εφοπλιστών!
      Ευχαριστώ. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κυρία Παντελάκη. 
      Το λόγο έχει ο κύριος Υπουργός. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία συνάδελφε, γνωρίζετε πολύ καλά ότι αυτή η Κυβέρνηση έχει το θάρρος να υπηρετήσει τα συμφέροντα της ναυτεργασίας και βεβαίως της εμπορικής ναυτιλίας. Γι’ αυτό και αρνηθήκαμε να ψηφίσουμε το συγκεκριμένο σχέδιο οδηγίας της Ευρωπαϊκής Ένωσης, η οποία ποινικοποιεί τη ναυτική εργασία. 
      Γνωρίζετε, όμως, ότι ο συγκεκριμένος κανονισμός στον οποίο αναφέρεστε, είναι του 1992. Είχαμε δώδεκα χρόνια να εναρμονίσουμε το δίκαιό μας και από 1/1/2004 αποτελεί εθνικό δίκαιο και βέβαια με ενισχυμένη νομική μορφή. Δεν τίθεται, λοιπόν, θέμα για το αν θα προβάλουμε βέτο ή όχι σε κάτι, το οποίο είναι ήδη νόμος του κράτους. 
      Το άλλο πρόβλημα το οποίο θέλω να αναφέρω, είναι ότι τα πλοία της ακτοπλοΐας είναι ασφαλή και πολλά από αυτά είναι καινούργια και κοσμούν την ελληνική ακτοπλοΐα. Βεβαίως υπάρχουν και παλιά πλοία. 
      Όσον αφορά τους ελέγχους, φέτος έχουμε ξεπεράσει τους χίλιους εξακόσιους, έχουν ανακοινωθεί στον Τύπο και γίνονται και έκτακτοι έλεγχοι και με την παρουσία της πολιτικής ηγεσίας του Υπουργείου Εμπορικής Ναυτιλίας. 
      Τώρα, εάν υπάρχουν έξι πλοία, εμείς είμαστε έτοιμοι να τα δρομολογήσουμε άμεσα. Εμείς χρειαζόμαστε έξι πλοία στο Αιγαίο. Όμως μη με κατηγορείτε από τη μια μεριά γιατί η πολιτική ηγεσία του Υπουργείου Εμπορικής Ναυτιλίας δεν επέτρεψε να αυξηθούν τα ναύλα την περσινή χρονιά, ενώ το πετρέλαιο αυξήθηκε από τριάντα τέσσερα (34) σε πενήντα πέντε (55) δολάρια και οι αυξήσεις που δόθηκαν ήταν από 0,17 του ευρώ έως 0,80 του ευρώ. Δηλαδή στις πιο μακρινές αποστάσεις που είναι η Ρόδος, η Κως και η Κρήτη, οι αυξήσεις ήταν 0,80 του ευρώ. Το κάναμε αυτό, γιατί ακριβώς θέλουμε να γίνεται αυτή η επικοινωνία με χαμηλό κόμιστρο. 
      Από την άλλη μεριά, το κράτος, η πολιτεία τετραπλασίασε τις επιδοτήσεις για τις άγονες γραμμές. Μόνο φέτος έγιναν δημόσιοι διεθνείς μειοδοτικοί διαγωνισμοί για να καλύψουν είκοσι έξι άγονες γραμμές. 
      Η πολιτεία, λοιπόν, θα κάνει ό,τι χρειάζεται. Σας λέω και πάλι ότι ο στόχος είναι κοινός. Και εμείς θέλουμε τους νησιώτες μας στα νησιά και θέλουμε ανάπτυξη στη νησιωτική Ελλάδα. Μπορεί να προσφέρει τα μέγιστα στην ελληνική οικονομία. Θα χρησιμοποιήσουμε, λοιπόν, όλα τα μέσα που μας δίνει ο νόμος και βεβαίως τις δυνατότητες από την Ευρωπαϊκή Ένωση, για να μπορέσουμε να επιτύχουμε τον κοινό στόχο. 
      Νομίζω ότι είμαστε σε καλό δρόμο. Έκλεισε η συζήτηση με τους εκπροσώπους της Δωδεκανήσου και έχουμε καταλήξει στην καλύτερη δυνατή λύση. Έχουμε δώσει λύσεις και για τις Κυκλάδες, πριν γίνει η σύσκεψη τη Δευτέρα και μπορώ να σας καταθέσω τι έγινε και για την Ύδρα-Σπέτσες, που υπήρχε πρόβλημα και για την Αίγινα που δεν πήγαιναν τα πλοία της ακτοπλοΐας μετά τις 6.30΄ και για την Ίο που δεν είχε κάθε μέρα δρομολόγιο. 
      Αγωνιζόμαστε για όλα αυτά τα θέματα και στα πλαίσια του δυνατού και με τη  βοήθεια της ελληνικής πολιτείας και τη χρηματοδότηση από τον κρατικό προϋπολογισμό, θα καλύψουμε ό,τι κενά υπάρξουν ή ό,τι κενά δημιουργηθούν. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, λόγω της νεκρώσιμης ακολουθίας που τελείται αυτήν τη στιγμή, του αειμνήστου Προέδρου των Παλαιστινίων Γιασέρ Αραφάτ, προτείνω η Βουλή να τηρήσει ενός λεπτού σιγή σε ένδειξη σεβασμού στη μνήμη του αποθανόντος ανδρός.
       (Στο σημείο αυτό όρθιοι οι Βουλευτές τηρούν ενός λεπτού σιγή)
      Αιωνία του η μνήμη.
      Η τρίτη, η με αριθμό 403/9-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την αποκατάσταση των σεισμοπλήκτων των Άνω Λιοσίων κλπ., διαγράφεται λόγω κωλύματος του κυρίου Υπουργού.
      Τελευταία είναι η με αριθμό 397/9-11-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εξωτερικών, σχετικά με τις θέσεις της Κυβέρνησης στην ευρωπαϊκή πορεία της Τουρκίας, την  υλοποίηση ή όχι των κεκτημένων του Ευρωπαϊκού Συμβουλίου στο Ελσίνκι κλπ.
      Η επίκαιρη ερώτηση του κ. Ανδριανόπουλου έχει ως εξής:
      «Μετά τη δημοσίευση της έκθεσης της Ευρωπαϊκής Επιτροπής για την Τουρκία και τις θετικές προοπτικές που διαγράφονται για τον καθορισμό ημερομηνίας έναρξης διαπραγματεύσεων για την ένταξή της, το ερώτημα που αυτομάτως ανακύπτει είναι εάν η Ελλάδα θα εμμείνει στην υλοποίηση του «κεκτημένου/ρυθμίσεων» του Ευρωπαϊκού Συμβουλίου του Ελσίνκι (Δεκέμβριος 1999), που αποτέλεσε το μείζον επίτευγμα της εξωτερικής πολιτικής της χώρας τα τελευταία χρόνια.
      Αν στο σημείο αυτό εγκαταλειφθεί, μια ιστορική ευκαιρία για την επίλυση των οποιωνδήποτε ελληνοτουρκικών  διαφορών χάνεται. Χάνεται μια υποχρέωση/δέσμευση που έχει επιβληθεί και αναλάβει η Τουρκία για την επίλυση των προβλημάτων μέσα σε συγκεκριμένη ημερομηνία (2004). Η Τουρκία απαλλάσσεται έτσι από τη μόνη εξωτερική ευθύνη/δέσμευση που είχε αναλάβει στη διαδικασία προσαρμογής στο πλαίσιο της διαδικασίας για την ένταξη.
      Ερωτάται, λοιπόν, η Κυβέρνηση να ενημερώσει τη Βουλή, μέσα στη χρονική συγκυρία μάλιστα των αυξανόμενων τουρκικών προκλήσεων στο Αιγαίο, αν η εγκατάλειψη του «κεκτημένου Ελσίνκι» είναι οριστική και τον τρόπο με τον οποίο η κίνηση αυτή εκτιμάται πως εξυπηρετεί τα ελληνικά συμφέροντα.»
      Θα απαντήσει ο Υφυπουργός Εξωτερικών κ. Ευριπίδης Στυλιανίδης για τρία λεπτά.
      Ορίστε, κύριε Υπουργέ, έχετε το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κύριε Πρόεδρε, μας κάνει εξαιρετική εντύπωση και ο χρόνος και ο τρόπος που αποφάσισε η Αξιωματική Αντιπολίτευση να διαχειριστεί επικοινωνιακά και πολιτικά το ζήτημα. Η Νέα Δημοκρατία και σημερινή Κυβέρνηση αναγνώρισε από την πρώτη στιγμή τα θετικά της Συμφωνίας του Ελσίνκι και στο κεφάλαιο που σχετίζεται με την ευρωπαϊκή ένταξη της Κύπρου και στο κεφάλαιο που σχετίζεται με τη δρομολόγηση της ευρωπαϊκής προοπτικής της Τουρκίας. Και βεβαίως τότε διετύπωσε και κάποιες επιφυλάξεις για την ουρά του Ελσίνκι. Σεβόμενοι, όμως, τη συνέχεια της εξωτερικής μας πολιτικής, από την πρώτη στιγμή συνεχίσαμε τη διαδικασία των συνομιλιών σε επίπεδο αξιωματούχων, διατηρώντας ακόμα και τα ίδια πρόσωπα ως πρωταγωνιστές σ’ αυτές τις διαδικασίες. Και μας κάνει εντύπωση το γεγονός πως μέμφονται σήμερα εμάς ότι δεν πετύχαμε σε ολίγους μήνες ένα αποτέλεσμα, το οποίο η προηγούμενη κυβέρνηση δεν πέτυχε σε χρόνια.
     Οι ευρωπαϊκές πηγές θεωρούν το Δεκέμβρη ως αφετηρία μιας διαδικασίας και όχι ως κατάληξη μιας διαδικασίας. Κι εμείς θεωρούμε επιτυχία της ελληνικής διπλωματίας το περιεχόμενο της έκθεσης της Ευρωπαϊκής Επιτροπής, η οποία με πρωτοφανή σαφήνεια προσδιορίζει τους συγκεκριμένους όρους, που πρέπει να πληροί η Τουρκία, για να μπορέσει να ενταχθεί στην ευρωπαϊκή οικογένεια. Προσδιορίζει δε ως όρους τα ανθρώπινα και μειονοτικά δικαιώματα, τα εκπαιδευτικά δικαιώματα, τις θρησκευτικές ελευθερίες, αλλά και τη διεθνή συμπεριφορά της Τουρκίας και ακόμη το σεβασμό που πρέπει να επιδεικνύει στο διεθνές δίκαιο, στις διεθνείς συμβάσεις, αλλά και την πραγματική προσπάθεια που πρέπει να κάνει, για να βελτιώσει τις διμερείς της σχέσεις με τους γείτονές της.
     Κύριε Πρόεδρε, αυτό δεν επετεύχθη από αυτόματο πιλότο. Είναι μια σημαντική επιτυχία της ελληνικής εξωτερικής πολιτικής, που βάζει -αν θέλετε- τις βάσεις, πάνω στις οποίες θα εξελιχθούν οι σχέσεις με τη γείτονα. Καθιστά στην πράξη ευρωτουρκικές διαφορές ζητήματα ελληνικού ενδιαφέροντος και ευαισθησίας. 
     Η απορία που προκύπτει και από την επίκαιρη ερώτηση του συναδέλφου, αλλά και από αυτά που ακούσαμε προχθές στην ενημέρωση της επιτροπής, είναι η εξής: Το κείμενο μιλά για διαφορές. Ο κ. Σημίτης, που είναι ο αυθεντικός ερμηνευτής του κειμένου διότι ήταν ο πρωταγωνιστής της εποχής, μίλησε για διαφορές. Και η επίκαιρη ερώτηση του συναδέλφου με βαρύγδουπες λέξεις, όπως «μείζον επίτευγμα», όπως «κεκτημένο», μιλά επίσης για διαφορές. 
     Ποιες είναι οι διαφορές που θα πρέπει να επιλυθούν στη Χάγη, κύριε συνάδελφε; Πείτε μας. Διότι εμείς αναγνωρίζουμε μόνο μια: την οριοθέτηση της υφαλοκρηπίδας. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Στυλιανίδη. 
     Το λόγο έχει ο κ. Ανδριανόπουλος.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, δεν είχα πολλές αμφιβολίες πως δεν θα μας έκανε την τιμή να εμφανιστεί στη Βουλή ο Υπουργός των Εξωτερικών. Την περασμένη εβδομάδα δήλωσε κώλυμα, ενώ ήταν εδώ. Σήμερα βεβαίως είναι στην Αίγυπτο και στη συνέχεια θα πάει στην Κύπρο. Θέλω να σημειώσω πως δεν έχει εμφανιστεί ποτέ στην Ολομέλεια της Βουλής. Και πρέπει να είναι ο πρώτος Υπουργός των Εξωτερικών μεταπολεμικά, που δεν έχει εμφανιστεί ούτε καν στις προγραμματικές δηλώσεις της Κυβέρνησης. Δεν ξέρω αυτό πώς ερμηνεύεται. Έστειλε το συμπαθή κύριο Υφυπουργό, αλλά είναι εδώ δια των λόγων του, τα οποία επανέλαβε ο κύριος Υφυπουργός στην επιτροπή. 
     Κύριε Υφυπουργέ, δεν νομίζω ότι με αποστομώσατε. Θα σας πω για ποιο λόγο.
     Πρώτα-πρώτα, αναγνωρίζετε και εσείς πως υπάρχει η διαφορά της υφαλοκρηπίδας. Τι κάνατε εν όψει του Ελσίνκι; Έχετε πιέσει έστω η υφαλοκρηπίδα να πάει στο Διεθνές Δικαστήριο της Χάγης; Θα θέσετε θέμα έστω για την υφαλοκρηπίδα; Πέρα όμως από την υφαλοκρηπίδα, δεν έχετε πάρει είδηση ότι αμφισβητούνται αυτήν τη στιγμή κυριαρχικά μας δικαιώματα στον αέρα και στα νησιά; Το Ελσίνκι μιλάει για διαφορές που έχει η υπό ένταξη χώρα, δηλαδή η Τουρκία. Δεν λέει πουθενά πως τις διαφορές αυτές πρέπει να τις αναγνωρίζει σαν τέτοιες και η οποιαδήποτε άλλη χώρα. Η Τουρκία δεν έχει διαφορές με μας; Ωραία. Απαιτήστε να αναγνωρίσει επισήμως όλα μας τα σύνορα, πριν αρχίσει η συζήτηση της όποιας διαπραγμάτευσης. Θα το κάνετε; Εδώ είναι το βασικό ερώτημα. Αλλιώς μου θυμίζετε το ενδεχόμενο να φθάσουν τουρκικές τορπιλάκατοι στην Αίγινα κι εμείς να σφυρίζουμε αδιάφορα και να μη φέρνουμε κανένα εμπόδιο στην ένταξη στην Ευρώπη με τη λογική πως δεν υπάρχουν διαφορές. 
     Αν είστε στο σπίτι σας και μπει ένας στο σαλόνι, τι θα κάνετε; Βεβαίως και δεν αναγνωρίζεται διαφορά ως προς το σε ποιον ανήκει το σπίτι. Αλλά ή τον πετάτε έξω ή φωνάζετε την Αστυνομία. Δεν κάθεστε δίπλα του να βλέπετε τηλεόραση σε διπλανές πολυθρόνες. Δυστυχώς αυτή είναι η συμπεριφορά, την οποία βλέπω.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     Και θέλω να εξηγήσω –και τελειώνω αμέσως, κύριε Πρόεδρε- ένα άλλο φοβερό πράγμα που βλέπω μπροστά μου και που δεν μπορώ να το πιστέψω: Πριν από μια εβδομάδα είχαμε την αναγνώριση των Σκοπίων, ένα ανοιχτό μεγάλο θέμα. Σε λιγότερο από ένα μήνα θα πάτε στη Διάσκεψη Κορυφής για τα τουρκικά. Και τι βλέπουμε; Το μεν Υπουργείο Εξωτερικών να ετοιμάζει κάποιο έγγραφο προς την Ευρωπαϊκή Ένωση, ο δε Πρωθυπουργός προτίθεται να επισκεφθεί πέραν της Κύπρου και την Αίγυπτο. Με συγχωρείτε, εξωτερική πολιτική είναι αυτή; Αυτή είναι η κορύφωση της αδράνειας. 
      Κύριε Πρόεδρε και μία παρατήρηση προς εσάς. Έχω υποβάλει εγγράφως στην Πρόεδρο της Βουλής το αίτημα να υπάρξει μια επιτροπή της Βουλής για να μελετήσει το θέμα της ενδεχόμενης ανάμειξης Ελλήνων παραστρατιωτικών στη Στρεμπρένιτσα και δεν έχω πάρει καμία απάντηση. Δεν φαντάζομαι η Βουλή να ακολουθεί το παράδειγμα πολλών Υπουργών, που δεν απαντούν σε ερωτήσεις.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Ανδριανόπουλε, θα διαβιβάσω το αίτημά σας και θα συζητηθεί.
      Ο κ. Στυλιανίδης έχει το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Ο ρόλος του Υπουργού των Εξωτερικών είναι να προωθεί τις διεθνείς σχέσεις της χώρας και τα συμφέροντά της. Δεν ασκεί εξωτερική πολιτική για εσωτερική κατανάλωση. Είναι τουλάχιστον μεμπτό αυτό το οποίο κάνετε, να μην αποδέχεστε τις απαντήσεις που εκφράζονται από την πολιτική ηγεσία του Υπουργείου Εξωτερικών, όταν πριν λίγες ημέρες είχατε την ευκαιρία στην αρμόδια επιτροπή να ακούσετε και τον ίδιο τον Υπουργό των Εξωτερικών να σας εξηγεί όλες αυτές τις διαστάσεις, τις οποίες θέσατε. Μη λαϊκίζουμε, λοιπόν. Ο Υπουργός των Εξωτερικών έχει άλλο ρόλο. Ενημερώνει, όταν πρέπει και δρα, όταν πρέπει.
    Τώρα, για την ταμπακέρα, δεν μου απαντήσατε. Δηλαδή εσείς αναγνωρίζετε ότι υπάρχουν διαφορές και όχι διαφορά και λέτε ότι ανεχόμαστε το δικαίωμα της Τουρκίας να θέτει άλλα ζητήματα πέραν της υφαλοκρηπίδας και μιλάτε για το σπίτι, για το σαλόνι και για τα άλλα δωμάτια του σπιτιού, όταν είναι γνωστό ότι οι παραβιάσεις φέτος μειώθηκαν; Πέρσι είχαμε χίλιες οκτακόσιες εβδομήντα τρεις παραβάσεις και τρεις χιλιάδες εννιακόσιες τριάντα επτά παραβιάσεις. Φέτος μέχρι στιγμής έχουμε εννιακόσιες επτά παραβάσεις και οκτακόσιες εβδομήντα τέσσερις παραβιάσεις. 
      ΙΩΑΝΝΗΣ ΔΙΑΜΑΝΤΙΔΗΣ: Και είστε ικανοποιημένος μ΄ αυτά και τα λέτε και στη Βουλή;
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Δεν πρέπει να γίνεται καμία παραβίαση και καμία παράβαση, αλλά το να υπερβάλλετε σκοπίμως και να χρησιμοποιείτε επικοινωνιακά ζητήματα, που άπτονται των εθνικών συμφερόντων και της εξωτερικής πολιτικής σε μια στιγμή κρίσιμη, νομίζω ότι είναι λάθος. Η κατάκτηση της ελληνικής εξωτερικής πολιτικής και της ελληνικής διπλωματίας είναι ότι κατέστησε ευρωτουρκικά τα διμερή ζητήματα και τα ζητήματα εκείνα τα οποία ευαισθητοποιούν την ελληνική πλευρά. Αυτό επετεύχθη μέσα από την έκθεση της Ευρωπαϊκής Επιτροπής, όπως σας είπα, με χαρακτηριστική σαφήνεια.
    Για του λόγου το αληθές, καταθέτω συγκριτικό πίνακα των παραβιάσεων και παραβάσεων των τελευταίων ετών, που αποδεικνύει πως ψευδώς η Αντιπολίτευση υπερβάλλει σ΄ ένα θέμα, για να μπορέσει να δημιουργήσει επιχειρήματα εσωτερικής εσωκομματικής αντιπαράθεσης, μην μπορώντας να δώσει απαντήσεις στις ανοικτές πληγές που άφησε.
    (Στο σημείο αυτό ο Υφυπουργός Εξωτερικών κ. Ευριπίδης Στυλιανίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Στυλιανίδη.
    Θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, τριάντα δύο μαθητές και μαθήτριες και δύο συνοδοί-διδάσκαλοι από το 4ο Δημοτικό Σχολείο Αχαρνών. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 19/14.10.2004 επερώτηση των Βουλευτών του Πανελληνίου Σοσιαλιστικού Κινήματος κυρίων Χρήστου Παπουτσή, Δημητρίου Πιπεργιά, Αθανασίου Μωραΐτη, Αθανασίας Μερεντίτη, Ιωάννη Διαμαντίδη, Παναγιώτη Σγουρίδη, Γεωργίου Ανωμερίτη, Ευάγγελου Αργύρη, Ιωάννη Δριβελέγκα, Βασιλείου Κεγκέρογλου, Δημητρίου Κουσελά, Λάζαρου Λωτίδη, Αθανασίου Παπαγεωργίου, Παναγιώτη Ρήγα, Αναστασίου Σιδηρόπουλου, Εμμανουήλ Στρατάκη, Στέφανου Τζουμάκα, Βασιλείου Τόγια, Απόστολου- Αθανασίου Τσοχατζόπουλου, Φώτη Χατζημιχάλη και Δημητρίου Ρέππα προς τον Υπουργό Ανάπτυξης, σχετικά με την πετρελαϊκή κρίση.
      Πριν δώσω το λόγο στον πρώτο επερωτώντα, που είναι ο κ. Πιπεργιάς, έχω την τιμή να σας γνωρίσω ότι κατά τη συζήτηση της επερώτησης για την πετρελαϊκή κρίση, Κοινοβουλευτικός Εκπρόσωπος του ΠΑΣΟΚ ορίζεται ο Βουλευτής κ. Παπουτσής. Κοινοβουλευτικός εκπρόσωπος εκ μέρους του ΚΚΕ ορίζεται με απόφαση του κ. Κολοζώφ ο κ. Άγγελος Τζέκης. Επίσης Κοινοβουλευτικός Εκπρόσωπος εκ μέρους του Συνασπισμού ορίζεται ο κ. Αλέξανδρος Αλαβάνος με απόφαση του κ. Νίκου Κωνσταντόπουλου, Προέδρου του Συνασπισμού Ριζοσπαστικής Αριστεράς.
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, κυρίες και κύριοι συνάδελφοι, στις 20 Μαΐου επισημαίναμε στην Αίθουσα αυτή πως η Κυβέρνηση αντιμετώπιζε την πετρελαϊκή κρίση χωρίς σχέδιο, ελπίζοντας ότι η ξέφρενη πορεία των τιμών του πετρελαίου θα ανατραπεί και ότι θα υπάρξει αντίστροφη κίνηση και πτώση των τιμών. 
      Η κυβερνητική πρακτική ήταν και είναι απόλυτα προσαρμοσμένη στην αρχή  ότι η αγορά αποφασίζει και η κυβέρνηση συμπαρίσταται. Καμία ορατή ενέργεια δεν έγινε από την Κυβέρνηση για την αντιμετώπιση της κρίσης. Η κυβερνητική απραξία ήταν αδιατάραχτη, ακόμα και όταν οι τιμές του Μπρεντ ξεπέρασαν τα πενήντα δολάρια το βαρέλι. Η μόνη συστηματική ενέργεια της Κυβέρνησης και του Υπουργείου Ανάπτυξης ήταν να τροφοδοτεί το Site του Υπουργείου στο διαδίκτυο με στοιχεία και να πραγματοποιεί συγκρίσεις αυξήσεων στην τιμή του Μπρέντ και της βενζίνης, χωρίς να συνυπολογίζει τις συναλλαγματικές ισοτιμίες και τις φορολογικές επιβαρύνσεις. Χαρακτηριστικό παράδειγμα το δελτίο Τύπου του Υπουργείου Ανάπτυξης στις 8-11-04, σύμφωνα με το οποίο είχαμε αύξηση των τιμών του Μπρεντ από τις αρχές του 2004 κατά 41,56% και της αμόλυβδης 14,36%, όταν η πραγματικότητα, με συνυπολογισμό των συναλλαγματικών ισοτιμιών και των φόρων είναι αύξηση των τιμών του Μπρεντ κατά 27,87% και της αμόλυβδης προ φόρων κατά 30%. 
      Η προσπάθεια παραπλάνησης της Κυβέρνησης είναι εμφανής και εμφανίζεται ακόμα καλύτερα, εάν κανείς δει τα δύο γραφήματα, το ένα γράφημα που δημοσιεύει το Υπουργείο στο site και το άλλο γράφημα με τις συναλλαγματικές ισοτιμίες. Τα καταθέτω στη Βουλή και καλό θα είναι να μοιραστούν και στους δημοσιογράφους. 
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Το Μάιο η Κυβέρνηση, κατά τη διάρκεια και της επερώτησης, ανακοίνωσε σειρά από μέτρα, όπως ενίσχυση και ενεργοποίηση της Επιτροπής Ανταγωνισμού για τον εντοπισμό περιπτώσεων εναρμονισμένων πρακτικών και φαινομένων αισχροκέρδειας. Ουσιαστικά δεν είχαμε κανένα αποτέλεσμα. Ούτε η επιτροπή λειτούργησε εντατικά. Μάλιστα πολλές φορές και η Κυβέρνηση παραπέμπει υποθέσεις, όπως δείχνει δελτίο Τύπου του Υπουργείου την 1-11-04 προς την επιτροπή, αλλά και η επιτροπή ούτε εναρμονισμένες πρακτικές εντόπισε ούτε φαινόμενα αισχροκέρδειας.
     Η Κυβέρνηση είχε ανακοινώσει αξιοποίηση του ν. 3054/02 για την συγκρότηση των αναγκαίων ελεγκτικών μηχανισμών, ώστε να διασφαλιστεί ένα γνήσιο ανταγωνιστικό περιβάλλον. Καμία ουσιαστική πρόοδος. Η αδυναμία του Υπουργείου Ανάπτυξης να εκδώσει, όπως είχε υποσχεθεί, τις υπουργικές αποφάσεις και τα προεδρικά διατάγματα που προβλέπονται στον ν. 3054, το κατέστησαν αξιόπιστο αφού οι δεσμεύσεις του αποδείχθηκαν κενές περιεχομένου. 
      Άλλη κυβερνητική ανακοίνωση: Ουσιαστική αναβάθμιση των κλιμακίων ελέγχου διακίνησης και αποθήκευσης καυσίμων και επέκταση των ελέγχων σε όλους τους φορείς του πετρελαϊκού συστήματος. Καμία εξέλιξη. Ο εξοπλισμός των ΚΕΔΑΚ παραμένει στην συντριπτική του πλειοψηφία στις αποθήκες και μόνο λίγα κλιμάκια έναντι των είκοσι πραγματοποιούν ελέγχους, ενώ θα έπρεπε, όπως προτείναμε, να επεκταθεί η λειτουργία τους και τις απογευματινές ώρες, προκειμένου να ενισχυθούν οι έλεγχοι στην αγορά. 
      Στις 20 Μαΐου ο κύριος Υπουργός είχε δηλώσει ότι «σύντομα θα έλθουν στην Εθνική Αντιπροσωπεία νομοθετικές παρεμβάσεις, ώστε ο θεσμός των ΚΕΔΑΚ –γιατί είναι χρήσιμος θεσμός και η τιμή ανήκει σ΄ εσάς που τον θεσμοθετήσατε- να αναβαθμιστεί και να ενισχυθεί η οργανωτική λειτουργία του». Σήμερα, έξι μήνες μετά, δεν έχει πράξει τίποτα. 
      Άλλη ανακοίνωση: «Μελέτη και ριζική διαφοροποίηση του συστήματος τιμολόγησης των διυλιστηρίων και των εταιρειών εμπορίας, με κατεύθυνση την επιμήκυνση του χρόνου τιμολόγησης.» Ασαφή τα αποτελέσματα εκτός αν αποτέλεσμα της πολιτικής αυτής είναι το φαινόμενο να μειώνονται οι διεθνείς τιμές του Μπρεντ μεταξύ 22 Οκτωβρίου και 5 Νοεμβρίου κατά 18% -βέβαια με τις συναλλαγματικές αναπροσαρμογές –και οι τιμές της βενζίνης να μειώνονται στο ίδιο διάστημα μόνο κατά 2,7%. Αυτό το φαινόμενο εξάλλου είχε παρατηρηθεί και στο παρελθόν, όπως αποκάλυψε έκθεση του Υπουργείου Οικονομίας στις 19 Μαΐου, σύμφωνα με την οποία, ενώ οι τιμές του Μπρεντ κατά τη διετία 2001-2003 μειώθηκαν κατά 6,2%, η βενζίνη μειώθηκε κατά 0,9%. 
      Οι διαπιστώσεις αυτές μας οδηγούν αβίαστα στο συμπέρασμα ότι τα διυλιστήρια, οι εταιρείες εμπορίας και τα πρατήρια, κερδοσκοπώντας, συντομεύουν το χρόνο τιμολόγησης, όταν οι τιμές είναι σε άνοδο και τον επιμηκύνουν, όταν οι τιμές είναι σε πτώση. Το συμπέρασμα αυτό οδηγεί στην ανάγκη αυστηρών ελέγχων, σε ημερήσια βάση των τιμών των διυλιστηρίων και των εταιρειών εμπορίας από τη ΡΑΕ και το Υπουργείο Ανάπτυξης, με βάση τις εργοστασιακές τιμές, όπως προβλέπει ο ν. 3054/2002. 
      Επιπρόσθετα επιβάλλεται να ενταχθεί ο ανταγωνισμός μεταξύ των εμπλεκομένων με την εφαρμογή της οδηγίας της Ευρωπαϊκής Ένωσης και του ν. 3054/2002 για την πρόσβαση των πρατηριούχων στα διυλιστήρια, που ακόμα δεν έχει εφαρμογή. 
      Άλλη βέβαια ανακοίνωση ήταν η ενεργοποίηση της Γενικής Γραμματείας Καταναλωτή και η αναβάθμιση –βέβαια αυτό διαρκώς προαναγγέλλεται, όπως και σήμερα που αναγγέλθηκε από τον κ. Σιούφα σε ερώτηση της Γενικής Γραμματέως του ΚΚΕ – της Επιτροπής Ανταγωνισμού. 
      Ποιο ήταν το αποτέλεσμα; Πρωτοφανής σύγχυση στην αγορά από τις διαρκείς και επαναλαμβανόμενες ανακοινώσεις για τις προθέσεις της Κυβέρνησης να τροποποιήσει το νομοθετικό πλαίσιο, που διέπει τη λειτουργία της Επιτροπής Ανταγωνισμού. Ακόμη ανακοινώθηκε ως μεγάλη πρωτοβουλία η πρόταση προς την Κομισιόν για μείωση των κατωτάτων ορίων του συντελεστή του φόρου ειδικής κατανάλωσης στα καύσιμα. Άλλη μια κίνηση εντυπωσιασμού, για να εμφανιστεί η Κυβέρνηση ότι παίρνει πρωτοβουλίες, όταν ήταν ήδη γνωστό ότι η πρόταση θα έπεφτε στο κενό. Την περίοδο που το Υπουργείο Ανάπτυξης ανακοίνωνε αυτήν την πρωτοβουλία, το Υπουργείο Οικονομίας και Οικονομικών απαντούσε γραπτά σε ερώτησή μας ότι τυχόν μείωση των συντελεστών του φόρου ειδικής κατανάλωσης δεν θα είχε ουσιαστική επίδραση στο ύψος των τιμών διάθεσης στην κατανάλωση, αφού βρίσκονται πολύ κοντά στο όριο των ελαχίστων κοινωνικών συντελεστών. Πέρα δε των ανωτέρω υπάρχει ανάγκη μεταφοράς της οδηγίας 2003/96 ΕΚ που θα αρχίσει να εφαρμόζεται από την 1.1.2005. Κατά συνέπεια, αυτή η πρωτοβουλία ήταν χωρίς ουσιαστικό αποτέλεσμα. 
      Καταθέτω στα Πρακτικά την απάντηση του Υπουργείου Οικονομίας και Οικονομικών.
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Απ’ όσα προανέφερα, είναι ολοφάνερο ότι η Κυβέρνηση όλη αυτήν την περίοδο παραμένει θεατής των εξελίξεων. Το χειρότερο, όμως, είναι ότι προσπαθεί να παραπληροφορήσει και να παραπλανήσει τον ελληνικό λαό, που βιώνει καθημερινά το πρόβλημα της ακρίβειας. Προχθές ανακοινώθηκε ότι τα καύσιμα συνέβαλαν στο να αυξηθεί ο πληθωρισμός στο 3,2%. Το κάθε νοικοκυριό προβληματίζεται πώς θα τα φέρει βόλτα το χειμώνα. Το πετρέλαιο θέρμανσης διατίθεται αυξημένο κατά 40% σε σχέση με το 2003. Προτείναμε να δοθεί, όπως είχε γίνει και στο παρελθόν, το επίδομα θέρμανσης για τα χαμηλά εισοδήματα. Η αρχική απάντηση της Κυβέρνησης ήταν ότι αυτό το επίδομα δεν συμπεριλαμβάνεται στις προεκλογικές δεσμεύσεις, ενώ παράλληλα ο κυβερνητικός Τύπος ρωτούσε πού θα βρεθούν τα λεφτά. Η κυβέρνηση Rafarain στη Γαλλία ανακοίνωσε ότι τα πρόσθετα έσοδα του προϋπολογισμού εξαιτίας των αυξημένων τιμών των καυσίμων θα διατεθούν για τη στήριξη των χαμηλών εισοδημάτων. 
      Στην Ελλάδα, παρ’ ότι εκτιμάται ότι θα εισπραχθούν πάνω από εκατόν σαράντα εκατομμύρια (140.000.000) ευρώ από το ΦΠΑ καυσίμων, η Κυβέρνηση, δέσμια των επιλογών της για την απογραφή, δεν διαθέτει ούτε μέρος αυτών για το επίδομα θέρμανσης και επιμένει στην ασαφή και νεφελώδη εξαγγελία ότι «θα δούμε πώς πάνε οι τιμές και αν παραμείνουν υψηλές, θα δούμε τι θα κάνουμε».
      Προτείναμε επίσης μείωση του φόρου του πετρελαίου κίνησης για τη βιοτεχνία και τη βιομηχανία από τα εκατόν είκοσι πέντε (125) ευρώ το χιλιόλιτρο στα είκοσι ένα (21) ευρώ, με στόχο τη μείωση του κόστους παραγωγής και την αντιμετώπιση της λαθρεμπορίας. Καμιά απάντηση. Ποια είναι η σημερινή πραγματικότητα; Οι έμποροι των καυσίμων προμηθεύουν με φθηνό πετρέλαιο θέρμανσης τις βιομηχανίες, τιμολογούν όμως, εικονικά, σε πρατήρια, που παραλαμβάνουν το βράδυ κλεμμένες ποσότητες πετρελαίου θέρμανσης από τους διακινητές. Έτσι, όλοι είναι βολεμένοι. Το κράτος και οι καταναλωτές ζημιώνονται και ωφελούνται οι βιομήχανοι που παίρνουν φθηνότερο καύσιμο, ενώ στα βιβλία τους βάζουν πετρέλαιο κίνησης, οι έμποροι που και αυτοί πουλάνε ακριβότερα το πετρέλαιο θέρμανσης σαν κίνησης, οι πρατηριούχοι που καλύπτουν το κλεμμένο και οι διακινητές που το κλέβουν. Όλα ωραία, αγγελικά πλασμένα!
      Κυρίες και κύριοι συνάδελφοι, η Κυβέρνηση της Νέας Δημοκρατίας προανήγγειλε ότι θα αξιοποιήσει το ν. 3054 και τις δυνατότητες που δίνει για ελέγχους και παρέμβαση στην αγορά. Στην πράξη, όμως, τον αδρανοποίησε. Παρά το γεγονός ότι οι τιμές των καυσίμων διεθνώς έχουν αυξηθεί σε ποσοστό πάνω από 50% από την τιμή-στόχο του ΟΠΕΚ και, με βάση τη νομοθεσία, είχαμε κρίση, η Κυβέρνηση δεν συγκάλεσε την προβλεπόμενη από το νόμο Επιτροπή Διαχείρισης Κρίσεων, προκειμένου να τεθούν προ των ευθυνών τους όλοι οι εμπλεκόμενοι φορείς του πετρελαίου της χώρας και να αντιμετωπίσουν συλλογικά και υπεύθυνα την κατάσταση.
      Επιπρόσθετα άρχισε να υπονομεύει τα όποια μέτρα διέθετε στο οπλοστάσιό της. Χαρακτηριστική είναι η περίπτωση του όπλου που έχει η Κυβέρνηση, όταν διαπιστώνει ότι υπάρχουν εναρμονισμένες πρακτικές που οδηγούν σε αισχροκέρδεια. Και το όπλο αυτό είναι να επιβάλλει ανωτάτη τιμή πώλησης. Η Κυβέρνηση όχι μόνο δεν διαπιστώνει, όπως προανέφερα, φαινόμενα κερδοσκοπίας και αισχροκέρδειας, αλλά σε κάθε ευκαιρία διαλαλεί, σε κάθε παρουσία, σε κάθε εμφάνιση, σε κάθε κατεύθυνση, ότι το πλαφόν οδηγεί σε στρεβλώσεις στην αγορά και σε ακριβότερες τιμές των καυσίμων. Ουσιαστικά, δηλαδή, αχρηστεύει το μέτρο. Είναι προφανές ότι έχουμε μια Κυβέρνηση κατώτερη των περιστάσεων, μια Κυβέρνηση που δεν μπορεί να χειριστεί την κρίση στις τιμές των καυσίμων.
      Η σύγκριση των αποτελεσμάτων που είχαμε στη διαχείριση των κρίσεων το φθινόπωρο του 2000 και το χειμώνα του 2003, σε σχέση με τα αποτελέσματα που έχουμε τώρα, οδηγεί σε χρήσιμα συμπεράσματα. Το φθινόπωρο του 2000, μετά από επίμονες προσπάθειες και διαπραγματεύσεις, που έγιναν με πρωτοβουλία της κυβέρνησης του ΠΑΣΟΚ, επετεύχθη μια τριμερής συμφωνία διυλιστηρίων, εταιρειών εμπορίας και βενζινοπωλών για μείωση των τιμών πώλησης, όσο διαρκεί η κρίση. Τη μείωση επωμίστηκαν με αναλογία 2-2-1 τα διυλιστήρια, οι εταιρείες εμπορίας και οι βενζινοπώλες. Ανάλογα έγιναν το χειμώνα του 2003, όταν ο πόλεμος στο Ιράκ είχε πάλι εκτοξεύσει τις τιμές του αργού πετρελαίου προς τα πάνω. Το φθινόπωρο του 2000, με τιμές πετρελαίου που ξεπερνούσαν τα τριάντα επτά (37) ευρώ το βαρέλι, η βενζίνη είχε ογδόντα (80) λεπτά το λίτρο. Τώρα, στις 5/11, το Μπρεντ έχει 34,13 ευρώ το βαρέλι και η βενζίνη ογδόντα τέσσερα (84) λεπτά το λίτρο.
      Κυρίες και κύριοι συνάδελφοι, το προσχέδιο του προϋπολογισμού βασίζεται στην εκτίμηση ότι οι διεθνείς τιμές του πετρελαίου θα κινηθούν σε μέσο επίπεδο για το 2005 πάνω από σαράντα (40) δολάρια το βαρέλι. Η κυβερνητική αυτή εκτίμηση έπρεπε να έχει ενεργοποιήσει το Υπουργείο Ανάπτυξης, ώστε να παρέμβει άμεσα και καθοριστικά στο όλο κύκλωμα διύλισης και διάθεσης πετρελαιοειδών. Η ισχυρή αύξηση της παγκόσμιας ζήτησης του πετρελαίου, που απορρέει από την εμφάνιση νέων μεγάλων καταναλωτών, όπως η Κίνα και η Ινδία, σε συνδυασμό με την επέμβαση των ΗΠΑ στο Ιράκ, με τις ισχυρές πιέσεις των φονταμενταλιστικών κύκλων για αύξηση των τιμών του πετρελαίου, τις νέες επενδύσεις στα χρηματιστήρια εμπορευμάτων και συμβολαίων, που αφορούν τη διακίνηση και εμπορία εμπορευμάτων, τα προβλήματα των μεγάλων εταιρειών, όπως η Yukos στη Ρωσία, αλλά και τις μεγάλες επενδύσεις εντάσεως κεφαλαίου, που απαιτούνται για την αξιοποίηση των πετρελαίων της Κασπίας, οδηγούν στην εκτίμηση ότι θα έχουμε υψηλές τιμές καυσίμων για μεγάλο διάστημα.
      Δεν μπορεί η χώρα μας να αντιμετωπίζει αυτήν την κρίση με τη λογική «Που θα πάει; Θα πέσουν οι τιμές, άρα περιμένουμε». Στην Ελλάδα έχουμε ένα μοναδικό φαινόμενο στην Ευρώπη. Ενώ σε όλη την Ευρωπαϊκή ΄Ενωση –μιλάω με στοιχεία που έχουμε από τα δεκαπέντε κράτη-μέλη υπάρχει σταδιακή αποδέσμευση της παραγωγικής δραστηριότητας από το πετρέλαιο, στην Ελλάδα έχουμε αύξηση. Το πετρέλαιο καλύπτει το 70% των ενεργειακών μας αναγκών, τη στιγμή που ο μέσος όρος στο επίπεδο των δεκαπέντε είναι 50%. Αναμφίβολα υπάρχει θέμα, το οποίο αφορά το στρατηγικό σχεδιασμό της χώρας  όσον αφορά την ενέργεια.
      Η Νέα Δημοκρατία ως Αντιπολίτευση αλλά και στο πρόγραμμά της αναφερόταν στην ανάγκη κατάρτισης του μακροχρόνιου ενεργειακού σχεδιασμού. Οκτώ μήνες μετά την ανάληψη της διακυβέρνησης, όχι μόνον δεν έχουμε μακροχρόνιο ενεργειακό σχεδιασμό, αλλά αντίθετα έχουμε την αποδιάρθρωση και τη διάλυση της ΡΑΕ.
      Κυρίες και κύριοι συνάδελφοι, η πετρελαϊκή κρίση θα έπρεπε να οδηγήσει σε επιτάχυνση και του κυβερνητικού έργου για την αποφασιστική προώθηση του φυσικού αερίου και τη μείωση της εξάρτησης από το πετρέλαιο. Ουσιαστικά να επιταχύνει την εφαρμογή του νόμου για τη βιώσιμη ανάπτυξη της Αττικής που υποχρεώνει τις βιομηχανίες και τις βιοτεχνίες να αντικαταστήσουν το πετρέλαιο με το φυσικό αέριο χρησιμοποιώντας αντίστοιχα κίνητρα που δίνει το Γ΄Κοινοτικό Πλαίσιο Στήριξης.
      Επίσης την άμεση υλοποίηση των προγραμματικών συμφωνιών, για την αντικατάσταση του πετρελαίου από φυσικό αέριο στα δημόσια κτήρια της αθήνας και της Θεσσαλονίκης όπως επίσης και την ενθάρρυνση των νοικοκυριών να συνδεθούν με τα δίκτυα του φυσικού αερίου.
      Τα όποια κυβερνητικά μέτρα ανακοινώθηκαν κρίνονται αναποτελεσματικά αφού είναι κυρίως φορολογικού χαρακτήρα όπως αυτά που περιέχονται στο φορολογικό νομοσχέδιο και αφορούν εκπτώσεις από την εγκατάσταση του φυσικού αερίου και θα έχουν επίπτωση στα εισοδήματα, μετά την υποβολή της φορολογικής δήλωσης του 2005, άρα στα εισοδήματα του 2006.
      Η πετρελαϊκή κρίση επίσης θα έπρεπε να οδηγήσει την Κυβέρνηση πέρα από τη λειτουργία της Γενικής Γραμματείας Καταναλωτή που είναι θετική, στην κινητοποίηση των καταναλωτών. Είναι βαθιά μας πεποίθηση και σωστά το είπε και ο Υπουργός απαντώντας στη Γενική Γραμματέα του Κομμουνιστικού Κόμματος Ελλάδας, ότι ο πληροφορημένος καταναλωτής συμβάλλει στη σωστή λειτουργία της αγοράς, ο ενημερωμένος καταναλωτής τόσο με τις ημερήσιες τιμές του πετρελαίου θέρμανσης –που δεν γίνεται- όσο και με την παράθεση στοιχείων που θα τον διευκολύνουν στην έρευνα της αγοράς, γιατί έτσι θα είναι χρήσιμος σύμμαχος στην προσπάθεια για την αντιμετώπιση της κρίσης.
      Αναρωτιέμαι, όμως, κατά πόσο μπορούμε να κινητοποιήσουμε τους καταναλωτές, όταν με τις ανακοινώσεις του Υπουργείου Ανάπτυξης γίνεται συνειδητή προσπάθεια να τους παραπλανήσει και να τους εφησυχάσει ότι δήθεν, ενώ οι αυξήσεις των τιμών του Μπρέντ είναι μεγάλες, χρησιμοποιώντας τιμές δολαρίου, οι αυξήσεις των τιμών στα καύσιμα, συμπεριλαμβανομένων των φόρων είναι υποπολλαπλάσιες. Κατά συνέπεια, το μήνυμα είναι ότι δεν υπάρχει λόγος να ανησυχούν γιατί δεν υπάρχει πρόβλημα.
      Κυρίες και κύριοι συνάδελφοι, απέναντι στην πετρελαϊκή κρίση επιβάλλεται επίσης να προωθηθούν πολιτικές  για την ορθολογική χρήση της ενέργειας. Είναι μεγάλο λάθος η κρίση να αντιμετωπίζεται σαν παροδικό φαινόμενο, γιατί έχει χαρακτηριστικά ενός μόνιμου φαινομένου. Μπορεί να μην έχει μόνιμα τιμές υψηλότερες των πενήντα (50) δολαρίων το βαρέλι, σε κάθε περίπτωση, όμως, οι αυξήσεις των τιμών και η μετακύλησή τους σε όλα τα επίπεδα της κατανάλωσης είναι περισσότερο μόνιμες απ’ όσο φανταζόμαστε, γι’ αυτό και χρειάζεται μια συνεκτική πολιτική.
      Το ΠΑΣΟΚ με κοινωνική ευαισθησία πρότεινε δοκιμασμένα, αποφασιστικά, μέτρα που αντιμετωπίζουν συνολικά την κρίση και το πρόβλημα. Επανήλθαμε για δεύτερη φορά μέσα σε σύντομο χρονικό διάστημα με επερώτηση, ασκώντας υπεύθυνη αντιπολίτευση και προσπαθώντας να αφυπνίσουμε την Κυβέρνηση, που επιτέλους πρέπει να αναλάβει πρωτοβουλίες. Η κυβερνητική απραξία δεν βοηθάει την οικονομία, δεν βοηθάει τους πολίτες και σε τελευταία ανάλυση δεν βοηθάει τη δημοκρατία.
      Ελπίζουμε πως η Κυβέρνηση θα ξεπεράσει την αδράνειά της και ότι θα ενεργοποιηθεί. Το ΠΑΣΟΚ ασκεί υπεύθυνη αντιπολίτευση και θα στηρίξει κάθε θετική προσπάθεια, αν τελικά υπάρξει.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά.
Το λόγο έχει ο κ. Αθανάσιος Μωραΐτης.
      ΘΑΝΟΣ ΜΩΡΑΪΤΗΣ: Κύριε Πρόεδρε, κυρίες και κύριοι συνάδελφοι, η επίκαιρη αυτή επερώτηση κατατέθηκε στα μέσα του Οκτώβρη, μεσούσης της πετρελαϊκής κρίσης. Οι τιμές, ως γνωστόν εκείνη την περίοδο, είχαν μάλιστα φτάσει σε επίπεδα ρεκόρ.
      Από ό,τι φαίνεται σήμερα -και το ανέλυσε πολύ καλά ο κ. Πιπεργιάς- παρουσιάζονται κάποιες θετικές τάσεις στην παγκόσμια αγορά. Παρατηρούμε τις τελευταίες μέρες μια αποκλιμάκωση των τιμών του πετρελαίου. Αυτό βέβαια γνωρίζουμε όλοι μας πάρα πολύ καλά ότι δεν είναι πια παρά μια ανάσα. Φαίνεται ότι οι ευχές, οι προσευχές της Κυβέρνησης έπιασαν τόπο και ήταν αποτελεσματικές. Γιατί έτσι, κύριε Υπουργέ, αντιμετωπίσατε την κρίση, η οποία μας προέκυψε, με ευχολόγια και προσευχές.
      Και το λέω αυτό γιατί η συγκεκριμένη κρίση του Οκτωβρίου απέδειξε αρκετά πράγματα. Το σημαντικότερο, όμως, και κρισιμότερο είναι ότι ενδεχομένως 
-ανεξαρτήτως της συγκυριακής μείωσης των τιμών- εισερχόμαστε σε μια περίοδο έντονης ενεργειακής αβεβαιότητας, η οποία θα χαρακτηρίζεται από το ακριβό πετρέλαιο. Και υπάρχουν αρκετές και ισχυρές ενδείξεις που μας φωτογραφίζουν την αρχή αυτής της νέας περιόδου.
      Η Κυβέρνηση; Η Κυβέρνηση είναι ένας απλός παρατηρητής. Απλά αναλύει τα γεγονότα, τα οποία βεβαίως έχουν συμβεί. Η πολιτική της σταματούσε στην εκτίμηση ότι οι τιμές διεθνώς έχουν ανεβεί, οπότε «Εμείς τι να κάνουμε; Περιμένουμε να πέσουν». Έτσι απλοϊκά, έτσι σεμνά και ταπεινά, μη θιχτούν οι κερδοσκόποι.
      Κύριε Υπουργέ, μπερδέψατε τα μηνύματα που εκπέμπει ο Πρόεδρός σας. Βεβαίως, από την άλλη, υπήρξαν και άλλες αναλύσεις από επίσημα υπουργικά χείλη, όχι τόσο βεβαίως του κεντρώου χώρου που ευαγγελίζεται ο κ. Καραμανλής, τα οποία τι μας είπαν; Ότι είναι καλό που ακριβαίνει το πετρέλαιο θέρμανσης, γιατί έτσι μειώνεται και η κατανάλωση.
      Η πρόσφατη κρίση του πετρελαίου, η οποία βέβαια δεν έχει τελειώσει, απλά βρίσκεται σε ύφεση, επιβεβαίωσε κάτι το οποίο όλοι μας ήδη γνωρίζουμε. Ότι αυτή η Κυβέρνηση δεν κυβερνά. Οι μόνες επιλογές που κάνει είναι να κρύβεται ή πολλές φορές να τρέχει πίσω από τα γεγονότα. Αυτό που είδαμε τον Οκτώβρη ήταν ένα ακόμη επεισόδιο του σίριαλ της ακυβερνησίας της χώρας, το οποίο παίζεται από το Μάρτιο.
      Η αγορά και ο ανταγωνισμός, μας λέγατε, κύριε Υπουργέ, θα λύσει τα προβλήματα. Το αποτέλεσμα; Οι επιπτώσεις της ανόδου των τιμών του πετρελαίου πέρασαν και στην αγορά. Είχαμε μεγάλες αυξήσεις στα προϊόντα. Το καλάθι της νοικοκυράς, για το οποίο μιλούσε συνεχώς ο κ. Καραμανλής προεκλογικά, τι έγινε; Αφέθηκε στην τύχη της λειτουργίας της αγοράς και του ανταγωνισμού.
      Ως Βουλευτής ενός κατ’ εξοχήν αγροτικού νομού, μπορώ να σας μεταφέρω την αγωνία των Αιτωλοακαρνάνων αγροτών, οι οποίοι βιώνουν τη δραματική αύξηση των εξόδων τους και του κόστους παραγωγής. Και όλα αυτά, σε μια περίοδο που γνωρίζετε πολύ καλά ότι υπάρχει μείωση του αγροτικού εισοδήματος και υπάρχει μείωση από τη συγκεκριμένη πολιτική που έχετε και βεβαίως σ’ ένα νομό που μαστίζεται από την ανεργία και βαδίζει στο μέλλον χωρίς πυξίδα, χωρίς προγραμματισμό και χωρίς καμία στρατηγική.
      Σας μεταφέρω την οργή των ανθρώπων της αγροτιάς, που βλέπουν ότι οι προεκλογικές σαπουνόφουσκες πέρασαν. Χθες εσείς τους υποσχεθήκατε προστασία του εισοδήματος. Σήμερα όμως εισπράττουν την αδιαφορία σας. Στη συγκεκριμένη περίπτωση η αμηχανία, η έλλειψη στρατηγικής και η αδυναμία συντονισμού είχαν και έναν μεγάλο χαμένο, τον Έλληνα καταναλωτή. Για δε την αγορά ήταν μια ακόμη σφαλιάρα, μια αγορά που δεν μπορεί πλέον να βρει τον βηματισμό της με τις συνεχείς παλινωδίες σε όλα τα επίπεδα της οικονομικής πολιτικής της Κυβέρνησης.
      Η κρίση, κυρίες και κύριοι συνάδελφοι, δεν ήρθε ξαφνικά. Τα γεγονότα που προηγήθηκαν ήταν γνωστά και προδίκαζαν τις εξελίξεις. Όμως η Κυβέρνηση βεβαίως είχε άλλες προτεραιότητες στη μέση της κρίσης: «Μπαϊρακτάρης», σκανδαλολογία, «νταβατζήδες», πάντα πλην της ατζέντας, η οποία, όμως, απασχολούσε πάνω απ’ όλα τον ελληνικό λαό.
      Το θέμα μας, όμως, σήμερα είναι άλλο. Η Κυβέρνηση μπροστά στην κρίση σήκωσε τα χέρια ψηλά. Οι κερδοσκόποι σήμερα «αλωνίζουν» ανενόχλητοι την αγορά. Η ακρίβεια «θερίζει». Οι ευθύνες είναι τεράστιες, γιατί η ίδια η Κυβέρνηση τους έχει «κλείσει το μάτι». Η Κυβέρνηση της Νέας Δημοκρατίας λειτούργησε ως «τροχονόμος» των κερδοσκόπων. Και βέβαια δεν μας έκανε την τιμή να μάθουμε ποια είναι η πολιτική της και ποιες είναι οι προτεραιότητές της. Ούτε εμείς το μάθαμε, ούτε οι πολίτες, ούτε βεβαίως η ίδια η αγορά. Αμηχανία, αδράνεια, άρνηση. Αμηχανία μπροστά στα γεγονότα, αδράνεια μπροστά στην κρίση, άρνηση απέναντι στις προτάσεις, οι οποίες θα προστάτευαν τον καταναλωτή.
      Αρνηθήκατε, κύριε Υπουργέ, να δώσετε το επίδομα θέρμανσης. Πολύ γρήγορα το κόμμα σας ξέχασε το προεκλογικό κεντρώο, κοινωνικό σας πρόσωπο, τις υποσχέσεις για την προστασία των χαμηλοσυνταξιούχων, των χαμηλόμισθων, των ανέργων, λέξεις οι οποίες βρίσκονταν καθημερινά στο προεκλογικό λεξιλόγιό σας, βέβαια, όμως, τώρα τις ξεχάσατε.
      Η πρώτη απόφαση της Κυβέρνησή σας, στα πλαίσια της προστασίας και στήριξης των ευαίσθητων κοινωνικών στρωμάτων, ήταν η άρνηση να δώσει το επίδομα θέρμανσης. Φανταζόμαστε τη συνέχεια.
      Το ΠΑΣΟΚ επιμένει και θα επιμείνει για το επίδομα θέρμανσης, το οποίο θα δώσει ανάσα σε χιλιάδες οικογένειες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αν θέλετε να συμψηφίσω το χρόνο της δευτερολογίας σας.
      ΘΑΝΟΣ ΜΩΡΑΪΤΗΣ: Ένα λεπτό μόνο θα ήθελα από τη δευτερολογία μου, κύριε Πρόεδρε.
      Μπροστά μας έχουμε μία παρατεταμένη περίοδο αβεβαιότητας στον ενεργειακό τομέα. Δυστυχώς η Κυβέρνηση ή δεν το έχει αντιληφθεί  ή απλά δεν έχει σαφή, ξεκαθαρισμένη ενεργειακή πολιτική, πόσω μάλλον ένα ρεαλιστικό σχέδιο αντιμετώπισης της ερχόμενης κρίσης. Είναι σαφές, λοιπόν, και το βλέπουμε όλοι μας ότι πλέον υπάρχει ανάγκη για ένα πλήρες και ρεαλιστικό σχέδιο σταδιακής απεξάρτησης της οικονομίας της χώρας από το πετρέλαιο. Ήρθε η ώρα να δούμε, ως χώρα, σοβαρά τις εναλλακτικές μορφές ενέργειας. Ήρθε η ώρα για την αποφασιστική προώθηση του φυσικού αερίου. Δυστυχώς, όμως, και εδώ η Κυβέρνηση παραμένει άπραγη. Η φιλόδοξη προοπτική του φυσικού αερίου έχει εγκαταλειφθεί και δεν έχει προχωρήσει σχεδόν τίποτα τους τελευταίους οκτώ μήνες. Αναμένουμε, όμως, τις πρωτοβουλίες της Κυβέρνησης και ελπίζουμε όχι για πολύ.
      Σαφώς, όμως, υπάρχει η καθημερινότητα της ενεργειακής κρίσης, την οποία θα αντιμετωπίζουμε ξανά, αργά ή γρήγορα. Γνωρίζετε καλά και έχετε αρνηθεί μέχρι στιγμής τις προτάσεις μας, στις οποίες αναφέρθηκε και ο κ. Πιπεργιάς. Θα επισημάνω για μια ακόμη φορά ότι αυτή η πετρελαϊκή κρίση δεν είναι κάτι παροδικό. Μπορεί να μη συνεχίσει με την ίδια ένταση, αλλά είναι σίγουρο ότι πρόκειται για την κρίση της νέας εποχής, ενός ασταθούς και αβέβαιου παγκοσμίου περιβάλλοντος, την οποία η χώρα μας καλείται υπεύθυνα να αντιμετωπίσει.
      Η χώρα, όμως, πρέπει να αλλάξει σελίδα στον ενεργειακό τομέα, αλλά και να προστατεύσει τους πολίτες. Η χώρα έχει ανάγκη από μία αποφασιστική Κυβέρνηση. Η χώρα δεν έχει ανάγκη από φοβισμένους και αναποφάσιστους «τροχονόμους» της αγοράς.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μωραΐτη. 	Η κ. Αθανασία Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρία και κύριοι συνάδελφοι, για πολλά χρόνια η Νέα Δημοκρατία όταν ήταν Αντιπολίτευση μιλούσε διαρκώς για τα δύο εκατομμύρια Ελληνίδων και Ελλήνων που βρίσκονταν κάτω από το όριο της φτώχειας. Από τότε που έγινε Κυβέρνηση, τα δύο αυτά εκατομμύρια ανθρώπων εξαφανίστηκαν από το λεξιλόγιό της και εξαφανίστηκαν κι από την κυβερνητική πολιτική. Από το Μάρτιο του 2004 δύο εκατομμύρια Ελληνίδες και Έλληνες εξαφανίστηκαν από την Ελλάδα. Δεν υπάρχουν για την Κυβέρνηση. Η Νέα Δημοκρατία τους εξαπάτησε με τις υποσχέσεις της και στη συνέχεια,  σήμερα τους αγνοεί με τις πράξεις και τις πολιτικές της.
      Η πιο μεγάλη απόδειξη της υποκρισίας της Νέας Δημοκρατίας ήρθε με το επίδομα θέρμανσης. Επιτρέψτε μου, κύριε Υπουργέ, να πω ότι η κοινωνική σας ευαισθησία, η κοινωνική ευαισθησία της Νέας Δημοκρατίας πνίγηκε στο πετρέλαιο! 
      Ο Υφυπουργός Οικονομικών έφθασε να πει προκλητικά πως η άνοδος της τιμής του πετρελαίου θα δώσει την ευκαιρία στους πολίτες να μειώσουν την κατανάλωση. Και φοβούμαι πάρα πολύ μήπως αυτό είναι η αρχή μιας γενικής αντίληψης ότι τα κοινωνικά αγαθά δεν μπορεί να ανήκουν σε όλους, οι ταξικές διαφορές πρέπει να γίνονται όλο και πιο έντονες και ότι δεν μπορεί να έχουμε το ίδιο δικαίωμα στη θέρμανση, στην ποιότητα διατροφής κλπ. όλοι οι Έλληνες.
      Όταν το ΠΑΣΟΚ ήταν κυβέρνηση, μολονότι η τιμή του πετρελαίου ήταν πολύ χαμηλότερη μας τότε, έδωσε επίδομα θέρμανσης εκατόν πενήντα (150) ευρώ. Ο κ. Αλογοσκούφης τότε ζητούσε να δοθεί επίδομα τριακοσίων (300) ευρώ σε όλους. Σήμερα που εκείνος είναι Υπουργός δίνει μηδέν ευρώ σε όλους. Αν η Κυβέρνησή σας, κύριοι συνάδελφοι της Νέας Δημοκρατίας, ήταν τόσο κοινωνικά ευαίσθητη όσο ήταν η δική μας κυβέρνηση, θα έπρεπε να είχε δώσει πάνω από πεντακόσια (500) ευρώ επίδομα θέρμανσης γιατί σήμερα η τιμή του πετρελαίου είναι σχεδόν διπλάσια από αυτή που ήταν τότε που εμείς δώσαμε το επίδομα που τότε το χαρακτηρίζατε ότι δεν είναι επαρκές. Αν η Κυβέρνησή σας είχε στοιχειώδη κοινωνική ευαισθησία θα είχε ήδη εγκρίνει, έστω ένα ελάχιστο επίδομα θέρμανσης. Δεν το κάνετε γιατί δεν σας ενδιαφέρει να το κάνετε. Είναι ντροπή να λέει η Κυβέρνησή σας ότι δεν θα δώσει το επίδομα θέρμανσης, γιατί κάτι τέτοιο δεν ήταν μέσα στις προεκλογικές σας δεσμεύσεις. Το ανέφερε και ο κ. Πιπεργιάς. Πρόκειται για ένα περίτεχνο ψέμα. Είναι ένα ψέμα γιατί ήταν στις δεσμεύσεις σας το επίδομα, κύριοι της Νέας Δημοκρατίας, γιατί ήταν στις προεκλογικές σας δεσμεύσεις η προστασία των αδύναμων. Και η προστασία των αδύναμων πώς θα γίνει; Μόνο με λόγια; Περιμένουν όλοι οι Έλληνες τις πράξεις σας.
      Ένα είναι το συμπέρασμα, κύριοι της Νέας Δημοκρατίας, από τη συμπεριφορά σας. Η αλαζονεία της εξουσίας για την παράταξή σας ήρθε πάρα πολύ γρήγορα. Και για να χρησιμοποιήσω μία προσφιλή έκφραση του Αρχηγού σας και Πρωθυπουργού, «αυτή είναι η πραγματικότητα». Το τραγικό, όμως, σήμερα είναι ότι δεν δίνετε το επίδομα θέρμανσης, το αρνείστε, ενώ μπορείτε να το δώσετε. Ο κ. Δούκας δήλωσε ότι δεν υπάρχουν χρήματα, αλλά μόνο από τους φόρους που επιβάλλονται στις τιμές των καυσίμων θα εισρεύσουν στα ταμεία του κράτους εκατόν σαράντα πέντε (145) εκατομμύρια ευρώ επιπλέον. Μπορείτε, όπως σας το είπε και ο κ. Πιπεργιάς, με τους επιπλέον αυτούς φόρους να στηρίξετε την κοινωνική συνοχή, να στηρίξετε τους αδύναμους και ειδικά τους αγρότες, τους συνταξιούχους, που αναγκάζονται να δώσουν από το πενιχρό εισόδημά τους το μεγαλύτερο μέρος για τη θέρμανση. Δείτε τι κάνουν οι άλλοι ομοϊδεάτες σας στην Ευρωπαϊκή Ένωση, δείτε τι κάνει ο Σαργκόσι στη Γαλλία και αντιγράψτε το. Αλλά βέβαια αυτό χρειάζεται πάνω απ’ όλα πολιτική βούληση, που φαίνεται ότι δεν υπάρχει.
      Εκλέγομαι σε μία περιοχή στα Τρίκαλα, και όπως και σε όλη τη βόρεια Ελλάδα οι δαπάνες για τη θέρμανση είναι σχεδόν διπλάσιες από την Αττική. Μέχρι τώρα ο Θεός έδωσε το επίδομα θέρμανσης, είχαμε καλοκαιρία. Από σήμερα, όμως, αρχίζει να φαίνεται και θα δούμε τις επιπτώσεις ακόμα πιο βαριές στο εισόδημά μας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα πάρω το χρόνο της δευτερολογίας μου, κύριε Πρόεδρε.
      Κυρίες και κύριοι συνάδελφοι, η άνοδος της τιμής του πετρελαίου δεν επηρεάζει μόνο τη θέρμανση, αλλά σχεδόν όλα τα προϊόντα και τις υπηρεσίες, από τα τρόφιμα, τα οπωροκηπευτικά, τα οικοδομικά υλικά, όλα. Οι δαπάνες της θέρμανσης είναι οι δαπάνες που πιέζουν τους οικογενειακούς προϋπολογισμούς λόγω της αύξησης της τιμής. Είναι και οι υπόλοιπες δαπάνες διαβίωσης που αυξάνουν γι’ αυτόν το λόγο. Η οικονομική κατάσταση των αγροτών, των χαμηλόμισθων και των χαμηλοσυνταξιούχων γίνεται όλο και πιο ασφυκτική. Από το χειμώνα του 2004 στο χειμώνα του 2005 έγιναν ακόμα πιο φτωχοί. Για να αγοράσουν αυτά που αγόραζαν με εξακόσια (600) ευρώ πέρυσι, φέτος χρειάζονται σχεδόν επτακόσια (700) ευρώ.
Όμως η Κυβέρνησή σας κλείνει τα μάτια σε αυτήν την πραγματικότητα.
        Το ΠΑΣΟΚ σας είχε προτείνει εδώ και πολύ καιρό μια σειρά από μέτρα όπως: Το πλαφόν στους νομούς -δεν θα τα επαναλάβω, γιατί τα είπε ο κ. Πιπεργιάς- ο καθημερινός και εντατικός έλεγχος στα διυλιστήρια, να αντιμετωπιστεί το λαθρεμπόριο που γίνεται στα νοθευμένα καύσιμα και να μειωθεί ο φόρος στο πετρέλαιο κίνησης για τη βιομηχανία, έτσι ώστε να απορροφηθεί μέρος της αύξησης της τιμής του καυσίμου και να μην καταλήξει τελικά εις βάρος των καταναλωτών.
        Τίποτα από τα παραπάνω δεν έχετε κάνει. Ακόμα, είναι γεγονός ότι σημαντικό μέρος της αύξησης της τιμής του πετρελαίου στην Ελλάδα οφείλεται στις κερδοσκοπικές κινήσεις και δεν οφείλεται μόνο στην αύξηση της τιμής του αργού πετρελαίου.
        Είναι γνωστό ότι από τις αρχές του χρόνου το δολάριο έπεσε σε σχέση με το ευρώ και εξακολουθεί να πέφτει. Αυτό σημαίνει ότι με τα ίδια ευρώ αγοράζεις περισσότερα δολάρια. Πράγματι στην Ευρώπη η αύξηση της τιμής των καυσίμων είναι φέτος μικρότερη, γιατί την έχει εν μέρει απορροφήσει η άνοδος του ευρώ.
        Γιατί αυτό δεν συμβαίνει στην Ελλάδα, κύριε Υπουργέ; Γιατί στην Ελλάδα ο πολίτης δεν κερδίζει από το ευρώ; Τι κάνει η Κυβέρνησή σας γι’ αυτό; Η Κυβέρνησή σας πρέπει άμεσα να κάνει αυτά που σας έχουμε προτείνει εμείς. Ακόμη πρέπει να αναθεωρήσει τις αυξήσεις στις κατώτερες συντάξεις και στους κατώτερους μισθούς του 2005.
        Οι αυξήσεις που υπολογίζονται στο νέο προϋπολογισμό είναι πενιχρές και ασήμαντες. Δεν καλύπτουν παρά μέρος μόνο των αυξήσεων που γίνονται καθημερινά σε όλα τα είδη. Πρέπει οι αυξήσεις ειδικά για το 2005 να είναι πολύ μεγαλύτερες, ειδικά στις συντάξεις του ΟΓΑ, του ΙΚΑ και των άλλων ταμείων.
        Προς το παρόν, κύριοι συνάδελφοι της Νέας Δημοκρατίας, σας εφησυχάζουν οι δημοσκοπήσεις. Πιστεύετε ότι είστε αήττητοι και ότι έτσι θα είναι για πάντα. Όμως, επιτρέψτε μου να πω -έτσι επιγραμματικά- ότι το «άρμα» της Κυβέρνησής σας θα κολλήσει στο βαρύ χειμώνα των ανατιμήσεων. Η υπομονή των πολιτών δεν είναι ανεξάντλητη και έχει ημερομηνία λήξης.
        Σας ευχαριστώ.
        (Χειροκροτήματα από την πτέρυγα του ΠΑΣΟΚ)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ την κ. Μερεντίτη.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών, Δημοσίας Διοίκησης και Αποκέντρωσης και Δικαιοσύνης κατέθεσαν σχέδιο νόμου: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
        Παραπέμπεται στην αρμόδια Διαρκή Επιτροπή.
        Κυρίες και κύριοι συνάδελφοι, ο συνάδελφος Βουλευτής κ. Απόστολος Σταύρου ζητεί άδεια ολιγοήμερης απουσίας στο εξωτερικό από 12 Νοεμβρίου  μέχρι 21 Νοεμβρίου.
        Η Βουλή εγκρίνει;
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
        Επίσης, η συνάδελφος Βουλευτής κ. Βάσω Παπανδρέου ζητεί άδεια ολιγοήμερης απουσίας στο εξωτερικό από 15 Νοεμβρίου μέχρι 18 Νοεμβρίου.
        Η Βουλή εγκρίνει;
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
        Το λόγο τώρα έχει ο κ. Διαμαντίδης.
        ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, το τελευταίο διάστημα παρακολουθούμε με μεγάλο ενδιαφέρον μία αδυναμία της Κυβέρνησης να παρακολουθήσει τις εξελίξεις, με συνέπεια η χώρα μας να εκτίθεται διεθνώς. Το είδαμε αυτό με το θέμα της απογραφής, με τους ελέγχους που κάνει η Ευρωπαϊκή Ένωση στην οικονομία μας, με μεγάλα προβλήματα στα εθνικά θέματα όπου, δυστυχώς, και στον τομέα αυτόν -παρά το γεγονός ότι όλοι μας θέλουμε να υπάρχει μια αν θέλετε κοινή πλεύση και σύμπνοια- είδαμε μια αδυναμία της Κυβέρνησης. Παράλληλα βλέπουμε και μια αδυναμία της Κυβέρνησης -μια αδυναμία που προέρχεται από ανυπαρξία πολιτικής στον τομέα αυτό- στο θέμα του πετρελαίου, στο θέμα για το οποίο επερωτάται σήμερα η Κυβέρνηση.
        Οι συνέπειες αυτής της ανυπαρξίας πολιτικής στην οικονομία της χώρας μας είναι δυσβάσταχτες και είναι δυσβάσταχτες και στην ελληνική κοινωνία. Συγκεκριμένα:
        Απεδείχθη ότι η Κυβέρνηση στο θέμα του πετρελαίου εναποθέτει τις ελπίδες της μόνο στη διεθνή συγκυρία, στην πτώση δηλαδή της τιμής του πετρελαίου διεθνώς. Έφθασε σ’ ένα πολύ υψηλό επίπεδο, τώρα υπάρχει μια κάμψη και πιστεύει -αυτό τουλάχιστον δείχνει η ανυπαρξία πολιτικής- να μειωθεί η τιμή του πετρελαίου και να φθάσει στα επίπεδα που ήταν πριν από ένα μεγάλο διάστημα.
      Αυτό, όμως, δεν μπορεί κανένας να το γνωρίζει διότι όλοι γνωρίζουμε, παρακολουθούμε και ξέρουμε ότι αυτά τα παιχνίδια που γίνονται γύρω από το πετρέλαιο είναι παιχνίδια που δεν μπορούμε εμείς να τα ελέγξουμε. Αυτή η ανυπαρξία της Κυβέρνησης δημιουργεί παρενέργειες στην οικονομία μας, γιατί έδωσε τη δυνατότητα, κύριε Πρόεδρε, στους κερδοσκόπους να αυξήσουν τα κέρδη τους μειώνοντας παράλληλα το εισόδημα των Ελλήνων πολιτών.
      Εγώ θα έλεγα στην Κυβέρνηση -και την προκαλώ- να κάνει ελέγχους και να καταθέσει στο ελληνικό Κοινοβούλιο τα οικονομικά στοιχεία των μεγάλων εταιρειών των τελευταίων τριών μηνών. Θα δούμε εκεί πόσα υπερκέρδη έχουν αυτό το τελευταίο διάστημα, τα οποία, βεβαίως, είναι εις βάρος του ελληνικού λαού. Παράλληλα η Κυβέρνηση, ενώ έχει το θεσμικό εκείνο πλαίσιο -το νόμο- που της δίνει τη δυνατότητα να ελέγξει την αγορά, δεν το κάνει. Δεν κάνει ελέγχους από τα αυτοκίνητα-εργαστήρια γιατί υπάρχουν τουλάχιστον είκοσι τέτοια και δεν τα χρησιμοποιεί. Ξέρουμε πολύ καλά ότι υπάρχουν και άλλα δεκαεπτά τέτοια αυτοκίνητα-εργαστήρια, κύριε Πρόεδρε, τα οποία είναι στις αποθήκες από τον Ιούνιο του 2004.
      Δημιουργεί ανασφάλεια στην αγορά, γιατί όλοι καταλαβαίνουμε ότι η αύξηση της τιμής του πετρελαίου έχει παρενέργειες. Δημιουργεί παρενέργειες στον πληθωρισμό, στον τιμάριθμο, στα αγροτικά προϊόντα και οι επιπτώσεις αυτές παράλληλα συμβάλλουν στη μείωση του εισοδήματος των πολιτών.
      Και βεβαίως δεν καταλαβαίνω και δεν έχουμε ακούσει από την Κυβέρνηση να μας πει κάτι και μέσα στη Βουλή, αλλά και σε συνεντεύξεις που δίνει κατά καιρούς η Κυβέρνηση τι θα κάνει τώρα ενόψει του βαρύτατου χειμώνα που, όπως ακούμε, θα ξεκινήσει την άλλη εβδομάδα. Τι θα πείτε κύριε Υπουργέ, στους κατοίκους της Μακεδονίας, της κεντρικής Ελλάδος, όταν από την άλλη εβδομάδα θα βλέπουμε τα χιόνια και οι κάτοικοι δεν θα είναι σε θέση να προμηθευτούν το πετρέλαιο γιατί η τιμή του θα είναι πάρα πολύ υψηλή, θα έχει ανέβει κατακόρυφα;
      Κανείς δεν γνωρίζει τι προτίθεται να κάνει η Κυβέρνηση, κανένας παράγων της αγοράς δεν το γνωρίζει αυτό και βεβαίως δεν το γνωρίζει και η Βουλή. Γι’ αυτό πρέπει σήμερα εδώ να καταθέσετε και να μας πείτε τι προτίθεστε να κάνετε. Κατά καιρούς η Κυβέρνηση έχει πει ότι προτίθεται να μειώσει τον ειδικό φόρο κατανάλωσης. Δεν γνωρίζει άραγε η Κυβέρνηση ότι για να μειωθεί ο ειδικός φόρος κατανάλωσης ώστε να μειωθεί η τιμή του πετρελαίου και η αλλαγή της αντίστοιχης οδηγίας που οδήγησε στη μείωση τον ειδικό φόρο κατανάλωσης έγινε πέρυσι και απαιτούσε ομοφωνία;
      Εμείς, κύριε Υπουργέ, σας έχουμε προτείνει κατ΄ επανάληψη μια σειρά μέτρων. Εμείς δεν ζητάμε να υλοποιήσετε αυτά που σας προτείνουμε. Μελετήστε τα όμως. Ενδεχομένως κάποια από αυτά θα μπορέσετε να τα υλοποιήσετε, θα μπορέσετε να τα πράξετε για το καλό του ελληνικού λαού. Και βεβαίως δεν είμαστε εμείς εκείνοι που θα βγούμε και θα κάνουμε αυτό που κάνατε εσείς, όταν ήσασταν Αντιπολίτευση, όταν λέγατε ότι εμείς τότε σαν κυβέρνηση κλέβαμε το πρόγραμμά σας. Εμείς θα συνδράμουμε εάν υλοποιήσετε αυτά τα μέτρα, που είναι προς το συμφέρον του ελληνικού λαού.
      Σας άκουσα, κύριε Υπουργέ, προηγουμένως σε σχετική επίκαιρη ερώτηση που έκανε η Γενική Γραμματέας του ΚΚΕ, να απαντάτε και να λέτε επί λέξει ότι έχετε καλή πρόθεση. Μα, δεν αμφισβητεί κανείς την καλή πρόθεση κανενός εδώ πέρα. Όλοι έχουμε καλές προθέσεις. Αυτό, όμως, δεν αρκεί. Δεν φτάνει η καλή πρόθεση για να λύνονται τα προβλήματα. Χρειάζεται και πολιτική. Και η Νέα Δημοκρατία δεν έχει συγκεκριμένες πολιτικές σε πολλά θέματα και στο πετρέλαιο. Βεβαίως η συνέπεια όλων αυτών των θεμάτων και αυτή η ανυπαρξία της πολιτικής είναι να είναι σήμερα η Κυβέρνηση ένας απλός θεατής και η τακτική αυτή βεβαίως να είναι εις βάρος του ελληνικού λαού.
      Τέλος κλείνοντας, κύριε Πρόεδρε, θα πρέπει να πω ότι αυτή η τακτική σας να είστε σίγουροι ότι πολύ σύντομα θα φέρει τα αρνητικά εκείνα αποτελέσματα και στην Κυβέρνησή σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Διαμαντίδη.
      Ο κ. Παναγιώτης Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
    Δεν θα αναφερθώ, όπως αναφέρθηκαν κάποιοι άλλοι συνάδελφοι ως προς το θέμα της συναλλαγματικής ισοτιμίας ευρώ - δολαρίου ή της προαγοράς τρίμηνων συμβολαίων του πετρελαίου Μπρεντ. Θα σταθώ και θέλω να αποκαλύψω την φιλοσοφία της πολιτικής σας.
      Κύριε Υπουργέ, αντί να παρεμβαίνετε στην αγορά ως οφείλατε και όπως σας έδινε το δικαίωμα ο ν. 3054/2002 βάσει του άρθρου 20, εσείς αφήσατε να εννοηθεί στους Έλληνες καταναλωτές ότι θα κάνατε μία παρέμβαση στην Ευρωπαϊκή Ένωση ότι θα μειωθεί έτι περαιτέρω ο ειδικός φόρος κατανάλωσης, ότι θα κάνατε παράσταση στην Ευρωπαϊκή Ένωση για να την πείσετε να μειωθεί ο ΦΠΑ ή ο ειδικός φόρος κατανάλωσης.
      Έτσι λοιπόν πέρασε στον Έλληνα πολίτη ότι η Κυβέρνηση της Νέας Δημοκρατίας κάνει χειρισμούς, κάνει κινήσεις. Οποίο ψέμα! Γνωρίζατε πάρα πολύ καλά ότι και ο ειδικός φόρος κατανάλωσης και ο ΦΠΑ του κάθε κράτους-μέλους της Ευρωπαϊκής Ένωσης αποτελούν τη βάση της εισφοράς που δίνει το κάθε κράτος-μέλος στα ταμεία της Ευρωπαϊκής Ένωσης. Αποτελούν τα έσοδα της Ευρωπαϊκής Ένωσης σε ποσοστό.
      Για τη μείωση δε αυτών χρειάζεται οπωσδήποτε να υπάρχει ομοφωνία. Μόνο κατόπιν ομοφωνίας μπορεί να γίνει και μάλιστα ήταν αδύνατο όταν πρόσφατα είχαν αποφασιστεί οι τιμές -τα ανώτατα και τα κατώτατα όρια- του ειδικού φόρου κατανάλωσης από το Συμβούλιο Υπουργών Οικονομικών της Ευρωπαϊκής Ένωσης.
      Κάλλιστα, ο Υπουργός Οικονομικών της Γαλλίας, ο Σαρκοζί, σας είχε πει ξεκάθαρα ότι έχουμε περισσότερα έσοδα από τους φόρους, με αποτέλεσμα αντί να ζητάμε μείωση του φόρου ή του ειδικού φόρου κατανάλωσης, ας προχωρήσουμε να κάνουμε μία επιδοματική πολιτική, ας δώσουμε το επίδομα θέρμανσης, ας κάνουμε κάτι άλλο. Σας το είπε ξεκάθαρα. Εσείς, όμως, δεν το κάνατε αυτό, ενώ βάσει του νόμου που είχαμε ψηφίσει, σαν ΠΑΣΟΚ, είχατε το δικαίωμα να το κάνετε. Μπορούσατε να βγάλετε την υπουργική απόφαση.
      Το θέμα των καυσίμων κατά βάση είναι και συγκυριακό θέμα. Και είναι συγκυριακό γιατί πολλές φορές η τιμή του αργού πετρελαίου ή του πετρελαίου Μπρεντ «παίζει». Όμως, επειδή ακριβώς είναι συγκυριακό, δίνεται το δικαίωμα μέσα από την ίδια την εσωτερική αγορά να μπορούν να υπάρχουν ρυθμίσεις.
      Τι λέει, λοιπόν, το άρθρο 20; Αφού λάβουμε τις μεσοσταθμικές τιμές της λιανικής πώλησης των προϊόντων των πετρελαιοειδών, μπορούμε να καθορίσουμε τα περιθώρια κέρδους των διυλιστηρίων, των εταιρειών εμπορίας πετρελαιοειδών και των πρατηριούχων. Επίσης λέει ότι το διαφορικό κόστος μεταφοράς σε διάφορες περιοχές μπορεί να καθορίζεται και να λαμβάνεται υπόψη.
      Δίνεται, λοιπόν, το δικαίωμα να προχωρήσετε σε ρύθμιση της εσωτερικής αγοράς. Εσείς το αρνηθήκατε αυτό. Είπατε ότι εμείς δεν παρεμβαίνουμε στον ανταγωνισμό. Και εγώ θα έλεγα ότι πράγματι είναι μία λογική αυτή να μην παρεμβαίνετε στον ανταγωνισμό, ότι είναι μία δική σας φιλοσοφία. Ελάτε, όμως, που εσείς, κύριοι Υπουργοί, αφήνατε να μην υπάρχει ανταγωνισμός στο πετρέλαιο προ φόρων, στο πετρέλαιο όπως έρχεται από τη διύλιση. Ενώ λέτε να λειτουργήσει ο ανταγωνισμός της αγοράς για τον καταναλωτή, δεν λέτε να λειτουργήσει ο ανταγωνισμός των διυλιστηρίων και αφήνετε τα διυλιστήρια να παίζουν το παιχνίδι τους. Αλλά πώς θα πουλήσετε στο Λάτση το 8%, αν δεν του είχατε υποσχεθεί ότι μέσα σ’ ένα χρόνο θα τα πάρει πίσω;
      Έτσι ακριβώς, λοιπόν, έγινε και η πώληση, αλλά θυμάμαι σ’ αυτήν εδώ την Αίθουσα, κύριοι Υπουργοί, το εξής πράγμα: Ο Υπουργός Οικονομίας και Οικονομικών κ. Αλογοσκούφης έλεγε ότι πουλάμε τα ασημικά της οικογένειας με την Εταιρεία Τουριστικών Ακινήτων. Έρχεστε και πουλάτε το 8% εσείς, πουλάτε την Εθνική Τράπεζα, πουλάτε τις μετοχές της Εμπορικής. Και πουλάτε και πουλάτε. Και νομίζετε ότι έτσι θα λειτουργήσει ο ανταγωνισμός, αν δεν έχετε το σθένος να κάνετε παρέμβαση στην αγορά;
      ΠΡΟΕΔΡΕΥΩΝ (Σωτήρης Χατζηγάκης): Κύριε Σγουρίδη, θα κάνετε χρήση και της δευτερολογίας σας;
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα, κύριε Πρόεδρε. Θα κάνω χρήση της δευτερολογίας μου.
      Το πετρέλαιο είναι ο βασικός συντελεστής της ακρίβειας. Εσείς εκείνο το οποίο επιδιώκετε ή εκείνο το οποίο επιδιώκατε προ των εκλογών ήταν να μειωθεί η ακρίβεια.
     Η ακρίβεια, όμως, καλπάζει και ο βασικός συντελεστής δεν μειώνεται. Οι αγρότες και οι επιχειρηματίες πληρώνουν, ενώ θα μπορούσατε εκεί να κάνετε επιδοματική πολιτική και να κατεβάσετε το 121 του ειδικού φόρου κατανάλωσης ανά τόνο ακόμη πιο κάτω. Είχατε τα περιθώρια να κατεβάσετε τα κατώτατα όρια του ειδικού φόρου κατανάλωσης για τους επιχειρηματίες, ώστε να μπορείτε να κτυπήσετε την ανεργία και παράλληλα να μειώσετε τις τιμές των προϊόντων. Δεν το κάνατε και πληρώνουν οι χαμηλοεισοδηματίες και οι χαμηλοσυνταξιούχοι.
     Παράλληλα πληρώνει και ο τουρισμός, γιατί είχαμε μία κακή τουριστική χρονιά. Σήμερα με την αύξηση της τιμής του πετρελαίου θέρμανσης και κίνησης, ο ελληνικός τουρισμός που περίμενε να ζήσει από τη χειμερινή περίοδο, δέχεται ένα τεράστιο πλήγμα, διότι αυξάνονται οι εναέριες, οι θαλάσσιες και οι επίγειες μεταφορές. Ακόμα έχουμε αύξηση του κόστους λειτουργίας των τουριστικών εγκαταστάσεων.
     Άρα, λοιπόν, ο Έλληνας πολίτης που είχε κάποια χρήματα, για να κινηθεί στις γιορτές και να επισκεφθεί κάποια ξενοδοχεία, αυτός ο χειμερινός τουρισμός πάει περίπατο. Αυτό οφείλεται στην πολιτική, την οποία ασκείτε.
     Θα ήθελα να αναφέρω κάτι άλλο, που διάβασα και μου έκανε μεγάλη εντύπωση. Στις 17 Ιουλίου 2003 ο κ. Σαλαγκούδης είχε υπογράψει μαζί με τον κ. Βαρίνο, τον κ. Παυλίδη και τον κ. Χωματά μία ερώτηση, στην οποία καταγγέλλατε την κυβέρνηση του ΠΑΣΟΚ για την πρόθεσή της να προμηθευτεί ηλεκτροπαραγωγικά ζεύγη συνολικής ισχύος 110 ΜW, κρίνοντάς τα ακατάλληλα ως προς το μέγεθος, τον αριθμό των στροφών και κυρίως γιατί καίνε καύσιμο ντίζελ. Τότε κατακεραυνώνατε την κυβέρνηση.
     Προχθές, όμως, πήρατε μία απόφαση ότι στα είκοσι πέντε εργοστάσια της ΔΕΗ στα νησιά θα προστεθούν ενοικιαζόμενα ηλεκτροπαραγωγικά ζεύγη κατά τους μήνες Ιούλιο έως Σεπτέμβριο ισχύος 110 MW. Δηλαδή κάνετε αυτό που κατηγορούσατε.
     Παράλληλα, κατά το 2004 λειτούργησαν ενοικιαζόμενα ηλεκτροπαραγωγικά ζεύγη 72 MW, από τα οποία ορισμένα θα τα αγοράσετε.
     Κύριοι συνάδελφοι, εδώ υπάρχει μία αντίφαση, όπως υπάρχει γενικά στην πολιτική σας. Ο Έλληνας πολίτης μένει άφωνος με αυτά που βλέπει. Οφείλω να πω ότι η ενεργειακή πολιτική σας είναι πιστή και συνεπής με αυτό που στηρίζετε, τους μεσάζοντες, το κεφάλαιο και τους κερδοσκόπους. Ο εξαπατημένος λαός απορεί πώς σας ψήφισε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
     Το λόγο έχει ο Υπουργός Ανάπτυξης κ. Σιούφας.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, πιστεύω ότι όσοι βρίσκονται μέσα στην Εθνική Αντιπροσωπεία, αλλά και ο ελληνικός λαός που παρακολουθεί αυτήν τη συζήτηση, ειλικρινά θα πρέπει να τα έχουν χαμένα τόσο με την τοποθέτηση, την οποία έκανε ο εισηγητής της επερώτησης, όσο και με την τελευταία αποστροφή με την οποία έκλεισε ο πρώην Αντιπρόεδρος της Βουλής κ. Σγουρίδης με τα τσιτάτα περί κεφαλαίου, μεσαζόντων κ.ο.κ.
     Εγώ θα ήθελα να σας πω ότι η πολιτική δεν γίνεται με αφορισμούς, με συμπυκνωμένες λέξεις, τις οποίες αποδίδετε στη σημερινή Κυβέρνηση, όταν όλη η πολιτική σας ήταν εκείνη που κατεδίκασε ο ελληνικός λαός, γιατί πάνω σε αυτήν στηριχθήκατε.
     Κύριοι συνάδελφοι, δεν θα ήθελα να ξεκινήσω τη σημερινή τοποθέτησή μου στην επερώτησή σας, με υψηλούς τόνους, παρ’ ότι προεκλήθην πολλές φορές από τον κ. Πιπεργιά, ο οποίος λειτούργησε και πάλι μ’ έναν πρωτόγνωρο μηδενισμό και με τοποθετήσεις που δεν ταιριάζουν ούτε στην Αίθουσα ούτε στον ίδιο.
      Το μόνο που δεν είπε είναι «στ’ άρματα, στ’ άρματα». Και το λέω αυτό, όχι γιατί ενδεχομένως να θυμήθηκε τον παλιό εαυτό του, αλλά γιατί επτά-οκτώ μήνες έχουν περάσει από τις εκλογές και αυτή η Κυβέρνηση είχε την εθνική αποστολή, εξ ονόματος όλων των Ελλήνων και των Ελληνίδων, να πετύχουν οι Ολυμπιακοί και οι Παραολυμπιακοί Αγώνες. Όλη η ενέργειά της εστράφη προς αυτήν την κατεύθυνση. Και τα καταφέραμε όλοι μαζί να βγάζουμε τη χώρα ασπροπρόσωπη και τις επόμενες γενιές, γιατί κανείς δεν εδικαιούτο να τραυματίσει την εικόνα της χώρας και μάλιστα μ’ ένα τέτοιο γεγονός.
      Ποια είναι η συμπύκνωση  των ομιλιών και των τοποθετήσεων όλων των συναδέλφων και της συναδέλφου εκ Τρικάλων; «Δεν κάνατε τίποτα». Το ακούω να το λέτε και με πολλές αφορμές να λέτε «επιτέλους κυβερνήστε».
      Κυβερνούμε, κύριοι, αλλά κυβερνούμε με διαφορετικό τρόπο, με διαφορετικά μίγματα πολιτικής από εκείνα που ακολουθούσατε εσείς και τα οποία καταδίκασε ο ελληνικός λαός στις 7 Μαρτίου. Καλή είναι η αντιπολιτευτική γυμναστική, αλλά έχετε πάρα πολύ χρόνο και θα συνηθίσετε προς αυτή την κατεύθυνση. Αλλά από τις κορώνες και τους αφορισμούς υπάρχει πάρα πολύ μεγάλη απόσταση.
      Θα ξεκινήσω από την επιτροπή κρίσεων, αλλά και από τις προτάσεις που κάνατε για να μπει πλαφόν. Σας το είπα και την προηγούμενη φορά, αλλά δεν θέλετε να το καταλάβετε. Η ψυχραιμία στις ενέργειες και του Υπουργείου και της Κυβέρνησης είναι αυτή που κρατά την αγορά να λειτουργεί ομαλά και όχι ο πανικός. Γιατί το πλαφόν το κάνατε ανεπιτυχώς σ’ αυτούς τους νομούς. Παρά την επιτήρηση που κάνει η Επιτροπή Ανταγωνισμού εξακολουθούν να είναι οι υψηλότερες των τιμών.
      Επίσης λέτε για την επιτροπή κρίσεων, θέλετε δηλαδή να περάσουμε στην αγορά το μήνυμα του πανικού. Θέλετε να συνέλθουμε και να δώσουμε το μήνυμα στην ελληνική κοινωνία ότι βρισκόμαστε μπροστά σε καταστάσεις έκτακτης ανάγκης.
      Όχι, κύριοι συνάδελφοι. Δεν το κάναμε. Το προτείνετε συνεχώς από τον Απρίλιο μήνα, όταν λέγατε ότι θα έρθει η ολυμπιακή ακρίβεια κατά 50% και διαψευσθήκατε. Σας διέψευσε η ίδια η συμπεριφορά των Ελλήνων πολιτών, σας διέψευσαν οι παράγοντες της αγοράς, που μέσα από τη συνεννόηση και την πιστή τήρηση των νόμων, χωρίς να ληφθούν μέτρα έκτακτης ανάγκης, η αγορά λειτούργησε ομαλά και δεν υπήρξε ολυμπιακή ακρίβεια. Η εποπτεία της αγοράς ήταν συνεχής από το πρωί μέχρι το βράδυ, όλοι κινήθηκαν στη σωστή κατεύθυνση και η  Γενική Γραμματεία Εμπορίου και τα ΚΕΔΑΚ και ο ΕΦΕΤ.
      Αυτή είναι υπεύθυνη, αυτή είναι σοβαρή πολιτική και όχι το να ανακαλύπτετε τις μεθόδους του λαϊκισμού, των καταγγελιών και των αφορισμών. Αυτή είναι η διαφορά μας.
      Θυμηθήκατε και τον ποιητή, κύριε Πιπεργιά. Δεν είπε κανένας ότι είναι αγγελικά πλασμένη η αγορά. Η αγορά έχει τις στρεβλώσεις της, η αγορά έχει τις αδυναμίες της και είναι μακροχρόνιες. Αλλά υπάρχει και ο καθρέφτης. Οι στρεβλώσεις στην αγορά δημιουργήθηκαν στους έξι μήνες; Ή μήπως ζητάτε σήμερα μακροχρόνιο ενεργειακό σχεδιασμό από μια Κυβέρνηση επτά μηνών μετά από εικοσαετή διακυβέρνηση της χώρας; Αλλά και σ’ αυτήν την κατεύθυνση αυτή η Κυβέρνηση παρενέβη και θα έχετε σύντομα το σχεδιασμό της για το τι θα γίνει τα επόμενα χρόνια.
      Αναφερθήκατε μάλιστα και στη Ρυθμιστική Αρχή Ενέργειας, όταν σας προειδοποιούσε από το 2000 με αλλεπάλληλες αναφορές ότι η χώρα κινδυνεύει να μείνει χωρίς ηλεκτρισμό και σιωπούσατε και δεν πήρατε κανένα απολύτως μέτρο. Και έρχεσθε τώρα και μιλάτε για στρατηγικό σχεδιασμό στη νέα διακυβέρνηση και θεωρείτε ότι αυτό μπορείτε πολιτικά και αντιπολιτευτικά να το επενδύσετε και να πείσετε τον ελληνικό λαό;
      Αλλά μιλήσατε και για πλήρη απραξία. Δεν έχετε διαβάσει τις παρεμβάσεις που έχει κάνει και ο τομέας του εμπορίου και η Επιτροπή Ανταγωνισμού σε περισσότερους από δέκα νομούς, στα πρατήρια στην εθνική οδό από την Πάτρα μέχρι τη Θεσσαλονίκη; Δεν έχετε ακούσει τίποτα για τα σκληρότατα πρόστιμα τα οποία έχουν επιβληθεί, για τις συνεχείς παρεμβάσεις εναντίον εκείνων οι οποίοι κινούνται στην αισχροκέρδεια και την παραπομπή τους στον εισαγγελέα;
      Πόσες φορές κάνατε χρήση του άρθρου 405 του Ποινικού Κώδικα για να στείλετε κάποιον στον εισαγγελέα; Πόσες φορές κινητοποιήσατε το μηχανισμό της Γενικής Γραμματείας Εμπορίου για να παρέμβει και εκείνη και όχι μόνο η Επιτροπή Ανταγωνισμού; Αλλά ο συνάδελφός μου κ. Σαλαγκούδης, που θα ακολουθήσει στο Βήμα, θα σας δώσει και γι’ αυτό το θέμα στοιχεία και για τις ευθύνες τις οποίες είχατε, γιατί ο πολιτικός αβδηριτισμός και σ’ αυτό το θέμα είναι τόσο μεγάλος που εγώ δεν θα σας έλεγα ότι δεν μπορείτε να ομιλείτε. Δεν το έχω κάνει ποτέ σ’ αυτήν την Αίθουσα που θητεύω αρκετά χρόνια.
      Προμηθευτήκατε τα αυτοκίνητα για τα ΚΕΔΑΚ , χωρίς να έχετε πάρει καμία πρόνοια για πρόσληψη προσωπικού πώς θα λειτουργήσουν αυτά τα αυτοκίνητα για την επέκταση στην περιφέρεια, χωρίς να φέρετε νόμο με τον οποίο μπορούν να πηγαίνουν στις Νομαρχιακές Αυτοδιοικήσεις, στην ελληνική περιφέρεια και τώρα λέτε δεν χρησιμοποιούνται τα αυτοκίνητα, δεν πήγαν στην περιφέρεια. Πώς; Υπάρχει κανένα μαγικό ραβδί, κύριε Πιπεργιά ή θέλετε να αυθαιρετήσουμε;
      ΔΗΜΗΤΡΙΟΣ ΠΙΠΕΡΓΙΑΣ: Να κυβερνήσετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό κάνουμε. Μόνο που δεν το βλέπετε. Και δεν το βλέπετε και δεν θα το βλέπετε για πολύ καιρό με τον τρόπο με τον οποίο λειτουργείτε.
    Αναφέρθηκαν, όμως, και ορισμένα άλλα στοιχεία, σε ό,τι αφορά τις τιμές των πετρελαιοειδών στην Ελλάδα. Είναι ή δεν είναι μικρότερες των δεκαπέντε χωρών της Ευρωπαϊκής Ένωσης οι τιμές των πετρελαιοειδών και μάλιστα με πολύ μεγάλη απόσταση; Αλλά επεχείρησε ένας εκ των κυρίων συναδέλφων να κάνει συγκρίσεις και για τις τιμές των πετρελαιοειδών προ των φόρων. Πράγματι, αυτό είναι έτσι. Αλλά δεν γίνεται μόνο σήμερα.
      Έχετε τα στοιχεία, κύριε Πιπεργιά, πόσο ήταν στις 2 Ιανουαρίου οι τιμές των πετρελαιοειδών προ των φόρων; Ήταν στην ίδια κατάσταση που είναι σήμερα. Και κάνετε και τον τιμητή. Ακούστε, όμως, δυο-τρία στοιχεία.
      Να πάρω την αμόλυβδη βενζίνη στη χώρα μας. Έχει αυξηθεί κατά 28,4%, έναντι 31,8% που έχει αυξηθεί κατά μέσο όρο στις χώρες της Ευρωπαϊκής Ένωσης. Να σας πω τι γίνεται στις υπόλοιπες ευρωπαϊκές χώρες; Στην Ισπανία την ίδια περίοδο η αύξηση ήταν κατά 38,5%, αμόλυβδη βενζίνη προ των φόρων. Στη Γαλλία, 36,7%, στην Πορτογαλία 40,6%, στη Μεγάλη Βρετανία 42,2%. Και αυτό, σε μια χώρα που η εξάρτησή της από το πετρέλαιο, όπως έλεγα πριν απαντώντας στην ερώτηση της Γενικής Γραμματέως του ΚΚΕ, είναι η μεγαλύτερη σε ολόκληρη την Ευρωπαϊκή Ένωση. Διαθέτουμε το 3,2% του ΑΕΠ για εισαγωγή πετρελαιοειδών, όταν ο μέσος όρος της Ευρωπαϊκής Ένωσης των υπολοίπων δεκατεσσάρων χωρών είναι 1,4%.
      Και τι έγινε στα δέκα χρόνια για να φύγει η τόσο μεγάλη εξάρτηση της χώρας από τα πετρελαιοειδή; Πολύ λίγα. Εγώ δεν θα μηδενίσω. Έγιναν πολύ λίγα και πρέπει να γίνουν πολλά ακόμα. Η Κυβέρνηση, το Υπουργείο Ανάπτυξης, θα τα θέσει ενώπιον του ελληνικού λαού, ενώπιον της Εθνικής Αντιπροσωπείας και όπως σας είπα πριν, ζητούμε και τη δικιά σας συνδρομή.
      Αλλά, κύριε Πιπεργιά, έχετε  τόσο πολύ μεγάλη σύγχυση, παρ’ ό,τι θητεύετε σ’ αυτόν τον τομέα, όπου μου μιλούσατε πριν για τιμές του πετρελαίου σε ευρώ για το βαρέλι. Ποτέ δεν μετρούνται οι τιμές του πετρελαίου σε ευρώ. Μετριούνται πάντοτε σε δολάρια. Και μάλιστα είπατε ότι σήμερα οι τιμές είναι τριάντα τέσσερα (34) ευρώ το βαρέλι. Πού το είδατε αυτό και δεν το είδαμε και εμείς και δεν το είδε και ο ελληνικός λαός;
      ΔΗΜΗΤΡΙΟΣ ΠΙΠΕΡΓΙΑΣ: Ισοτιμία, κύριε Υπουργέ.
      ΒΥΡΩΝ ΠΟΛΥΔΩΡΑΣ: Σοφιστεία είναι και όχι ισοτιμία.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ.
    Κύριε Πιπεργιά, ακουστήκατε χωρίς διακοπές. Σας παρακαλώ, χάριν της καλής συνεργασίας που έχουμε, να μην υπάρξουν άλλες διακοπές και να ακουστεί ο κύριος Υπουργός.
      Συνεχίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αγαπητέ μου κύριε Πιπεργιά, ότι επηρεάζει θετικά η ισοτιμία δολαρίου και ευρώ και την τιμή των πετρελαιοειδών δεν το αρνείται κανείς.
     Αλλά 1,29 ήταν στις αρχές του χρόνου η ισοτιμία του δολαρίου με το ευρώ και στο ίδιο επίπεδο είναι και σήμερα. Και αυτό αποτελεί λόγο, για να το καταγγέλλετε; Εγώ θα επανέλθω και θα σας το πω και άλλη φορά. Θα σας πω και τώρα το μύθο του Αισώπου: «Έκαστος δυο πήρρας φέρει».
     Ακούγοντας εδώ έναν από τους συναδέλφους να λέει πριν από λίγο ότι πουλάμε και τα ασημικά, θέλω να πω, αγαπητέ κύριε συνάδελφε, ότι πολλά ασημικά πούλησαν οι κυβερνήσεις του ΠΑΣΟΚ. Αυτά, όμως, τα ασημικά τα έκαναν κυβερνήσεις που προηγήθηκαν της δικής σας θητείας, για να μπορέσετε να έρχεστε εσείς να τα πουλάτε και να τα μοιράζετε. Αυτή είναι η διαφορά των δυο πολιτικών χώρων, ότι οι μεν νοικοκυρεύουν και παράγουν πλούτο και η μόνη γνώση την οποία εσείς έχετε είναι να μοιράζετε αυτόν τον πλούτο και, όταν δεν είστε στην εξουσία, να γίνεστε και τιμητές, γιατί δεν μοιράζεται ακόμη περισσότερος.
     (Χειροκροτήματα από την πτέρυγα της Νέας Δημοκρατίας)
     ΒΥΡΩΝ ΠΟΛΥΔΩΡΑΣ: Όχι με καλή μοιρασιά. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν διαφωνώ, αγαπητέ Κοινοβουλευτικέ Εκπρόσωπε της Νέας Δημοκρατίας, διότι ήταν τόσο καλή και πετυχημένη και η οικονομική και η κοινωνική πολιτική από το κόμμα που απήλθε της εξουσίας, που την επιβράβευσε ο ελληνικός λαός. Και τη συνταγή που καταδίκασε ο ελληνικός λαός αυτών των πολιτικών έρχεται σήμερα το κόμμα της Αξιωματικής Αντιπολίτευσης και προτείνει στην Κυβέρνηση να την εφαρμόσει. Εμείς εφαρμόζουμε και θα εφαρμόσουμε την πολιτική εκείνη που ενέκρινε ο ελληνικός λαός στις 7 Μαρτίου και που είναι διαφορετική πολιτική απ’ αυτήν που καταδίκασε με τις εκλογές.
     Και κλείνω, κυρίες και κύριοι συνάδελφοι, με δυο τοποθετήσεις. Ευτυχώς που δεν είναι εδώ ο κ. Ανδριανόπουλος, που ξέρει πάρα πολύ καλά τα συμβαίνοντα στις αγορές του πετρελαίου και τη γενικότερη κατάσταση στις χώρες που παράγουν πετρέλαιο, γιατί ο κ. Πιπεργιάς έκανε μια πολιτική και οικονομική σαλάτα πριν από λίγο και απέδωσε όλη αυτήν την κατάσταση ακόμη και στο φονταμενταλισμό που οδηγεί σε αυξημένες τιμές του πετρελαίου. Σας είχα πει απ’ αυτήν την Αίθουσα στην πρώτη επερώτηση που κάνατε ότι η κρίση έχει και μάκρος και βάθος. Και εμείς με αυτόν τον τρόπο λειτουργήσαμε και έτσι πολιτευθήκαμε.
     Σε ό,τι αφορά τον πολίτη, η γραμμή 1520 υπήρχε και από εσάς και υπάρχει και καλούμε με κάθε τρόπο τους πολίτες να μας ενημερώνουν. Όπως και για τα φαινόμενα που αναφέρατε πριν, κύριε Πιπεργιά, για ορισμένες ύποπτες διαδικασίες που γίνονται τα βράδια σε ορισμένα πρατήρια, δώστε στο Υπουργείο την πληροφόρηση την οποία δεν την έχουμε για το συγκεκριμένο θέμα που αναφέρατε μέσα στη Βουλή, για να παρέμβουμε.
     Υπάρχει έκτακτη ανάγκη και δεν μπορώ να μείνω στη συνέχεια και ζητώ την κατανόηση του Σώματος. Ο συνάδελφός μου κ. Σαλαγκούδης θα δώσει στη συνέχεια τις επιμέρους απαντήσεις για όλα τα θέματα που έθεσαν οι συνάδελφοι της Αξιωματικής Αντιπολίτευσης. Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Παπουτσής ως Κοινοβουλευτικός Εκπρόσωπος του ΠΑΣΟΚ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, σας παρακάλεσα να συνεχίσει τον υπόλοιπο χρόνο μου των δέκα λεπτών ο κ. Σαλαγκούδης, γιατί πρέπει να φύγω.
     ΠΡΟΕΔΡΕΥΩΝ (Σωτήρης Χατζηγάκης): Τούτη τη στιγμή; Εγώ νόμιζα ότι θέλατε στο τέλος να κάνετε χρήση όλου του χρόνου.
     Ορίστε, κύριε Σαλαγκούδη, έχετε το λόγο.
     ΙΩΑΝΝΗΣ ΔΙΑΜΑΝΤΙΔΗΣ: Αυτό δεν έχει ξαναγίνει, κύριε Πρόεδρε. Θα μπορούσε ο κύριος Υφυπουργός να πάρει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Αυτό πρώτη φορά γίνεται.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, νομίζω ότι μπορούμε να μοιράσουμε το χρόνο, δεδομένου ότι έχω και την αρμοδιότητα για την ενέργεια…
      ΠΡΟΕΔΡΕΥΩΝ (Σωτήρης Χατζηγάκης): Και έχετε και δικό σας χρόνο. Εγώ πάντοτε ελαστικός είμαι στο θέμα του χρόνου, προς όλους τους συναδέλφους, επομένως τώρα μην πνιγόμαστε σε μια κουταλιά νερό! 
      Ορίστε, κύριε Σαλαγκουδη.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, επειδή ακούω πάρα πολλές φορές και επανελήφθη εδώ στην Αίθουσα, τον Πρόεδρο του Πανελληνίου Σοσιαλιστικού Κινήματος να αναφέρεται σε Κυβέρνηση απραξίας, δεν μπορώ παρά σήμερα που μου δίνεται η ευκαιρία εδώ στο Κοινοβούλιο, να μιλήσω για δύο πολύ σημαντικές επιτυχίες της Κυβέρνησης παγκόσμιας, διεθνούς ακτινοβολίας, που έγιναν μέσα σ’ αυτούς τους οκτώ μήνες από την Κυβέρνηση της «απραξίας».
    Μόλις τον Ιούνιο κατάφερα στο Συμβούλιο Υπουργών Ενέργειας της Ευρωπαϊκής Ένωσης να πετύχουμε την προτεραιότητα χρηματοδότησης του αγωγού που θα μεταφέρει το αέριο των χωρών περί την Κασπία στην Ευρωπαϊκή ΄Ενωση, τον αγωγό δηλαδή Τουρκίας- Ελλάδος-Ιταλίας και Ελλάδος-Δυτικών Βαλκανίων-Σλοβενίας-Αυστρίας. Χωρίς την προτεραιότητα χρηματοδότησης από την Ευρωπαϊκή ΄Ενωση αυτό το έργο ήταν μόνο όραμα, δεν επρόκειτο να πραγματοποιηθεί. Και μέσα στις αρχές Δεκεμβρίου ξεκινάει το πρώτο κομμάτι της διασύνδεσης του αγωγού με τον τούρκικο αγωγό δηλαδή Αλεξανδρούπολη - Κήποι.
    Η προμελέτη με δική μας ανάθεση έχει τελειώσει για τον υποθαλάσσιο αγωγό διασύνδεσης με την Ιταλία και ξεκινούν και ανατίθενται οι μελέτες για τα υπόλοιπα τμήματα. Αντιλαμβάνεστε πόσο αναβαθμίζεται το κύρος της χώρας μας στην Ευρωπαϊκή Ένωση με τη δημιουργία αυτού του αγωγού.
    Το δεύτερο μεγάλο επίτευγμα της Κυβέρνησης της «απραξίας» είναι ότι μόλις την προηγούμενη εβδομάδα μονογράψαμε επιτέλους την πολιτική συμφωνία για την κατασκευή του αγωγού Μπουργκάς-Αλεξανδρούπολης, που θα δίνει μια παράλληλη διέξοδο στο πετρέλαιο του Ευξείνου Πόντου. Και φυσικά, εφόσον όλα ομαλά κινηθούν από εδώ και πέρα, σε τέσσερα-πέντε χρόνια θα μπορεί να ρέουν από την Αλεξανδρούπολη τριάντα πέντε εκατομμύρια τόνοι αργού πετρελαίου.
    Αντιλαμβάνεσθε με την κατασκευή αυτού του έργου πόσο αυξάνεται το κύρος της χώρας μας διεθνώς. Αυτά έκανε στους οκτώ μήνες τουλάχιστον στον ενεργειακό τομέα, η Κυβέρνηση της «απραξίας».
    Και ας έλθουμε τώρα στα θέματα τα οποία θίξατε, να δούμε τι ακριβώς έγινε. Δε θα μιλήσω για τις ισοτιμίες δολαρίου και ευρώ ή οτιδήποτε άλλο, τα οποία νομίζω ότι χανόμαστε όταν τα συζητούμε. Ένα ήταν το αποτέλεσμα για όλο το καλοκαίρι, αποδεδειγμένο απτά, αποδεδειγμένο στους δημοσιογράφους και είδατε πώς λειτούργησε, επικοινωνιακά, παρά το ότι δεν έχουμε και τόσες επιδόσεις καλές στον επικοινωνιακό τομέα εντούτοις, όμως, αποδέχθηκαν και αποδέχθηκε όλη η αγορά, ότι είχαμε σ’ αυτήν τη διάρκεια της κρίσης τη μικρότερη αύξηση στην τιμή της αμόλυβδης βενζίνης απ’ όλες τις ευρωμεσογειακές χώρες, με στοιχεία αποδεδειγμένα από την EUROSTAT, τα οποία κάθε εβδομάδα παραδίδονται στους δημοσιογράφους για να τα γνωρίσει ο ελληνικός λαός και φυσικά τα πληροφορηθήκατε και εσείς. Από εκεί και πέρα οι υπόλοιπες συγκρίσεις δε νομίζω ότι έχουν αξία. Εκείνο, όμως, που έχει πολύ μεγάλη σημασία είναι ότι ενώ η Ευρωπαϊκή Ένωση κατάφερε, οι υπόλοιπες δεκατέσσερις δηλαδή των δεκαπέντε χωρών να απεξαρτηθούν σχεδόν κατά 50% από το πετρέλαιο, από τότε που η Ευρωπαϊκή Ένωση αποφάσισε να επιδοτήσει γενναία τις εναλλακτικές και τις ανανεώσιμες μορφές ενέργειας, δυστυχώς εσείς, οι κυβερνήσεις της Ελλάδος γενικώς, οι προηγούμενες, δεν κατάφεραν προς αυτήν την κατεύθυνση τίποτε, παρά μείναμε σχεδόν στα ίδια επίπεδα. Και γι’ αυτόν ακριβώς το λόγο η Κυβέρνησή μας ξεκίνησε μια επιθετική πολιτική και για τις ανανεώσιμες και για τις εναλλακτικές μορφές ενέργειας. Και νομίζω ότι τα αποτελέσματα τα παρακολουθείτε σχεδόν καθημερινά.
Όπως πρόσφατα μια απόφαση που επιτρέπει πάρα πολλές ανανεώσιμες πηγές να γίνονται μέσα σε κατοικημένους χώρους, κάτι που απαγορευόταν με προηγούμενες αποφάσεις.
      Αναφερθήκατε, κύριοι συνάδελφοι, με ιδιαίτερες κορώνες στην τιμή των διυλιστηρίων. Και είχατε πει πάρα πολλές φορές ότι είναι υψηλές εδώ στην Ελλάδα. Βεβαίως έτσι είναι. Έχουμε τις δύο με τρεις υψηλότερες τιμές στην Ευρωπαϊκή Ένωση για την τιμή ex factory, εκ του διυλιστηρίου. Προσέξτε, όμως, τι συμβαίνει: Το 1985 η δική σας Κυβέρνηση με μαθηματικό τύπο προσδιόρισε πώς υπολογίζεται αυτή η ex factory τιμή. Από τότε δεν έχει αλλάξει τίποτα και προσδιορίζεται με τον ίδιο μαθηματικό τύπο.
      ΑΓΓΕΛΟΣ ΤΖΕΚΗΣ: Αλλάξτε τον.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Το μόνο που αλλάζει είναι ότι πάνω σ’ αυτήν την τιμή μπαίνει ένα περιθώριο. Ξέρετε ποιο είναι αυτό το περιθώριο της διύλισης; Κυμαίνεται γύρω στα είκοσι δολάρια (20) τον τόνο. Εάν αυτό το μειώσουμε -και αυτό το διάστημα το μειώσαμε- τότε το κέρδος που έχει ο καταναλωτής και μετακυλίεται στην αγορά είναι μισό του λεπτού. Και υπολογίστε στο χιλιόλιτρο τι είναι αυτά τα είκοσι δολάρια (20) που βάζουν σαν περιθώριο τα διυλιστήρια. Λέμε αφ’ ενός μεν ότι η ex factory τιμή καθορίζεται από τον μαθηματικό τύπο, ήταν όλα τα χρόνια έτσι στις δύο με τρεις υψηλότερες τιμές, δεν έγινε τώρα ξαφνικά με την αύξηση και την κρίση και ταυτόχρονα αυτό που εμείς συμπιέσαμε καταφέραμε ακριβώς έστω και αυτό το μισό του λεπτού να το κερδίσει ο Έλληνας καταναλωτής.
    Λέτε για τις εταιρείες. Κι, όμως, ξέρετε ότι έχει βγει η απόφαση -που δεν είχε βγει επί των ημερών σας και γι’ αυτό καταγγέλλαμε- του 3054 και ήταν από τις σημαντικές αποφάσεις, όπου διυλιστήρια, εταιρείες και εταιρείες εμπορίας την επομένη μέρα μας δίνουν ακριβώς τις τιμές μαζί με τις εκπτώσεις που πούλησαν την προηγούμενη μέρα. Κι έτσι στο Υπουργείο μας έχουμε καθημερινή παρακολούθηση της διακύμανσης των περιθωρίων κέρδους τόσο των διυλιστηρίων όσο και των εταιρειών. Κι έτσι μας δίνεται η δυνατότητα, παρακολουθώντας από κοντά, να επεμβαίνουμε.
      Στη διάρκεια του καλοκαιριού -και τώρα ακόμη- ακούτε και διαβάζετε για τις συναντήσεις που κάνουμε και φυσικά όχι συμφωνίες κυρίων. Δεν υπάρχουν συμφωνίες κυρίων για μας, γιατί οι συμφωνίες κυρίων κρατάνε ένα χρονικό διάστημα, συμπιέζουν και μετά σαν ελατήριο τινάζονται πάνω οι τιμές. Οι συναντήσεις μας γίνονται συγκεκριμένα για να τους πούμε: «Την προηγούμενη εβδομάδα το περιθώριο κέρδους είχε αυξηθεί τόσο, τώρα πρέπει να αποδώσετε αυτό που την προηγούμενη εβδομάδα φαίνεται καθαρά ότι έχετε πάρει». Και αν φυσικά αυτό δεν αποδοθεί, τότε περισσότερα μέτρα θα παρθούν προς αυτήν την κατεύθυνση. Αν θα έρθετε, θα σας δώσουμε ακριβώς -βέβαια τα δίνουμε και στον Τύπο- πώς και γραφικά ακόμα παρακολουθούμε τα περιθώρια κέρδους τόσο των εταιρειών όσο και των βενζινοπωλών. Σας λέμε, λοιπόν, ότι υπάρχει στενή παρακολούθηση από μέρους του Υπουργείου Ανάπτυξης.
      Έρχομαι τώρα στα άλλα θέματα που επίσης θέσατε. Στους μηχανισμούς ελέγχου της αγοράς:
      Είναι γεγονός ότι οι μηχανισμοί ελέγχου της αγοράς ήταν απαξιωμένοι από σας. Και μιλάμε για τα ΚΕΔΑΚ. Ήταν μια καλή ενέργεια. Τι κάνατε, όμως, στα ΚΕΔΑΚ; Δεν μπόρεσα να το καταλάβω ποτέ. Βιαστήκατε, χωρίς να δημιουργήσετε καμία υποδομή, να παραγγείλετε, να προπληρώσετε τα αυτοκίνητα που παραλάβαμε αργότερα. Δεν δημιουργήσατε ούτε την πρόβλεψη πού θα τα βάλουμε. Ξέρετε ότι τα υπόλοιπα δέκα επτά δεν είναι σε δικές μας αποθήκες. Τα κρατάει ακόμα η εταιρεία, γιατί δεν έχουμε και δεν έχει προβλεφθεί πού θα τα βάλουμε. Εκτός των άλλων, δεν υπάρχει ούτε προσωπικό ούτε θεσμικό πλαίσιο για το πώς αυτά τα ΚΕΔΑΚ θα λειτουργούσαν. Επιπλέον να σας πω ότι η εταιρεία θα έπρεπε να εκπαιδεύσει και το προσωπικό, προ της παραδόσεως ή κατά τη διάρκεια της παράδοσης, που θα στελέχωνε αυτά τα κινητά εργαστήρια ελέγχου με ειδικούς επιστήμονες που θα μπορούσαν να χειρίζονται τα μηχανήματα και όλα αυτά.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ…
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ναι, κυρία Μερεντίτη, που θα στελέχωναν τα κινητά εργαστήρια ελέγχου.
      Τίποτα από όλα αυτά δεν κάνατε. Βιαστήκατε μόνο να κάνετε την παραγγελία. Και φυσικά στους κύκλους του Υπουργείου Ανάπτυξης κυκλοφορούν πάρα πολλά για αυτήν την παραγγελία και την προπληρωμή της πρώτης παραδόσεως. Άρα, λοιπόν, «στο σπίτι του κρεμασμένου δεν μιλάμε για σκοινί».
      Σε λίγο χρονικό διάστημα θα έρθει στη Βουλή το θεσμικό πλαίσιο. Δεν έχω τη νομοθετική αρμοδιότητα για να σας το πω, αλλά είναι έτοιμο το νομοσχέδιο για τα ΚΕΔΑΚ και ορισμένες συμπληρώσεις του ν.3054 από την εφαρμογή του.
      Λυπάμαι που δεν έχω περισσότερο χρόνο στη διάθεσή μου, αλλά στη διάρκεια της δευτερολογίας μου θα μπορέσω να σας απαντήσω και για τα υπόλοιπα, που ετέθησαν από τους άλλους συναδέλφους και δεν προλάβαμε και ο κύριος Υπουργός και εγώ λόγω χρόνου να σας ενημερώσουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σαλαγκούδη.
      Ο κ. Παπουτσής ως Κοινοβουλευτικός Εκπρόσωπος του ΠΑΣΟΚ έχει το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κυρίες και κύριοι συνάδελφοι, άκουσα με πολύ μεγάλη προσοχή τόσο τον Υφυπουργό κ. Σαλαγκούδη στην επί της ουσίας απάντησή του, όσο και τον Υπουργό κ. Σιούφα σε ρόλο σήμερα κυβερνητικού ή κοινοβουλευτικού εκπροσώπου της Νέας Δημοκρατίας, να επιχειρούν να απαντήσουν στην επερώτηση που κατέθεσαν οι Βουλευτές του ΠΑΣΟΚ. Καμία απάντηση επί της ουσίας και κυρίως καμία απάντηση στα συγκεκριμένα θέματα τα οποία θέτουμε όσον αφορά στο είδος και στο εύρος της πετρελαϊκής κρίσης και ποια συγκεκριμένα μέτρα πρόκειται να λάβει η Κυβέρνηση.
      Αυτό το οποίο τουλάχιστον εγώ διαπίστωσα, είναι ότι η Κυβέρνηση θεωρεί ότι είναι μία κρίση η οποία έχει περιορισμένο χρονικό διάστημα. Αναμένουμε την πτώση των τιμών. Αναμένουμε και τις επιπτώσεις στην ελληνική οικονομία και ως εκ τούτου δεν πρόκειται να κάνουμε τίποτα.
    Εγώ, λοιπόν, θα επιχειρήσω να σταθώ στην ουσία αυτής της συζήτησης. Οι συνάδελφοι που έλαβαν το λόγο από την πλευρά του ΠΑΣΟΚ έχουν αναφερθεί στα επιμέρους θέματα, αλλά εγώ θέλω να επιμείνω πρώτα από όλα στο βασικό ερώτημα στο οποίο θέλουμε να απαντήσουμε.
      Έχει μόνιμα ή προσωρινά χαρακτηριστικά η διαφαινόμενη τάση για αύξηση των τιμών στο πετρέλαιο; Εμείς θεωρούμε ότι τα χαρακτηριστικά αυτά είναι μόνιμα. Και είναι μόνιμα, διότι στεκόμαστε στους παράγοντες που επηρεάζουν αυτήν την αυξητική τάση. Ποιοι είναι αυτοί; Πρώτον είναι η ισχυρή αύξηση της παγκόσμιας ζήτησης του πετρελαίου, απόρροια της εμφάνισης νέων μεγάλων καταναλωτών, όπως είναι η Κίνα και η Ινδία. Είναι διαπιστωμένη η αύξηση της ζήτησης εδώ και πολλά χρόνια, η οποία, όμως, βλέπουμε -και το βλέπει με δέος ολόκληρη η παγκόσμια κοινότητα- να αυξάνεται με ταχύτερους ρυθμούς από ότι είχαμε προβλέψει.
      Δεύτερον έχουμε τις ισχυρές και δυσμενείς συνθήκες, που διαμορφώνονται στις περιοχές όπου υπάρχουν πηγές ενέργειας σε παγκόσμιο επίπεδο. Η ζήτηση της Κίνας, της Ινδίας των μεγάλων κρατών, της Ιαπωνίας, των Ηνωμένων Πολιτειών, επιζητά την κάλυψή της στις ίδιες πηγές. Δεν υπάρχουν νεότερες πηγές, δεν διαμορφώνονται νέες πηγές και στις υπάρχουσες έχουμε κρίσεις. Έχουμε την επέμβαση των Ηνωμένων Πολιτειών και των συμμάχων στο Ιράκ, έχουμε τις ισχυρές πιέσεις των φονταμενταλιστικών κύκλων -δεν καταλαβαίνω πού αναφέρεται ο κ. Σιούφας, τι διαβάζει και τι παρακολουθεί και δεν το αντιλαμβάνεται- σ’ όλα τα αραβικά κράτη για την αύξηση των τιμών του πετρελαίου. 
      Ο κ. Σιούφας, λέει, δεν έχει πάρει είδηση ότι ο Μπιν Λάντεν ένα από τα θέματα που θέτει παντού είναι η τεράστια αύξηση των τιμών του πετρελαίου. Δεν το έχει πάρει είδηση. Δεν έχει πάρει είδηση ότι όλα τα φονταμενταλιστικά κινήματα σε όλες τις αραβικές χώρες απαιτούν τη μεγάλη αύξηση των τιμών του πετρελαίου. Αν αυτά δεν τα έχετε πάρει είδηση, τότε είναι σαφές ότι δεν έχετε καμία γεωπολιτική αντίληψη για τον τομέα της ενέργειας. Και αυτό είναι το κρίσιμο θέμα.
      Υπάρχει ή δεν υπάρχει σε όλους τους διεθνείς οργανισμούς η πρόβλεψη της μείωσης των αποθεμάτων των χωρών του ΟΠΕΚ στα επόμενα δεκαοκτώ έως είκοσι χρόνια, σε συνδυασμό μάλιστα με την τάση ορισμένων χωρών για να αυξήσουν τα στρατηγικά τους αποθέματα;
      Ή ακόμα, εσείς δεν έχετε ακούσει τίποτα για το φαινόμενο του θερμοκηπίου, το οποίο δημιουργεί συχνά ακραία καιρικά φαινόμενα που αλλάζουν το κλίμα και που έχουν πολύ συχνά μεγάλη ένταση, απαιτούν περισσότερη ενέργεια και επηρεάζουν τη συνολική αύξηση της ζήτησης;
      Έχουμε παραπέρα τις επενδύσεις των νέων κεφαλαίων στις προθεσμιακές αγορές πετρελαίου αλλά και την κερδοσκοπία που εμφανίζεται στη διαπραγμάτευση των συμβολαίων στα χρηματιστήρια εμπορευμάτων όλου του κόσμου. Η ίδια η αρμόδια Επίτροπος της Ευρωπαϊκής Επιτροπής αναγκάστηκε να βγει και να πει ότι ένας από τους βασικούς παράγοντες αύξησης των τιμών του πετρελαίου είναι η κερδοσκοπία που αναπτύσσεται στις αγορές των εμπορευμάτων, στο χρηματιστήριο των εμπορευμάτων. Γιατί; Γιατί οι δυνάμεις της αγοράς επιδιώκουν χρηματιστηριακές υπεραποδόσεις και έχουν επενδύσει στο πετρέλαιο. Και επειδή ακριβώς έχουν επενδύσει πάρα πολλά κεφάλαια σε αυτό το χρηματιστήριο, τι κάνουν; Δημιουργούν κλίμα, εκμεταλλεύονται όλους τους ψιθύρους, εκμεταλλεύονται όλα τα γεγονότα, από την απεργία στη Νιγηρία ή τη χρεοκοπία της YUGOS στη Ρωσία μέχρι τις όποιες πολιτικές εντάσεις, τις όποιες εντάσεις ή τις εθνοτικές διενέξεις παντού σε ολόκληρο τον κόσμο.
      Αυτά εσείς δεν τα λαμβάνετε υπ’ όψιν σας; Και επιπλέον υπάρχει και η αποδυνάμωση του δολαρίου. Και αυτή έχει τον αντίκτυπό της στην τιμολογιακή πολιτική αλλά και στη στρατηγική του ΟΠΕΚ. Εσείς αδιαφορείτε για τον ΟΠΕΚ; Δεν αντιλαμβάνεστε ποια είναι η τάση του ΟΠΕΚ; Έχετε αντιληφθεί τι θα συνέβαινε εδώ στην Ευρώπη και βεβαίως και στην Ελλάδα, η οποία είναι η πιο αδύναμη από τις χώρες της Ευρώπης, μάλλον για την ακρίβεια είναι η πιο εξαρτημένη στον τομέα του πετρελαίου από όλες τις χώρες της Ευρωπαϊκής Ένωσης, αν η ισοτιμία του ευρώ και του δολαρίου ήταν διαφορετική, αν ήταν εις βάρος του ευρώ και υπέρ του δολαρίου;
      Εσείς δεν γνωρίζετε, δεν αντιλαμβάνεστε, δεν παρακολουθείτε τον Διεθνή Οργανισμό Ενέργειας; Δεν συμμετέχουν οι εκπρόσωποι της ελληνικής Κυβέρνησης στις συνεδριάσεις του Διεθνούς Οργανισμού Ενέργειας, ο οποίος διαπιστώνει, ότι οι υψηλές τιμές πετρελαίου θα έχουν σημαντικές επιπτώσεις σε όλες τις οικονομίες των χωρών που εισάγουν πετρέλαιο και στην παγκόσμια οικονομία για όλα τα επόμενα χρόνια και προσδιορίζουν ακριβώς και ποια θα είναι η αύξηση και του ΑΕΠ αλλά κυρίως πόσο θα επηρεάσουν τους ρυθμούς ανάπτυξης;
      Και επιπλέον, δεν γνωρίζει η Κυβέρνηση ότι σήμερα έχουμε αυτά τα προβλήματα, παρά το γεγονός ότι όλες οι χώρες του ΟΠΕΚ έχουν αυξήσει την παραγωγή τους στα υψηλότερα επίπεδα της τελευταίας εικοσιπενταετίας; Και ακόμα και η Ρωσία, που είναι η δεύτερη παραγωγός χώρα στον κόσμο, έχει αυξήσει μόνο αυτή τη χρονιά 17%. Δεν το αντιλαμβάνεστε; Αυτό σημαίνει ότι έχουμε παραγωγή, αλλά ταυτόχρονα έχουμε και αύξηση των τιμών. Αυτό τι δείχνει; Ότι όλα αυτά θα τελειώσουν σε λίγο καιρό; Ότι οι τιμές θα πέσουν; Ότι θα ξαναέλθουν στα προηγούμενα επίπεδα; Και ως εκ τούτου η Κυβέρνηση δεν πρέπει να λάβει μέτρα;
      Δεν βλέπετε τις μεγάλες πετρελαϊκές εταιρείες; Παντού όλες οι μεγάλες πετρελαϊκές εταιρείες σε όλον τον κόσμο αλλά και οι μικρότερες, ακόμη και οι δικές μας εδώ στην Ελλάδα, αντιμετωπίζουν προβλήματα στρατηγικής. Γιατί; Γιατί, ενώ έχουν πολύ μεγάλες κερδοφορίες αυτή την περίοδο, παρ’ όλα αυτά ξέρουν ότι έχουν μπροστά τους τρία μεγάλα θέματα: την ταχεία συρρίκνωση των αποθεμάτων τους, την εκτόξευση του κόστους και κυρίως την έλλειψη της πρόσβασης σε νέα και φθηνότερα αποθέματα. Και αυτή η διαπίστωση των εταιρειών που τους οδηγεί σε νέες στρατηγικές επιλογές οδηγεί σε νέες επιχειρηματικές πολιτικές, οι οποίες πού οδηγούν; Και πάλι στη διατήρηση των υψηλών τιμών στο πετρέλαιο. Γιατί; Γιατί θέλουν να εξασφαλίσουν από τώρα τη δυνατότητα να κάνουν επενδύσεις στο μέλλον.
      Σύμφωνα με το Διεθνή Οργανισμό Ενέργειας, θα χρειαστούν επενδύσεις ύψους τριών τρισεκατομμυρίων δολαρίων στην πετρελαϊκή υποδομή από σήμερα μέχρι το 2030 για να μπορέσει να καλυφθεί η παγκόσμια ζήτηση. Και επειδή όλοι φροντίζουν για να δημιουργήσουν τα αποθέματα και τα κεφάλαια, γι’ αυτό θέλουν να κρατούν ψηλά τις τιμές του πετρελαίου. Και εσείς μου μιλάτε για αγορά; Να η αγορά. Σας την περιέγραψα. Αυτή είναι η παγκόσμια αγορά. Βλέπετε ότι αυτή η αγορά κινείται με τους κανόνες της αγοράς; Όχι. Κινείται κυρίως με πολιτικές αποφάσεις, γιατί ακόμα και ο ΟΠΕΚ, όπως γνωρίζετε, πολιτικές αποφάσεις παίρνει. Γιατί οι Υπουργοί των χωρών του ΟΠΕΚ είναι εκείνοι οι οποίοι συνέρχονται με την παρουσία του αρμοδίου Επιτρόπου της Ευρωπαϊκής Ένωσης για την ενέργεια και συζητούν τα θέματα των τιμών του πετρελαίου.
      Δεν είναι πολιτικές αποφάσεις αυτές; Δεν συζητώνται οι τιμές του πετρελαίου στις συναντήσεις του G8, δηλαδή των μεγαλυτέρων βιομηχανικών χωρών με την παρουσία του αρμοδίου Επιτρόπου της Ευρωπαϊκής ΄Ενωσης; Δεν τα γνωρίζετε αυτά; Θα πέσουν οι τιμές της αγοράς; Δεν θα πέσουν, γιατί όλοι οι διεθνείς αναλυτές βλέπουν ότι στα επόμενα χρόνια θα υπάρξει μία σταδιακή αύξηση ή διατήρηση σε υψηλά επίπεδα ακόμη και αν έχουμε περιοδική μείωση των τιμών, όπως συμβαίνει αυτήν την περίοδο. Ακόμη και σήμερα που μιλάμε, που έχουμε μία μικρή πτώση στις διεθνείς τιμές του πετρελαίου όλοι οι διεθνείς αναλυτές αναμένουν μεγάλη αύξηση αμέσως στους επόμενους μήνες του χειμώνα.
      Κύριε Σαλαγκούδη, γνωρίζω ότι παρακολουθείτε τα θέματα της ενέργειας και ότι τα ξέρετε. Δεν αμφιβάλλω γι’ αυτό. Όμως, αμφιβάλω για την υπόλοιπη Κυβέρνηση, γιατί δεν θέλει να λάβει συγκεκριμένα μέτρα.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εγώ είμαι αρμόδιος.
    ΧΡΗΣΤΟΣ ΠΑΠΟΥΤΣΗΣ: Ορισμένα από τα μέτρα που προτείνουμε δεν είναι της δικής σας αρμοδιότητος. Είναι θέματα που αφορούν το Υπουργείο Εθνικής Οικονομίας το οποίο έχει «λερωμένη τη φωλιά του» γιατί έκανε την ευφυέστατη σύλληψη της «προγραφής» της ελληνικής οικονομίας, γιατί περί προγραφής πρόκειται όταν μιλάμε για την περίφημη άσκηση απογραφής των δημοσιονομικών δεδομένων. 
    Μια και μιλάμε για τις ελληνικές εταιρείες που λογικό είναι να κάνουν το δικό τους σχεδιασμό και να αναπτύσσουν τη δική τους στρατηγική, πρέπει να πούμε ότι ασκήσαμε κοινοβουλευτικό έλεγχο, όσον αφορά το μέλλον και το ρόλο των Ελληνικών Πετρελαίων, προς τον κ. Αλογοσκούφη. Ρωτήσαμε ποια ήταν η σκοπιμότητα της πώλησης του 8,2% πέραν της προφανούς εισπρακτικής πολιτικής της Κυβέρνησης. Ρωτήσαμε ποια ήταν η σκοπιμότητα για να ανακοινωθεί η πώληση την τρίτη ημέρα των Ολυμπιακών Αγώνων σε συνθήκες αδιαφάνειας. Δεν πήραμε απάντηση επί της ουσίας για το ποια ήταν η σκοπιμότητα και γιατί έγινε σε συνθήκες αδιαφάνειας χωρίς να ενημερωθούν τα κόμματα και η Βουλή.
    Μια και είστε αρμόδιος Υπουργός για την οργάνωση και τη λειτουργία των Ελληνικών Πετρελαίων, θα ήθελα να σας ρωτήσω εάν αληθεύουν οι πληροφορίες της συμμετοχής στελεχών της PANEUROPEAN στη διοίκηση των ΕΛΠΕ με αρμοδιότητες που δεν είχαν προβλεφθεί στη σύμβαση του 2003, δημιουργώντας θέμα απιστίας για εκείνους οι οποίοι εκχωρούν αυτές τις αρμοδιότητες, για εκείνους οι οποίοι προσφέρουν συνεχώς περισσότερο χώρο άσκησης εκτελεστικών αρμοδιοτήτων στους εκπροσώπους της PANEUROPEAN. Βεβαίως μαθαίνοντας και τα νέα για την πώληση όλων των μετοχών της Εθνικής Τράπεζας και για την σχεδιαζόμενη στη συνέχεια εκποίηση της περιουσίας των ασφαλιστικών ταμείων, βλέπουμε ότι έχετε πάρει φόρα σ’ ένα δρόμο χωρίς γυρισμό.
    Οι εργαζόμενοι πάνω από όλα αλλά και ο λαός δεν θα επιτρέψουν αυτή την πορεία. Θα σας κόψουν τη φόρα. Το ΠΑΣΟΚ θα είναι στην πρώτη γραμμή αυτού του αγώνα. Θέλω να είμαι σαφής γιατί οι καλοί λογαριασμοί δημιουργούν και τις καλύτερες κοινοβουλευτικές σχέσεις. Σήμερα βρισκόμαστε σε ένα κρίσιμο δρόμο που αφορά τον ενεργειακό σχεδιασμό της χώρας. Εμείς θέλουμε να συζητήσουμε με την Κυβέρνηση ποιες είναι οι στρατηγικές σας επιλογές για το μακροχρόνιο ενεργειακό σχεδιασμό της χώρας. Θα παραμείνουμε με το ίδιο ενεργειακό ισοζύγιο ή όχι; Θα συνεχίσουμε με την ίδια εξάρτηση από τον τομέα του πετρελαίου; Θα προωθήσουμε το φυσικό αέριο;
    Κύριε Υπουργέ, αληθεύουν οι πληροφορίες ότι το Υπουργείο σας ζήτησε από την Ευρωπαϊκή Επιτροπή να υπάρξει παράταση του χρόνου για την υλοποίηση και εφαρμογή της οδηγίας, για την εσωτερική αγορά του φυσικού αερίου; Και ποιοι είναι αυτοί οι λόγοι; Ποιον ευνοεί μια τέτοια ρύθμιση; Θυμάμαι ότι τότε ήμουν αρμόδιος επίτροπος. Η κ. Παπανδρέου τότε ως Υπουργός Ενέργειας είχε ζητήσει δεκαπέντε χρόνια. Της εξήγησα για ποιους λόγους η Ευρωπαϊκή Επιτροπή δεν ήταν δυνατόν να δώσει παράταση δεκαπέντε ετών. Συμφωνήσαμε να πάρει δέκα-δώδεκα που έχουμε πάρει τώρα. Παρέμεινε εκεί με πολλή δυσκολία από τους εταίρους μας. Ήταν πολύ δύσκολο να το δεχθούν αυτό τα υπόλοιπα κράτη-μέλη. Εσείς γιατί το ζητάτε τώρα;
      Τι σκοπό έχετε; Εξυπηρετεί κάποια σκοπιμότητα; Μήπως εξυπηρετεί τις συζητήσεις που γίνονται για την πώληση των μετοχών της ΔΕΠΑ; Ναι ή όχι; Θέλω απαντήσεις σ’ αυτά.
      Επιπλέον μια και αναφερθήκατε σε συγκεκριμένα μέτρα, σε μέτρα τα οποία πήρατε για τα έργα τα οποία είχατε αυτήν την περίοδο, θέλω να σας θυμίσω ότι στον τομέα της ενεργειακής πολιτικής προσέχετε συνήθως ποιοι είναι οι συνομιλητές σας. Αναφερθήκατε στο μεγάλο έργο του αγωγού Τουρκίας-Ελλάδος-Ιταλίας. Η σωστή διατύπωση είναι ότι στο χρόνο τον οποίο είχατε εσείς την ευθύνη, ωρίμασε ο χρόνος για την απόφαση στο Συμβούλιο, όχι γιατί εντάχθηκε για πρώτη φορά στις προτεραιότητες της Ευρωπαϊκής Ένωσης για χρηματοδότηση. Γιατί τυχαίνει να ήμουν εγώ ο αρμόδιος επίτροπος όπου υπέγραψα για λογαριασμό της Ευρωπαϊκής Ένωσης μαζί με δεκατρείς Υπουργούς Ενέργειας όλων των κρατών της περιοχής, συμπεριλαμβανομένης και της Ελληνίδας τότε Υπουργού κ. Βάσως Παπανδρέου στο Βουκουρέστι, το 1996, τον κατάλογο των έργων που θα προταθούν στην Ευρωπαϊκή Ένωση για χρηματοδότηση. Τώρα ωρίμασε. Χρησιμοποιείστε τη σωστή διάλεκτο. 
      Όσον αφορά τον αγωγό Μπουργκάς-Αλεξανδρούπολη επαναλαμβάνω ότι όλοι μας το χαιρετίζουμε. Και κυρίως εμείς έχουμε κάθε λόγο γιατί ήταν ο Ανδρέας Παπανδρέου που πρωτοστάτησε στη δημιουργία αυτού του αγωγού. Αλλά μην αδικείτε ούτε την Κυβέρνησή σας και κυρίως μην παρασύρετε και τον κυβερνητικό Εκπρόσωπο τον κ. Ρουσόπουλο,  ο οποίος αναγκάζεται να κάνει ψευδείς δηλώσεις και μετά διαψεύδεται, ότι επί τρία χρόνια ήταν παγωμένο. Μα, οι ημερομηνίες οι οποίες υπάρχουν για το συγκεκριμένο θέμα είναι πολύ συγκεκριμένες επίσης. Γιατί; Γιατί το μνημόνιο αυτό το οποίο υπογράψατε τώρα, ουσιαστικά συμφωνήθηκε το Φεβρουάριο του 2002 και υπογράφηκε με μονογραφή στη Μόσχα από το Ρώσο Υφυπουργό τον κ. Στάνεφ, από το Γενικό Γραμματέα του Υπουργείου Ανάπτυξης της Ελλάδας τον κ. Αγραφιώτη και τον Υπουργό Δημοσίων Έργων τότε, Ανάπτυξης της Βουλγαρίας τον κ. Χασάν Χασάν. Έμεινε μόνο μία παράγραφος, η παράγραφος 3. Η μονογραφή του μνημονίου ήταν συγκεκριμένη.
      Αυτή η παράγραφος 3, λοιπόν, έγινε αντικείμενο συνεχών διαπραγματεύσεων ανάμεσα στον Πρωθυπουργό της Ελλάδος τον κ. Σημίτη και το Βούλγαρο Πρωθυπουργό, ανάμεσα στον Υπουργό κ. Τσοχατζόπουλο και τον αρμόδιο Υπουργό της Βουλγαρίας και επιπλέον του κ. Τσερόφσκι, για να υπογραφεί την άνοιξη του 2003 η συγκεκριμένη παράγραφος γιατί ξέρετε τη σημασία της. Για να φθάσουμε στη συνέχεια στην κοινή επιστολή αμέσως μετά του κ. Τσοχατζόπουλου και του Υπουργού …
      ΠΡΟΕΔΡΕΥΩΝ ( Σωτήρης Χατζηγάκης): Κύριε Παπουτσή, θέλετε να κάνετε χρήση του χρόνου της δευτερολογίας σας;
      ΧΡΗΣΤΟΣ ΠΑΠΟΥΤΣΗΣ : Όχι, κύριε Πρόεδρε. Θα τελειώσω σε λίγο, αλλά θα ήθελα να έχω την άνεση χρόνου που δώσατε στους δύο Υπουργούς προηγουμένως οι οποίοι ξεπέρασαν κατά πολύ το χρόνο τον οποίο εδικαιούτο ειδικά ο ένας απ’ αυτούς.
      ΠΡΟΕΔΡΕΥΩΝ ( Σωτήρης Χατζηγάκης): Όχι, δεν εξήντλησαν το χρόνο τους.
      Παρακαλώ, κύριε Παπουτσή, συνεχίστε.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, δε θα κάνω χρήση του χρόνου της δευτερολογίας μου και θα ολοκληρώσω σε λίγο. Θέλω, όμως, να μου επιτρέψετε να ολοκληρώσω χωρίς διακοπές για να αποκαταστήσω την αλήθεια για ένα έργο κεφαλαιώδους σημασίας το οποίο εμείς θεωρούμε ότι είναι ένα έργο το οποίο πρέπει να έχει υψηλή προτεραιότητα από εδώ και πέρα και θέλουμε να το στηρίξουμε με όλες μας τις δυνάμεις, αλλά σε μία πραγματική και αληθινή βάση.
      O Έλληνας Υπουργός ο κ. Τσοχατζόπουλος και ο Υπουργός της Βουλγαρίας κ. Τσερόφσκι με κοινή τους επιστολή ζήτησαν από το Ρώσο Υπουργό Ενέργειας τον κ. Γιουσούποφ να προχωρήσουν γρήγορα στη συμφωνία και επ’  αυτού του σημείου.
      Στο τέλος της ελληνικής προεδρίας συμφώνησαν ότι αυτή η υπογραφή θα πραγματοποιηθεί στην Αθήνα και από τους τρεις την άνοιξη του 2004. Ήλθαν λοιπόν, οι εκλογές. Εμείς δεν ζητάμε τα ρέστα γιατί καθυστερήσατε. Καλά κάνατε και το υπογράψατε, μπράβο σας, γιατί προχωράμε. Αλλά σας παρακαλούμε και εδώ όπως και σε άλλα σημεία στα οποία θα αναφερθώ στη δευτερολογία μου και στα οποία προηγουμένως ο Υπουργός ο  κ. Σιούφας δίκην Κοινοβουλευτικού Εκπροσώπου -προφανώς φοβούμενος μήπως δεν πάρει το λόγο ο κ. Πολύδωρας- έσπευσε να διατυπώσει τις δικές του απόψεις. Ωστόσο, όμως, εμένα μου θύμιζε αυτό που εμείς οι νεότεροι στην πολιτική κατηγορούσαμε τους παλαιότερους για παλαιοκομματισμό. Δηλαδή ότι τα πάντα γίνονται κατόπιν ενεργειών σας. Μέχρι και τη νίκη της Εθνικής Ομάδος στην Πορτογαλία κοντέψατε να την παρουσιάσετε ότι ήταν νίκη της ελληνικής Κυβέρνησης.
Ευτυχώς, που ο κ. Καραμανλής είναι καλός φίλαθλος, γνωρίζει και μπάλα και σώζει και την παρτίδα. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Παπουτσή. 
      Το λόγο έχει ο κ. Βύρων Πολύδωρας ως Κοινοβουλευτικός Εκπρόσωπος της Νέας Δημοκρατίας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρία και κύριοι συνάδελφοι, συμβαίνουν και ατυχίες στη ζωή, όπως για παράδειγμα, ατύχησαν οι επερωτώντες, διότι οι εξελίξεις και τα γεγονότα τους πρόλαβαν. Δηλαδή, αυτή η κάμψη στην ανοδική πορεία των τιμών του πετρελαίου δεν ευνοεί το περιεχόμενο και τον τόνο της επερώτησης. Εάν εκινείτο στα 50 και πάνω, θα είχε μια βασιμότητα. Θεωρώ ότι είναι καλό για τη χώρα και για την οικονομία μας και ατυχία για τους επερωτώντες.
      Από την επερώτηση υπάρχουν κάποιοι δισταγμοί. Για παράδειγμα, δεν είναι να προβάλλεται με έμφαση η υπόθεση του πλαφόν. Φαίνεται ότι έχετε βάλει μυαλό! Ούτε και στις προφορικές αναλύσεις προβάλλεται το πλαφόν.
      ΧΡΗΣΤΟΣ ΠΑΠΟΥΤΣΗΣ: Φαίνεται ότι δεν ήσασταν στην Αίθουσα! Το ανέφεραν οι συνάδελφοι! 
      ΒΥΡΩΝ ΠΟΛΥΔΩΡΑΣ:Ήμουν. Εν παρενθέσει. Όχι, στον ίδιο τόνο και αυτό έχει την αξία του! Εδώ έχω το γραπτό κείμενο. Είδα και όλα τα προφορικά. Επιμένετε; 
      ΠΑΝΑΓΙΩΤΗΣ ΣΓΟΥΡΙΔΗΣ: Ναι! 
      ΒΥΡΩΝ ΠΟΛΥΔΩΡΑΣ: Έχετε λάθος, κύριοι! Γιατί σας εξηγεί η υπεύθυνη Κυβέρνηση ότι όταν και όπου ετέθη, στις τέσσερις-πέντε περιοχές, ακόμα έχουμε τη μεγαλύτερη πληθωριστική πίεση. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό είναι παραμύθι! 
      ΒΥΡΩΝ ΠΟΛΥΔΩΡΑΣ: Ε, δεν είναι παραμύθι! Το πλαφόν έχει μία λογική όταν είσαι στο απόλυτο αδιέξοδο και όταν μπορείς πράγματι να καθηλώσεις τις πληθωριστικές πιέσεις, επιλέγοντας όχι το ανώτατο, αλλά ένα από τα κατώτατα σημεία, επίπεδα σ’ αυτήν την αυξητική τάση. 
      Εσείς κάνατε τις σοσιαλιστικές σας γενναιοδωρίες με το πλαφόν, ατυχήσατε στο τελικό αποτέλεσμα με το πλαφόν, θέλετε να κρατήσετε συνέπεια γιατί το κάνατε και νομίζετε ότι έχει λογική. 
      Η λογική βρίσκεται στην αγορά! Και η λογική βρίσκεται στην τιμωρία των κερδοσκόπων! Και η λογική βρίσκεται στην παρακολούθηση των αποθεμάτων και τη σχέση της διαθέσεως των αποθεμάτων στην αγορά! Με αυτούς τους μηχανισμούς που χειρίζεται άμεσα η Κυβέρνηση -ενώ εσείς είχατε μία αδυναμία να τους παρακολουθήσετε- φτάσαμε στο αίσιο αποτέλεσμα να έχουμε μη πληθωριστική πίεση από το πετρέλαιο και πολύ καλή εξέλιξη, όχι μόνο από τα διεθνή, αλλά και στη λογική της δικής μας εφαρμογής. 
      Κύριοι συνάδελφοι, πρέπει να συνεννοηθούμε σε κάτι. Εγώ παρακολούθησα και τον κ. Πιπεργιά και όλους τους ομιλητές και φυσικά τον Κοινοβουλευτικό Εκπρόσωπο τον κ. Παπουτσή. Δεν θα διαφωνήσει κανένας με την ανάλυση που έκανε για το ποιες είναι οι αιτίες που δημιούργησαν αυτήν την αυξητική τάση στο πετρέλαιο, ακόμη-ακόμη και για την επιφύλαξή του -όχι προφητεία- ότι δεν είναι οριστική η κάμψη, γιατί μπορεί να έχουμε τους πέντε-έξι-εφτά λόγους, δηλαδή Κίνα-Ινδία και νέες αγορές ή πηγές που είναι οι ίδιες και όχι κάποιες νέες η πρόθεση μείωσης των αποθεμάτων, το φαινόμενο του θερμοκηπίου, οι επενδύσεις των νέων κεφαλαίων και η κερδοσκοπία, η αποδυνάμωση του δολαρίου στο συσχετισμό με το ευρώ.
      Όλα αυτά διαμορφώνουν μία κατάσταση η οποία και ερμηνεύει την αυξητική στάση –και δεν θα διαφωνήσει κανένας- και μπορεί να πει κανείς -μην βάζουμε αέρα στα πανιά της αισιοδοξίας- και την κάμψη των τιμών του πετρελαίου.
      Δεν θα διαφωνήσει κανείς. Αλλά εδώ θέλω να συνεννοηθούμε ότι δεν είμαστε οι ρυθμιστές σε παγκόσμια κλίμακα των πετρελαϊκών ή ενεργειακών εξελίξεων. 
      Θα σταθώ σε δύο σημεία όχι επιθετικά αλλά διαπιστωτικά. 
      Δεν λάβατε τον κόπο να καλύψετε το ενεργειακό έλλειμμα στα είκοσι ή δέκα τελευταία χρόνια και να φροντίσετε και τις νέες πηγές ενέργειας, δηλαδή να μειώσετε την εξάρτηση από το πετρέλαιο σ’ αυτόν τον υψηλό βαθμό που βρίσκεται στη χώρα μας. Στατιστικώς είναι η πλέον εξαρτημένη ευρωπαϊκή χώρα από το πετρέλαιο. Αυτή είναι η ένστασή μου, είναι η καταγγελία μου προς τις προηγούμενες κυβερνήσεις. 
      Θέλω να σημειώσω, να κρατήσετε την περιέργειά σας λιγάκι συγκρατημένη, διότι η στρατηγική πολιτική της Νέας Δημοκρατίας είναι για την ελάττωση της εξάρτισης από το πετρέλαιο με νέες μορφές παραγωγής ενέργειας. Είναι πολιτική που δεν μπορεί να εκφραστεί σε οκτώ μήνες με αποτελέσματα, αλλά θέλω να σας διαβεβαιώσω κι εγώ ως Kυβερνητικός Eκπρόσωπος ότι γίνεται εργασία εις βάθος, η οποία αποσκοπεί σε αυτό που εσείς παραλείψατε να στοχεύσετε και να δράσετε συναφώς με πολύ ορατά, απτά αποτελέσματα σε σύντομο χρονικό διάστημα. Δηλαδή, αυτή η παρατήρηση του πόσο εξαρτώμεθα από το πετρέλαιο, έχει την απάντησή της από τη Νέα Δημοκρατία. Δεν την παρακολουθούμε απλώς. Δεν βρήκε την απάντησή του από τις κυβερνήσεις του ΠΑΣΟΚ το ερώτημα της εξάρτησης και του βαθμού της εξάρτησης από το πετρέλαιο.  
      Η δεύτερη παρατήρησή μου έχει σχέση με τη λογική επεξεργασία ενός ολόκληρου ζητήματος οικονομικού πλαισίου, που έχει να κάνει και για την υποστήριξη των αδυνάτων, που δεν είναι με το πλαφόν ούτε με το επίδομα -το οποίο δεν το αποκλείουμε, το συζητούμε- αλλά εξαρτάται από την ένταση και την κρισιμότητα των εξελίξεων. 
      Αυτό που μας ενδιαφέρει να τονίσουμε είναι η ψυχραιμία για την οποία επαινώ την Κυβέρνηση, τη σταθερότητα γνώμης. Δεν είναι παρατηρητές της αγοράς, αλλά με τα μέτρα του ανταγωνισμού, παρακολούθηση της υγιούς λειτουργίας της αγοράς, αυτά είναι τα πεπραγμένα σας.
      Σας συγχαίρω, κύριοι της Κυβέρνησης. Ευθέως το λέω. Ξέρετε γιατί λέω «ευθέως»; Διότι η ψυχραιμία γεννά την ομαλότητα, ο πανικός γεννά την ανώμαλη λειτουργία της αγοράς. Παραδείγματος χάρη, για τα είκοσι αυτοκίνητα, που έχετε μια παράγραφο στην επερώτησή σας, στο γραπτό κείμενο, σας λέω ότι λειτουργούν τα τρία και λειτουργούν ευδοκίμως. Υπάρχουν τα κενά που είπε ο Δημήτρης ο Σιούφας. Αλλά σημειώνω ότι για κάθε προμήθεια, για κάθε κατασκευή, το απόλυτο κόστος προμήθειας ή κατασκευής μικρού ή μεγάλου έργου είναι υποπολλαπλάσιο του κόστους λειτουργίας του μηχανήματος ή του κατασκευαζόμενου έργου, νοσοκομείου, αυτοκινήτων, ιατρικών εργαλείων.
       Απογραφή. Μην την ξανακάνετε αυτήν την ένσταση. Μπορείτε να την επιβάλλετε σαν σλόγκαν και συνθηματολογικά –είσαστε επιδέξιοι προς τούτο- αλλά θέλω να σας πω το εξής: Τι είσαστε; Υπέρ της συγκαλύψεως των αμαρτημάτων κάτω από το χαλί; Σας λέω, ότι η απογραφή είναι ημιτελής, είναι ελάχιστη, δύο σελίδες δημοσιονομικές ελλείμματος και χρέους, που έχουν να κάνουν βέβαια με το Σύμφωνο Σταθερότητας, αλλά δεν έχουν απογραφεί ούτε οι νεόπτωχοι ούτε η έλλειψη παραγωγής και παραγωγικότητας ούτε η ανταγωνιστικότητα ούτε οι σπατάλες. Θεωρούμε ότι εξεταμιεύτηκαν όσα εξεταμιεύτηκαν, αλλά δεν έπιασε τόπο. 
     Παραδείγματος χάρη το κράτος –κοιτούσα μια μελέτη προχθές- χρωστά στα ασφαλιστικά ταμεία. Τα ασφαλιστικά ταμεία με τη σειρά τους χρωστούν στα νοσοκομεία. Τα νοσοκομεία χρωστούν στους προμηθευτές. Η κατάσταση είναι – το είπε στο προηγούμενο νομοσχέδιο και ο Νικήτας Κακλαμάνης- εκρηκτική. Αυτό δεν έχει λάβει τη θέση του ως εικόνα στην απογραφή. Μόνο το χρέος και το έλλειμμα. Δεν έχει λάβει ως εικόνα στην απογραφή ότι από τα πράσινα είδη έχουμε εισαγόμενο το 70% της κατανάλωσης και ότι δεν παράγουμε τίποτα. 
     ΑΓΓΕΛΟΣ ΤΖΕΚΗΣ: Ε, πώς δεν παράγουμε! Δεν πουλιούνται. 
     ΒΥΡΩΝ ΠΟΛΥΔΩΡΑΣ: Η παραγωγή πρέπει να έχει και τη διάθεσή της, να έχει και την προστασία του εισοδήματος του αγρότη, να έχει την αντοχή στα σούπερ μάρκετ. Να αντέχει με το κόστος του εισαγομένου η διάθεση της ανταγωνιστικότητας. 
     Θέλω να σας αποκρούσω, κύριοι του ΠΑΣΟΚ, ότι δεν βγαίνει η ζωή και προπαντός η οικονομία με τα συνθήματα, τις ωραιολογίες και τις «συμπυκνωμένες λέξεις από αέρα κοπανιστό», όπως είπε ο Δημήτρης Σιούφας. Δεν βγαίνει η ζωή και η οικονομία έτσι!
     Θα ήθελα να παρακολουθήσετε την εξέλιξη με σοβαρότητα και να διαπιστώσετε και εσείς με τη σειρά σας ότι και την κρίση του πετρελαίου η Κυβέρνηση της Νέας Δημοκρατίας –τη συνεχάρην γι’ αυτό- την αντιμετώπισε με ψυχραιμία, σοβαρότητα και αποτελεσματικότητα. Έτσι, θα προχωρήσουμε κτίζοντας την εγκυρότητα, την αξιοπιστία και τη φερεγγυότητα της οικονομίας και οργανώνοντας την αναγέννηση γι’ αυτήν την οικονομία και την εθνική κοινωνία συνολικά. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πολύδωρα.
     Το λόγο έχει ο κ. Τζέκης. 
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
     Πιστεύω ότι είναι μια πολύ καλή ευκαιρία η σημερινή επερώτηση του ΠΑΣΟΚ για τα πετρέλαια, γιατί πιστεύουμε ότι και ο ελληνικός λαός αλλά και οι καταναλωτές στο σύνολο μπορούν να βγάλουν χρήσιμα συμπεράσματα, αν μέσα απ’ αυτές τις διεθνείς εξελίξεις αλλά και την εσωτερική εξέλιξη μπορούν να περιμένουν κάτι θετικό για τους ίδιους αλλά και γενικότερα για την οικονομία της χώρας. 
     Απ’ αυτήν την άποψη, πιστεύουμε ότι αυτή η αντιπαράθεση μεταξύ Κυβέρνησης και Αξιωματικής Αντιπολίτευσης -που αφορά ως επί το πλείστον τη διαχειριστική ικανότητα της Κυβέρνησης να καλύψει πραγματικά αυτά τα γεγονότα που ζούμε- κρύβει τους πραγματικούς ένοχους, αυτούς δηλαδή που δημιουργούν όλη αυτήν την κατάσταση και επιβαρύνουν τη λαϊκή οικογένεια με τη μεγάλη αύξηση του πετρελαίου και των παραγώγων του τόσο στην Ελλάδα όσο και διεθνώς. Δηλαδή μ’ αυτήν την αντιπαράθεση βγαίνει έξω από το πλαίσιο της συζήτησης το ποιος ευθύνεται και στη διεθνή σκηνή αλλά και εσωτερικά. 
     Έτσι, λοιπόν, παρατηρούμε, κύριε Πρόεδρε, ότι τα κέρδη των δέκα κορυφαίων πολυεθνικών ομίλων που έχουν στα χέρια τους την παγκόσμια παραγωγή πετρελαίου έχουν αυξηθεί μέχρι και 70% το 2003. Από ένα αποτέλεσμα που έχω για την «ΕΧΧΟΝ MOBIL» διαπιστώνω ότι το τρίτο τρίμηνο του 2004 τρέχει πάνω από 62%. 
     Το δεύτερο μεγάλο ζήτημα είναι αυτό που αναφέρθηκε και από τον Κοινοβουλευτικό Εκπρόσωπο του ΠΑΣΟΚ, ότι εδώ πραγματικά πρέπει να ανατρέξεις και στους επενδυτές των χρηματιστηρίων παραγώγων εμπορευμάτων, εκεί όπου πραγματικά γίνεται και το χοντρό παιχνίδι. 
     Βέβαια, αυτό το χοντρό παιχνίδι δεν είναι μόνο οικονομικό, αλλά πολιτικό και στρατιωτικό. Ακριβώς, αυτοί οι διαχειριστές αυτών των κεφαλαίων, που είναι και υψηλού ρίσκου, απαιτούν τρομερά κέρδη. Βέβαια, τα τρομερά κέρδη έρχονται και με τις ιμπεριαλιστικές επεμβάσεις. Δηλαδή δεν είναι τυχαίο αυτό που έχει γίνει στο Ιράκ. Δεν είναι τυχαίες οι απειλές των Ηνωμένων Πολιτειών προς το Ιράν. Δεν είναι τυχαίες οι εξελίξεις στη Νιγηρία, που ξέρουμε ότι είναι πετρελαιοπαραγωγός χώρα. Δεν είναι τυχαίες οι απειλές των Ηνωμένων Πολιτειών προς τη Βενεζουέλα μετά τις αλλαγές που υπήρχαν σε επίπεδο πολιτικής εξουσίας. Άρα, το αποτέλεσμα της μεγάλης κερδοφορίας των συγκεκριμένων πολυεθνικών εταιρειών στηρίζει αποκλειστικά όλα αυτά τα γεγονότα. 
     Σε αυτό το σημείο, κύριε Πρόεδρε, πρέπει να δούμε και ορισμένα άλλα ζητήματα, γιατί η Κυβέρνηση επαίρεται για την υπογραφή της στη συμφωνία ΜΠΟΥΡΓΚΑΣ – ΑΛΕΞΑΝΔΡΟΥΠΟΛΗ. 
      Κοιτάξτε να μη μείνουμε μόνο με την υπογραφή. Γιατί θα πρέπει να δούμε ότι δεν είναι τυχαία η παρέμβαση των Ηνωμένων Πολιτειών για το όνομα της FYROM; Είναι τυχαίο το ενδιαφέρον που δείχνουν αυτή τη στιγμή οι Ηνωμένες Πολιτείες για την εξέλιξη στο σύνολο της Βαλκανικής; Ή μήπως είναι τυχαία και δεν έχουν σχέση με αυτό το οποίο αναφέρουμε τώρα τα γεγονότα στο Αιγαίο; Δεν έχει σχέση, δηλαδή, η πρόσβαση που θέλει, η αναζήτηση πετρελαϊκού δρόμου από το Νοβοροσίσκ της Ρωσίας προς το Αιγαίο; Δεν έχουν σχέση αυτά που συμβαίνουν στη Μέση Ανατολή για την επιβολή πραγματικά από πλευράς των Ηνωμένων Πολιτειών της Αμερικής και όχι μόνο;
      Και βέβαια, κύριε Πρόεδρε, εμείς πιστεύουμε ότι αυτό δεν είναι έξω και από τη μεγάλη αντίθεση που υπάρχει μεταξύ Ηνωμένων Πολιτειών και Ευρωπαϊκής Ένωσης. Και γνωρίζουμε πολύ καλά –και ειπώθηκε αυτό από όλους και είναι σημαντικό- ότι η εξάρτηση της Ευρωπαϊκής Ένωσης σε πετρέλαιο είναι πολύ μεγάλη. Ε, λοιπόν, δεν υπάρχει αντίθεση μεταξύ Ηνωμένων Πολιτειών και Ευρώπης σε αυτό το ζήτημα, στο ποιος δηλαδή θα γονατίσει ποιον, για να έχουν κέρδη τα μεγάλα συμφέροντα; Και εδώ ακριβώς, όταν συγκρούονται αυτά τα μεγάλα συμφέροντα, είναι οι λαοί εκείνοι που πληρώνουν και οι καταναλωτές, στη συγκεκριμένη περίπτωση.
      Έτσι, πιστεύουμε ότι και στην εγχώρια αγορά συμβαίνουν τα ίδια. Αναφέρεται εδώ στην επερώτηση του ΠΑΣΟΚ ο ν. 3054 του 2002. Μα, τότε το Κομμουνιστικό Κόμμα Ελλάδας είχε ισχυριστεί –και αυτό επιβεβαιώνεται από την ίδια τη ζωή- ότι μονοπωλείται πλέον ο κλάδος του πετρελαίου στον τομέα της διύλισης. Και άρχισε επί ΠΑΣΟΚ και τελειώνει με εσάς η πλήρης παραχώρηση των «Ελληνικών Πετρελαίων» στο Λάτση. Και είναι και το διυλιστήριο του Βαρδινογιάννη, άρα έχουμε δύο διυλιστήρια που κανονίζουν πλέον τις τιμές. Και έχουμε και άλλες τέσσερις με πέντε εταιρείες εμπορίας, οι οποίες και αυτές μονοπωλούν. Αυτό είχαμε πει τότε στον ν.3054 του ΠΑΣΟΚ, ότι μ’ αυτόν τον τρόπο μονοπωλείται πλέον η αγορά, που θα καθορίζει και τις τιμές. Και μιλάμε βέβαια για τις τιμές που είναι πολύ αυξημένες.
      Το ζήτημα για μας είναι συγκεκριμένο, γιατί λέμε για την κρατική φορολογία. Και εδώ, σε αυτό το σημείο, κύριε Πρόεδρε, επιτρέψτε μου να απευθυνθώ στην Κυβέρνηση και να πω ότι ήταν πολιτική υποκρισία η θέση του κ. Αλογοσκούφη, που έλεγε ότι κάναμε έγγραφο προς την Ευρωπαϊκή Ένωση, για να μας επιτρέψει να μειώσουμε είτε το φόρο ειδικής κατανάλωσης είτε το ΦΠΑ. Μα, ξέρετε ότι χρειάζεται ομοφωνία. Είναι δυνατόν να συμφωνήσει κάποιος εσείς να πουλήσετε φτηνότερα το πετρέλαιο; Εδώ χρειάζεται η πολιτική βούληση για να το κάνεις αυτό, κόντρα και στα συμφέροντα των μεγάλων εταιρειών της Ευρωπαϊκής Ένωσης. Και πρέπει να ξέρουμε πολύ καλά ότι οι φόροι και οι δασμοί ξεπερνούν το 50% της τελικής λιανικής τιμής. Αυτό σημαίνει ότι υπάρχουν περιθώρια να κατέβουν αυτοί οι φόροι και βέβαια να έχει φτηνότερο πετρέλαιο, βενζίνη και τα παράγωγά του ο καταναλωτής. Άρα και τα διυλιστήρια, κύριε Πρόεδρε, καλά κρατούν τα κέρδη.
      Για τα ΕΛΠΕ και την «ΠΕΤΡΟΛΑ», που ελέγχει το 75% της αγοράς και η «ΜΟΤΟΡΟΪΛ» το 25%, ξέρετε ότι το 2003 έχουν φτάσει τα κέρδη –ιδίως της «ΠΕΤΡΟΛΑ» και των Ελληνικών Πετρελαίων- πάνω από 112%. Και βέβαια, σε αυτό το εννιάμηνο καλά κρατούν τα κέρδη. Αυτό σημαίνει ότι, ναι, μπορεί να γίνει αύξηση της φορολογίας των συγκεκριμένων εταιρειών, καθώς και των εταιρειών εμπορίας. Γιατί γνωρίζουμε πολύ καλά ότι το 2000 ήταν το περιθώριο κέρδους 8,5%-12% και το 2004 είναι 13,5%-22%. Και τρεις εταιρείες ελέγχουν το 50%: η «ΒΡ», η «SHELL» και τα «Ελληνικά Πετρέλαια». Και αφήνουν στις υπόλοιπες μικρές το υπόλοιπο.
      Και εδώ λέτε εσείς ότι με μηχανισμούς και με την παρέμβαση της Κυβέρνησης θα ελέγξετε το παραεμπόριο, το λαθρεμπόριο κλπ. Γιατί δεν κάνετε το εξής: με τα ναυτιλιακά καύσιμα δεν ξέρετε ότι υπάρχει λαθρεμπόριο; Όργιο λαθρεμπορίου υπάρχει. Αφορολόγητο το παίρνουν οι εφοπλιστές. Μπαίνουν μέσα και βγαίνουν ξανά, για να διοχετευθούν στην αγορά. Γίνεται κανένας έλεγχος; Και ποιος θα ελέγξει τους εφοπλιστές, θα μου πείτε, όταν γι’ αυτούς μέχρι και βέτο βάζουμε στην Ευρωπαϊκή Ένωση.
      Άρα, εμείς ως Κομμουνιστικό Κόμμα Ελλάδας πιστεύουμε ότι υπάρχουν περιθώρια. Εσείς μας λέτε ότι έχουμε το μικρότερο φόρο στην Ευρωπαϊκή Ένωση. Να σας πω όμως ότι αν κάνουμε αναλογία ως προς το Ακαθάριστο Εγχώριο Προϊόν ή το ποσό των συνολικών φόρων από τα καύσιμα, τότε είμαστε πρώτοι μέσα στην Ευρωπαϊκή Ένωση.
      Και κλείνω, κύριε Πρόεδρε, με τις προτάσεις που έχουμε κάνει ως Κομμουνιστικό Κόμμα Ελλάδας.
      Πραγματικά πρέπει να δούμε την προοπτική του κλάδου μέσα από ενιαίο αποκλειστικό κρατικό φορέα ενέργειας. Είναι στρατηγικής σημασίας. Δεν μπορεί να είναι στα χέρια των πέντε ή των δέκα ιδιωτών. Είναι στρατηγικής σημασίας αυτός ο τομέας, όπως και άλλοι, για τα συμφέροντα και της οικονομίας αλλά ακόμα και του κυριαρχικού δικαιώματος της χώρας. Αυτά πιστεύουμε ότι δεν μπορούν να είναι στα χέρια των ιδιωτών. Έτσι λέμε ότι αυτό θα είναι και λαϊκή περιουσία και θα μπορείς βέβαια να κάνεις και την ανάλογη πολιτική σου. 
      Άμεσοι στόχοι που μπορούν πραγματικά, αν υπάρχει η πολιτική βούληση όπως προτείναμε τότε και με το ΠΑΣΟΚ, είναι η μείωση του ειδικού φόρου κατανάλωσης, του Φόρου Προστιθέμενης Αξίας. Πάρτε την πολιτική βούληση. Από τη δική μας τουλάχιστον πλευρά έχετε την πλήρη στήριξη, αλλά πιστεύω ότι δεν θα πει όχι ούτε το ΠΑΣΟΚ όταν είναι για το γενικότερο καλό του ελληνικού λαού. Διότι τελικά μπορεί να δώσουμε και το επίδομα θέρμανσης –τα 400 ευρώ για άνεργους και 300 για χαμηλόμισθους και συνταξιούχους- όμως αυτό πρέπει να γίνει άμεσα. Μπορείτε να το κάνετε. Θα καταθέσετε τον προϋπολογισμό. Βάλτε εκεί ένα κονδύλιο για το επίδομα θέρμανσης. 
      Επιτέλους, ας αυξηθεί και η φορολογία του μεγάλου κεφαλαίου. Αλλά θα μου πείτε, κύριε Πρόεδρε, σε ποιον απευθύνομαι; Εδώ το φορολογικό νομοσχέδιο που εξήγγειλε η Κυβέρνηση δεν μιλάει για αύξηση, αλλά για δέκα μονάδες προς τα κάτω, ακολουθώντας το παράδειγμα που είχε δώσει το ΠΑΣΟΚ. Δηλαδή μέσα σε τέσερα-πέντε χρόνια κατέβηκε ο ανώτατος φορολογικός συντελεστής των επιχειρήσεων  κατά 20%. 
      Η έρευνα, κύριε Υπουργέ, δεν μπορεί να δίνεται στις πολυεθνικές εταιρείες. Άλλο να κάνεις συνεργασία, αλλά αυτήν την ώρα ξέρετε πολύ καλά –και αυτό υπάρχει από τις προηγούμενες κυβερνήσεις- ότι για τα ενεργειακά αποθέματα της χώρας έχουν δοθεί τα δικαιώματα σε ξένες πολυεθνικές εταιρείες. Δηλαδή, και να υπάρχουν στο πλούσιο υπέδαφος ενεργειακά αποθέματα, η αξιοποίηση θα γίνεται προς όφελος των ιδιωτών, κάτι βέβαια που έχει γίνει και στην περιοχή της Καβάλας. 
      Αυτές τις άμεσες προτάσεις, κύριε Πρόεδρε, θα πρέπει ο κύριος Υπουργός να απαντήσει αν τις κάνει αποδεκτές ή όχι. Διαφορετικά το να συζητάμε μέσα σ’ αυτή την Αίθουσα για τα γενικότερα ζητήματα είναι μεν καλό, αλλά πρέπει να συζητάμε και για τα ειδικά ζητήματα. Γιατί εδώ πληρώνει ο καταναλωτής, όχι μόνο το πετρέλαιο. Γιατί όλες οι βιομηχανίες, κύριε Πρόεδρε, έχουν μετακυλίσει την αύξηση στα προϊόντα και αν θέλετε ακόμα και στα γεωργοεφόδια, πράγμα που σημαίνει μεγαλύτερο κόστος παραγωγής των αγροτικών προϊόντων. Όμως οι βιομήχανοι μετακυλίουν στην κατανάλωση και η λαϊκή οικογένεια πληρώνει τρεις και τέσσερις φορές. Επομένως, ας την απαλλάξουμε απ’ αυτούς τους φόρους. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. 
      Ο κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε. 
    Δεν θα ακολουθήσω στην ομιλία μου το γνωστό, αν θέλετε, σύστημα, το επειδή και μετά διά ταύτα. Θα προτάξω ένα σημείο αιχμής, κύριε Υπουργέ, και αυτό είναι το επίδομα θέρμανσης για τις πιο αδύναμες κατηγορίες των πολιτών. Θα πω ότι σε αυτό κρίνεται όχι μόνο η πολιτική της Κυβέρνησης, η ευαισθησία στα κοινωνικά στρώματα αλλά –προσέξτε- κρίνεται η εντιμότητα της Κυβέρνησης.  
      Από την απάντηση που θα δώσετε σε αυτό θα μπορεί να πει κανείς αν έχουμε μία έντιμη Κυβέρνηση ή όχι. Και εγώ θέλω να ελπίζω ότι παρά τις μεγάλες πολιτικές διαφορές που έχουμε με την Κυβέρνηση, έχουμε έντιμη Κυβέρνηση. Και θα σας πω γιατί κρίνεται η εντιμότητά σας. Ζητήσατε από την Ευρωπαϊκή Ένωση μια μείωση του ειδικού φόρου κατανάλωσης στο πετρέλαιο. Εφόσον η τιμή του  είναι πάνω από 36 δολάρια, νομίζω ότι ζητήσατε αυτή η μείωση να είναι 10%. 
      Πάντως ζητήσατε μείωση. Αυτή δεν έγινε δεκτή. Και ο καθένας θα μπορούσε να καταλάβει ότι δεν θα μπορούσε να γίνει εύκολα δεκτή αυτή η μείωση. Αυτό σημαίνει ότι η ελληνική Κυβέρνηση, όταν ζητούσε τη μείωση, ήταν έτοιμη να θυσιάσει έσοδα του προϋπολογισμού προκειμένου να διευκολύνει τους πολίτες ή την ανάπτυξή της λόγω των υψηλών τιμών του πετρελαίου. Ήταν έτοιμη, δηλαδή, ένα σημαντικό ποσό χρημάτων του προϋπολογισμού να το χάσει. Δεν έγινε δεκτή και δεν μπορούσε να γίνει δεκτή.
    Αν η Κυβέρνηση είναι ειλικρινής -εγώ πιστεύω ότι ήταν ειλικρινής- και αν η Κυβέρνηση πραγματικά έλεγε ότι: «είμαστε έτοιμοι να χάσουμε ένα μέρος των εσόδων που έχουμε στον προϋπολογισμό για το πετρέλαιο», τότε μπορεί να το αποδείξει αυτό, δηλαδή την ειλικρίνεια και την εντιμότητά της, δίνοντας το αντίστοιχο ποσό προκειμένου να καλύψει όχι πια γενικά όλους, αλλά, αν θέλετε, ειδικά τους πολίτες με τα χαμηλότερα εισοδήματα στη δυτική Αθήνα, τους μικροσυνταξιούχους, τις οικογένειες των ανέργων κλπ. Ήσασταν έτοιμοι να τα δώσετε αυτά. Δεν μπορέσατε γιατί χρειαζόταν απόφαση των είκοσι πέντε χωρών. Μπορείτε να τα δώσετε μόνοι σας. Ξαναλέω ότι μετριέται η εντιμότητά σας. Εγώ πιστεύω ότι είστε έντιμοι, αλλά πρέπει να το αποδείξετε κι αυτό. Και τη δικιά μου, αν θέλετε εκτίμηση ότι έχετε εντιμότητα πρέπει να την αποδείξετε. Αυτό το επίδομα θέρμανσης για το Συνασπισμό της Ριζοσπαστικής Αριστεράς είναι ένας κεντρικός στόχος. Θα συνεχίσουμε κι εδώ μέσα και έξω να παλεύουμε γι’ αυτόν. Αυτό είναι το πρώτο σημείο.
      Το δεύτερο σημείο τώρα, για να έρθω σε μερικές γενικές παρατηρήσεις που θέλω να κάνω: οι υψηλές τιμές -που όλοι αναγνωρίζουμε ότι η Κυβέρνησή σας βρέθηκε σε μια δυσκολία με υψηλές κατακόρυφα τιμές του πετρελαίου- δεν είναι ένα μετεωρολογικό χαμηλό που μας έρχεται και κανείς δεν μπορεί να το σταματήσει. Οφείλεται σε πολιτικούς λόγους διεθνείς. Όταν οι Ηνωμένες Πολιτείες πάνε να υπονομεύσουν τον Τσάβες, τον Πρόεδρο της Βενεζουέλας, μιας από τις κεντρικές πετρελαιοπαραγωγές χώρες, τότε φέρνουν μια φοβερή αναταραχή στις αγορές πετρελαίου. Όταν οι Ηνωμένες Πολιτείες δεν λύνουν το Μεσανατολικό κι έχουν την Αλ Κάιντα να χτυπάει τη Σαουδική Αραβία, τότε υπονομεύουν έναν από τους βασικούς παραγωγούς και προμηθευτές πετρελαίου στη Μέση Ανατολή. Όταν οι Ηνωμένες Πολιτείες κάνουν τον πόλεμο στο Ιράκ, τότε καθιστούν «ανάπηρη» μια άλλη μεγάλη πετρελαιοπαραγωγό χώρα. Όταν οι Ηνωμένες Πολιτείες δεν εφαρμόζουν τη Συμφωνία του Κιότο και καταναλώνουν ασύδοτα πετρέλαιο –και οι Ηνωμένες Πολιτείες μαζί με την Κίνα είναι οι κύριοι παράγοντες της αύξησης της ζήτησης στο πετρέλαιο- τότε, με την ενίσχυση της ζήτησης, ωθούν τις τιμές προς τα πάνω. Όταν οι αμερικάνικες ή οι άλλες πολυεθνικές «λύνουν και δένουν» στη Νιγηρία και δημιουργείται μια φοβερή αναταραχή, τότε έχουν τεράστιες ευθύνες. Σ’ αυτά πρέπει να τοποθετηθούμε. Δεν κλείνεται η πολιτική μιας ελληνικής Κυβέρνησης στα σύνορά μας. Είστε μέλος της Ευρωπαϊκής Ένωσης, είστε μέλος διεθνών οργανισμών και πρέπει να έχετε θέση. Και πρέπει να καταλάβουν και οι πολίτες της χώρας μας ότι αυτά τα παιδιά κι αυτοί οι νέοι κι αυτοί οι εργαζόμενοι που βγαίνουν στους δρόμους και κάνουν κριτική στην παγκοσμιοποίηση δεν την κάνουν μόνο γιατί έχουν κάποιες ιδέες, κάποια ιδανικά διαφορετικά, αλλά η κριτική που κάνουν κι οι στόχοι που βάζουν να αλλάξουν τα πράγματα, να μην έχουμε αυτή την αγορά-«καζίνο». Αυτό το «καζίνο» που παίζεται με το πετρέλαιο- είναι θέσεις και κινήσεις και αγώνες που στέκονται δίπλα στους απλούς ανθρώπους με τα μεγάλα προβλήματα στη χώρα μας και σ’ όλες τις άλλες χώρες του κόσμου. 
      Το τρίτο σημείο που θέλω να θέσω –δεν μπορώ να τα πω όλα, αλλά θέλω να το θέσω αυτό- είναι το εξής: Φοβάμαι ότι έλειψε από τη συζήτηση, νομίζω ότι έλειψε και από την επερώτηση του ΠΑΣΟΚ, –ο κ. Παπουτσής έκανε κάποιες αναφορές- έλειψε και από τις δικές σας τοποθετήσεις το συνολικό πρόβλημα της ενέργειας, που δεν είναι μόνο το πετρέλαιο. Θέλουμε φθηνό πετρέλαιο εμείς τώρα, για να μην κρυώσουν οι Έλληνες κι οι οικογένειές τους. Την ίδια στιγμή όμως θέλουμε λιγότερο πετρέλαιο, θέλουμε άλλες πηγές ενέργειας, θέλουμε εξοικονόμηση ενέργειας. Δεν ακούσαμε μια αντίληψη συνολική της Κυβέρνησης σ’ αυτά τα ζητήματα και δεν τη βλέπω να περνάει. Φέρατε το φορολογικό νομοσχέδιο, κύριε Υπουργέ. Πώς προωθείτε τις ήπιες και ανανεώσιμες μορφές ενέργειας; 20% μείωση, μη υπολογισμός στη φορολογία από τις δαπάνες για την εγκατάσταση του φυσικού αερίου. Γιατί δέχεστε και συμφωνείτε, αν θέλετε, και με την προηγούμενη κυβέρνηση η οποία το 2002 κατάργησε το ν. 2365/1995, ο οποίος έδινε φορολογικές απαλλαγές στις δαπάνες που γίνονται όχι μόνο για το φυσικό αέριο αλλά και για τους ηλιακούς θερμοσίφωνες και για άλλους μηχανισμούς, αν θέλετε, αξιοποίησης ανανεώσιμων πηγών ενέργειας. Γιατί αυτά τα πράγματα; 
      H  GREEN PEACE έβγαλε μια ανακοίνωση και πολύ σωστά κάνει μια πολύ σκληρή κριτική στην Ελλάδα. Γιατί έχουν ΦΠΑ οι ηλιακοί θερμοσίφωνες 18% και ο ηλεκτρικός θερμοσίφωνας έχει 8%; Εξηγήστε μου για να το καταλάβω. Δεν μπορώ να το καταλάβω. Τι γίνονται τα βιοκαύσιμα; Υπάρχει η οδηγία με αριθμό 30/2003 που προβλέπει μέχρι το 2005 ότι στα πρατήρια θα υπάρχει σε ύψος τουλάχιστον 2%  παροχή καυσίμων που στηρίζονται στον αραβόσιτο, στα τεύτλα, στο σόργο κλπ. Τι γίνεται; Τι έχουμε κάνει γι’ αυτά; Το 2005 θα γίνει αυτό. Τι έχουμε κάνει για όλα αυτά; 
      Υπάρχουν στατιστικές της Ευρωπαϊκής Ένωσης οι οποίες δείχνουν ότι η ηλιακή ενέργεια αξιοποιείται περισσότερο σε ορισμένες σκανδιναβικές χώρες απ’ ό,τι στην Ελλάδα. Έχουμε αναστρέψει, δηλαδή, και τη φυσική τάξη των πραγμάτων. Βλέπουμε το καλοκαίρι στην Κρήτη να κατεβαίνουν Φινλανδοί και Σουηδοί για να πάρουν ήλιο και τελικά τις ανανεώσιμες πηγές ενέργειας στις χώρες τους που τις βλέπει ο ήλιος μια φορά κάθε δύο μήνες  τις αξιοποιούν περισσότερο από την Ελλάδα.
      Νομίζω, κύριε Υπουργέ, ότι και σε αυτό, και στο θέμα της εξοικονόμησης ενέργειας θα έπρεπε να υπάρχουν προτάσεις, κινήσεις, κίνητρα, έρευνα για την εξοικονόμηση ενέργειας ειδικά στα μικρά νοικοκυριά που αξιοποιούν  30% περίπου του ηλεκτρισμού που καταναλώνουμε στη χώρα μας.
      Τελειώνω, κύριε Πρόεδρε, και θέλω εντελώς τηλεγραφικά να αναφέρω μερικά σημεία που είναι σημαντικά για το κόμμα μας. Τηλεγραφικά μόνο με τους τίτλους. Κατ’ αρχάς την πρόταση που έκανε ο συνάδελφος Γιάννης Δραγασάκης για ρυθμιστικό μηχανισμό, για ένα είδος απόθεμα που παίρνει και θα δίνει ανάλογα με την αυξομείωση των τιμών πετρελαίου και θα λειτουργεί κοινωνικά. Το πρόβλημα από την ιδιωτικοποίηση των ΕΛΠΕ. Η ανάγκη μείωσης των τιμών για το πετρέλαιο κίνησης για τον αγροτικό τομέα και τη βιοτεχνία. Οι δράσεις για το λαθρεμπόριο, ο έλεγχος στο ωράριο λειτουργίας των πρατηρίων για την περιστολή της παράνομης διακίνησης ειδικά τις νυχτερινές ώρες. Και τέλος, ο έλεγχος και η διαφάνεια στη διαμόρφωση τιμών διυλιστηρίων και στις εταιρείες εμπορίας πετρελαίου. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Πιπεργιάς έχει το λόγο για να δευτερολογήσει.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, η κυβερνητική απραξία είναι δεδομένη και δεν μπορεί να αποτελέσει άλλοθι η προσπάθεια για επιτυχείς Ολυμπιακούς Αγώνες. Πράγματι οι Ολυμπιακοί Αγώνες έγιναν και πέτυχαν. Στο μεγαλύτερο μέρος η προετοιμασία προϋπήρξε και δεν μπορεί οκτώ μήνες μετά τις εκλογές –και ουσιαστικά μπαίνουμε στον τέταρτο μήνα μετά τους Ολυμπιακούς Αγώνες- η Κυβέρνηση να επικαλείται τους Ολυμπιακούς Αγώνες σαν άλλοθι για την απραξία της.
      Κύριε Υπουργέ, όταν εδώ κουβεντιάσαμε στις 20.5.2004 είχατε αναφερθεί σε όλα τα μέτρα που εγώ ανέπτυξα στην τοποθέτησή μου. Καμιά από τις δεσμεύσεις σας οι οποίες ανακοινώθηκαν τότε, γνωστού όντως ότι προχωρήσαμε προς τους στους Ολυμπιακούς Αγώνες, δεν υλοποιήθηκε εκτός από μια. Από το να υποχρεώνονται οι εταιρείες να ανακοινώνουν την επόμενη μέρα τις τιμές ex factory και τις τιμές εμπορίας. Όπως όμως αναφέρθηκα και στην τοποθέτησή μου εδώ παρουσιάζεται το φαινόμενο να επιταχύνουν οι εταιρείες το χρόνο τιμολόγησης όταν πρόκειται να έχουμε άνοδο και έχουμε άνοδο και να επιμηκύνουν το χρόνο όταν έχουμε πτώση των τιμών.  Αυτό αποδεικνύεται περίτρανα από τη μελέτη των διαγραμμάτων.
      Εγώ, κύριε Υπουργέ, παρουσίασα τα διαγράμματα όχι με τερτίπια, γιατί είναι τερτίπι το να παρουσιάζουμε τις τιμές του πετρελαίου σε δολάριο, όταν πληρώνουμε σε ευρώ! Σε τι πληρώνουμε το πετρέλαιο; Δεν το πληρώνουμε σε ευρώ; Εκτός εάν έχουμε φύγει από τη ζώνη του ευρώ, εκτός αν είμαστε στη ζώνη του δολαρίου εάν πληρώνουμε με δολάρια. Μα, με ευρώ πληρώνουμε και το ευρώ έχει διακυμάνσεις. Παραδείγματος χάρη, η ισοτιμία του το Μάιο ήταν 1:1,18. Σήμερα είναι 1:1,29 – 1:1,30. Σαφώς, λοιπόν, η προσαρμογή με τις συναλλαγματικές ισοτιμίες οδηγεί σε διαφορετικό σκαρίφημα. 
      Αυτό είναι το διάγραμμα του Υπουργείου σας, κύριε Υπουργέ. Αυτό είναι το διάγραμμα που παρουσιάζετε εσείς στο site, αυτό είναι το διάγραμμα με τις προσαρμογές. Και βέβαια η επιτάχυνση της ανόδου της τιμής της βενζίνης την περίοδο ανόδου των διεθνών τιμών, είναι ορατή διά γυμνού οφθαλμού στο διάγραμμα. 
      Χρειάζεται λοιπόν -εάν θέλουμε να έχουμε και την κινητοποίηση των καταναλωτών- να μην τους παραμυθιάζουμε με ψεύτικα στοιχεία. Να τους δίνουμε ειλικρινή στοιχεία, να τους δίνουμε στοιχεία σε ευρώ, να παρουσιάζουμε την πραγματική εικόνα, να λέμε τα πράγματα όπως είναι, να λέμε τα σύκα-σύκα και τη σκάφη-σκάφη, όχι να λέμε τα ευρώ-δολάρια για να μπερδέψουμε τον κόσμο.
      Επίσης, κύριε Υπουργέ, εμείς υποστηρίζουμε την άποψη ότι όταν είναι αδιόρθωτοι οι παράγοντες της αγοράς και όταν διαπιστώνεται συστηματική εναρμόνιση πρακτικών, τότε επιβάλλεται για την προστασία των καταναλωτών η καθιέρωση του πλαφόν, επιβάλλεται έστω σαν όπλο –αν θέλετε- και σαν φόβητρο, ένα πλαφόν βέβαια το οποίο θα είναι ουσιαστικό και όχι εικονικό. Ούτε βέβαια το πλαφόν να δίνει το άλλοθι για να κρατάνε ψηλά τις τιμές τα βενζινάδικα.
      Εσείς διαπιστώνετε ότι υπάρχουν εναρμονισμένες πρακτικές. Είπατε μάλιστα ότι επιβάλατε πρόστιμα. Θα θέλαμε να τα καταθέσετε αυτά, να τα δούμε πού είναι. Θα θέλαμε πράγματι να δούμε και τις αποφάσεις της Επιτροπής Ανταγωνισμού, να τις καταθέσετε και αυτές να τις δούμε. Εάν, λοιπόν, διαπιστώνετε ότι πράγματι υπάρχουν εναρμονισμένες πρακτικές και ότι κάποιοι είναι αδιόρθωτοι, γιατί αποκλείετε το πλαφόν; Γιατί το εξορκίζετε και μάλιστα με έναν κατηγορηματικό τρόπο, ότι -τάχατες- με την επιβολή του πλαφόν υπάρχουν στρεβλώσεις στην αγορά και ότι οι συστηματικά παραβιάζοντες το δίκαιο θα κρατήσουν ψηλά τις τιμές;
      Τη δυνατότητα να επιβάλετε πλαφόν την έχετε και μπορείτε να την αλλάζετε. Εάν, δηλαδή, διαπιστώνετε ότι διατηρούν πράγματι εναρμονισμένες πρακτικές, να βγάλετε και καινούργια απόφαση για πλαφόν! Δεν σημαίνει ότι η απόφαση για το πλαφόν θα είναι ισόβια ή για μεγάλο χρονικό διάστημα, για τρεις ή για τέσσερις εβδομάδες. Μπορεί να είναι και για μία εβδομάδα και για δύο εβδομάδες. Αυτό είναι στο χέρι σας και δεν το κάνετε!
      Όσο δε αφορά στο μακροχρόνιο ενεργειακό σχεδιασμό, καταθέστε τον. Τι σας εμποδίζει, κύριε Υπουργέ; Εσείς είσαστε από παλιά γνώστης.
      Σχετικά με το λαθρεμπόριο, το Πολυτεχνείο –όπως επισημάνατε εδώ σε ερώτησή σας που καταθέσατε πέρυσι- έχει διαπιστώσει μεγάλη νοθεία και μεγάλο λαθρεμπόριο. Και τα λέτε αυτά σαν Βουλευτής της Αντιπολίτευσης στις 8 Οκτωβρίου και ρωτάτε την Κυβέρνηση τι πρόκειται να κάνει με τις υπουργικές αποφάσεις του ν. 3054, τι πρόκειται να πράξει για την αντιμετώπιση του λαθρεμπορίου. Μην ξεχνάτε όμως ότι είσαστε οκτώ μήνες Κυβέρνηση. Πώς απαντάτε εσείς στα δικά σας αμείλικτα ερωτήματα που ισχύουν ακόμα και σήμερα; 
      Κάποιοι θα πουν: «Μα, ό,τι δεν κάνατε εσείς…». Προσπαθήσαμε, κύριε Υπουργέ. Το ΠΑΣΟΚ προσπάθησε, προώθησε το νόμο. Δεν πρόλαβε να βγάλει όλες τις υπουργικές αποφάσεις. Μα, ήταν στο συρτάρι! Τις έχετε έτοιμες! Εσείς δεσμευθήκατε ότι μέχρι τον Αύγουστο θα είχατε εκδώσει και τα προεδρικά διατάγματα και τις αποφάσεις και δεν το πράξατε!
      Όσον αφορά τη χρήση των εναλλακτικών μορφών, μπορεί να προσπαθείτε αλλά δεν έχετε αποτέλεσμα. Αυτό σημαίνει ότι πρέπει να δράσετε πιο αποτελεσματικά, ότι πρέπει να κινηθείτε πιο συστηματικά και ιδιαίτερα με την κατάθεση του μακροχρόνιου ενεργειακού σχεδιασμού και τη συστηματική προώθηση για λόγους ενεργειακής οικονομίας του φυσικού αερίου πρωτογενώς στην κατανάλωση.
    Ακολουθείται μία πεπατημένη. Ποιος είναι ο εύκολος δρόμος για το φυσικό αέριο; Να το καίμε, να βγάζουμε ρεύμα και το ρεύμα να πηγαίνει στα νοικοκυριά. Αυτός ο ενεργειακός κύκλος έχει απόδοση 32% το μέγιστο. Αν κάψουμε το φυσικό αέριο πρωτογενώς στη βιομηχανία, στη βιοτεχνία και στα νοικοκυριά έχουμε βαθμό ενεργειακής απόδοσης, που ξεπερνά το 90%. Η ενεργειακή σπατάλη απ’ αυτήν την αδιαφορία σας ή τη μη συστηματική προώθηση του φυσικού αερίου είναι τεράστια και όσον αφορά το κόστος, γιατί το φυσικό αέριο ακολουθεί τις τιμές του πετρελαίου, αλλά και όσον αφορά και τους ρύπους.
       Δεν μπορεί, κύριε Υφυπουργέ, να συνεχίζεται αυτή η κατάσταση. Επιτέλους, δεν είσαστε άσχετος. Είχατε μία δόκιμη προϋπηρεσία στα έδρανα της Αντιπολίτευσης πολλά χρόνια και είχατε χειριστεί με συστηματικό τρόπο τα θέματα της ενέργειας. Επιτέλους, εφαρμόστε αυτά που υποστηρίζατε, όχι αυτά που υποστηρίζαμε εμείς. Όχι αυτά που λέγαμε εμείς, όχι αυτά που πράτταμε εμείς. Αυτά που υποστηρίζατε εσείς. Δυστυχώς αποδεικνύεται ότι δεν έχετε τη δυνατότητα ίσως μέσα σ’ αυτό το πλαίσιο της γενικότερης πολιτικής, μέσα στο πλαίσιο της γκάφας της απογραφής να προχωρήσετε και αυτά που υποστηρίζατε, κύριε Υπουργέ. Και σ’ αυτό είσαστε υπόλογοι απέναντι στο λαό.
      Δεν σας δίνει, λοιπόν, άλλοθι το γεγονός ότι διοργανώσαμε πράγματι επιτυχείς Ολυμπιακούς Αγώνες, ούτε ότι υπήρχε ένας μαθηματικός τύπος για τις τιμές, τον οποίο θα μπορούσατε να αλλάξετε. Όπως επίσης, κύριε Υπουργέ, δεν μπορεί να συγχέουμε την ψυχραιμία με την απραξία. Δεν είσαστε ψύχραιμοι. Είσαστε άπραγοι. Και αυτό είναι απάντηση στον κ. Πολύδωρα, που είπε ότι είσαστε ψύχραιμοι. Άπραγοι είσαστε. Έχετε την ηρεμία του ανθρώπου, που δεν πράττει και αυτό θα πρέπει να το κατανοήσουν οι πάντες. Και νομίζω ότι ήδη το κατανοεί και ο ελληνικός λαός και πολύ σύντομα θα αλλάξει άποψη για σας, για την Κυβέρνηση της Νέας Δημοκρατίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Πιπεργιά.
    Ζήτησε το λόγο ο κ. Μοραΐτης να δευτερολογήσει. Κατά παρέκκλιση θα σας δώσω δύο λεπτά. Μην τα υπερβείτε όμως, κύριε Μοραΐτη.
      ΘΑΝΟΣ ΜΩΡΑΪΤΗΣ: Κύριε Πρόεδρε, θα προσπαθήσω να είμαι στο χρόνο μου εντάξει. 
    Κύριε Υπουργέ, καταλαβαίνω τη δύσκολη θέση, στην οποία βρισκόσαστε, διότι όλο το προηγούμενο διάστημα και με την απραξία σας και την ακυβερνησία σας και με την ατολμία σας οδηγήσατε τα πράγματα εδώ που βρίσκονται σήμερα. Αλλά πιστεύω ότι δεν δικαιολογείται σε καμία περίπτωση η παραπληροφόρηση του ελληνικού Κοινοβουλίου.
      Μιλήσατε πριν για ένα από τα μεγάλα επιτεύγματα της δικής σας Κυβέρνησης και φέρατε ως παράδειγμα τη σύνδεση φυσικού αερίου Τουρκία-Ελλάδα-Ιταλία. Λοιπόν, κύριε Υπουργέ, πρέπει να αποκατασταθούν τα πράγματα σ’ αυτήν την Αίθουσα. Ο στόχος για τη Θεσσαλονίκη και τη χώρα μας να είναι ο μεγάλος ενεργειακός κόμβος της περιοχής, που θα συνέδεε την Ανατολή με τη Δύση, την Ανατολή με την Ευρώπη –και ο κόμβος αυτός θα ήταν η Θεσσαλονίκη και η Ελλάδα- ήταν ένα μεγάλο έργο, ένας μεγάλος στόχος, μία μεγάλη πολιτική της προηγούμενης κυβέρνησης. 
      Η σύμβαση μεταξύ Ελλάδας και Τουρκίας, κύριε Υπουργέ, υπογράφτηκε το Δεκέμβριο του 2003 μεταξύ ΜΠΟΤΑΣ και ΔΕΠΑ και αφορούσε τη διασύνδεση των δύο χωρών και μάλιστα και την αγορά επτακοσίων πενήντα εκατομμυρίων κυβικών το χρόνο από την Τουρκία. Όλες οι διακηρύξεις έργων έγιναν με την προηγούμενη κυβέρνηση και μεγαλύτερη προώθηση του έργου αυτού έγινε αυτό το χρονικό διάστημα.
      Θέλω επίσης να καταθέσω και μια άλλη ανησυχία που έχω. Έχω σοβαρές επιφυλάξεις –και τις καταθέτω σήμερα στο Ελληνικό Κοινοβούλιο- όσον αφορά την εξέλιξη του Ελλάδα-Ιταλία, με δεδομένο –και το γνωρίζετε πολύ καλά- ότι δεν έχετε ενημερώσει τη σημαντική μείωση στη χρηματοδότηση του έργου από το Γ΄ Κοινοτικό Πλαίσιο Στήριξης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Βεβαίως –και κλείνω με αυτό- θα ήθελα να αναφερθώ και σε κάτι, το οποίο είπε ο Υπουργός κ. Σιούφας. Η απραξία πλέον η δική σας και η ακυβερνησία σας είναι δεδομένη. Προσπάθησε ο κ. Σιούφας σήμερα να διασκεδάσει λίγο τις εντυπώσεις και μας μίλησε για ψυχραιμία. Και ερωτώ: Ποια τα αποτελέσματα της δικής σας ψυχραιμίας; Οι καταναλωτές είναι σε απόγνωση, οι αγρότες είναι σε μία πολύ δύσκολη θέση, οι χαμηλοσυνταξιούχοι, οι χαμηλόμισθοι και οι άνεργοι, για τους οποίους μιλούσατε πολύ προεκλογικά, σήμερα αναρωτιούνται πραγματικά το ποια είναι η δική σας πολιτική.
      Είπατε ότι η αγορά έχει...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ ( Σωτήρης Χατζηγάκης): Ολοκληρώστε, κύριε συνάδελφε.
     ΘΑΝΟΣ ΜΩΡΑΪΤΗΣ: Τελειώνω, κύριε Πρόεδρε.
     Τις στρεβλώσεις της. Μα, εσείς δεν ήσασταν που λέγατε ότι η αγορά και ο ανταγωνισμός θα λύσουν τα προβλήματα;
     Κύριε Υπουργέ, πιστεύω ότι καταλαβαίνει ο ελληνικός λαός τις αντιφάσεις, την απραξία, την ακυβερνησία και την ατολμία την οποία έχετε επιδείξει σ’ αυτήν την κρίσιμη φάση. Είστε παρατηρητές. Είστε τροχονόμοι της αγοράς και του ανταγωνισμού.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, μου έχουν θέσει αρκετά ερωτήματα και δεν έχω κανένα πρόβλημα να απαντήσω ακριβώς σε όλα, αν φτάσει ο χρόνος που μου παραχωρείτε. 
     Βέβαια, πρώτα-πρώτα θα ήθελα να ξεκινήσω από το νεαρό συνάδελφο. Έχουμε θητεύσει και εμείς νεαροί όπως και ο ίδιος σ’ αυτήν την Αίθουσα και θα τον παρακαλούσα να μην επιδίδεται τόσο εύκολα σε αφορισμούς και χαρακτηρισμούς σαν και αυτούς στους οποίους επεδόθη μόλις πριν από λίγο. Θα έλεγε κανείς ότι χρειάζεται περισσότερη προσπάθεια για να εντρυφήσουμε σε βάθος σ’ αυτά τα θέματα. 
     Πρώτα, λοιπόν, θα ξεκινήσω από την πετρελαϊκή κρίση. Βεβαίως άκουσα με προσοχή τον κ. Παπουτσή που έκανε την ανάλυση. Είναι μια ανάλυση βέβαια που μπορεί να τη βρούμε παντού, υπάρχει στις εφημερίδες, στα περιοδικά. Τώρα τελευταία πολλοί αναλυτές επιδίδονται σε τέτοιου είδους αναλύσεις. Συμφωνούμε βέβαια, δεν θα διαφωνήσουμε γι’ αυτό. Επειδή, όμως, ρώτησε αν η Κυβέρνηση αντιμετωπίζει και πώς αυτό το θέμα και αν είναι προσωρινή ή μακράς διάρκειας η άνοδος των τιμών –γιατί δεν θα πρέπει να μιλήσουμε για κρίση-  θα πρέπει, κύριε Παπουτσή, να σας έχει πείσει ο προϋπολογισμός του 2005. Όταν υπολογίζει με σαράντα (40) δολάρια το βαρέλι το πετρέλαιο σημαίνει ότι η Κυβέρνηση υπολογίζει τουλάχιστον για το 2005 –που προγραμματίζει και προϋπολογίζει - ότι θα έχουμε υψηλές τιμές. Άρα, δηλαδή, όλη η ανάλυση που κάνατε ήταν για την Κυβέρνηση κάτι που το έχει λάβει οπωσδήποτε πολύ σοβαρά υπόψη της.
     ΧΡΗΣΤΟΣ ΠΑΠΟΥΤΣΗΣ: Μα, είναι ήδη σαράντα οκτώ (48) δολάρια. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα ήθελα να πω ακόμα το εξής: Αναφερθήκατε σε αρμοδιότητες του Υπουργείου Οικονομίας που δεν έχουν απαντηθεί και μιλήσατε για την πώληση του 8,2 των ΕΛΠΕ. 
      Κύριε Παπουτσή, δεν εισέπραξε η Κυβέρνηση, αλλά πλήρωσε. Και ξέρετε γιατί πλήρωσε; Πλήρωσε διότι εσείς υποθηκεύσατε. Δηλαδή αυτό το 8,2 ήταν προμέτοχο. Προεισπράξατε εσείς, καταναλώσατε και ήλθε στη δικιά μας εποχή να αποφασίσουμε αν θα το πληρώσουμε όλο ή θα πληρώσουμε ένα μέρος για να ανακουφιστεί αυτή η τόσο ισχυρή οικονομία που βλέπουμε ότι μας παραδώσατε. Άρα, λοιπόν, δεν εισέπραξε η Κυβέρνηση, πλήρωσε κι από πάνω γι’ αυτό το 8,2 των ΕΛΠΕ.
     ΧΡΗΣΤΟΣ ΠΑΠΟΥΤΣΗΣ: Κύριε Σαλαγκούδη, δημιουργείτε πρόβλημα κυβερνητικό. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Άρα, λοιπόν, κάποιοι άλλοι αυτό το πούλησαν πολύ πιο νωρίς και μην αιτιάσθε τώρα ότι η Κυβέρνηση της Νέας Δημοκρατίας το έδωσε. 
     Σε κάθε περίπτωση, όμως, επειδή αναφερθήκατε στις αρμοδιότητες της PANEUROPEAN, επί των ημερών σας και βάσει της σύμβασης που υπογράψατε τόσο με την πώληση του 14% όσο και με τη συγχώνευση της PETROLA, πράγματι 
πρέπει να υπάρχει εκπροσώπηση –εσείς τον κάνατε τον στρατιωτικό επενδυτή- στο διοικητικό συμβούλιο με δύο της PANEUROPEAN οι οποίοι θα συμμετέχουν στο Συμβούλιο. Αυτοί οι δύο συμμετέχουν. 
     Ταυτόχρονα, εάν είναι κάποιος απ’ αυτούς υπάλληλος της PETROLA και ως υπάλληλος έχει και μια θέση στην επιχείρηση, δεν νομίζω ότι η επιχείρηση μπορεί να αποδυναμωθεί για να τον απεκδύσει και απ’ αυτές τις –εν πάση περιπτώσει- ιδιότητες που έχει ως εργαζόμενος στη δημόσια επιχείρηση. Όπως επίσης το ίδιο δεν κάνει και για άλλους εργαζόμενους στην επιχείρηση των ΕΛΠΕ που συμμετέχουν επίσης στο διοικητικό συμβούλιο. Δεν υπάρχουν επιπλέον αρμοδιότητες προς το στρατηγικό επενδυτή που εσείς –επαναλαμβάνω- ότι επιλέξατε. Επομένως δεν υπάρχει καμία αθέτηση της σύμβασης που έχει υπογραφεί και που ισχύει μέχρι το 2008. Πάλι δική σας χρονική διάρκεια έχετε βάλει. 
     Αναφερθήκατε στην παράταση μέχρι το 2006 για το φυσικό αέριο. Αυτή η παράταση υπάρχει μέχρι το 2006. Θα έλεγα καλύτερα ότι υπάρχει η δυνατότητα της Ελλάδος. Παράλληλα, όμως, εμείς δίνουμε τη δυνατότητα με το  ν.3175, με το δικό σας νόμο δηλαδή, την 1η Ιουλίου του 2005 να υπάρξει η απελευθέρωση της αγοράς φυσικού αερίου.
     Αυτό το κάναμε ενδεχομένως, μήπως οι συνθήκες δεν μας επέτρεπαν να θεσμοθετήσουμε και να ολοκληρώσουμε το θεσμικό πλαίσιο για την απελευθέρωση της αγοράς φυσικού αερίου, που ομολογουμένως εμφανίζει κάποιες δυσκολίες. Αλλά πιστεύω πως σε πολύ λίγο χρονικό διάστημα θα είναι ολοκληρωμένο το θεσμικό πλαίσιο για την απελευθέρωση της αγοράς του φυσικού αερίου.
     Έρχομαι τώρα στον αγωγό του αερίου. Ακούστε, κύριοι συνάδελφοι. Όλα αυτά τα χρόνια, γιατί δεν ενεκρίνετο και δεν προχωρούσε σε προτεραιότητα χρηματοδότησης ο αγωγός; Όχι για τις υπόλοιπες διαδικασίες, αλλά γιατί ακριβώς υπήρχαν άλλες χώρες που υποστήριζαν και άλλους αγωγούς. Και κυρίως ο ανταγωνιστικός με αυτόν αγωγός ήταν ο αγωγός Τουρκία-Βουλγαρία-Σκόπια-Αλβανία-Ιταλία, που αυτόν υποστήριζε με σθένος η Ιταλία. Έπρεπε, λοιπόν, να καμφθούν οι αντιδράσεις όλων των άλλων χωρών, για να μπορέσει να περάσει σε προτεραιότητα χρηματοδότησης. 
     Αυτό ακριβώς έκανα εγώ, βλέποντας και τον Ιταλό Υπουργό και συζητώντας μαζί του και μιλώντας όχι μόνο με πειθώ, αλλά και με πολλά άλλα. Διότι σε αυτή τη συζήτηση και σε άλλες που επακολούθησαν και εδώ στην Ελλάδα που μου έστειλε τον Υφυπουργό του και συνεχίστηκαν οι συζητήσεις, μιλήσαμε και για την ηλεκτρική ενέργεια και για την παροχή για τους Ολυμπιακούς Αγώνες, που πρώτα μας την έδιναν με όρους δύσκολους και, τελικά, με πολιτική παρέμβαση στις ανεξάρτητες εκεί ρυθμιστικές αρχές και διαχειριστές του συστήματος, καθ’ όλη την διάρκεια των Ολυμπιακών Αγώνων την είχαμε, όπως έπρεπε να την έχουμε για να εξασφαλίσουμε την επάρκεια της ηλεκτρικής ενέργειας.
     Μετά απ’ αυτές, λοιπόν, τις επαφές και αφού παραχωρήσαμε τη δυνατότητα να συνεργαστούμε και με την ΕΝΙ για την κατασκευή του αγωγού και να έχουμε μια στενότερη συνεργασία, τελικώς η Ιταλία παραιτήθη από την επιμονή της να διαγράφει συνεχώς από την ατζέντα αυτό το πράγμα και να προχωρήσουμε στην απόφαση για την προτεραιότητα χρηματοδότησης του αγωγού Τουρκίας-Ελλάδας-Ιταλίας. 
     Ήταν, επομένως, μια προσπάθεια που έγινε απ’ όλους και βεβαίως υπήρχε προεργασία. Εξ άλλου αυτό ήταν όραμα και το λέγαμε. Έχω ακούσει πάρα πολλές φορές την Υπουργό κ. Βάσω Παπανδρέου να αναφέρεται σε αυτόν τον αγωγό. Το θέμα όμως είναι ότι, όταν γίνονται και όταν δρομολογούνται αυτά τα πράγματα, όταν επιτυγχάνονται, όταν μπαίνουν οι υπογραφές, τότε, πραγματικά, γίνεται το έργο. 
     Το Μπουργκάς-Αλεξανδρούπουλη είναι ένα όραμα δεκαπέντε ετών. Το συνέλαβε κάποιος ιδιώτης -δεν το συνέλαβε κανένας πολιτικός- και από εκεί και πέρα πέρασε στην πολιτική. Επί δεκαπέντε χρόνια συνεχώς, ιδιαίτερα τα δέκα τελευταία χρόνια, εσέρνετο κυριολεκτικά σε υπαναχωρήσεις των Ρώσων, των Βουλγάρων, αδιαφορίας ημών ή οτιδήποτε άλλο. 
     Το 2001 ετέθη το πρώτο κείμενο του μνημονίου συνεργασίας και πέρασε μάλιστα σαν απόφαση και της ρωσικής κυβέρνησης. Δυστυχώς όμως αυτό το μνημόνιο δεν το αποδεχόταν η Βουλγαρία. Στη συνέχεια έγιναν διάφορες συμβιβαστικές συναντήσεις των τριών μερών, οι οποίες δεν κατέληξαν ποτέ σε καμιά υπογραφή. Το 2002 έγινε η τελευταία συνάντηση, στην οποία οι Βούλγαροι επιμόνως έθεταν τον όρο τρία και οι Ρώσοι είπαν «αυτόν τον όρο εμείς δεν τον συζητούμε». 
     Αμέσως μετά το 2002, τον επόμενο μήνα, ο κ. Τσοχατζόπουλος, ο προκάτοχός μου –και λυπάμαι που δεν είναι εδώ αυτήν τη στιγμή- παρασύρθηκε από το Βούλγαρο Υπουργό –ναι, έτσι ακριβώς έγινε, όπως το λέω- και υπέγραψαν ένα διμερές με το κείμενο το βουλγαρικό. Και το λέω, γιατί αφιέρωσα πάρα πολλές ώρες συζητήσεων με τον κ. Τσερόφσκι και μου είπε τα ίδια επιχειρήματα που είπε και στον κ. Τσοχατζόπουλο, αλλά αυτά δεν παίρναγαν, γιατί, πραγματικά, διαπιστωνόταν ότι πίσω απ’ αυτά δεν υπήρχαν αυτά που έλεγε, αλλά υπήρχαν άλλες ενδεχομένως σκοπιμότητες. 
     Τελικώς αποφασίσαμε ότι εκείνη η διμερής υπογραφή δεν ίσχυε για τη νέα διακυβέρνηση και προχωρήσαμε από την αντίθετη πορεία, γιατί είπαμε ότι και να γίνει αγωγός, χωρίς να έχει πετρέλαιο, δεν μπορεί να λειτουργήσει. Άρα ήταν απαραίτητη η συμμετοχή της Ρωσίας. Με βάση αυτό, προχωρήσαμε και, τελικά, καταλήξαμε στη μονογραφή της συμφωνίας που τώρα πλέον, σε λίγες μέρες, θα γίνει και υπογραφή της συμφωνίας. 
     Τι είναι αυτό; Είναι το πολιτικό μνημόνιο που από εδώ και πέρα πλέον επιτρέπει και στις τρεις χώρες να βοηθούν διεθνείς εταιρείες, οι οποίες θα κατασκευάσουν τον αγωγό. 
     Εγώ αισιοδοξώ ότι σε τέσσερα με πέντε χρόνια, η Ελλάδα θα είναι πετρελαιοπαραγωγός χώρα χωρίς πετρελαιοπηγές, γιατί θα ρέουν, όπως σας είπα, από την Αλεξανδρούπολη τριάντα πέντε εκατομμύρια τόνοι αργού πετρελαίου με πολλά οικονομικά οφέλη, γιατί μόνο από τα ROYALTIES θα έχουμε τριάντα πέντε εκατομμύρια δολάρια, δηλαδή 100.000 δολάρια ημερησίως, αλλά από εκεί και πέρα και θέσεις απασχόλησης και φυσικά και ένα κατασκευαστικό έργο πολύ σημαντικό, όπως μου δόθηκε η ευκαιρία να πω στους ανησυχούντες κατασκευαστές για τη μετα-ολυμπιακή περίοδο, ότι έχουμε μπροστά μας δυο μεγάλα έργα μόνο από τον τομέα της ενέργειας, που είχα την τιμή να μου αναθέσει την αρμοδιότητα ο Πρωθυπουργός.
      Προχωρώ στο θέμα της πρότασης προς την Ευρωπαϊκή Ένωση σχετικά με τη μείωση του ειδικού φόρου κατανάλωσης. Ήταν ένα δύσκολο εγχείρημα, επιβαλλόμενο εκείνη την εποχή για τις δικές μας συνθήκες. Οι Ευρωπαίοι δεν μας αντιλαμβάνονταν, γιατί αυτοί εφάρμοζαν -και εξακολουθούν να το κάνουν- επιθετική πολιτική για τις εναλλακτικές μορφές και τις ανανεώσιμες πηγές ενέργειας. Όταν το πρωτοείπαμε και το συζητήσαμε στο διεθνές ενεργειακό φόρουμ με την κ. Loyola de Palacio είπε ότι είναι τέτοια η άρνηση όλων των άλλων κρατών που αυτή η πρόταση δεν μπορεί να περάσει.
      Εντούτοις, όμως, προβληματίσαμε την κ. Loyola de Palacio, η οποία πρότεινε να γίνει παρατηρητήριο τιμών και στη συνέχεια ένας μηχανισμός που θα ρυθμίζει τον ειδικό φόρο κατανάλωσης. Ξέρουμε ότι εμείς μεν έχουμε ειδικό φόρο κατανάλωσης 245 ευρώ το χιλιόλιτρο, αλλά ήδη η απόφαση και η οδηγία της Ευρωπαϊκής Ένωσης, με την οποία είμαστε υποχρεωμένοι να προσαρμοστούμε σταδιακά, μιλά για 345 ευρώ το χιλιόλιτρο στην τιμή της βενζίνης. Δηλαδή η Ευρωπαϊκή Ένωση επιβάλλει εκατό ευρώ επιπλέον ως κατώτερο πλαφόν ειδικού φόρου κατανάλωσης.
      Κατά συνέπεια, δεν ήταν ένα πυροτέχνημα, αλλά το είπαμε γενικότερα για την Ευρώπη. Όταν εγώ μίλησα στο Συμβούλιο Υπουργών Ενέργειας είπα ότι δεν πρέπει να μιλάμε, πλέον, για την απόφαση της Βαρκελώνης, για την ανταγωνιστικότητα της Ευρωπαϊκής Ένωσης για το 2010, αλλά πρέπει να αναπροσαρμόσουμε τελείως την πολιτική μας, αφού δεν μπορούμε με τέτοιες τιμές ενέργειας και ειδικούς φόρους κατανάλωσης να ανταγωνιστούμε τους Αμερικανούς ή τους Ιάπωνες, οι οποίοι δεν έχουν φόρους στην ενέργειά τους. 
      Ως προς αυτό που είπε ο κ. Τζέκης για την έρευνα και την εκμετάλλευση που δεν πρέπει να πηγαίνει σε ξένους, θέλω να πω ότι δεν είναι δυνατόν να μην γίνεται αυτό. Δυστυχώς, απαιτούνται πάρα πολλά χρήματα και ένα τεράστιο ρίσκο που δεν θα μπορούσε να το αναλάβει ούτε ο κρατικός προϋπολογισμός ούτε η ημικρατική, αλλά εισηγμένη στο Χρηματιστήριο εταιρεία των ΕΛΠΕ.
      Ως προς το επίδομα, θα ήθελα να πω ότι είναι, πράγματι, ένα θέμα. Ο ειδικός φόρος κατανάλωσης είναι ένα θέμα που σταδιακά θα έμπαινε σε γενικότερη κλίμακα. Είναι γεγονός ότι ακόμη δεν είχαμε αντιληφθεί το βάθος της οικονομικής ισχύος, το πόσο ισχυρή ήταν αυτή η οικονομία που μας έλεγε συνεχώς η προηγούμενη κυβέρνηση του ΠΑΣΟΚ. Μας προβληματίζει αυτό το θέμα μέσα σε αυτά τα δύσκολα δεδομένα. Όπως είπε η κ. Μερεντίτη, δεν μπορούμε να αφήσουμε έτσι δύο εκατομμύρια ανθρώπους που είναι κάτω από τα όρια της φτώχειας. 
      Όμως, η Νέα Δημοκρατία δεν μπορεί με μαγικό ραβδί, μέσα σε οκτώ μήνες, να τους αυξήσει το εισόδημα. Είναι θύματα πολιτικών δράσεων όλων των προηγούμενων χρόνων, για να έχουμε αυτό το χαμηλό ποσοστό ως μέσο όρο εισοδήματος σε σχέση με τον ευρωπαϊκό μέσο όρο και ταυτόχρονα να έχουν δημιουργηθεί ανισότητες. Εμείς δεν μπορούμε να τους αφήσουμε έτσι, τους σκεπτόμαστε με κοινωνική ευαισθησία, ερευνούμε αυτόν τον τομέα και πιστεύω ότι σε σύντομο χρονικό διάστημα η Κυβέρνηση θα πάρει τις αποφάσεις της. 
      Κύριε Πιπεργιά, σας έχω ακούσει πάρα πολλές φορές να επικρίνετε τη δική σας κυβέρνηση για τον ενεργειακό σχεδιασμό που δεν κατέθεσε.
      ΔΗΜΗΤΡΙΟΣ ΠΙΠΕΡΓΙΑΣ: Τώρα, όμως, εσείς είστε στην Κυβέρνηση.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Πολύ σωστά, κύριε Πιπεργιά. Εγώ σας δίνω συγχαρητήρια που επικρίνατε τη δική σας κυβέρνηση, γιατί εδώ και δέκα χρόνια δεν σας έφερε τον ενεργειακό σχεδιασμό. 
      Από την πλευρά μας, εμείς θα τον φέρουμε σχετικά πιο γρήγορα και δεν θα κάνουμε δέκα χρόνια. Όλα αυτά τα πρωτόλεια που έχουν γίνει σε συνδυασμό με τη διαφορετική πολιτική που εμείς έχουμε σε σχέση με την προηγούμενη κυβέρνηση, απαιτούν περισσότερο χρόνο για το μακροπρόθεσμο ενεργειακό σχεδιασμό, αν θέλουμε να είμαστε σωστοί και να σεβόμαστε τον εαυτό μας. 
      Αναφορικά με τον  ΦΠΑ για τις ΑΠΕ έχετε απόλυτο δίκιο. Στο Υπουργείο Ανάπτυξης διαμορφώνουμε -δεν έχουμε ολοκληρώσει γιατί περιμένουμε να ολοκληρωθούν ακόμα κάποιες μελέτες- ένα νέο θεσμικό πλαίσιο για να κάνουμε τις ΑΠΕ ελκυστικότερες. Και εκεί μέσα, σ’ αυτό το θεσμικό πλαίσιο καθορίζουμε πάρα πολλά πράγματα που άπτονται και του Υπουργείου Οικονομίας. Τώρα με τη νέα ευκαιρία θα έχουμε μία επιπλέον συζήτηση μήπως στην πρώτη απόπειρα που έγινε για το φορολογικό νομοσχέδιο, μπορούμε να τοποθετήσουμε και ορισμένα από εκείνα τα κίνητρα που δίνουμε στο νομοσχέδιο που προετοιμάζουμε για να κάνουμε ελκυστικότερο το θεσμικό πλαίσιο για τις ΑΠΕ. 
      Για τα βιοκαύσιμα.  Τον επόμενο μήνα έχουμε την δεύτερη έκθεση γιατί ήδη έχουμε κάνει την πρώτη προς την Ευρωπαϊκή Ένωση για τα βιοκαύσιμα, για το βιοντήζελ και την πυροαιθανόλη και θα έχουμε την ολοκληρωμένη έκθεση τον Δεκέμβριο, η οποία και θα προτείνει το σχεδιασμό για το πώς ακριβώς θα θεσμοθετήσουμε και πιστεύω ότι στις αρχές του 2005 θα είμαστε έτοιμοι με θεσμικό πλαίσιο για να μπορέσει το βιοντήζελ να μπει και στην ενεργειακή αγορά στην Ελλάδα. Μάλιστα στο νομοσχέδιο που σας είπα προηγουμένως και για τα φωτοβολταϊκά  έχουμε ιδιαίτερα κίνητρα για να μπορεί να προωθηθούν και στην Ελλάδα, αυτό, δηλαδή, που λόγω της τεχνολογίας που έχει αναπτυχθεί είναι ακριβό ακόμη καύσιμο, αλλά πολύ σημαντικό για να μπει στον ενεργειακό σχεδιασμό και να προχωρήσει.
      Για τις αποφάσεις. Κύριε Πιπεργιά, έχουν βγει οι σημαντικότερες αποφάσεις. Ο ν. 3054 λετουργεί. Έχουν μείνει πολλές αποφάσεις οι οποίες όμως παίρνονται κατά περίπτωση. Λείπουν, ουσιαστικά, δύο απαραίτητες για την αγορά. Το ομολογώ. Το λάθος μου είναι ότι επέσπευσα και βιάστηκα λίγο όσον αφορά το χρονοδιάγραμμα. Δεν μπορούν να λειτουργήσουν οι υπηρεσίες έτσι όπως είναι. Παραλάβαμε και μια λειτουργία υπηρεσιών ή ένα κράτος εύρυθμα λειτουργούν; Δεν είναι άλλοθι, κύριε Πιπεργιά. Αποδέχομαι ότι ο χρονικός προσδιορισμός ήταν λάθος μου. Θα έχουμε μία μικρή παράταση. Σ’ αυτό ζητώ συγνώμη που δεν στάθηκα απόλυτα συνεπής. Όμως η αναγνώριση των λαθών δείχνει ακριβώς και το ότι η επιθυμία μου είναι να είμαι απόλυτα συνεπής σ’ αυτά που λέγω. Οφείλονται σε δυσλειτουργίες της υπηρεσίας και σε μια μελέτη η οποία είχε δοθεί και η οποία δεν οδήγησε σε πολύ κανονιστικό σχέδιο. Είναι, δηλαδή, θέμα κανονισμού αδειών, κυρίως, και είναι, πράγματι, μία πολύπλοκη απόφαση, η οποία όμως θα βγει εντός των ημερών, γιατί ήδη σχεδόν προετοιμάζεται. 
      Τα υπόλοιπα, όπως σας είπα, είναι κατά περίπτωση που βγαίνουν και δεν είναι πολύ σημαντικές.
      Αναφορικά με την επιτροπή κρίσεων, αυτό το διάστημα δεν θεωρήσαμε σκόπιμο να την συγκαλέσουμε. Εξάλλου, ούτε και εσείς νομίζω ότι τη λειτουργήσατε ποτέ. Απλώς έγινε μία συνεύρεση μόνο και μόνο για επικοινωνιακούς λόγους. Από εκεί και πέρα δεν λειτούργησε με τίποτα. Εν πάση περιπτώσει, όλος ο κανονισμός λειτουργίας της έχει ολοκληρωθεί και νομίζω ότι όταν κρίνουμε κρίσιμο -για να μην προκαλέσουμε πανικό στην αγορά -θα συγκαλέσουμε και την επιτροπή κρίσεων για να συζητήσουμε με άνεση και ψυχραιμία.
      Πλαφόν. Μην επιμένετε. Δεν υπάρχει πουθενά. Σε όλη την Ευρωπαϊκή Ένωση δεν εφαρμόζεται το πλαφόν. Προσπαθούμε να δημιουργήσουμε μια αγορά ανταγωνιστική, διότι και εσείς, πλέον, έχετε πεισθεί ότι η ελεύθερη αγορά είναι αυτή που δίνει το ποιοτικότερο προϊόν σε χαμηλότερη τιμή. Ας προσπαθήσουμε να εκπαιδεύσουμε και τον Έλληνα καταναλωτή, λειτουργώντας την ελεύθερη αγορά, όλους τους εμπλεκόμενους σε αυτήν την αγορά. Και εκείνο που εμείς έχουμε σαν υποχρέωση να θεσμοθετήσουμε, είναι οι κανόνες βάσει των οποίων θα λειτουργεί αυτή η αγορά, γιατί ελεύθερη αγορά δεν σημαίνει ασύδοτη αγορά και επιπλέον τους μηχανισμούς ελέγχου. Αυτή είναι η αποστολή του κράτους, να ενισχύει τους μηχανισμούς ελέγχου της αγοράς, έτσι ώστε να λειτουργεί εύρυθμα σύμφωνα με το θεσμικό πλαίσιο που καταρτίζει.
      Διαβάσατε την ερώτησή μου. Έχω κάνει πολλές ερωτήσεις και ξέρω ότι θα τις ακούσω πολλές φορές εδώ. Τις έχω υπόψη μου. Όταν έκανα ερωτήσεις, κύριε Πιπεργιά, έθιγα αυτά τα θέματα γιατί τα πίστευα, αλλά ταυτόχρονα πρότεινα και λύσεις.
      ΔΗΜΗΤΡΙΟΣ ΠΙΠΕΡΓΙΑΣ: Να τις εφαρμόσετε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ακούστε. Έχετε κάποια υπομονή. Δεν μπορεί να βιάζεστε τόσο πολύ. Ξέρω ότι έχετε υπομονή, απλώς θέλετε να δημιουργήσετε κάποιες εντυπώσεις. Αυτό δικαιολογείται. 
    Λαθρεμπόριο. Σκεφτόμαστε πάρα πολλά πράγματα για να τα αντιμετωπίσουμε. Ξέρετε, όμως, ότι δεν είναι μόνο της δικής μου αρμοδιότητος. Κυρίως είναι αρμοδιότητος του Υπουργείου Οικονομικών.
      ΠΡΟΕΔΡΕΥΩΝ ( Σωτήρης Χατζηγάκης): Κύριε Υπουργέ, παρακαλώ ολοκληρώστε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Νομίζω ότι έχω τελειώσει, σας ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ ( Σωτήρης Χατζηγάκης): Να είστε καλά, το χρόνο σας πήρατε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): …για την ανοχή, για την κατανόηση. Αλλά ήθελα να απαντήσω σε όλα τα ερωτήματα. Η Κυβέρνηση είναι πρόθυμη να απαντήσει με ειλικρίνεια σε όλα τα ερωτήματα.
      ΠΡΟΕΔΡΕΥΩΝ ( Σωτήρης Χατζηγάκης): Εντάξει. Θα έχετε την ευκαιρία να μιλήσετε και σε άλλες επερωτήσεις. Εδώ ο κ. Πιπεργιάς έχει τη διάθεση για πολλές επερωτήσεις, οπότε θα έχετε την ευκαιρία.
    Ο κ. Παπουτσής έχει το λόγο. Σας δίνω και το χρόνο της τριτολογίας για να κλείσουμε μαζί σας.
      ΧΡΗΣΤΟΣ ΠΑΠΟΥΤΣΗΣ: Σας ευχαριστώ, κύριε Πρόεδρε για την κατανόησή σας, γιατί η ενεργειακή πολιτική έχει μια ιδιαίτερη γοητεία, την οποία όσοι έχουν γνωρίσει από κοντά, συνεχίζουν να την απολαμβάνουν. 
      Χαίρομαι, επίσης, γιατί ο κ. Σαλαγκούδης είναι από εκείνους οι οποίοι κα γνωρίζουν τα θέματα, κυρίως όμως είναι από τους Υπουργούς οι οποίοι επιχειρούν να απαντήσουν επί του συγκεκριμένου. Δεν το κάνουν όλοι οι Υπουργοί της Κυβέρνησης. 
      Όμως, με τη σημερινή συζήτηση οφείλω να πω ότι καταφέρατε και πείσατε τον συνάδελφό μου κ. Πιπεργιά. Τον πείσατε ότι πρόκειται περί κυβερνητικής απραξίας και αδυναμίας. Και εγώ παραμένω με το δικό μου ερώτημα. Γιατί, πράγματι, έχω ένα δίλημμα: Δεν μπορώ να καταλάβω τι σημαίνει. Είναι απραξία κυβερνητική και αδυναμία, ή υπάρχει σκοπιμότητα; Και αυτό είναι ένα ερώτημα στο οποίο δεν έχω λάβει ακόμα απάντηση. Οφείλω, βέβαια, να πω ότι εκτιμώ ιδιαίτερα τον κ. Σαλαγκούδη, κύριε Πρόεδρε, και δεν έχω καμία αμφιβολία όσον αφορά την προσωπική του εντιμότητα. 
      Όμως η Κυβέρνηση του δίνει την εντύπωση ότι είναι ένα πεδίο με ασαφείς προσανατολισμούς και αντικρουόμενα συμφέροντα, τα οποία επηρεάζουν πάρα πολύ τη χάραξη της πολιτικής και κυρίως τη λήψη των μέτρων. Παράδειγμα, το θέμα της αύξησης των τιμών. Αυτό είναι ένα τεράστιο ζήτημα, το οποίο στην πραγματικότητα αποτελεί ένα ευαίσθητο κοινωνικό ζήτημα. 
      Ποία είναι η προσέγγιση της Κυβέρνησης; Η αγορά, η οικονομία της αγοράς, οι τιμές, η αντίληψη περί της λειτουργίας της αγοράς. Ενώ είναι ένα κοινωνικό θέμα, είναι μια μεγάλη απειλή για τα νοικοκυριά, τα νοικοκυριά που δυσκολεύονται να ανταπεξέλθουν με το υψηλό κόστος του πετρελαίου θέρμανσης και γενικότερα με το υψηλό κόστος των καυσίμων. Και εδώ η Κυβέρνηση δεν λέει τίποτε. Δεν υπάρχουν μέτρα εδώ. Σκεπτόμαστε. Τι σκεπτόμαστε: Να πέσουν οι τιμές διεθνώς, για να πέσουν και εδώ. Η οικονομική πολιτική όμως, δεν μπορεί να ασκείται με λογιστικές προσαρμογές. Οφείλει να έχει ένα σαφή κοινωνικό χαρακτήρα, μια κοινωνική διάσταση. Έτσι, τουλάχιστον, πιστεύουμε εμείς στο ΠΑΣΟΚ και έτσι λειτούργησε και η κυβέρνησή μας τα προηγούμενα χρόνια. Όπως και οι υπεύθυνοι για την οικονομική πολιτική, οι υπεύθυνοι Υπουργοί, δηλαδή, που ασχολούνται με το οικονομικό επιτελείο, που ασχολούνται με την οικονομική πολιτική, πρέπει να έχουν αυξημένη κοινωνική ευαισθησία. 
      Η Κυβέρνηση της Νέας Δημοκρατίας, δια του αρμοδίου Υφυπουργού Οικονομικών, τι μας είπε εδώ στη Βουλή από τα ίδια έδρανα που σήμερα κάθεται ο κ. Σαλαγκούδης, εκπέμποντας διαφορετικό ακριβώς μήνυμα; Τι μας είπε ο κ. Δούκας; Να περιορίσετε την κατανάλωση στο πετρέλαιο θέρμανσης για να βγάλετε το χειμώνα. Αυτό είπε στον ελληνικό λαό. 
      Εάν υπήρχε κοινωνική ευαισθησία, θα είχατε προχωρήσει αμέσως στην επιστροφή προς τους καταναλωτές, ενός μέρους από τα φορολογικά έσοδα στα καύσιμα, τα οποία έχετε ήδη εισπράξει. Από αυτά που ήδη έχουν εισπραχθεί μέχρι σήμερα, αλλά και από αυτά που προβλέπονται να εισπραχθούν μέχρι το τέλος του χρόνου. Θα μπορούσατε κάλλιστα να δώσετε με αυτόν τον τρόπο ένα αποφασιστικό κτύπημα στην κερδοσκοπία και να διευρύνετε τη φορολογητέα ύλη, εάν μπορούσατε ορισμένα από αυτά τα έσοδα να τα ξαναεπιστρέψετε στους καταναλωτές με διάφορες μορφές. Ακριβώς εμφορούμενη από αυτήν την κοινωνική ευαισθησία και με αυτήν την αντίληψη, έρχεται η Αξιωματική Αντιπολίτευση, ως μη όφειλε στη συγκεκριμένη περίπτωση –γιατί ήταν δικό σας θέμα, που εσείς πρέπει να πάρετε μέτρα και εμείς να ασκήσουμε έλεγχο επί των μέτρων σας- ερχόμαστε εδώ και τρεις εβδομάδες και καταθέτουμε ένα συγκεκριμένο πρόγραμμα, μια δέσμη μέτρων, προκειμένου να βγείτε από το αδιέξοδο στο οποίο διαπιστώναμε ότι είχατε ήδη βρεθεί. 
      Τι προτείναμε, συγκεκριμένα, για να φρεσκάρω και τη μνήμη σας; Επίδομα θέρμανσης για τους μικροσυνταξιούχους, για τους ανέργους και τους χαμηλόμισθους του ιδιωτικού τομέα.
      Προτείναμε τη μείωση του φόρου του πετρελαίου κίνησης της βιοτεχνίας και της βιομηχανίας από τα 125 ευρώ το χιλιόλιτρο, στα 21 ευρώ το χιλιόλιτρο, με συνέπεια τη μείωση του κόστους παραγωγής και διάθεσης, όχι μόνον του καυσίμου αλλά και των παραγόμενων αγαθών. Και επομένως, να κτυπήσουμε το κύριο πρόβλημα το οποίο έχουμε να αντιμετωπίσουμε αμέσως τους επόμενους μήνες. Ποιο; Τη μετακύληση των υψηλών διεθνών τιμών του αργού πετρελαίου στην ελληνική κατανάλωση, γιατί αυτό θα συμβεί και το βλέπουμε. Η εξομοίωση του φόρου για το πετρέλαιο θέρμανσης με το πετρέλαιο κίνησης για θερμαντικούς σκοπούς, υπενθυμίζω ότι αποτελεί στην πραγματικότητα ουσιαστική εφαρμογή του νόμου που έχετε στη διάθεσή σας, του ν.3054 που προβλέπει μόνο δύο τύπους πετρελαίου, αυτόν της κίνησης και εκείνον της θέρμανσης.
      Τρίτον, προτείναμε να υπάρχει άμεση λειτουργία της επιτροπής διαχείρισης κρίσεων. Γιατί; Για να υπάρχει η δέσμευση και η ανάληψη της ευθύνης απέναντι στην κοινωνία όλων. Και δεν το πράττετε. Επιμένετε στη διαπροσωπική σχέση και στις επί μέρους συζητήσεις και διευθετήσεις με τους εκπροσώπους των διαφόρων φορέων.
      Επίσης, ζητήσαμε την αύξηση –και αναφέρθηκαν και οι συνάδελφοι- στην επέκταση των ελέγχων του ΚΕΔΑΚ σε ολόκληρη τη χώρα και τις απογευματινές ώρες. Χρειάζεται περισσότερο προσωπικό; Ευχαρίστως, είμαστε έτοιμοι να συναινέσουμε, αν χρειαστεί κάτι τέτοιο. Να συμφωνήσουμε.  Προχωρήστε όμως, πάρτε μέτρα.
      Η Επιτροπή Ανταγωνισμού εντοπίζει εναρμονισμένες πρακτικές σε περιφερειακό επίπεδο; Βάλτε πλαφόν, επιβάλετε ανώτατη τιμή εκεί όμως που υπάρχουν ενδείξεις εναρμονισμένης πρακτικής και έχετε τέτοιες ενδείξεις. Γιατί δεν προχωράτε; Ποια είναι η σκοπιμότητα που αρνείστε αυτό το μέτρο;
      Επιπλέον, έχετε αναφερθεί πολλές φορές στην ενεργοποίηση της Επιτροπής Ανταγωνισμού. Ακόμη περιμένουμε, εννέα μήνες, το νέο θεσμικό πλαίσιο, το νέο νόμο για την Επιτροπή Ανταγωνισμού που θα διεύρυνε τις αρμοδιότητές της και θα έδινε και περισσότερα όπλα και μηχανισμούς, για να ελέγχει και να λειτουργεί, όπως πρέπει. Δεν το βλέπουμε, όπως δεν βλέπουμε να βγαίνουν και να δίνονται στη δημοσιότητα τα πορίσματα των ελέγχων που γίνονται. Μεγάλες καθυστερήσεις.
      Εμείς είχαμε ζητήσει στα μέτρα τα οποία προτείναμε να υπάρχει αυστηρός έλεγχος σε ημερήσια βάση των τιμών των διυλιστηρίων και των εταιρειών εμπορίας από τη Ρυθμιστική Αρχή Ενέργειας και το Υπουργείο Ανάπτυξης με βάση τις εργοστασιακές τιμές. Δεν γίνεται. Γιατί δεν γίνεται;
      Ζητήσαμε την άμεση εφαρμογή της Οδηγίας της Ευρωπαϊκής Επιτροπής για την ελεύθερη πρόσβαση των πρατηριούχων στα διυλιστήρια, όπως επίσης ζητήσαμε τη συγκεκριμένη, συντονισμένη και εκτεταμένη ενημέρωση του καταναλωτικού κοινού για τις ημερήσιες τιμές των εταιρειών, για παράδοση στο σπίτι του πετρελαίου θέρμανσης, ένα μέτρο που δοκιμάστηκε πέρυσι και είχε επιτυχία.
      Ζητήσαμε και είμαστε έτοιμοι να συνεργήσουμε και να συνεργαστούμε στην ενθάρρυνση των καταναλωτών, για να πραγματοποιούν έρευνα αγοράς για τα πρατήρια και την ποιότητα του πετρελαίου. Να απευθύνετε μια πρόσκληση στους καταναλωτές να δώσουν –γιατί χρειάζεται και οι ίδιοι να δώσουν- μια αποφασιστική απάντηση στο κύκλωμα της νοθείας, του λαθρεμπορίου και της κερδοσκοπίας.
      Παρεμπιπτόντως, το μέτρο για τη μείωση και την εξομοίωση του φόρου θέρμανσης με το πετρέλαιο κίνησης είναι αποφασιστικό κίνημα στη λαθρεμπορία. Γιατί δεν προχωράτε σ’ αυτό; Είμαστε έτοιμοι να συμφωνήσουμε και να συνεργήσουμε. Και επιπλέον, μην ακούσω τίποτα περί του κόστους, γιατί ήδη υπάρχουν οι μελέτες στο Υπουργείο Ανάπτυξης σε συνεργασία με το Υπουργείο Οικονομίας που λέει ακριβώς ποιο είναι το κόστος. Και είμαστε επίσης έτοιμοι να συμφωνήσουμε και να λειτουργήσουμε σ’ αυτήν την κατεύθυνση από κοινού.
      Επίσης είμαστε έτοιμοι να υποστηρίξουμε την αποφασιστική προώθηση του φυσικού αερίου, για να μειωθεί η εξάρτηση της χώρας μας από το πετρέλαιο, με την ενθάρρυνση όλων των νοικοκυριών να χρησιμοποιούν φυσικό αέριο και επίσης, για την εφαρμογή του νόμου για τη βιώσιμη ανάπτυξη στην Αττική και στη Θεσσαλονίκη που υποχρεώνει τη βιομηχανία μέσα σ’ ένα χρόνο από την προσέγγιση του φυσικού αερίου στο χώρο της μονάδας να αντικαταστήσει το μαζούτ με φυσικό αέριο χρησιμοποιώντας, μάλιστα, και τα αντίστοιχα κέντρα που δίνει το Γ΄ Κοινοτικό Πλαίσιο Στήριξης. Τώρα που το έχουμε, γιατί σε λίγο δεν θα το έχουμε. Γιατί, όπως ξέρετε, με την περίφημη ιστορία της απογραφής ένα από τα αποτελέσματα που θα έχει να αντιμετωπίσει ο ελληνικός λαός και ολόκληρη η ελληνική οικονομία στα επόμενα χρόνια θα είναι και ο περιορισμός των κονδυλίων από το Δ΄ Κοινοτικό Πλαίσιο Στήριξης. Τώρα, λοιπόν, γιατί δεν προχωρούμε σ’ αυτήν την αντικατάσταση; 
      Και μετά; Τι προτείναμε; Προτείναμε να προχωρήσει η υλοποίηση των προγραμματικών συμφωνιών για την αντικατάσταση του πετρελαίου από φυσικό αέριο στα δημόσια κτήρια της Αθήνας και της Θεσσαλονίκης.  Εννοώ τα νοσοκομεία, τα σχολεία. Γιατί να μην προχωρήσουμε; Απάντηση δεν παίρνουμε σε όλα αυτά.
      Γι’ αυτό το ερώτημά μας παραμένει, κύριε Πρόεδρε. Υπάρχει αδυναμία ή σκοπιμότητα; Ο κύριος Υπουργός κ. Σαλαγκούδης γνωρίζει άριστα το τι λέω και τι ακριβώς σημαίνουν όλα αυτά. Και γνωρίζουμε επίσης ότι το Υπουργείο Ανάπτυξης επανειλημμένως έχει θέσει αυτά τα ζητήματα στις κυβερνητικές επιτροπές και στους άλλους συναδέλφους στην Κυβέρνηση του κ. Σαλαγκούδη. Γιατί δεν προχωράει, λοιπόν, η Κυβέρνηση; Αδυναμία ή σκοπιμότητα;
      Ένα σχόλιο επίσης για τις αναφορές του κ. Σαλαγκούδη στο Μπουργκάς- Αλεξανδρούπολη. Θέλω ευθύς εξ αρχής να τονίσω ότι είναι ένα έργο εξαιρετικά μεγάλης σημασίας για τη χώρα μας. Είναι έργο, το οποίο αφορά την καλή συνεργασία, την εμπέδωση των σχέσεων καλής γειτονίας, συνεργασίας και φιλίας με όλους τους λαούς της περιοχής. Ένα έργο στρατηγικής σημασίας για τον ενεργειακό τομέα. Και απ’ αυτήν την άποψη και κυρίως, γιατί ήταν και πρωτοβουλία του Ανδρέα Παπανδρέου, για την οποία εργάστηκε σύσσωμη η κυβέρνηση του ΠΑΣΟΚ όλα τα προηγούμενα χρόνια, είναι ένα έργο, το οποίο θα στηρίξουμε απόλυτα. 
      Δεν θέλουμε να είναι ένα πεδίο ανταγωνισμού. Δεν θέλουμε να ακούμε όμως τη Νέα Δημοκρατία να μηδενίζει την προσφορά μας σε μία ιδέα που ήταν δική μας, πέραν των άλλων. Εδώ όμως υπάρχει συνειδητή προσπάθεια μηδενισμού της προσφοράς. Δυσκολίες, προβλήματα, φυσικά, υπάρχουν, όπως υπάρχουν σε όλα τα μεγάλα ενεργειακά σχέδια. Χρειάζονται χρόνια πολλά για να ξεκινήσουν. Από τότε που αρχίζουν να συζητιούνται τέτοια σχέδια μέχρι να ωριμάσουν, να ληφθούν οι πολιτικές αποφάσεις, να προχωρήσουν στις χρηματοδοτήσεις και να γίνει η πραγματική επένδυση και δεκαπέντε και είκοσι και τριάντα χρόνια μπορεί να περάσουν.
      Γιατί όμως συμβαίνει αυτό; Γιατί η ενεργειακή πολιτική στις μέρες μας, στην εποχή μας, αποτελεί έναν ουσιαστικό και κρίσιμο παράγοντα στην εξωτερική πολιτική των κρατών. Σε όλο τον κόσμο αυτό γίνεται. Επομένως, το εάν και κατά πόσο ο Υπουργός Ενέργειας δεν συμφωνεί ή δεν βλέπει με καλό μάτι μία παράγραφο ενός μνημονίου, στο οποίο αναφέρθηκε ο κ. Σαλαγκούδης, είναι προφανές ότι είχε σχέση με την εξωτερική πολιτική και με άλλα σχέδια, τα οποία συζητούσαν οι κυβερνήσεις τόσο της Ρωσίας όσο και της Βουλγαρίας, όπως επίσης και της Ελλάδας. Όπως επίσης, είναι απολύτως βέβαιο ότι ήταν μία συζήτηση που γινόταν και αλλού. Το συγκεκριμένο θέμα, το Μπουργκάς-Αλεξανδρούπολη, ένα σχέδιο, πραγματικά, πολύ μεγάλης σημασίας για μας, ήταν, κύριε Σαλαγκούδη, αντικείμενο συζητήσεων που εγώ πραγματοποίησα ως εκπρόσωπος της Ευρωπαϊκής Ένωσης στα πλαίσια του G- EIGHT, της συνάντησης των μεγαλύτερων βιομηχανικών κρατών του κόσμου στη Μόσχα κατά την εποχή που ήμουν Επίτροπος. Γιατί; Γιατί έχει πολύ μεγάλη σημασία για τον συνολικό σχεδιασμό ολόκληρης της περιοχής, της ευρύτερης περιοχής, το πώς θα αξιοποιηθούν τα κοιτάσματα της Ευρασίας στην Ευρωπαϊκή Ένωση και, κυρίως, πώς θα ενταχθεί ως ένα υποπρόγραμμα, ως ένα μικρό σχέδιο, γιατί είναι πολύ μικρό σχέδιο σε σχέση με το συνολικό σχεδιασμό, στη στρατηγική της Ευρωπαϊκής Ένωσης για την ασφάλεια του ενεργειακού εφοδιασμού και τη διαφοροποίηση των πηγών ενέργειας. 
      Φυσικά οι Αμερικάνοι έχουν το δικό τους λόγο γιατί έχουν τα δικά τους συμφέροντα, τα οποία είναι ανταγωνιστικά με τα ευρωπαϊκά συμφέροντα. Γιατί, λοιπόν, αυτήν τη διάσταση της εξωτερικής πολιτικής που έχει ο ενεργειακός τομέας, η οποία δημιουργεί αγκυλώσεις, προβλήματα και καθυστερήσεις, εσείς την αγνοείτε ή θέλετε να την αγνοείτε για να εμφανίσετε ως απραξία της κυβέρνησης του ΠΑΣΟΚ μια ολόκληρη περίοδο;
      Και θα αναφερθώ στα ΕΛΠΕ, αναφέρθηκε και ο κ. Σαλαγκούδης, κύριε Πρόεδρε. Είναι ένα πολύ σοβαρό θέμα, στο οποίο επιτρέψτε μου να αναφερθώ και να ολοκληρώσω την παρέμβασή μου. 
      Θέλω να πω ότι η Κυβέρνηση παρά τον κοινοβουλευτικό έλεγχο που ασκήσαμε δεν μας έχει εξηγήσει ακόμη ποια ήταν η σκοπιμότητα της πώλησης του 8,21% των ΕΛΠΕ, με ποια κριτήρια αποφασίστηκε αυτό το ποσοστό και όχι κάποιο άλλο και με ποια κριτήρια κατέληξαν στην τιμή πώλησης. Δεν μας έχει απαντήσει η Κυβέρνηση ακόμα.
      Δεύτερον, δεν μας έχει απαντήσει η Κυβέρνηση, κύριε Πρόεδρε, για ποιους λόγους έκαναν την επιλογή να ακολουθήσουν αδιαφανείς διαδικασίες για την εκχώρηση του 8,2%, προβαίνοντας σε ανακοίνωση αυτής της πώλησης τρεις ημέρες μετά την έναρξη των Ολυμπιακών Αγώνων, τότε που δεν καταλάβαινε κανένας τίποτε γιατί παρακολουθούσαν όλοι τους Ολυμπιακούς Αγώνες. Ουδείς ασχολήθηκε με το συγκεκριμένο θέμα. Επίσης, γιατί αρνήθηκαν να ενημερώσουν τα πολιτικά κόμματα, όπως είχε κάνει στην αντίστοιχη περίπτωση η κυβέρνηση του ΠΑΣΟΚ σε τρεις ώρες από την ανακοίνωση –τότε- της δικής της απόφασης; 
      Όσον αφορά τη συμμετοχή των μελών της PANEUROPEAN. Η σύμβαση βεβαίως ήταν η αρχική σύμβαση που προβλέπει τη συμμετοχή δύο μελών της PANEUROPEAN στο διοικητικό συμβούλιο. Αποτρέπει η συμμετοχή στο μάνατζμεντ και γι’ αυτό δημιουργείται θέμα απιστίας -και εσείς έχετε την ευθύνη να το ελέγξετε, κύριε Υπουργέ, εάν τα δύο αυτά μέλη έχουν πλέον εκτελεστικές αρμοδιότητες και συμμετέχουν στο management, στη διοίκηση δηλαδή της εταιρείας. Γιατί αυτό είναι εξωσυμβατική λειτουργία, την οποίαν όχι μόνο δεν υποχρεούστε, αλλά υποχρεούστε ακριβώς για το αντίθετο. Υποχρεούστε να κρατήσετε τη συμμετοχή του εταίρου- επενδυτή εκτός του management, εκτός των εκτελεστικών αρμοδιοτήτων. Και στην προκειμένη περίπτωση υπάρχει έδαφος, το οποίο εκχωρείται με σημαντικές εκτελεστικές αρμοδιότητες, που όχι απλώς ανοίγουν το δρόμο, αλλά κλείνουν και το μάτι μετά το 8,2% στο εταίρο-επενδυτή, ώστε να έχει τον πλήρη έλεγχο μετά το 2008. Αυτή είναι η πραγματικότητα και γι’ αυτό εγκαλείσθε.
      Επίσης, δεν έχει απαντήσει, κύριε Πρόεδρε, η Κυβέρνηση πώς αντιλαμβάνεται την έννοια της διασφάλισης του δημοσίου συμφέροντος στην περίπτωση της συγκεκριμένης πώλησης του 8.2% με πρίμιουμ 13.5%, όταν είναι γνωστό ότι η πώληση του 2003 έγινε με υπερδιπλάσιο πρίμιουμ 30% και η διαφορά αυτή μεταφράζεται σε 32 εκατομμύρια ευρώ. Ποιο είναι το δημόσιο συμφέρον, λοιπόν, και ποια σύμβαση το προέβλεπε αυτό;
      Κύριε Πρόεδρε, ευχαριστώ πάρα πολύ για την ανοχή σας, θέλω να πω όμως ότι τα θέματα τα οποία συζητήσαμε σήμερα, τα θέματα που αφορούν στην αύξηση των τιμών του πετρελαίου, είναι θέματα τα οποία θα μας απασχολήσουν και στη συνέχεια. Η Κυβέρνηση ήδη ανακοίνωσε αύξηση του πληθωρισμού  -λυπάμαι που ο κ. Σαλαγκούδης, προφανώς δεν ενημερώθηκε- στον τρέχοντα μήνα, με κύρια αιτία την αύξηση των τιμών του πετρελαίου. Οι μέρες που έρχονται, οι μήνες που έρχονται, ο χειμώνας που έρχεται θα φέρει ακόμα μεγαλύτερη αύξηση στις τιμές και μεγαλύτερη επιδείνωση στα οικονομικά. 
      ΠΡΟΕΔΡΕΥΩΝ ( Σωτήρης Χατζηγάκης): Ο κύριος Υπουργός έχει το λόγο για δύο λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Είναι γεγονός ότι ο κ. Παπουτσής στο τέλος με απογοήτευσε, παρά τις καλές εντυπώσεις που μου άφησε στην αρχή. Φαίνεται ότι έπεσε θύμα κακής πληροφόρησης.
    Κύριε Παπουτσή, το 8,21% η κυβέρνησή σας το είχε δώσει προμέτοχο. Το είχε εξαγοράσει και είχε πάρει τα λεφτά. Τα κατανάλωσε. 
      ΧΡΗΣΤΟΣ ΠΑΠΟΥΤΣΗΣ: Από πού; Κάνετε λάθος.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Από πού; Από τον χρηματοοικονομικό μου όμιλο και μάλιστα συνδεδεμένο με την EUROBANK. Αυτό ήταν προμέτοχο. Πήρε χρήματα και τα κατανάλωσε.
      ΧΡΗΣΤΟΣ ΠΑΠΟΥΤΣΗΣ: Κάνετε λάθος και πρέπει να ενημερωθείτε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): ΄Ηρθε, λοιπόν, η ώρα που εμείς έπρεπε να πληρώσουμε. Όταν η τιμή της μετοχής των ΕΛΠΕ ήταν 5 περίπου ευρώ ήρθε η ώρα να πληρώσουμε 14,5 ευρώ την αξία του 8,21% των μετοχών. Και τότε βάλαμε τους χρηματοοικονομικούς συμβούλους –τους ίδιους που είχατε βάλει και εσείς- να ψάξουν την αγορά για το ποιο θα ήταν καλύτερο, με διασπορά, να καλέσουμε θεσμικούς μετόχους ή να πουλήσουμε σ’ αυτόν που είχε και option, από την οποία όμως, ευχαρίστως, παραιτείτο. Ο στρατιωτικός επενδυτής που είχε την option πρότεινε 7,5 ευρώ για την αγορά αυτών των μετοχών. Βεβαίως, μέχρι τα 14,5 ευρώ υπήρχε πάρα πολύ μεγάλη απόσταση. Αυτό το κατέβαλε το ελληνικό δημόσιο. Για το λόγο αυτό σας λέω ότι δεν εισπράξαμε, πληρώσαμε.
    Γιατί, όμως, πληρώσαμε και τι πληρώσαμε; Τα σπασμένα και της δικής σας απόφασης, αλλά και της δικής σας κατανάλωσης, διότι εσείς τα πήρατε, τα καταναλώσατε και στη συνέχεια εμείς αναγκαστήκαμε, για να πληρώσουμε λιγότερα, όχι για να εισπράξουμε, να δώσουμε το 8,21%, με αυτόν τον τρόπο που το δώσαμε που ήταν ο πιο συμφέρον από αυτούς που υπήρχαν στην αγορά.
      Όσο για την ανακοίνωση, δεν ενημέρωσε τα κόμματα ο κ. Χριστοδουλάκης. Το θυμάμαι γιατί ειδοποιήθηκα για τη συνέντευξη τύπου που έδινε –συνέντευξη τύπου έδωσε, δεν έκανε ενημέρωση των κομμάτων- ενώ ήμουν στο αεροδρόμιο. 
      Άρα, λοιπόν, με τον ίδιο τρόπο, ακριβώς, ανακοινώθηκε και το 8,21%. Δεν υπήρχε καμία διαφορά. Λυπάμαι, όμως, που δεν έχω χρόνο για να σας πω μια σειρά από πράξεις -εγώ θέλησα να απαντήσω στις ερωτήσεις- της Κυβέρνησης. Θεωρώ αστείο και απορώ με τον Πρόεδρό σας. Τον λυπάμαι, πραγματικά, όταν εμφανίζεται και μιλάει για κυβέρνηση απραξίας. Μα ποια απραξία; Δείξτε μου δυο ενεργειακά έργα σαν αυτά που σας έδειξα εγώ. Ταλαιπωρηθήκατε, είναι γεγονός, γι’ αυτά τα έργα, δεν φθάσατε όμως στο αποτέλεσμα. 
      Πρέπει να ξέρετε, κύριε Παπουτσή, με όλη την εμπειρία που έχετε ως πολιτικός ότι η πολιτική κρίνεται εκ του αποτελέσματος, διότι για όλα τα μεγάλα έργα που επαίρεστε, ήταν όλα σκέψεις, ιδέες της Νέας Δημοκρατίας από το 1979. Δέκα χρόνια καθυστερήσατε. Τα έβαλε μπροστά πάλι η Νέα Δημοκρατία, αλλά σε εσάς τελειώσανε.
      ΠΡΟΕΔΡΕΥΩΝ ( Σωτήρης Χατζηγάκης): Ας μην πάμε τώρα, κύριε Υπουργέ, σ’ αυτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Βεβαίως, υπάρχει συνέχεια. 
    Όσο για το Μπουργκάς Αλεξανδρούπολη, το πήραμε όχι από μηδενικό σημείο, αλλά από μείον, από αρνητικό σημείο. Για το άλλο δεν μπορούμε να αμφισβητήσουμε όλη την προεργασία η οποία έγινε.
      Αλλά ήταν αποφασιστική και καίρια η παρέμβαση που πραγματοποιήσαμε και εμείς σαν Κυβέρνηση. Και λέμε ότι τώρα έχουμε στη μεταολυμπιακή περίοδο δύο μεγάλα έργα που δίνουν αυτόματα διέξοδο και στις κατασκευαστικές εταιρείες μαζί με το υπόλοιπο πρόγραμμα, δύο μεγάλα έργα μόνο από τον τομέα της αρμοδιότητας ενός Υφυπουργού του Υπουργείου Ανάπτυξης. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σαλαγκούδη. 
    Κυρίες και κύριοι συνάδελφοι, η Επιτροπή Οικονομικών της Βουλής καταθέτει την έκθεσή της επί του σχεδίου προϋπολογισμού-δαπανών της Βουλής οικονομικού έτους 2005 και επί του απολογισμού των δαπανών της Βουλής οικονομικού έτους 2003. 
      Επίσης έχω την τιμή να σας ανακοινώσω ότι έχουν διανεμηθεί τα Πρακτικά των συνεδριάσεων της Παρασκευής 22 Οκτωβρίου 2004 και της Δευτέρας 1 Νοεμβρίου 2004 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Παρασκευής 22 Οκτωβρίου 2004 και της Δευτέρας 1 Νοεμβρίου 2004 επικυρώθηκαν. 
    Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 19/14-10-2004 επερωτήσεως Βουλευτών του ΠΑΣΟΚ προς τον Υπουργό Ανάπτυξης, σχετικά με την πετρελαϊκή κρίση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 15.01΄ λύεται η συνεδρίαση για την προσοχή Δευτέρα 15 Νοεμβρίου 2004 και ώρα 18.00΄ με αντικείμενο εργασιών του Σώματος:  κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 22/13/21.10.2004 επίκαιρης επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με τη μείωση του αγροτικού εισοδήματος, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                      ΟΙ ΓΡΑΜΜΑΤΕΙΣ



4

Συνεδρίαση 12-11-2004


