 

ΣΥΝΕΔΡΙΑΣΗ ΞΔ΄
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΞΔ΄
Πέμπτη, 10 Ιανουαρίου 2002
ΘΕΜΑΤΑ

ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2. Άδεια απουσίας των Βουλευτών Ζ. Μακρή, X. Ζώη και Γ. Καρατζαφέρη, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Άργους, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου επικαίρων ερωτήσεων της Παρασκευής 11 Ιανουαρίου 2002, σελ.
4) Συζήτηση επικαίρων ερωτήσεων.
α) Προς τον Υπουργό Γεωργίας σχετικά με τις ζημιές που προκλήθηκαν στην φυτική και ζωική παραγωγή από την πρόσφατη κακοκαιρία, την αποζημίωση των πληγέντων κλ.π., σελ.
β)Προς τον Υπουργό Εξωτερικών, σχετικά με δημοσιεύματα του Τύπου αναφερόμενα στην κατάργηση της θαλάσσιας συνοριακής γραμμής Ελλάδας-Τουρκίας στο Αιγαίο κλ.π., σελ.
γ)Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις επιπτώσεις από την πρόσφατη κακοκαιρία, τη λήψη των αναγκαίων μέτρων για την καλύτερη και αποτελεσματικότερη λειτουργία του κράτους κλ.π., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1.Συζήτηση επί των άρθρων του σχεδίου νόμου του Υπουργείου Εθνικής Άμυνας "Οργανωτικά θέματα Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις", σελ.
ΟΜΙΛΗΤΕΣ
Α.Επί των επικαίρων ερωτήσεων
ΑΡΓΥΡΗΣ Ε., σελ.
ΓΙΑΝΝΙΤΣΗΣ Α., σελ.
ΚΑΝΕΛΛΗ Λ., σελ.
ΚΟΛΟΖΩΦ Ο., σελ.
ΜΠΑΣΙΑΚΟΣ Ε., σελ.
ΠΑΠΑΔΗΜΑΣ Λ. σελ.
ΠΟΛΥΔΩΡΑΣ Β., σελ.
Β.Επί του σχεδίου νόμου του Υπουργείου Εθνικής Άμυνας
ΑΚΡΙΒΑΚΗΣ Α., σελ.
ΑΠΟΣΤΟΛΑΚΗΣ Δ., σελ.
ΑΠΟΣΤΟΛΙΔΗΣ Λ., σελ.
ΒΑΡΒΙΤΣΙΩΤΗΣ Ι., σελ.
ΓΙΚΟΝΟΓΛΟΥ Μ., σελ.
ΔΑΜΑΝΑΚΗ Μ., σελ.
ΚΑΜΜΕΝΟΣ Π., σελ.
ΚΑΝΕΛΗ Λ., σελ.
ΚΕΦΑΛΟΓΙΑΝΝΗΣ Ι., σελ.
ΜΑΝΤΕΛΗΣ Α., σελ.
ΜΗΤΣΟΤΑΚΗΣ Κ. ,σελ.
ΜΟΛΥΒΙΑΤΗΣ Π., σελ.
ΠΑΠΑΚΩΣΤΑ ΑΙΚ.,σελ.
ΠΑΠΑΝΤΩΝΙΟΥ Γ., σελ.
ΠΑΥΛΙΔΗΣ Α., σελ.
ΣΙΟΥΦΑΣ Δ., σελ.
ΣΠΥΡΙΟΥΝΗΣ Κ. ,σελ.
ΣΤΥΛΙΑΝΙΔΗΣ Ε., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΞΔ΄
Πέμπτη 10 Ιανουαρίου 2002

Αθήνα, σήμερα στις 10 Ιανουαρίου 2002, ημέρα Πέμπτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Παναγιώτη Καμμένο, Βουλευτή Β΄ Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηρακλείου κα ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά με την οποία ο Δήμαρχος Χερσονήσου Ηρακλείου Κρήτης ζητεί την άμεση εκτίμηση των ζημιών που υπέστησαν οι ελαιοπαραγωγοί και εσπεριδοειδοκαλλιεργητές της περιοχής του από τις πρόσφατες χιονοπτώσεις. 
2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Εχιναίων Φθιώτιδας ζητεί την καταβολή της επιδότησης του ελαιόλαδου στους ελαιοπαραγωγούς της περιοχής του κ.λπ..
3) Ο Βουλευτής Κέρκυρας κ. ΕΥΤΥΧΗΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Κέρκυρας διαμαρτύρεται για τη διακοπή της σύμβασης παροχής φαρμάκων στα μέλη του από τον Φαρμακευτικό Σύλλογο Κέρκυρας και τα Φαρμακεία.
4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας-Θράκης ζητεί την επιστροφή του αγάλματος της Νίκης της Σαμοθράκης στη χώρα μας.
5) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας-Θράκης ζητεί την επιστροφή του αγάλματος της Νίκης της Σαμοθράκης στη χώρα μας. 
6) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία κάτοικοι της Ορμύλιας Χαλκιδικής διαμαρτύρονται για την αποδυνάμωση του Αστυνομικού Σταθμού της Ορμύλιας.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Νομού Δράμας ζητεί τη συνέχιση του προγράμματος εξομοίωσης των εκπαιδευτικών.
8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Αστυνομικών Υπαλλήλων Νομού Εύβοιας διαμαρτύρεται για αποσπάσεις Αστυνομικών από την Αστυνομική Διεύθυνση Εύβοιας στο Αστυνομικό Τμήμα της Αράχωβας.
9) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί την παράταση μέχρι τις 31-12-2002 της αναστολής των πλειστηριασμών.
10) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ με αναφορά του ζητεί τη μετάταξη του κ. Νικολάου Μιτσκίνη, καθηγητή Εφαρμογών του ΤΕΙ Δυτικής Μακεδονίας στο Τμήμα Ελέγχου Αγροτικών Προϊόντων και Εμπορίας.
11) Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία η Ένωση Συλλόγων Γονέων και Κηδεμόνων Νομού Καρδίτσας ζητεί την οικονομική ενίσχυση του Δήμου Καρδίτσας για την αποκατάσταση των ζημιών που υπέστησαν τα σχολικά συγκροτήματα της περιοχής του από την πρόσφατη κακοκαιρία.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στις με αριθμό 659/23-7-01, 1291/6-9-01 ερωτήσεις δόθηκε με το υπ' αριθμ. 145/25-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις 659/23-7-01, 1291/6-9-01 που κατέθεσε στη Βουλή ο Βουλευτής κ. Αναστάσιος Σπηλιόπουλος, παρακαλούμε να πληροφορήσετε τον κ. Βουλευτή για θέματα που άπτονται της αρμοδιότητάς μας και σύμφωνα με τα στοιχεία της Ειδικής Υπηρεσίας Δημοσίων Έργων/Αποχέτευσης και Επεξεργασίας Λυμάτων Μείζονος Περιοχής Θεσσαλονίκης τα εξής:
Η εγκατάσταση επεξεργασίας λυμάτων Θεσσαλονίκης (ΕΕΛΘ) είναι σχεδιασμένη για να επεξεργάζεται 296.000 m3 λυμάτων την ημέρα με τριτοβάθμια επεξεργασία, που περιλαμβάνει και την αφαίρεση αζώτου. Από το Νοέμβριο του 2000 η εγκατάσταση δέχεται το σύνολο των συνδεδεμένων παροχών της πόλης σε λύματα που ανέρχονται σε 160.000 m3 /ημέρα περίπου και τα επεξεργάζεται πλήρως με ποιότητα εξόδου εντός των προδιαγραφών της Ευρωπαϊκής Ένωσης για διάθεση σε ευαίσθητο αποδέκτη.
Μέχρι σήμερα δεν παραλαμβάνονται:
α. τα λύματα μη συνδεδεμένων τμημάτων περιοχών (Θέρμη, τμήμα Καλαμαριάς, Κρήνης κλπ), των οποίων το αποχετευτικό δίκτυο ολοκληρώνεται εντός του τρέχοντος έτους. 
β. τα βιομηχανικά απόβλητα της περιοχής της Σίνδου των οποίων ο αγωγός προσαγωγής και οι παράλληλες εγκαταστάσεις (αντλιοστάσια, τοξικόμετρα) ολοκληρώνονται στο τέλος Φεβρουαρίου του 2002.
Η συνολική εκτιμώμενη παροχή των λυμάτων που αναφέρονται στις παραγράφους (α) και (β) του παρόντος εγγράφου προεκτιμώνται σε 40.000 m3/ημέρα.
Επομένως δεν παρίσταται ανάγκη ακόμη και μετά την απόληψη των παραπάνω λυμάτων για αύξηση της δυναμικότητας της εγκατάστασης από 296.000 m3/ημέρα σε 440.000 m3/ημέρα (γ' φάση) αφού η δυναμικότητα της εγκατάστασης υπερκαλύπτει τη σημερινή αλλά και την αναμενόμενη από τις παραπάνω συνδέσεις παροχή.
Αντίθετα συνεχίζονται τα έργα για καλύτερη διαχείριση και αξιοποίηση των παραγόμενων λάσπης καθώς και της εγκατάστασης υποδοχής και προεπεξεργασίας βορθολυμάτων, ενώ δρομολογούνται και έργα ανανέωσης του εξοπλισμού.
Τέλος, με το Γ' ΚΠΣ (2004-2006) προβλέπεται η κατασκευή και β' κλάδου του Κεντρικού Αποχετευτικού Αγωγού (ΚΑΑ) μαζί με δεξαμενή ανάσχεσης ροής για μείωση στο ελάχιστο των υπερχειλιστών του παντορροϊκού δικτύου σε περίπτωση έντονων βροχοπτώσεων.
Ο Υπουργός
Κ. ΛΑΛΙΩΤΗΣ"
2. Στην με αριθμό 670/23-7-01 ερώτηση δόθηκε με το υπ'αριθμ. 35940/21-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 670/23-7-01 του Βουλευτή κ. Αθηναίου Δ. Φλωρίνη, σας γνωρίζουμε τα εξής:
Με το ν. 2218/94 (ΦΕΚ Α΄ 90) θεσμοθετήθηκε ο B΄ Bαθμός Τοπικής Αυτοδιοίκησης και οι ανάγκες σε προσωπικό των Νομαρχιακών Αυτοδιοικήσεων καλύφθηκαν προσωρινά με αυτοδίκαιη απόσπαση του ήδη υπηρετούντος σε υπηρεσίες των πρώην Νομαρχιών Προσωπικού.
Ήδη με τις διατάξεις του άρθρου 77 του Ν. 2910/2001, όλοι οι ανωτέρω υπάλληλοι μετατάχθησαν αυτοδικαίως στις Νομαρχιακές Αυτ/σεις όπου αρχικά είχαν διαπιστωθεί σύμφωνα με τις διατάξεις του Ν. 2218/94.
Επιπλέον για την αρτιότερη στελέχωση των Νομαρχιακών αυτοδιοικήσεων με το εξειδικευμένο προσωπικό που απαιτείται για την εύρυθμη λειτουργίας τους, σας γνωρίζουμε ότι με εγκύκλιό μας ζητήθηκε πό τις Ν.Α της Χώρας να υποβάλλουν στην υπηρεσία μας τα αιτήματά τους για πρόσληψη του αναγκαιούντος προσωπικού διαφόρων ειδικοτήτων.
Ήδη για ένα μεγάλο μέρος του προσωπικού αυτού κυρίως Πανεπιστημιακής Εκπαίδευσης έχει γίνει προκήρυξη από το ΑΣΕΠ και για το υπόλοιπο αναμένεται η έγκριση από την αρμόδια τριμελή εξ υπουργών επιτροπή.
Συγκεκριμένα για την Νομαρχιακή Αυτοδιοίκηση Χαλκιδικής έχουν προκηρυχθεί για πλήρωση οι παρακάτω θέσεις:
Ο σχετικός πίνακας βρίσκεται στο τεύχος των Πρακτικών της Βουλής
Επίσης με το αριθμ. 11657/4-4-2001 έγγραφό μας προ τη Γενική Γραμματεία Δημόσιας Διοίκησης έχει ζητηθεί η προβλεπόμενη από την ΠΥΣ 55/98, όπως ισχύει, σχετική έγκριση για την πλήρωση των παρακάτω θέσεων:
(Ο σχετικός πίνακας βρίσκεται στο τεύχος των Πρακτικών της Βουλής)
Από τα ανωτέρω προκύπτει ότι το πρόβλημα της στελέχωσης των Νομαρχιακών Αυτοδιοικήσεων αντιμετωπίσθηκε και εξακολουθεί να αντιμετωπίζεται από το Υπουργείο, προκειμένου οι υπηρεσίες αυτές να μπορέσουν να καλύψουν τις λειτουργικές τους ανάγκες σε ικανοποιητικό βαθμό.
Ο Υφυπουργός
Κ. ΚΑΪΣΕΡΛΗΣ"
3. Στην με αριθμό 682/24-7-01 ερώτηση δόθηκε με το υπ' αριθμ. 68/25-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 682/24.7.2001 που κατέθεσε στη Βουλή, ο Βουλευτής κ. Ευριπίδης Στυλιανίδης, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Λιμενικών Έργων και Έργων Αεροδρομίων τα εξής:
Δεν έχει ακόμη επιλεγεί το σύνολο των λιμενικών έργων που θα χρηματοδοτηθούν από το Επιχειρησιακό Πρόγραμμα Οδικοί Άξονες Λιμένες Αστική Ανάπτυξη (Εθνικό Σκέλος). Η επιλογή θα γίνει μετά από Προκήρυξη υποβολής αιτήσεων από τη Διαχειριστική Αρχή του Προγράμματος με βάση προκαθορισμένα κριτήρια και μεθοδολογία αξιολόγησης των προτάσεων ένταξης έργων που θα υποβληθούν από τους ενδιαφερόμενους φορείς.
Έχει γίνει πρόταση για ένταξη στο Ταμείο Συνοχής 2000-2006, από τη Δ/νση Προγραμματισμού της Νομαρχιακής Αυτοδιοίκησης Λέσβου των έργων του προσήνεμου και υπήνεμου του λιμένα Μύρινας Λήμνου και παράλληλα γίνονται οι αναγκαίες ενέργειες για χρηματοδότηση του προσήνεμου μώλου του λιμένα από το ΠΕΠ Βορείου Αιγαίου.
Η ερώτηση 682/24.7.2001 κοινοποιείται και στο Υπουργείο Εσωτερικών, Δημόσιας Διοίκησης και Αποκέντρωσης.
Ο Υπουργός
Κ. ΛΑΛΙΩΤΗΣ"
4. ΣΣτιις μμε ααριιθμμό 687/24-7-01 ΑΑΚΕΕ 74, 862/2-8-01 εερωωτήήσεειςς δδόθθηκκε μμε ττο υυπ'' ααριιθμμ. 96/21-9-01 έέγγγρααφοο ααπόό ττονν ΥΥποουρργόό ΠΠερριββάλλλοονττος, ς ΧΧωρροτταξξίαας κκαιι ΔΔημμοσσίωων ΈΈργγωνν ηη αακόόλοουθθη ααπάάνττησση:
""Αππανντώώντταςς σστηην εερώώτηησηη/ΑΑΚΕΕ 687/74/24-7-01 ππουυ κκαττέθθεσσε σστηη ΒΒουυλήή, οο ΒΒουυλεευττήςς κκ. ΝΝίκκοςς ΝΝικκολλόππουυλοος κκαιι 862/2-8-2001 ππουυ κκαττέθθεσσανν σστηη ΒΒουυλήή, οοι ΒΒουυλεευττέςς κκ.κκ. ΠΠανναγγιώώτηης ΚΚοσσιώώνηης κκαιι ΣΣπύύροος ΣΣτρριφφτάάρηης, ππαρρακκαλλούύμεε ννα ππληηροοφοορήήσεετεε ττουυς κκυρίους κΒΒουυλεευττέςς σσε θθέμματτα ττηςς ααρμμοδδιόότηητάάς μμαςς κκαιι σσύμμφωωναα μμε ττα σστοοιχχείία ττηςς ΔΔ/ννσηης ΈΈργγωνν ΎΎδρρευυσηης-ΑΑποοχέέτεευσσηςς ττουυ ΥΥΠΕΕΧΩΩΔΕΕ ττα εεξήής:
1. ΓΓιαα ττα έέργγα ττηςς ΎΎδρρευυσηης ττηςς ΠΠάττραας ααπόό ττουυς πποτταμμούύς ΠΠείίροο κκαιι ΠΠαρραππείίροο οολοοκλληρρώθθηκκε κκαιι εεγκκρίίθηηκεε ηη ππροομεελέέτηη ττωνν φφρααγμμάττωνν ΑΑσττερρίοου κκαιι ΒΒαλλμααδοούρραςς κκαιι ττουυ εενωωτιικοού ττουυς ααγωωγοού κκαιι εεκπποννείίτααι ηη μμελλέττη μμε ττίττλοο ""'ΎΎδρρευυσηη ΠΠάττραας ααπόό ττουυς πποτταμμούύς ΠΠείίροο κκαιι ΠΠαρραππείίροο.- ΑΑγωωγοοί υυδρροδδόττησσηςς, δδιυυλιισττήρριοο - ΟΟικκοννομμοττεχχνιικήή μμελλέττη - ΜΜελλέττεςς ΠΠερριββαλλλοονττικκώνν ΕΕπιιπττώσσεωων"", ηη σσύμμβαασηη ττηςς οοποοίαας υυπεεγρράφφη σστιις 30-11-2000.
ΈΈχεει εεκδδοθθείί ηη 11352/2112/5.5.1999 ΑΑπόόφαασηη ππροοέγγκρρισσηςς χχωρροθθέττησσηςς ααπόό ττηνν ΓΓεννικκή ΔΔ/ννσηη ΠΠερριββάλλλοονττοςς ττουυ ΥΥΠΕΕΧΩΩΔΕΕ, γγιαα ττο σσύννολλο ττωνν έέργγωνν ττηςς ύύδρρευυσηης ττηςς ΠΠάττραας.
ΣΣταα ππλααίσσιαα ττηςς ππαρραππάννω μμελλέττηςς έέχοουνν εεκπποννηθθείί κκαιι υυποοβλληθθείί:
αα) ΟΟι ΠΠροοκαατααρκκτιικέές μμελλέττεςς ττωνν ααγωωγώών υυδρροδδόττησσηςς κκαιι ττουυ δδιυυλιισττηρρίοου
ββ) ΗΗ ΟΟικκοννομμοττεχχνιικήή μμελλέττη
γγ) ΗΗ ΜΜελλέττη ΠΠερριββαλλλοονττικκώνν εεπιιπττώσσεωων ττωνν ααγωωγώών υυδρροδδόττησσηςς κκαιι ττουυ δδιυυλιισττηρρίοου
δδ) ΕΕπίίσηης ββρίίσκκετταιι υυπόό εεκππόννησση ηη μμελλέττη ΠΠερριββαλλλοονττικκώνν ΕΕπιιπττώσσεωων ααπόό ττηνν κκαττασσκεευήή ττωνν φφρααγμμάττωνν ΑΑσττερρίοου κκαιι ΒΒαλλμααδοούρραςς κκαιι ττουυ εενωωτιικοού ττουυς ααγωωγοού.
εε) ΓΓιαα ττηνν ΝΝέαα οοδόό ΠΠαττρώών - ΤΤριιπόόλεεωςς ααπόό ττο 20οο έέωςς 35οο χχλμμ. εεκπποννείί μμελλέττη ηη ΠΠερριφφέρρειια ΔΔυττικκήςς ΕΕλλλάδδαςς κκαιι δδενν έέχεει εεκδδοθθείί αακόόμηη ηη ααπόόφαασηη ΠΠροοέγγκρρισσηςς ΧΧωρροθθέττησσηςς, γγιαα ττο λλόγγο ααυττό κκαθθυσστεερεεί κκαιι ηη χχορρήγγησση ττωνν ΠΠερριββαλλλοονττικκώνν ΌΌρωων γγιαα ττηνν ππαρράκκαμμψηη ττουυ κκαττακκλυυζοομέένοου δδρόόμοου ΠΠαττρώών - ΤΤριιπόόλεεωςς κκαιι γγιαα ττα φφράάγμματτα. ΑΑυττό όόμωως, έέχεει ωως σσυννέππειια κκαιι ττηνν μμη χχορρήγγησση ΠΠερριββαλλλοονττικκώνν ΌΌρωων γγιαα ττα δδίκκτυυα ύύδρρευυσηης ππροος ΠΠάττραα, ΒΒΙΠΠΕ, ΚΚοιινόότηητεες κκαιι ττο δδιυυλιισττήρριοο.
ΤΤελλικκό ααποοτέέλεεσμμα ααυττούύ εείνναιι ννα μμηνν ππροοχωωρεεί ηη σσύνντααξηη ττωνν ππροομεελεετώών ττωνν δδικκτύύωνν κκαιι ττουυ δδιυυλιισττηρρίοου κκαιι εεν γγέννειι ηη εεκππόννησση ττωνν μμελλεττώνν.
σστ) ΤΤα ττεύύχηη δδημμοππράάτηησηης θθα σσυνντααχθθούύν μμεττά ττηνν έέγκκριισηη ττωνν ππροοανναφφερρόμμεννωνν μμελλεττώνν (ΠΠερριββαλλλοονττικκών, ΠΠροοκαατααρκκτιικώών κκαιι ΠΠροομεελεετώών).
ζζ) ΕΕπίίσηης ππροογρραμμμαατίίζεετααι ηη αανάάθεεσηη ττηςς ΟΟριισττικκήςς μμελλέττηςς κκαιι ττωνν ΤΤευυχώών ΔΔημμοππράάτηησηης ττωνν φφρααγμμάττωνν ΑΑσττερρίοου, ΒΒαλλμααδοούρραςς κκαιι ττουυ ΕΕνωωτιικοού ττουυς ααγωωγοού.
2. ΗΗ ΑΑίττησση σστοο ΤΤαμμείίο ΣΣυννοχχήςς γγιαα ττηνν έέντταξξη ττουυ έέργγουυ ττηςς ύύδρρευυσηης ττηςς ΠΠάττραας σστοο ΓΓ΄ ΚΚΠΣΣ υυπεεβλλήθθη ααπόό ττο ΥΥΠΕΕΘΟΟ κκαιι έέγιινεε ααποοδεεκττή μμε ττηνν ααπόό 29.12.2000 ΑΑπόόφαασηη ττηςς ΕΕυρρωππαϊϊκήής ΈΈνωωσηης (ααρ. έέργγουυ ΤΤΣ CCI 2000-GR- 16-C-ΡΡΕ-002) ππερρί χχορρήγγησσηςς ααπόό ττο ΤΤαμμείίο ΣΣυννοχχήςς γγιαα ττο έέργγο ""Μεελέέτεες κκαιι ααπααλλλοττριιώσσειις γγιαα ττηνν ύύδρρευυσηη ΠΠάττραας ααπόό πποτταμμούύς ΠΠείίροο κκαιι ΠΠαρραππείίροο", σστηην ΕΕλλλάδδα.
ΜΜε ττηνν ΑΑπόόφαασηη ΧΧρηημαατοοδόότηησηης ττουυ ππαρραππάννω έέργγουυ χχορρηγγήθθηκκε ττο πποσσόνν 14.600.000 εευρρώ.
ΤΤο εεν λλόγγω έέργγο υυπάάγεετααι σστοον ΤΤομμέαα ΠΠερριββάλλλοονττοςς.
ΑΑρμμόδδιοος οοργγαννισσμόός γγιαα ττηνν εεκττέλλεσση ττουυ έέργγουυ ααυττούύ εείνναιι ττο ΥΥΠΕΕΧΩΩΔΕΕ.
ΟΟ ΥΥποουρργόός
ΚΚΩΣΣΤΑΑΣ ΛΛΑΛΛΙΩΩΤΗΗΣ""
5. ΣΣτηην μμε ααριιθμμό 873/3-8-01 εερώώτηησηη δδόθθηκκε μμε ττο υυπ'' ααριιθμμ. 1902/20-9-01 έέγγγρααφοο ααπόό ττονν ΥΥφυυποουρργόό ΓΓεωωργγίαας ηη αακόόλοουθθη ααπάάνττησση:
""Αππανντώώντταςς σστηην εερώώτηησηη 873/3-8-2001 ππουυ κκαττέθθεσσε οο ΒΒουυλεευττήςς κκ. ΜΜ. ΚΚαρρχιιμάάκηης, σσαςς ππληηροοφοοροούμμε ττα εεξήής:
ΤΤο εελααιόόλααδοο υυπάάγεετααι σστηην ΚΚοιινήή ΟΟργγάννωσση ΑΑγοοράάς κκαιι σσυννεππώςς ττα δδιάάφοοραα μμέττραα ππουυ εεφααρμμόζζονντααι ααπόό ττο κκάθθε ΚΚράάτοος ΜΜέλλοςς ππρέέπεει ννα εείνναιι σσύμμφωωναα μμε ττηνν ΚΚοιινοοτιικήή ΝΝομμοθθεσσίαα.
ΓΓιαα ττηνν μμεγγαλλύττερρη ααποοτεελεεσμματτικκόττηττα ττωνν εελέέγχχωνν σστοον ττομμέαα ττηςς εενίίσχχυσσηςς σστηην ππαρραγγωγγή εελααιοολάάδοου ττο ΥΥποουρργεείοο ΓΓεωωργγίαας έέχεει λλάββειι ππροοσφφάττωςς ππρόόσθθεττα μμέττραα όόπωως:
ΜΜεττά ααπόό εεισσήγγησση ττωνν ππερριφφερρειιακκώνν υυπηηρεεσιιώνν εεγκκρίίνοοντταιι ααπόό ττονν ΥΥποουρργόό ΓΓεωωργγίαας οοι ΟΟμοοιοογεενεείςς ΕΕλααιοοκοομιικέές ΖΖώννεςς.
ΜΜε ααπόόφαασηη ττουυ ΥΥποουρργοού ΓΓεωωργγίαας κκαθθορρίζζονντααι γγιαα κκάθθε εελααιοοκοομιικήή ππερρίοοδοο γγιαα όόληη ττη χχώρρα κκριιτήήριια ααποοδεεκττώνν ππροος εενίίσχχυσση πποσσοττήττωνν εελααιοολάάδοου.
ΕΕπίίσηης σσύμμφωωναα μμε ττονν κκαννοννισσμόό (ΕΕΚ) 1273/99 ααπόό ττηνν ππερρίοοδοο 1999/2000 έέχεει ττεθθείί σσε εεφααρμμογγή κκαιι έέναας εεπιιπλλέοον αανττικκειιμεενιικόός ππροοσδδιοοριισμμόςς ττωνν ααποοδόόσεεωνν ττωνν ζζωννώνν (ΠΠερριφφερρειιακκέςς ΖΖώννεςς) γγιαα ττονν έέλεεγχχο ττωνν ααποοδόόσεεωνν ππουυ θθα εεισσηγγούύντταιι οοι ΝΝομμαρρχιιακκέςς ΑΑυττοδδιοοικκήσσειις.
ΗΗ δδιαακίίνηησηη ττωνν εελααιοολάάδωων ττωνν ππαρραγγωγγώνν θθα γγίννετταιι μμόννονν εεφόόσοον ααυττή εείνναιι σσύμμφωωνηη μμε ττονν ΚΚώδδικκα ΒΒιββλίίωνν κκαιι ΣΣτοοιχχείίωνν (κκαιι θθα αανααγννωρρίζζονντααι γγιαα εενίίσχχυσση μμόννο οοι πποσσόττηττεςς εεκεείννεςς γγιαα ττιςς οοποοίεες θθα ααποοδεεικκνύύετταιι οο ππροοορρισσμόός ττουυς μμε ττα ππροοβλλεππόμμεννα ααπόό ττονν ΚΚ.ΒΒ.ΣΣ. ππαρρασσταατιικάά).
ΟΟι οοργγαννώσσειις ττωνν ππαρραγγωγγώνν υυποοχρρεοούνντααι ννα ττηρρούύν, σσε εενιιαίία μμαγγνηητιικάά μμέσσα, ττα ααρχχείία ππουυ ααφοοροούνν ττηνν εενίίσχχυσση σστηην ππαρραγγωγγή εελααιοολάάδοου. ΗΗ μμη ππαρράδδοσσή ττουυς σστοο ΥΥπ. ΓΓεωωργγίαας κκαιι σστοον ΟΟργγαννισσμόό ΕΕλέέγχχουυ Εννισσχύύσεεωνν ~Ελλαιιολλάδδουυ, οοποοτεεδήήποοτεε ζζηττηθθούύν, θθα ααποοτεελεεί άάρννησση εελέέγχχουυ κκαιι θθα εεπιιβάάλλλονντααι οοι κκυρρώσσειις ππουυ οορίίζοουνν οοι σσχεετιικοοί κκαννοννισσμοοί (ααποοκλλειισμμόςς ττόσσο ττωνν ππαρραγγωγγώνν όόσοο κκαιι ττωνν οοργγαννώσσεώών ττουυς ααπόό ττιςς κκοιινοοτιικέές εεπ~ιδδοττήσσειις). - 
ΤΤα ππαρραππάννω μμέττραα άάρχχισσανν ννα αποδίδουναποόίόουν κκαθθόσσονν ππερριόόριισααν ττηνν δ όυνναττόττηττα ααιττήσσεωων γγιαα εενίίσχχυσση μμη ππρααγμματτικκώνν πποσσοττήττωνν εελααιοολάδάόουου.
ΣΣυγγκρριττικκά μμποορεεί ννα αανααφεερθθείί ~~όττι κκαττά ττηνν εελααιοοκοομιικήή ππερρίοοόδοο 1998-99 ηη εενίίσχχυσση σστηην ππαρραγγωγγή εελααιοολάάόδοου αανήήλθθε σσε ππερρίππουυ 315 ΔΔρχχ/κκιλλό ~νώ κατά την (ππροοκαατααβοολήή 28~1 κκαιι ηη εεξ~όφφληησηη 34 ΔΔρχχ/κκιλλό) ενώ κατά την ε~ ελααιοοκοομιικήή περΠΕΡίοοόδοο 1999~-2000ΟΟΟ ηη εΕνίίσχχυσση αανήήλθθε σΕσε 390 δ3~Ο Δρχχ/κικ[λλό , δ όηλλαδόή ααυξξήθθηκκε κκαττά 240/0% (ππροοκαατααβοολή 343 και εξδόφληση 47 ~ ~ δρχ/κιλό). Η προκαταβολή ενίσχυσης παραγωγής ελαιολάδου περιόδου 2000-2001 ανέρχεται στις 356,46 δρχ/κιλό.
Ο Υφυπουργός
Ε. ΑΡΓΥΡΗΣ"
6. Στην με αριθμό 233/3-7-2001 ερώτηση ΑΚΕ 24 δόθηκε με το υπ' αριθμ. 2717/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης και Αίτησης Κατάθεσης Εγγράφων με αριθμό 233/24/23.7.2001 που κατέθεσε στη Βουλή ο Βουλευτής κ. Γ. Παπαθανασίου σχετικά με τα μέτρα που έχουν ληφθεί, για την αντιμετώπιση έκτακτης ανάγκης (ατύχημα, φωτιά κλπ.) στο Αττικό Μετρό, σας πληροφορούμε τα παρακάτω:
1. Η σειρά προτεραιότητας των στόχων που έχει θέσει η ΑΤΤΙΚΟ ΜΕΤΡΟ ΕΤΑΙΡΕΙΑ ΛΕΙΤΟΥΡΓΙΑΣ ΑΕ (ΑΜΕΛ) κατά την αντιμετώπιση μιας έκτακτης ανάγκης είναι η ακόλουθη:
- Προστασία της ζωής
- Διαφύλαξη της περιουσίας
- Αποκατάσταση της λειτουργίας.
Για το λόγο αυτό πριν ακόμη το άνοιγμα του Μετρό εκπονήθηκε το Γενικό Σχέδιο Έκτακτης Ανάγκης (ΓΣΕΑ). Αυτό περιέχει όλες τις γενικές αρχές οι οποίες διέπουν την ετοιμότητα του προσωπικού και των συστημάτων του Μετρό σε περιπτώσεις εκτάκτων αναγκών όπως:
- Πυρκαγιάς
- Πλημμύρας
- Σεισμού
- Διαρροή Χημικών Ουσιών
- Έκρηξης
- Απειλής για βόμβα
- Διακοπής ρεύματος έλξης
- Σύγκρουσης Συρμών
- Εγκληματικών επιθέσεων
- Αναγκαστικής Εκκένωσης Συρμού
- Ανθρώπου κάτω από το συρμό
- Θανάτου ή ασθένειας Επιβάτη σε Συρμό ή σε Σταθμό και πλήθους άλλων.
Το ΓΣΕΑ επίσης, αποτελεί τεύχος αναφοράς για εκείνες τις λειτουργικές διαδικασίες που θα καθορίσουν τις ενέργειες του προσωπικού σε περίπτωση έκτακτης ανάγκης και μπορεί να χρησιμοποιηθούν από τις Υπηρεσίες Έκτακτης Ανάγκης και άλλες Υπηρεσίες, για την καλύτερη κατανόηση των λειτουργιών του Μετρό σε περίπτωση έκτακτης ανάγκης.
Οι στρατηγικές αναπτύσσονται περαιτέρω στο Βιβλίο Κανονισμών της ΑΤΤΙΚΟ ΜΕΤΡΟ, όπου ορίζονται οι γενικοί κανονισμοί που πρέπει να τηρούνται από όλο το Προσωπικό και στις Διαδικασίες που δίδουν αναλυτικά τις κατευθυντήριες αρχές, οι οποίες πρέπει να ακολουθούνται όταν πρόκειται να εκτελεσθεί μια δραστηριότητα. Αντίγραφο του Βιβλίου Κανονισμών έχει παραδοθεί και εγκριθεί από την αρμόδια υπηρεσία του Υπουργείου Μεταφορών και Επικοινωνιών (Απόφ. 935/77 της 14/100), ως μέρος του Σχεδίου Λειτουργίας.
Οι Κανονισμοί και οι Διαδικασίες έχουν συμπληρωθεί από Τοπικά Σχέδια Έκτακτης Ανάγκης (ΤΣΕΑ), τα οποία συντάχθηκαν έτσι ώστε να καθοριστούν οι συγκεκριμένες δραστηριότητες που πρέπει να εκτελεσθούν σε κάθε διαφορετική τοποθεσία, από τους επί τόπου προϊσταμένους και το προσωπικό, σε περίπτωση έκτακτης ανάγκης. Έχει αναπτυχθεί ένα ΤΣΕΑ για κάθε Σταθμό και ένα για το Αμαξοστάσιο Σεπολίων. Τα περιεχόμενα ενός ΤΣΕΑ περιγράφονται στο Κεφάλαιο Ζ του επισυναπτόμενου ΓΣΕΑ.
Τα ΤΣΕΑ περιέχουν μεταξύ άλλων και τα σχέδια των σταθμών με όλες τις πορείες εκκένωσης προσωπικού και επιβατών, τις θέσεις του Πυροσβεστικού εξοπλισμού, κομβίων συναγερμού πυρκαγιάς, τις Συσκευές Διακοπής Ρεύματος Έλξης και τις εξόδους κινδύνου.
Τόσο τα ΓΣΕΑ όσο και τα ΤΣΕΑ καθώς και οι Κανονισμοί και οι Διαδικασίες εκτάκτου ανάγκης της ΑΜΕΛ έχουν γραφεί με τη συνεργασία Ελλήνων και ξένων ειδικών συμβούλων με βάση την πολυετή εμπειρία που έχουν από μεγάλα Μετρό του εξωτερικού, όπως αυτά των Ηνωμένων Πολιτειών, του Ηνωμένου Βασιλείου, της Γερμανίας και της Γαλλίας.
Υπάρχει μια συνεχής διαδικασία αναθεώρησης και βελτιώσεως όλωντ ων ανωτέρω, ώστε να λαμβάνονται υπόψη οι τυχόν αλλαγές εξοπλισμού, διαφοροποιημένες συνθήκες και συμπεράσματα που εξάγονται από περιστατικά τόσο στην Ελλάδα όσο και στο εξωτερικό, καθώς και από τις ασκήσεις ετοιμότητας.
Υπάρχει επίσης σύστημα διανομής σε όλο το προσωπικό των κανονισμών και διαδικασιών έκτακτης ανάγκης, τόσο κατά την πρώτη έκδοση αυτών όσο και κατά την αναθεώρησή τους.
2. Η ΑΜΕΛ διαθέτει οργανωμένο Τμήμα Εκπαίδευσης, άρτια στελεχωμένο το οποίο εκπαιδεύει όλο το προσωπικό της ΑΜΕΛ, μεταξύ άλλων και στις διαδικασίες εκτάκτου ανάγκης. Η εκπαίδευση αυτή γίνεται τόσο κατά την
πρόσληψη του προσωπικού, όσο και κατά τακτά χρονικά διαστήματα αργότερα.
Γίνεται με τη χρήση όλων των απαραίτητων εκπαιδευτικών οπτικοακουστικών μέσων, σε ικανό αριθμό εκπαιδευτικών ωρών. Αποτελείται από θεωρητικό μέρος όπου η κάθε διαδικασία αναλύεται και επεξηγείται, καθώς επίσης και από πρακτικό μέρος με επισκέψεις στους χώρους και τον εξοπλισμό εφαρμογής κάθε διαδικασίας.
Γίνεται προβολή εκπαιδευτικών ταινιών για την καλύτερη κατανόηση της εκπαιδευτικής ύλης. Το προσωπικό προμηθεύεται με όλο το έντυπο εκπαιδευτικό υλικό και εξοπλισμό που χρειάζεται για την καλύτερη εμπέδωση όλων των γνώσεων που απαιτείται να έχει και ειδικά για περιπτώσεις εκτάκτου ανάγκης. Το προσωπικό επίσης παραλαμβάνει αντίγραφα των κανονισμών και των διαδικασιών και ενημερώνεται αργότερα για τις τυχόν αλλαγές που γίνουν.
Τέλος όλο το προσωπικό περνά από γραπτές εξετάσεις, κατά τις οποίες γίνεται αξιολόγηση των γνώσεών του και κατόπιν γίνεται συμπληρωματική εκπαίδευση αν χρειάζεται.
Οι ασκήσεις ετοιμότητας επίσης βοηθούν στην εκπαίδευση του προσωπικού το οποίο συμμετέχει άμεσα ως πρωταγωνιστής ή ως παρατηρητής σε αυτές.
3. Το σύστημα της ΑΜΕΛ είναι σχεδιασμένο με πολύ αυστηρές προδιαγραφές παθητικής και ενεργητικής ασφάλειας, με βάση τη σύγχρονη Ευρωπαϊκή και διεθνή τεχνογνωσία. Το σύστημα αυτό επίσης συντηρείται από το Προσωπικό Συντήρησης της ΑΜΕΛ, με την αυστηρή εφαρμογή των οδηγιών του κατασκευαστή υπό την επίβλεψή του, σύμφωνα με το απαιτούμενο πρόγραμμα. Ως εκ τούτου, τόσο οι πιθανότητες πρόκλησης ατυχήματος, όσο και οι επακόλουθες συνέπειές του, ελαχιστοποιούνται.
Επιπροσθέτως το προσωπικό της ΑΜΕΛ είναι άρτια επιλεγμένο και εκπαιδευμένο, προκειμένου να αντιμετωπίσει επιτυχώς οποιοδήποτε ενδεχόμενο. Ο επιτυχής συντονισμός μεταξύ του προσωπικού της ΑΜΕΛ και των Υπηρεσιών Εκτάκτου Ανάγκης, έχει επαληθευτεί τόσο κατά τη διεξαγωγή των ασκήσεων ετοιμότητας, όσο και από τα ελάχιστα συμβάντα που προκλήθηκαν μέχρι σήμερα ή στα περιστατικά ευρέσεως υπόπτων αντικειμένων ή απειλών βόμβας, όπου χρειάστηκε να γίνει γρήγορη και οργανωμένη εκκένωση σταθμού.
Επίσης η εμπειρία και από τα Μετρό του εξωτερικού (Λονδίνου, Παρισιού, Βρυξελλών, Βερολίνου, Αμβούργου κλπ) διδάσκει ότι δεν είναι απαραίτητη η έκδοση γραπτών οδηγιών προς τους επιβάτες για την συμπεριφορά τους σε περίπτωση ατυχήματος, καθώς δεν είναι εφικτό έτσι και αλλιώς να ενημερωθούν όλοι οι επιβάτες για τη συμπεριφορά τους σε περίπτωση έκτακτης ανάγκης. Η βασική οδηγία η οποία έχει ήδη δοθεί μέσα από τα φυλλάδια που διανεμήθηκαν με το άνοιγμα του Μετρό και τα οποία μπορεί να βρει κανείς στα Σταθμαρχεία και τα Εκδοτήρια Εισιτηρίων, είναι ότι ο Επιβάτης θα πρέπει να ακολουθεί τις οδηγίες του προσωπικού της ΑΜΕΛ σε κάθε περίπτωση.
Όλος ο εξοπλισμός για χρήση από το επιβατικό κοινό σε έκτακτες ανάγκες είναι σημασμένος κατάλληλα και με τις απαιτούμενες οδηγίες προκειμένου να χρησιμοποιηθεί σωστά αν χρειαστεί.
Παρ' όλα αυτά, η ΑΜΕΛ προτίθεται στο άμεσο μέλλον να εκδώσει επιπρόσθετες οδηγίες με μορφή εντύπων προς το επιβατικό κοινό. Αυτές έχουν γραφεί με την εμπειρία που έχει αποκομισθεί από τη λειτουργία του Μετρό μέχρι σήμερα και αφορά περισσότερο στην ακόμη μεγαλύτερη επισήμανση και υπογράμμιση, των ήδη υπαρχόντων σημάνσεων και φωνητικών αναγγελιών στους σταθμούς για θέματα ασφάλειας, τις οποίες δυστυχώς ορισμένοι επιβάτες παραβλέπουν.
4. Με τη διεξαγωγή των ασκήσεων ετοιμότητας, επαληθεύεται η αποτελεσματικότητα των διαδικασιών εκτάκτου ανάγκης και εισάγονται οι τυχόν αναγκαίες βελτιώσεις σε αυτές. Επίσης επαληθεύεται ο συντονισμός μεταξύ του επί τόπου προσωπικού της ΑΜΕΛ με τις Υπηρεσίες 'Εκτακτης Ανάγκης.
Μέχρι σήμερα έχουν γίνει συνολικά εννέα ασκήσεις ετοιμότητας σε συνεργασία με τις Υπηρεσίες Εκτάκτου Ανάγκης (Πυροσβεστική Υπηρεσία, το Εθνικό Κέντρο Αμέσου Βοηθείας και Ελληνική Αστυνομία). Τα σενάρια των ασκήσεων αυτών εκπονήθηκαν σε συνεργασία με τους ξένους συμβούλους με βάση την πολυετή εμπειρία τους από μεγάλα Μετρό του εξωτερικού όπως αυτά της Ουάσιγκτον και του Λονδίνου, καθώς επίσης και σε συνεργασία με τις Υπηρεσίες Εκτάκτου Ανάγκης.
Τα σενάρια αυτά περιλαμβάνουν όλες τις βασικές περιπτώσεις ατυχημάτων που μπορεί να συμβούν σε ένα Μετρό όπως το δικό μας. Οι ασκήσεις ετοιμότητας πραγματοποιήθηκαν λίγο πριν το άνοιγμα του Μετρό τον Ιανουάριο του 2000, καθώς και λίγο πριν το άνοιγμα των υπολοίπων πέντε σταθμών τον Οκτώβριο του 2000. Η εκτέλεση των ασκήσεων αυτών θα συνεχίσει να πραγματοποιείται σε τακτά χρονικά διαστήματα με στόχο τη συνεχή ανανέωση της εκπαίδευσης του προσωπικού τόσο του Αττικό Μετρό όσο και των Υπηρεσιών Εκτάκτου Ανάγκης. Στα πλαίσια αυτά πραγματοποιήθηκε μια μεγάλη άσκηση τον περασμένο Μάϊο και προγραμματίζονται και άλλες μέσα στο χρόνο αυτό με τη συμμετοχή όλων των Υπηρεσιών Εκτάκτου Ανάγκης.
Συγκεκριμένα το πρόγραμμα των ασκήσεων αυτών ήταν το ακόλουθο:
ΗΜΕΡΟΜΗΝΙΑ ΣΕΝΑΡΙΟ ΑΣΚΗΣΗΣ
ΔΙΕΞΑΓΩΓΗΣ
30 Νοεμβρίου 1999 Πτώση επιβάτη από την αποβάθρα στις Γραμμές στο
σταθμό Αττική.
6 Δεκεμβρίου 1999 Πυρκαγιά σε συρμό στο σταθμό Πανεπιστήμιο
13 Δεκεμβρίου 1999 Σύγκρουση, εκτροχιασμός συρμού και πυρκαγιά στη
σήραγγα μεταξύ των σταθμών Κατεχάκη και Εθνική
Άμυνα. (Η άσκηση διεξήχθη χωρίς τη χρήση ύδατος).
15 Δεκεμβρίου 1999 Σύγκρουση, εκτροχιασμός συρμού και πυρκαγιά στη 
σήραγγα μεταξύ των σταθμών Κατεχάκη και Εθνική
'Αμυνα. (Η άσκηση διεξήχθη με τη χρήση ύδατος).
1 Αυγούστου 2000 Πτώση επιβάτη από την αποβάθρα στις Γραμμές και παγίδευσή του κάτω από το διερχόμενο
συρμό στο σταθμό Αττική.
4 Αυγούστου 2000 Πυρκαγιά σε συρμό στο σταθμό Πανεπιστήμιο.
9 Αυγούστου 2000 Σύγκρουση, εκτροχιασμός συρμού και πυρκαγιά στη σήραγγα μεταξύ του σταθμού Δάφνη και φρέατος
Μπουμπουλίνας. (Η άσκηση διεξήχθη χωρίς τη χρήση Ύδατος).
11 Αυγούστου 2000 Σύγκρουση, εκτροχιασμός συρμού και πυρκαγιά στη σήραγγα μεταξύ του σταθμού Δάφνης και φρέατος
Μπουμπουλίνας. (Η άσκηση διεξήχθη με τη χρήση
Ύδατος).
13 Μαΐου 2001 Σύγκρουση, εκτροχιασμός συρμού και πυρκαγιά στη
σήραγγα μεταξύ των σταθμών Πανεπιστήμιο και
Σύνταγμα. (Η άσκηση διεξήχθη με τη χρήση ύδατος).
5. Στελέχη της ΑΜΕΛ συνεργάζονται με τα αρμόδια συντονιστικά όργανα των Υπουργείων Μεταφορών και Δημόσιας Τάξης σχετικά με τα πρόσθετα μέτρα που θα χρειασθούν εν όψει των Ολυμπιακών Αγώνων.
Ο Υπουργός
ΧΡΙΣΤΟΣ ΒΕΡΕΛΗΣ"

7. Στην με αριθμό 1002/21.8.01 ερώτηση δόθηκε με το υπ' αριθμ. 1621/26.9.01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 1002/21.8.2001 που κατέθεσε ο Βουλευτής κ. Γ. Αμπατζόγλου, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιοχής, καθώς και τις υπηρεσιακές και δημοσιονομικές δυνατότητες, με στόχο την καλύτερη πυροπροστασία όλων των περιοχών της χώρας.
Σύμφωνα με τα ανωτέρω, στην προσπάθειά μας για τη δημιουργία αποτελεσματικού δικτύου αντιπυρικής προστασίας σε ολόκληρη την επικράτεια ιδιαίτερη έμφαση δόθηκε στην επέκταση του μηχανισμού πυροπροστασίας με την ίδρυση και λειτουργία νέων Πυροσβεστικών Κλιμακίων και Σταθμών σε περιοχές της χώρας που παρουσιάζουν αυξημένη επικινδυνότητα και δεν καλύπτονται επαρκώς και συνεπώς στην παρούσα χρονική περίοδο δεν είναι εφικτή η προαγωγή του Πυροσβεστικού Κλιμακίου Βυτίνας σε Πυροσβεστικό Σταθμό. Το ενδεχόμενο αυτό θα εξετασθεί μελλοντικά, εφόσον υπάρξουν οι απαραίτητες προϋποθέσεις και σύμφωνα με τις υπηρεσιακές ανάγκες και δυνατότητες.
Σε ό,τι αφορά τον εξοπλισμό του αναφερόμενου Πυροσβεστικού Κλιμακίου Βυτίνας, σας πληροφορούμε ότι σε αυτό έχουν διατεθεί τα απαραίτητα μέσα και εφόδια, για την εκπλήρωση της αποστολής του, τα δε δύο υδροφόρα πυροσβεστικά οχήματα που διαθέτει βρίσκονται σε επιχειρησιακή ετοιμότητα. Για την ανανέωση και ενίσχυση της υλικοτεχνικής υποδομής της εν λόγω Υπηρεσίας θα καταβληθεί κάθε δυνατή προσπάθεια μέσα από το ευρισκόμενο σε εξέλιξη εξοπλιστικό πρόγραμμα του Πυροσβεστικού Σώματος.
Σχετικά με τα αναφερόμενα στην ερώτηση θέματα που αφορούν τους εποχικούς υπαλλήλους, σας πληροφορούμε ότι αυτοί, πέραν της εμπειρίας την οποία έχουν σε αερομεταφερόμενες ομάδες ή σε επίγειες δυνάμεις δασοπυρόσβεσης, υποβάλλονται σε ταχύρυθμη θεωρητική και πρακτική εκπαίδευση στις σύγχρονες μεθόδους πυροπροστασίας στις Υπηρεσίες που υπηρετούν. Επίσης, συνεχής είναι και η συντήρηση και εκπαίδευση, στην οποία περιλαμβάνονται και ασκήσεις ετοιμότητας του μόνιμου και εποχικού προσωπικού, καθώς και των εθελοντών πυροσβεστών στις Πυροσβεστικές Υπηρεσίες, για την εμπέδωση της αποκτηθείσης εμπειρίας και την ενημέρωσή τους στις νέες τεχνολογικές εξελίξεις και εφαρμογές.
Το αναφερόμενο προσωπικό εργάζεται σύμφωνα με το προβλεπόμενο ωράριο, και εφόσον υπηρεσιακές ανάγκες το επιβάλλουν αυτό απασχολείται υπερωριακώς. Η υπερωριακή απασχόληση του εποχικού προσωπικού για την οποία καταβάλλεται η προβλεπόμενη αποζημίωση, είναι συνυφασμένη με την κάλυψη της πυροπροστασίας της περιοχής σε 24ωρη βάση.
Πάντως, η πυροπροστασία της περιοχής και γενικότερα του νομού Αρκαδίας, όπου μετά την πρόσφατη ίδρυση και λειτουργία του Πυροσβεστικού Κλιμακίου Τροπαίων, λειτουργούν 6 συνολικά Πυροσβεστικές Υπηρεσίες, έχει αναβαθμισθεί σημαντικά, ενώ θα πρέπει να επισημανθεί ότι πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη περιοχή. 
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
8. Στην με αριθμό 1123/29.8.01 ερώτηση δόθηκε με το υπ' αριθμ. 1638/26.9.01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 1123/29.8.01 που κατέθεσε ο Βουλευτής κ. Θ. Κατσιγιάννης, σας γνωρίζουμε ότι το θέμα της πληρέστερης στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος με ορθολογική κατανομή αυτής.
Στο πλαίσιο αυτό έχει στελεχωθεί και ο Αστυνομικός Σταθμός Ερυθρών με έναν αξιωματικό, έναν υπαξιωματικό και έναν αστυφύλακα, δύναμη που πράγματι υπολείπεται της οργανικής του.
Περαιτέρω ενίσχυση της αναφερόμενης Υπηρεσίας με προσωπικό θα γίνει όταν οι υπηρεσιακές δυνατότητες το επιτρέψουν. Ήδη, για την ενίσχυση των Υπηρεσιών της Αστυνομικής Διεύθυνσης Βοιωτίας με προσωπικό, προκηρύχθηκαν προς πλήρωση κατά τις συμπληρωματικές μεταθέσεις του τρέχοντος έτους 14 θέσεις αστυφυλάκων. Πέραν αυτών ενίσχυση της αναφερόμενης Υπηρεσίας, όπως και των λοιπών με προσωπικό θα εξετασθεί στο πλαίσιο της μελετώμενης αναδιάρθρωσης και αναδιοργάνωσης των περιφερειακών Υπηρεσιών και την συνεπεία αυτής ανακατανομή της οργανικής δύναμης του Σώματος, καθώς και με την εξοικονόμηση προσωπικού που θα προέλθει από τη συνεχιζόμενη αποδέσμευση της Αστυνομίας από έργα ξένα προς την αποστολή της.
Σε ό,τι αφορά την αντιμετώπιση των αστυνομικών προβλημάτων στην αναφερόμενη περιοχή, σας πληροφορούμε ότι, τόσο ο Αστυνομικός Σταθμός Ερυθρών, όσο και οι λοιπές Υπηρεσίες της Αστυνομικής Υποδιεύθυνσης Θηβών σε συνεργασία με την Ομάδα Πρόληψης και Καταστολής της Εγκληματικότητας Θηβών καταβάλλουν κάθε δυνατή προσπάθεια, ασκώντας έντονη και συστηματική αστυνόμευση με πεζές και εποχούμενες περιπολίες σε καθημερινή βάση και καθ' όλο το 24ωρο, με τη διενέργεια τακτικών και αιφνιδιαστικών εξορμήσεων και ελέγχων, καθώς και ελέγχων νομιμότητας αλλοδαπών. Επίσης, θα πρέπει να επισημανθεί ότι οι αναφερόμενες Υπηρεσίες μας συνεργάζονται στενά με το Δήμο Ερυθρών για την επίλυση των αναφυομένων προβλημάτων αστυνομικής φύσεως. Παρά ταύτα, προς τις Υπηρεσίες μας δόθηκαν πρόσθετες εντολές για εντονότερη και αποτελεσματική αστυνόμευση, ώστε να παγιωθεί το αίσθημα ασφαλείας των κατοίκων της περιοχής.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα αναγνωσθεί το δελτίο των επικαίρων ερωτήσεων της Παρασκευής 11 Ιανουαρίου 2002. 
A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 258/8.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Οικονομίας και Οικονομικών, σχετικώς με την ενεργοποίηση της διάταξης που δίνει τη δυνατότητα στους μόνιμους κατοίκους ορεινών παραδοσιακών οικισμών, να τους χορηγείται χαμηλότοκο δάνειο από την Εθνική Κτηματική Τράπεζα, για την ανέγερση πρώτης κατοικίας.
2. Η με αριθμό 266/8.1.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Αλογοσκούφη προς τον Υπουργό Οικονομίας και Οικονομικών, σχετικώς με τη διαφορά στο ποσοστό των προσαυξήσεων εκπρόθεσμων οφειλών ιδιωτών προς το δημόσιο, εν αντιθέσει με τις οφειλές του Δημοσίου προς τους ιδιώτες κλπ.
3. Η με αριθμό 263/8.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τις καταστροφές που προκλήθηκαν στη φυτική και ζωϊκή παραγωγή από την πρόσφατη κακοκαιρία, την καταβολή αποζημιώσεων στους πληγένετες κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 259/8.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με την αποζημίωση των πληγέντων από την πρόσφατη κακοκαιρία παραγωγών εσπεριδοειδών και ανθοκαλλιεργητών, στην επαρχία Τροιζηνίας.
2. Η με αριθμό 267/8.1.2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Γεωργίας, σχετικώς με τις καθυστερήσεις στην καταβολή των επιδοτήσεων στα αγροτικά προϊόντα κλπ.
3. Η με αριθμό 261/8.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την επίλυση των διοικητικών προβλημάτων του Οργανισμού των Ελληνικών Γεωργικών Ασφαλίσεων, τη δυνατότητα να ανταποκριθεί στις υποχρεώσεις από τις πρόσφατες δυσμενείς καιρικές συνθήκες κλπ.
4. Η με αριθμό 265/8.1.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με την έλλειψη στην αγορά, πρωτοβάθμιου χειρωνακτικού δυναμικού, εξειδικευμένου και βοηθητικού κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Κύριοι συνάδελφοι, ζητώ την έγκρισή σας να προηγηθεί η συζήτηση της πρώτης επίκαιρης ερώτησης δεύτερου κύκλου του κ. Ευάγγελου Μπασιάκου επειδή οι δύο πρώτες επίκαιρες ερωτήσεις του πρώτου κύκλου αναφέρονται στο ίδιο θέμα και θα συζητηθούν μαζί. Έχει καθυστερήσει λίγο και η κα Κανέλλη. Γι' αυτό ζητώ την έγκρισή σας για να προχωρήσουμε στη συζήτηση της επίκαιρης ερώτησης του κ. Μπασιάκου.
Συμφωνεί το Σώμα; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα συνεφώνησε.
Πρώτη είναι η με αριθμό 254/7.1.2002 επίκαιρη ερώτηση δευτέρου κύκλου του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με τις ζημιές που προκλήθηκαν στη φυτική και ζωϊκή παραγωγή, από την πρόσφατη κακοκαιρία, την αποζημίωση των πληγέντων κλπ.
Η επίκαιρη ερώτηση του κ. Μπασιάκου έχει ως εξής:
"H τελευταία συνεχιζόμενη κακοκαιρία προκάλεσε και θα προκαλέσει μεγάλες ζημιές στη φυτική και ζωική παραγωγή καθώς και στο φυσικό και ζωικό κεφάλαιο σε πολλές περιοχές της χώρας. Ζημιές έχουν υποστεί επίσης και κτίρια και δίκτυα που εξυπηρετούν τις γεωργικές και κτηνοτροφικές εκμεταλλεύσεις.
Οι πρώτες ενδείξεις πείθουν, δυστυχώς, ότι οι ζημιές σε πολλές περιοχές φθάνουν και το 100%.
Οι γεωργοί και οι κτηνοτρόφοι είναι ανάστατοι, γιατί βλέπουν ότι καταστρέφεται όχι μόνο το εισόδημα, αλλά και το κεφάλαιό τους, με δυσμενέστατες συνέπειες στην ίδια την επιβίωσή τους. Σε πολλές περιοχές η τοπική οικονομία θα καταρρεύσει!
Είναι ανάγκη να προχωρήσει άμεσα η καταγραφή και εν συνεχεία η εξατομίκευση των ζημιών, ώστε να καταβληθούν έγκαιρα πλήρεις αποζημιώσεις στους πληγέντες. Θα πρέπει να ζητηθεί η στήριξη της Ευρωπαϊκής Ένωσης, λόγω του μεγέθους των ζημιών και να εξασφαλισθούν οι αναγκαίοι πόροι μέσω του ΠΣΕΑ και του ΕΛΓΑ, με τη συνδρομή και του Κρατικού Προϋπολογισμού. Να γνωστοποιηθούν δε τα μέτρα άμεσα.
Κατόπιν αυτών ερωτάται ο κύριος Υπουργός:
1. Ποια είναι η πρώτη αποτίμηση του μεγέθους των ζημιών;
Αν θα καλυφθούν πλήρως και πότε οι ζημιές μέσω της Ευρωπαϊκής Ένωσης, του ΠΣΕΑ και του ΕΛΓΑ με τη συνδρομή του Κρατικού Προϋπολογισμού."
Ο Υφυπουργός Γεωργίας, κ. Ευάγγελος Αργύρης, έχει το λόγο.
ΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Από τις αναγγελίες ζημιών που υποβλήθηκαν στον ΕΛΓΑ και τις πρώτες επισημάνσεις των γεωτεχνικών του οργανισμού σε όσες περιοχές είναι δυνατή η πρόσβαση, η κατάσταση παρουσιάζεται ως εξής: Όσον αφορά το ζωικό κεφάλαιο έχουν αναγγελθεί στον ΕΛΓΑ περίπου τρεις χιλιάδες περιστατικά ζημιάς από υπερβολικό ψύχος και χιονόπτωση σε αιγοπρόβατα, βοοειδή, χοίρους και πτηνά. Τα περιστατικά ζημιάς εντοπίζονται κυρίως στους νομούς της Θεσσαλίας, της ανατολικής Στερεάς και της νησιωτικής χώρας και αναμένεται να αυξηθούν πολύ, αφού η πρόσβαση στους τόπους σταβλισμού των ζώων είναι σε πολλές περιπτώσεις αδύνατη μέχρι και σήμερα.
Όσον αφορά τη φυτική παραγωγή έχουν αναγγελθεί στον ΕΛΓΑ ζημιές καλυπτόμενες ασφαλιστικά από τον Οργανισμό στις ακόλουθες καλλιέργειες: εσπεριδοειδή στη δυτική και νότια Ελλάδα, νησιωτική χώρα. Υπαίθρια και υπό κάλυψη κηπευτικά σε όλους τους νομούς της χώρας. Ανθοκομικά φυτά Αττική, Αργολίδα, Θεσσαλονίκη και σε άλλους νομούς σε λιγότερη έκταση. Οι ελαιοκαλλιέργειες σχεδόν σε όλη τη χώρα. Στα σιτηρά είναι σε εξέλιξη οι ζημιές, αλλά σε όλη τη χώρα. Πατάτα ιδιαίτερα στη Βοιωτία, Αχαΐα, Εύβοια και Ηλεία.
Όσον αφορά το φυτικό κεφάλαιο από τις επισημάνσεις που έχουν διενεργηθεί από στελέχη των περιφερειακών υποκαταστημάτων του οργανισμού έχουν αναφερθεί και σημαντικές ζημιές στο φυτικό κεφάλαιο, οι οποίες δεν καλύπτονται ασφαλιστικά και δεν αποζημιώνονται από τον ΕΛΓΑ. Οι ζημιές αυτές εστιάζονται κυρίως σε ελιές, φυλλοβόλα δένδρα και ακτινίδια με αποτέλεσμα να έχουμε σημαντική μείωση της παραγωγής αυτών κατά την επόμενη καλλιεργητική περίοδο.
Όσον αφορά το ύψος των αποζημιώσεων οι περισσότερες καλλιέργειες είναι ακόμα καλυπτόμενες με χιόνι. Οι ζημιές στα εσπεριδοειδή είναι εξελισσόμενες και το οριστικό ύψος των ζημιών θα εξαρτηθεί από τη διάρκεια του παγετού.
Για τους λόγους αυτούς θα ήταν παρακινδυνευμένη η πρόβλεψη του ύψους των αποζημιώσεων για τις ζημιές που καλύπτονται ασφαλιστικά από τον ΕΛΓΑ. Σίγουρα όμως από τις εκτιμήσεις που έχουμε, θα υπερβεί κατά πολύ τα πενήντα εκατομμύρια ευρώ.
Οι εξειδικευμένες εκτιμήσεις των ζημιών έχουν αρχίσει με προτεραιότητα τις εκτιμήσεις των ζημιών στο ζωικό κεφάλαιο. Οι εκτιμήσεις στη φυτική παραγωγή θα αρχίσουν τις αμέσως επόμενες ημέρες, όπου είναι δυνατή η πρόσβαση από πολυμελή κλιμάκια γεωπόνων εκτιμητών και στον επίκαιρο χρόνο για κάθε καλλιέργεια. Και προκειμένου να καλυφθούν πλήρως και όσο το δυνατόν γρηγορότερα οι ζημιές που προκλήθηκαν το Υπουργείο Γεωργίας λαμβάνει τα παρακάτω μέτρα:
Πρώτον, ενισχύεται οικονομικά ο ΕΛΓΑ από τον Κρατικό Προϋπολογισμό προκειμένου να ανταποκριθεί πλήρως στις απαιτήσεις για αποζημίωση των πληγέντων παραγωγών.
Δεύτερον, δίνονται ενισχύσεις για την αποκατάσταση του ζωικού και φυτικού κεφαλαίου από τον ΕΛΓΑ και όπου δεν δύναται ο ΕΛΓΑ, από τα ΠΣΕΑ καθώς και των γεωκτηνοτροφικών εγκαταστάσεων από τα ΠΣΕΑ.
Τρίτον, δίνονται αποζημιώσεις και για τις καταστροφές αποθηκευμένων αγροτικών προϊόντων και ζωοτροφών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τέταρτον, ο ΕΛΓΑ συντονίζει τη διαδικασία καταγραφής όλων των ζημιών τόσο αυτών που αποζημιώνονται από τον ΕΛΓΑ όσο και αυτών που αποζημιώνονται από τα ΠΣΕΑ.
Πέμπτον, αμέσως μετά την καταγραφή των ζημιών ακολουθεί άμεση καταβολή του 50% της εκτιμώμενης αποζημίωσης των γεωργών.
Και έκτον, γίνονται πιστωτικές διευκολύνσεις σε πληγέντες αγρότες, που έχουν καλλιεργητικά δάνεια με λήξη εντός του πρώτου εξαμήνου του 2002. 
ΠΡΟΕΔΡΕΥΩΝ (Κωνσταντίνος Γείτονας): Περισσότερα στη δευτερολογία σας, κύριε Υφυπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τα δάνεια αυτά καθίστανται άτοκα από τη λήξη μέχρι την καταβολή των αποζημιώσεων.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε και κύριοι συνάδελφοι, οι αγρότες δεν έχουν υποστεί μόνο τις πολύ μεγάλες ζημιές. Δεν έχουν αντιμετωπίσει μόνο τα πολύ σοβαρά προβλήματα, που αντιμετωπίζουν όλοι οι άλλοι Έλληνες πολίτες, που έτυχε να βρίσκονται στις περιοχές που επλήγησαν από τη θεομηνία - αναφέρομαι στην πρόσβαση στο δίκτυο, στα προβλήματα διακίνησης ή στο ηλεκτρικό ρεύμα ή στις υπηρεσίες του Ο.Τ.Ε..
Οι αγρότες αντιμετωπίζουν και σοβαρό πρόβλημα επιβίωσης, αφού υπάρχουν ολικές καταστροφές σε πολλές περιοχές της χώρας, στη Μακεδονία, στη Θεσσαλία, στη Στερεά Ελλάδα, στην Πελοπόννησο, στην Κρήτη, όπου αντιμετωπίζουν πρόβλημα τα εσπεριδοειδή, τα ελαιόδενδρα, τα κηπευτικά, τα σιτηρά, τα οποία τώρα φυτρώνουν, το ζωικό κεφάλαιο, τα θερμοκήπια.
Φοβάμαι ότι η Κυβέρνηση δεν εκτιμά σωστά το πρόβλημα. Το λέω αυτό, κύριε Υπουργέ, διότι μας λέτε ότι ο κρατικός προϋπολογισμός θα ενισχύσει τον ΕΛ.Γ.Α. -και βέβαια αυτό πρέπει να γίνει- αλλά, δυστυχώς, ο νόμος τον οποίο ψηφίσατε το Σεπτέμβριο -και σας το είχαμε επισημάνει και το είχαμε καταγγείλει- δεν προβλέπει τέτοια δυνατότητα με ευθύνη δική σας. Στους πόρους του ΕΛ.Γ.Α. προβλέπεται χρηματοδότηση μόνο για την ενεργητική προστασία, για ανεμομείκτες κ.ο.κ.
Εσείς ο ίδιος, κύριε Υφυπουργέ, έχετε ομολογήσει στη Βουλή το Σεπτέμβριο ότι μόνο 2,5 δισεκατομμύρια έχουν δοθεί στον ΕΛ.Γ.Α. από το 1997 μέχρι τώρα. Άρα έχετε ένα σοβαρό πρόβλημα για το πώς θα διαθέσετε αυτά τα λεφτά. Υπάρχει και το δεύτερο σοβαρό πρόβλημα της ελλιπούς κάλυψης των ζημιών, αφού προβλέπεται μόνο μικρή κάλυψη της ζημιάς. Όπου, λοιπόν, έχουμε ολοκληρωτική καταστροφή, προφανώς θα χρειαστεί μια πρόσθετη χρηματοδότηση. Ο ΠΣΕΑ όμως, τον οποίο επικαλείσθε και του οποίου τη στήριξη ζητούμε και εμείς, έχει μόνο 4,5 δισεκατομμύρια μέχρι το 2006. Αυτή είναι η πραγματικότητα.
Όσον αφορά το άλλο μείζον θέμα του αιτήματος της έγκρισης από την Ευρωπαϊκή Ένωση στήριξης γι' αυτές τις καταστροφές, εσείς έχετε ομολογήσει και έχετε πει ότι αυτό δεν μπορείτε να το πετύχετε. Χαίρομαι βέβαια γιατί ο Υπουργός ο κ. Δρυς δεσμεύτηκε -και έδειξε και ελπίδα ότι θα το καταφέρει- ότι στο Συμβούλιο Γεωργίας της 20ής και 21ης Ιανουαρίου θα το επιδιώξει.
Το πρόβλημα, κύριε Πρόεδρε, είναι ότι θα πρέπει άμεσα τα συνεργεία να εκτιμήσουν τη ζημιά, να καταγράψουν τις καταστροφές. Και να δεσμευτεί η Κυβέρνηση ότι θα καταβάλει το σύνολο, θα καταβάλει πλήρεις αποζημιώσεις. Διότι έχει παρατηρηθεί το φαινόμενο υποεκτίμησης των ζημιών. Για παράδειγμα, η Υπηρεσία του ΕΛ.Γ.Α. για ένα ελαιόδενδρο εκτιμά μόνο σε 4.000 ή 8.000 δραχμές τη ζημιά. Πρέπει όμως να αποτιμήσετε και το κόστος μέχρις ότου επανέλθει στην παραγωγή και φέρει εισόδημα το ελαιόδενδρο. Διότι αγνοείτε το γεγονός ότι χρειάζεται τέσσερα ή πέντε ή οκτώ χρόνια για να καρποφορήσει ένα δέντρο.
Όλα αυτά είναι πολύ σημαντικά, αν θέλουμε ο αγρότης να παραμείνει στην περιφέρεια, αν θέλουμε η αποζημίωση να είναι επαρκής, για να αποκατασταθεί η ζημιά και να υπάρξει ομαλή αγροτική δραστηριότητα στην ύπαιθρο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ' αρχάς πρέπει να πω -και το γνωρίζει ο κύριος συνάδελφος- ότι ο ΕΛ.Γ.Α. έχει ένα δικό του προϋπολογισμό. Ο προϋπολογισμός του ΕΛ.Γ.Α. για το 2002 είναι περίπου 28 δισεκατομμύρια.
ΠΡΟΕΔΡΕΥΩΝ (Κωνσταντίνος Γείτονας): Να το πείτε και "σε ευρώ", για να μπορούμε να παρακολουθήσουμε και εμείς. Πότε μιλάτε σε ευρώ και πότε σε δραχμές. Ή τουλάχιστον να λέτε τα ποσά και στα δύο νομίσματα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, μιλάω για τον προϋπολογισμό του ΕΛ.Γ.Α., με βάση τη συζήτηση που κάναμε στον Προϋπολογισμό στη Βουλή.
Εκείνο για το οποίο μπορούμε να δεσμευτούμε -και δεσμεύτηκαν και ο Υπουργός Εθνικής Οικονομίας και ο Υπουργός Γεωργίας- είναι ότι, αν ο προϋπολογισμός του ΕΛ.Γ.Α. δεν επαρκεί για την κάλυψη των ζημιών που αναφέρονται στον κανονισμό του, θα ενισχυθεί από τον Κρατικό Προϋπολογισμό.
ΕΥΑΓΓΕΛΟΣ ΜΠΑΣΙΑΚΟΣ: Πρέπει να αλλάξετε το νόμο, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει λόγος για καμία αλλαγή του νόμου. Προβλέπεται από το νόμο, κύριε Μπασιάκο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, δεν το επιτρέπει η διάταξη του νόμου.
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, μην κάνετε διαξιφισμό. Ο κύριος Υπουργός επιμένει ότι υπάρχει η δυνατότητα από το νόμο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η απόδειξη γι' αυτό είναι ότι οι αποζημιώσεις του ΕΛ.Γ.Α. σε όλους τους πληγέντες δεν είχαν ποτέ πρόβλημα καμία χρονιά. Ο ΕΛ.Γ.Α. έχει πληρώσει μέχρι και 56 δισεκατομμύρια το χρόνο. Υπάρχουν περίοδοι που έχει ξεπεράσει κατά πολύ τον προϋπολογισμό και έχει καλυφθεί αυτή η διαφορά.
Αυτή τη δέσμευση...
ΕΥΑΓΓΕΛΟΣ ΜΠΑΣΙΑΚΟΣ: Οι δηλώσεις σας στη Βουλή...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Μπασιάκο, ο κόσμος αγωνιά και θέλει να ακούσει τι μέτρα παίρνουμε. Είπα πριν τα μέτρα. Θα υπάρξει πλήρης αποζημίωση των παραγωγών από την καταστροφή των προϊόντων. Θα υπάρξει ενίσχυση και αποζημίωση των παραγωγών από ζημιά στο φυτικό και ζωικό κεφάλαιο και θα υπάρξουν όλες εκείνες οι πιστωτικές διευκολύνσεις. Τα ληξιπρόθεσμα μάλιστα βραχυπρόθεσμα δάνεια που υπάρχουν αυτή τη στιγμή για την καλλιέργεια των προϊόντων θα είναι άτοκα μέχρι που να πληρωθούν οι παραγωγοί τις αποζημιώσεις. Αυτές είναι διευκολύνσεις που βρίσκουν απήχηση σήμερα στον αγροτικό χώρο.
Επίσης -και κλείνω μ' αυτό- υπάρχει ο συντονισμός πλέον της καταγραφής των ζημιών από τον ΕΛΓΑ. Είναι ένας μηχανισμός με μεγάλη εμπειρία, με πολύ προσωπικό και άμεσα θα έχουμε πλήρη καταγραφή των ζημιών και την απόδοση με την πρώτη εκτίμηση του 50% της αποζημίωσης, για να μπορέσουμε να ενισχύσουμε τον αγρότη να συνεχίσει το επάγγελμά του, μια και έχει πληγεί τόσο πολύ. 
Πιστεύω, λοιπόν, ότι υπάρχει μια σειρά από μέτρα, δεν έχουμε τελειώσει. Θα υπάρξει εξειδίκευση και άλλων μέτρων, τα οποία θα ανακοινωθούν σε λίγες μέρες. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
ΗΛΙΑΣ ΦΩΤΙΑΔΗΣ: Αφορούν όλους τους νομούς της Ελλάδας, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Καταλαβαίνω, κύριε συνάδελφε, κύριε Φωτιάδη, την ευαισθησία σας. Υπάρχει ευαισθησία όλων για το θέμα αυτό της αγροτικής παραγωγής που καταστράφηκε. Νομίζω ότι έγινε μια καλή συζήτηση εκατέρωθεν. Ακούστηκαν επιχειρήματα και δόθηκαν οι απαραίτητες πληροφορίες.
Δεύτερη είναι η με αριθμό 257/7.1.2002 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εξωτερικών, Εθνικής Άμυνας, σχετικώς με δημοσιεύματα του Τύπου αναφερόμενα στην κατάργηση της θαλάσσιας συνοριακής γραμμής Ελλάδας-Τουρκίας στο Αιγαίο κλπ.
Η επίκαιρη ερώτηση του κ. Κολοζώφ έχει ως εξής:
"Σύμφωνα με δημοσιεύματα στον Τύπο (Ελευθεροτυπία 24/12/2001 κα) ο εκπρόσωπος του State Department κ. Ρίτσαρντ Μπάουστερ υποστήριξε ότι η κατάργηση της θαλάσσιας συνοριακής γραμμής Ελλάδας-Τουρκίας στο Αιγαίο, στους νέους αμερικάνικους ψηφιακούς χάρτες, έγινε κατόπιν συνεννοήσεως και είχε τη σύμφωνη γνώμη της ελληνικής Κυβέρνησης.
Η εξέλιξη αυτή είναι άκρως επικίνδυνη, όσον αφορά την εδαφική ακεραιότητα, το απαραβίαστο των συνόρων και μια σειρά άλλες διατάξεις του διεθνούς δικαίου. Είναι δε ιδιαίτερα ανησυχητική σε μια στιγμή αυξανόμενης αμφισβήτησης των συνόρων στο Αιγαίο από ΝΑΤΟ - Ε.Ε. και Τουρκία.
Ερωτάται, λοιπόν, η Κυβέρνηση:
- Εάν επαληθεύει τα παραπάνω δημοσιεύματα;
- Ποιοι λόγοι οδήγησαν την ελληνική Κυβέρνηση να προχωρήσει σε μια τέτοια ενέργεια;"
Ο αναπληρωτής Υπουργός Εξωτερικών κ. Γιαννίτσης έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε.
Θα μπορούσα να απαντήσω πάρα πολύ σύντομα, αλλά θα απαντήσω κάπως πιο εκτενώς μέσα στα χρονικά όρια που έχω στη διάθεσή μου. Θα μπορούσα κατ' αρχήν να πω ότι βεβαίως και τα δημοσιεύματα δεν είναι αληθή.
Η δεύτερη ερώτηση, ποιοι λόγοι οδήγησαν την ελληνική Κυβέρνηση να προχωρήσει σε μια τέτοια ενέργεια, απαντάται από μόνη της. Θέλω όμως να προσθέσω, παρ' ότι θα μπορούσε να κλείσει το θέμα έτσι, κάποια πληροφόρηση μεγαλύτερη. 
Η Γεωγραφική Υπηρεσία του στρατού των Ηνωμένων Πολιτειών, η ΝΙΜΑ εν πάση περιπτώσει, είχε αναλάβει να εκπονήσει ψηφιακούς χάρτες. Κάποια στιγμή εμφανίστηκε με το επιχείρημα ότι προτίθεται να μην εμφανίσει τα θαλάσσια όρια μεταξύ Ελλάδας και Τουρκίας στην περιοχή, διότι οι χάρτες αυτοί είναι χάρτες συνδυασμένων ασκήσεων και επομένως δεν απεικονίζουν έναν εθνικό χώρο, αλλά περισσότερους εθνικούς χώρους, επικαλούμενη και ως επιχείρημα ότι η γενική της αρχή είναι να μην υπάρχουν θαλάσσια σύνορα στους ΝΑΤΟϊκούς χάρτες. Επομένως με την αναθεώρηση αυτό ήταν σκόπιμο να γίνει, κατά την άποψή τους.
Από το Μάιο περίπου που πρωτοεμφανίστηκε ή τον Ιούνιο -μπορώ να σας το πω και ακριβώς- αυτή η στάση των Ηνωμένων Πολιτειών, η ελληνική πλευρά αντέδρασε με κάθε τρόπο, δηλαδή και το Υπουργείο Εθνικής Άμυνας, ο Υφυπουργός κ. Αποστολίδης θα πάρει και αυτός το λόγο, και το Υπουργείο Εξωτερικών με οδηγίες του που ήταν απορριπτικές σε κάθε περίπτωση και σε κάθε ευκαιρία και πριν το καλοκαίρι και μετά το καλοκαίρι. Οι χάρτες αυτοί δεν έχουν κυκλοφορήσει επισήμως, δεν έχουν γίνει αποδεκτοί από το ΝΑΤΟ.
Η Ελλάδα έχει προχωρήσει στην επεξεργασία, ως όφειλε, των χαρτών σε 
cd -rom για τον εθνικό χώρο με τα θαλάσσια σύνορα κλπ.. Η άποψή μας που έχει εκφραστεί στο ΝΑΤΟ, είναι ότι αυτοί οι χάρτες πρέπει να μην κυκλοφορήσουν καν και πολύ περισσότερο βέβαια να μη γίνουν αποδεκτοί από το ΝΑΤΟ.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Υπουργέ, είδατε ότι η ερώτησή μου είναι λιτή. Το μόνο ζήτημα που μας ενδιαφέρει, όλο το ιστορικό που είπατε είναι γνωστό, είναι κατά πόσο είναι ακριβές ότι η δήλωση του εκπρόσωπου του State Department, ότι οι χάρτες έγιναν σε συνεργασία με ελληνικές υπηρεσίες, ανταποκρίνεται στα πράγματα.
Εσείς είπατε ότι τα δημοσιεύματα δεν ανταποκρίνονται στην πραγματικότητα. Θα ήθελα μία απάντηση σε αυτό. Οι ελληνικές υπηρεσίες πήραν μέρος στην επεξεργασία στα πλαίσια οποιουδήποτε οργανισμού στη δημιουργία αυτών των χαρτών και αν όχι γιατί δεν υπήρχε άμεση απάντηση σε αυτόν τον κύριο, ο οποίος κάνει ψεύτικες δηλώσεις εάν όντως είναι έτσι; 
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννίτσης έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Αποστολίδη, δεν γίνεται να πάρετε το λόγο. Δεν προβλέπεται σχετική διαδικασία για δεύτερη ομιλία. Εσείς το ξέρετε πολύ καλύτερα εμού γιατί έχετε διετελέσει Αντιπρόεδρος της Βουλής. 
Ορίστε, κύριε Γιαννίτση έχετε το λόγο. 
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Η ερώτηση απευθυνόταν και στα δύο Υπουργεία. Και τα δύο Υπουργεία έχουν συμμετοχή σ' αυτήν τη διαδικασία. Εγώ δεν έχω πρόβλημα αν ο συνάδελφος κ. Αποστολίδης θέλει να μιλήσει. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Αποστολίδη δεν θα πάρετε το λόγο. 
Ορίστε, κύριε Γιαννίτση. 
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Η απάντηση είναι και επί της ουσίας αυτή που ήταν και στην πρώτη μου τοποθέτηση, ότι βεβαίως και δεν συνεργάστηκε προς την κατεύθυνση της διαμόρφωσης τέτοιων χαρτών η ελληνική πλευρά. Δεν μπορώ να δώσω βάση δε και σε ένα δημοσίευμα μιας εφημερίδας πώς έγινε τέτοια τοποθέτηση από αμερικανικής πλευράς. Δεν υπάρχει η ελληνική....
ΟΡΕΣΤΗΣ ΚΟΛΟΖΩΦ: Αμφισβητείτε τη συνέντευξη; Είναι ο Ρίτσαρντ Πάουτσερ, εκπρόσωπος του Στέιτ Ντιπάρτμεντ.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Και στο επίπεδο το τεχνικό και στο επίπεδο του πρέσβη μας στο ΝΑΤΟ, η αντίδρασή μας ήταν και είναι αρνητική. Και η θέση μας είναι να μην κυκλοφορήσουν καν οι χάρτες αυτοί ούτε να έρθουν ως πρόταση για να γίνουν αποδεκτοί από το ΝΑΤΟ. Επομένως, δεν είναι δυνατόν να ισχύει αυτό το θέμα. 
ΟΡΕΣΤΗΣ ΚΟΛΟΖΩΦ: Δήλωση έγινε και δεν διαψεύστηκε. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, επανερχόμαστε στη συζήτηση των επίκαιρων ερωτήσεων του πρώτου κύκλου. 
Η πρώτη επίκαιρη ερώτηση με αριθμό 255/7-1-2002 του Βουλευτή της Νέας Δημοκρατίας κ. Βύρωνα Πολύδωρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις επιπτώσεις από την πρόσφατη κακοκαιρία, τη λήψη των αναγκαίων μέτρων για την καλύτερη και αποτελεσματικότερη λειτουργία του κράτους κλπ. και η δεύτερη επίκαιρη ερώτηση με αριθμό 256/7-1-2002 της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις επιπτώσεις από την πρόσφατη κακοκαιρία και τη λήψη των αναγκαίων μέτρων για την καλύτερη και αποτελεσματικότερη λειτουργία του κράτους κλπ, επειδή αναφέρονται στο ίδιο θέμα θα συζητηθούν ταυτόχρονα χωρίς να επηρεάζονται τα δικαιώματα των ομιλητών ως προς τη σειρά και το χρόνο ομιλίας τους. 
Ο κύριος Υπουργός θα απαντήσει αθροιστικά με έξι λεπτά στην πρωτολογία και με τέσσερα στη δευτερολογία και ο εκάστοτε Βουλευτής θα έχει δύο λεπτά. 
Η επίκαιρη ερώτηση του κ. Πολύδωρα σε περίληψη έχει ως εξής: 
"Το γεγονός ότι η πρωτοφανής κακοκαιρία με τις έντονες χιονοπτώσεις που έπληξε πολλές περιοχές της χώρας τα τρία τελευταία εικοσιτετράωρα βρήκε το κράτος απροετοίμαστο και ανέτοιμο, για να μην πούμε ανίκανο, να αντιμετωπίσει αυτήν την έκτακτη κατάσταση είναι πέραν πάσης αμφισβητήσεως. 
Δεν θέλουμε ένα κράτος που να κρύβεται πίσω από τα έντονα καιρικά φαινόμενα, να νομίζει ότι έτσι καλύπτει την ανικανότητά του και να σηκώνει τα χέρια ψηλά. Όπως δεν θέλουμε ένα κράτος παράλυτο και ταυτόχρονα φλύαρο μέσα στην παραλυσία του. Θέλουμε να απαιτούμε ένα κράτος μαχόμενο και αποτελεσματικό, δυνάμενο να προνοεί, να σχεδιάζει και να εκτελεί. Και δεν μπορεί σε καμία περίπτωση η ανικανότητα του κράτους να υποκατασταθεί από την αυτοθυσία πολλών κρατικών οργάνων, όπως της Πυροσβεστικής, της Αστυνομίας ή του Στρατού, καθώς και της Τοπικής Αυτοδιοίκησης. Άλλο αυτοθυσία και άλλο ετοιμοπόλεμο και αξιόμαχο. Τι να τις κάνουμε τις στρατιές των αξίων για μετάλλιο ανδρείας και εξαιρέτων πράξεων, όταν χάνεται ο πόλεμος;
Ιδιαιτέρως φαίνονται οι ευθύνες της Κυβερνήσεως στο ότι έμειναν άνθρωποι αποκλεισμένοι στην εθνική οδό για περισσότερο από είκοσι ώρες. 
Απαράδεκτο φαίνεται το γεγονός ότι επετρέπετο η κυκλοφορία των φορτηγών (νταλικών) στην εθνική τις κρίσιμες ώρες. 
Η προβληματική λειτουργία του νέου αεροδρομίου "Ελευθέριος Βενιζέλος" προκαλεί τη νοημοσύνη και την ίδια την προσωπικότητα των ταξιδιωτών τη ζωή των οποίων θέτει σε άμεσο κίνδυνο. 
Η κατάσταση των δικτύων των μεταφορικών μέσων σταθερής τροχιάς ή διανομής ή ηλεκτρικού ρεύματος προκαλεί επίσης τους πολίτες που θέλουν να πιστεύουν ότι ζουν στον 21ο αιώνα σε μία ευρωπαϊκή χώρα της ζώνης του ευρώ. 
Από τη θεομηνία προκλήθηκαν σοβαρές ζημιές σε πολλούς τομείς της οικονομίας (στον αγροτικό και εμπορικό) και προκύπτει ανάγκη αποζημιώσεως, όπως και ρύθμισης θεμάτων σχετικά με την καταβολή ασφαλιστικών εισφορών, υποχρεώσεων προς τράπεζες και εφορίες και τα συναφή. 
Ερωτάται συνεπώς η Υπουργός ΕΔΔΑ, 
Τι προτίθεται να κάνει η Κυβέρνηση ως προς τα θέματα που εγείρονται ως άνω; 
Ποια αξιολόγηση της καταστάσεως έγινε ή γίνεται, ώστε να είναι το κράτος την επόμενη φορά σε καλύτερη θέση μάχης; 
Πώς θα οργανωθεί, επιτέλους, ένας καλύτερος συντονισμός προγραμμάτων και ενεργειών μεταξύ της Κεντρικής Διοίκησης και των Μονάδων Τοπικής Αυτοδιοίκησης για ένα καλύτερο αποτέλεσμα στον κρίσιμο τομέα της Πολιτικής Προστασίας;"
Η αντίστοιχη επίκαιρη ερώτηση της κας Κανέλλη έχει ως εξής:
"Όσο ακραίο και αν χαρακτηριστεί το φαινόμενο του πρόσφατου χιονιά που έπληξε το μεγαλύτερο μέρος της χώρας, γεγονός είναι ότι παρ' όλες τις σχετικές προειδοποιήσεις των επιστημόνων, η κρατική μηχανή αιφνιδιάστηκε και εμφανίστηκε ανέτοιμη να αντιμετωπίσουν τα προβλήματα που εμφανίστηκαν ιδιαίτερα έντονα στην Αττική, Φθιώτιδα, Βοιωτία, Εύβοια και άλλες περιοχές.
Χιλιάδες οδηγοί εγκλωβίστηκαν για πολλές ώρες σε πολλά σημεία του εθνικού οδικού δικτύου, αλλά και μέσα στις πόλεις, η προσπέλαση στα νοσοκομεία του Λεκανοπεδίου ήταν δύσκολη έως αδύνατη, τα μέσα μαζικής μεταφοράς έπαψαν να λειτουργούν σχεδόν στο σύνολό τους, έκλεισε το αεροδρόμιο "Ελευθέριος Βενιζέλος", πολλές περιοχές έμειναν χωρίς ηλεκτρικό ρεύμα και νερό κλπ.
Παρά τις υπεράνθρωπες προσπάθειες του προσωπικού που έδινε με λιγοστά μέσα τη μάχη ενάντια στις συνέπειες του χιονιά, αυτός αποκάλυψε τις συνέπειες της κυβερνητικής πολιτικής, που στα πλαίσια των φιλομονοπωλιακών κατευθύνσεων της Ευρωπαϊκής Ένωσης αποδιοργανώνει τη Δημόσια Διοίκηση (ξηλώνει) μια σειρά χρήσιμων υπηρεσιών αναθέτοντας τα καθήκοντά τους σε ιδιώτες, μεταφέρει -δίχως τους αναγκαίους πόρους- την ευθύνη αντιμετώπισης κρίσιμων προβλημάτων στη Νομαρχιακή και Τοπική Αυτοδιοίκηση, ενώ η ίδια η κυβέρνηση προσπαθεί να μεταθέσει τις τεράστιες ευθύνες της για την τρομακτική έλλειψη μέσων και συντονισμού στον "κακό καιρό" και στους "απείθαρχους" πολίτες.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να αντιμετωπίζονται έγκαιρα και αποτελεσματικά παρόμοια φαινόμενα προκειμένου να μην επαναληφθούν τέτοιου είδους προβλήματα;".
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης ο κ. Παπαδήμας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, οι ερωτώντες συνάδελφοι, αφού χαρακτηρίζουν με τις πραγματικές του διαστάσεις το καιρικό φαινόμενο, ως μια δηλαδή πρωτοφανή κακοκαιρία που έπληξε το μεγαλύτερο μέρος της χώρας, αποδίδουν στη συνέχεια ευθύνες στο κράτος, το οποίο, όπως λένε, αιφνιδιάστηκε και ήταν ανέτοιμο, αλλά ταυτόχρονα αποδίδουν και εύσημα στις κρατικές υπηρεσίες για τις υπεράνθρωπες προσπάθειες που κατέβαλαν για να το αντιμετωπίσουν. 
Εγώ δεν θα επιμείνω στην ανάδειξη της αντίφασης αυτής, την οποία ο καθένας μπορεί να κρίνει. 
ΟΡΕΣΤΗΣ ΚΟΛΟΖΩΦ: Δεν υπάρχει αντίφαση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκείνο όμως που θέλω να πω είναι να αναφερθώ στις ενέργειες που έγιναν από πλευράς Υπουργείου Εσωτερικών, μέσω της Γενικής Γραμματείας Πολιτικής Προστασίας, τόσο πριν από την εκδήλωση του καιρικού φαινομένου, όσο και κατά τη διάρκειά του και μετά την αποδρομή του. Αυτό θα αναδείξει πραγματικά αν αιφνιδιαστήκαμε, αν ήμασταν ανέτοιμοι, αν δεν κινητοποιήσαμε τον κρατικό μηχανισμό.
Έτσι, λοιπόν, από την Τετάρτη, δύο μέρες πριν εκδηλωθεί το καιρικό φαινόμενο, υπήρξε έγγραφη ενημέρωση όλου του κρατικού μηχανισμού, -περιφέρειες, νομαρχιακές αυτοδιοικήσεις, δήμοι, Υπουργεία, οργανισμοί κοινής ωφέλειας- για την επερχόμενη κακοκαιρία μαζί με οδηγίες προς τους κρατικούς φορείς πώς θα πρέπει να διατάξουν τα μέσα και τις δυνάμεις τους στις εθνικές οδούς, στα επικίνδυνα σημεία. Παράλληλα ενισχύθηκε η Γενική Γραμματεία Πολιτικής Προστασίας με όλο το προσωπικό επιφυλακής το οποίο σε εικοσιτετράωρη βάση δούλευε όλες αυτές τις μέρες, συγκλήθηκε η μικτή επιτελική ομάδα, η οποία προβλέπεται να λειτουργεί και αυτή σε εικοσιτετράωρη βάση -και αυτή βέβαια έχει στελέχη επιτελικά απ' όλα τα Υπουργεία- ενώ έγινε ανακοίνωση από την Τετάρτη ακόμα και ενημέρωση των πολιτών για την επερχόμενη κακοκαιρία και δόθηκαν οδηγίες με ιδιαίτερη έμφαση στο να μην επιχειρήσουν, χωρίς να υπάρχει σοβαρός λόγος, να κυκλοφορήσουν στις εθνικές οδούς γιατί θα έχουν πρόβλημα. Όταν εκδηλώθηκε το φαινόμενο -Παρασκευή, Σάββατο και Κυριακή, αυτές τις τρεις μέρες- η Επιτροπή Συντονισμού Πολιτικής Προστασίας βρισκόταν σε συνεχή συνεδρίαση με συνεχή παρουσία του Υπουργού και του Υφυπουργού Εσωτερικών. Δόθηκαν άμεσα εντολές και τηρήθηκαν αυτές οι εντολές -γιατί ελέχθηκαν- για εφημερία όλων των νοσοκομείων και για ενίσχυση του ΕΚΑΒ του οποίου ζητήσαμε να αποκεντρωθούν οι μονάδες του σε όλα τα σημεία του Λεκανοπεδίου και υπήρξε αυτή η αποκέντρωση. Για εξασφάλιση της προσπέλασης όλων των νοσοκομείων της Αττικής και ιδιαίτερα των νοσοκομείων που ήταν φοβερά δύσκολη η προσπέλαση, όπως είναι τα νοσοκομεία που βρίσκονται στη βόρεια Αττική. Ζητήθηκε η συνδρομή του Στρατού από το μεσημέρι της Παρασκευής και δόθηκε αυτή η συνδρομή. Το ΥΠΕΧΩΔΕ εκτός από τα δικά του μηχανικά μέσα κινητοποίησε τα μηχανικά μέσα όλων των εργοληπτικών εταιρειών, που εκτελούσαν δικά του έργα. Κηρύξαμε σε κατάσταση έκτακτης ανάγκης στην αρχή του Νομούς Βοιωτίας και Εύβοιας, την επόμενη ημέρα και τους τέσσερις νομούς της Αττικής και στη συνέχεια το Ρέθυμνο, τα Χανιά και το Λασίθι. Η εθνική οδός Αθηνών-Λαμίας έκλεισε σε ένα πολύ μεγάλο μέρος από ντελαπάρισμα βαρέων οχημάτων πολλά από τα οποία βρέθηκαν να κινούνται χωρίς αλυσίδες. Ξεκίνησε αμέσως μια τεράστια προσπάθεια απεγκλωβισμού των εγκλωβισμένων, αφού απαγορεύθηκε η είσοδος άλλων αυτοκινήτων από Λαμία ή Αθήνα. 
Λεωφορεία της Αστυνομίας και ερπυστριοφόρα του Στρατού πήγαν στο μέρος που υπήρχαν οι εγκλωβισμένοι, μετέφεραν εγκλωβισμένους στο Κέντρο Εκπαίδευσης Πυροβολικού στη Θήβα, τροφοδότησαν με δύο χιλιάδες διακόσιες μερίδες τροφής όλους αυτούς τους εγκλωβισμένους και βέβαια, εκτός απ' αυτά, κινήθηκαν και βυτιοφόρα του Στρατού και της Αστυνομίας με πετρέλαιο και βενζίνη, για να μπορέσουν να τροφοδοτήσουν εγκλωβισμένα οχήματα, αν χρειαζόταν τροφοδότηση.
Ο απεγκλωβισμός έγινε σταδιακά, ολοκληρώθηκε δε τις βραδινές ώρες του Σαββάτου. Αμέσως μετά, απαγορεύοντας ακόμα την είσοδο στην εθνική οδό, τα συνεργεία προέβησαν όλη τη νύχτα του Σαββάτου μέχρι το μεσημέρι της Κυριακής, σε αποχιονισμό της εθνικής οδού και σε καταπολέμηση του παγετού. Αυτό το έργο ολοκληρώθηκε το μεσημέρι της Κυριακής και δώσαμε, όπως είναι γνωστό, την εθνική οδό ξανά σε κυκλοφορία.
Σε όλη αυτήν τη διάρκεια της κακοκαιρίας αποκλείστηκαν χωριά, εκατόν πενήντα τον αριθμό σε όλη την Ελλάδα, υπήρξαν σημαντικές βλάβες στην ηλεκτροδότηση πολλών περιοχών του Λεκανοπεδίου, αλλά και χωριών της Εύβοιας και άλλων περιοχών, υπήρξαν ζημιές στα οδικά δίκτυα, ζημιές στα δίκτυα ύδρευσης, τεράστιες ζημιές, όπως προανέφερε ένας συνάδελφος που απαντούσε σε δικό του αντικείμενο, στο ζωικό και στο γεωργικό κεφάλαιο.
Εμείς από τη Δευτέρα καταπιαστήκαμε με το πώς θα μπορέσουμε να αποκαταστήσουμε όλες αυτές τις ζημιές. Ασφαλώς τα συνεργεία δούλευαν και τις προηγούμενες ημέρες, αλλά οι βλάβες όλες δεν ήταν δυνατόν να διορθωθούν στη φάση της κακοκαιρίας.
Έτσι μέρα με τη μέρα, από τη Δευτέρα μέχρι χθες, ελαττώνονταν και οι αποκλεισμένες περιοχές και οι βλάβες που υπήρχαν στην ηλεκτροδότηση. Σήμερα είναι ελάχιστα τα χωριά, είναι σε αριθμό κάτω από πέντε, που έχουν ακόμα πρόβλημα ηλεκτροδότησης και είναι ελάχιστα τα χωριά που ακόμα είναι αποκλεισμένα. Σ' αυτά τα χωριά έγιναν ρίψεις από αέρος εφοδίων, φαρμάκων, ζωοτροφών στα ποιμνιοστάσια. Σ' αυτές τις έξι μέρες, κύριε Πρόεδρε, δούλεψαν ασταμάτητα περισσότερα από χίλια διακόσια μηχανήματα και περισσότεροι από είκοσι χιλιάδες άνδρες του κρατικού μηχανισμού, των Σωμάτων Ασφαλείας, του Στρατού, της αυτοδιοίκησης.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
Μαζί με αυτούς θέλω να εξάρω τη συμβολή των εθελοντικών οργανώσεων πολιτικής προστασίας που βρέθηκαν σε πολλά απ' αυτά τα μέτωπα της κακοκαιρίας και προσέφεραν ουσιαστική δουλειά. 
Θα ήθελα επίσης, κλείνοντας να τονίσω την ωριμότητα με την οποία οι πολίτες αντιμετώπισαν αυτό το φαινόμενο και βοήθησαν σημαντικά την προσπάθεια όλων μας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, πολύ φοβούμαι ότι δεν πρόκειται να συνεννοηθούμε. Εμείς δεν μηδενίζουμε.
ΠΡΟΕΔΡΕΥΩΝ (Κωνσταντίνος Γείτονας): Μην ξεκινάτε έτσι αρνητικά. Μαζί θα συνεννοηθούμε...
ΒΥΡΩΝ ΠΟΛΥΔΩΡΑΣ: Όχι με σας. Με τον Υπουργό, με την Κυβέρνηση. Δεν πρόκειται, λοιπόν, να συνεννοηθούμε. 
Με την υποβολή της ερώτησής μας δεν μηδενίζουμε τίποτα. Συναποδεχόμαστε ότι ήταν ακραία τα καιρικά φαινόμενα, βάζουμε και τη λέξη θεομηνία για να ανοίξει η διαδικασία και των αποζημιώσεων και του αιτήματος στην Ευρώπη. Αυτές είναι οι προθέσεις μας για συνεννόηση.
Έρχεται και μου επισημαίνει ο κύριος Υπουργός αντίφαση. Μα, επαινώ ταυτόχρονα και όσους προσέφεραν τις υπηρεσίες τους και έπραξαν καλώς και ευόρκως το καθήκον τους. Το ένα δεν αποκλείει το άλλο, αλλά η Κυβέρνηση ήταν παράλυτη, η Κυβέρνηση αιφνιδιάστηκε, η Κυβέρνηση είναι ανίκανη, η Κυβέρνηση δεν μπορεί ούτε το διάλογο να οργανώσει εδώ. Γιατί; Διότι δεν είναι διάλογος αυτός με το να μας λέει ότι όλα είναι καλά καμωμένα. Αν είναι όλα καλά καμωμένα, σηκωθείτε και φύγετε γιατί δεν μπορείτε ούτε να διαπιστώσετε.
Ο έντιμος διάλογος θα έλεγε "έχω εκατό ελλείψεις, δέκα ελλείψεις". Δεν μου λέει τίποτα. Επιτρέπεται να κλείνεται η εθνική οδός; 
Ο βασικός έλεγχος σ' αυτές τις περιπτώσεις, κύριε Πρόεδρε και κύριε Υπουργέ, δεν είναι για το τι κάνεις την ώρα της κρίσεως. Είναι για το τι έχεις κάνει πριν από την κρίση στο προνοείν, στο σχεδιάζειν και στο να βρίσκεσαι σε ετοιμότητα να αντιδράσεις. Δεν πρόκειται να δώσω εύσημα στο ότι ήταν οι Υπουργοί στη Γενική Γραμματεία Πολιτικής Προστασίας το βράδυ ή όλη την ημέρα και επιλαμβάνοντο της υποθέσεως, πολλές φορές αυτοσχεδιάζοντας. 
Στις περιπτώσεις ΠΣΕΑ χρειάζεται αυτοματισμός. Αυτή είναι η μία αρχή. Η δεύτερη αρχή είναι η αρχή του ενός υπευθύνου.
Πιο συγκεκριμένα, έτσι όπως εξελίχθηκαν τα γεγονότα, έχουμε να πούμε ότι η Γενική Γραμματεία Πολιτικής Προστασίας την Παρασκευή εξέδιδε σήματα -προσέξτε το, για όνομα του Θεού- που έλεγαν ότι μπαίνουμε σε ύφεση και θα ολοκληρωθεί η ύφεση το Σάββατο. Και το Σάββατο στις 17.17΄ ο Παπανικολάου κήρυξε την Αττική σε κατάσταση έκτακτης ανάγκης. Στις 17.16΄ ο Κυριακίδης, Περιφερειάρχης, κήρυξε την Αττική σε κατάσταση έκτακτης ανάγκης, η Νομάρχης κα Μπεσμπέα κήρυξε την Αττική σε κατάσταση έκτακτης ανάγκης. Ούτε το χαρακτηρισμό δεν μπορούσαν να συντονίσουν. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε.
ΒΥΡΩΝ ΠΟΛΥΔΩΡΑΣ: Κατά τα λοιπά απαιτείται ειδικό σχέδιο να μην κλείνει η εθνική. Είναι τόσο υπερβολικό αυτό, κύριε Πρόεδρε; Επιβάλλεται οπωσδήποτε για τα χίλια διακόσια μηχανήματα -που πρέπει να έχουμε τα κατάλληλα- να μην παραπονούνται και να μην κλαίνε οι αξιωματούχοι ότι ήλθαν τα μηχανήματα τα προς επίτευξη, τα επιτεταγμένα, και δεν είχαν φανάρια και αλυσίδες.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ να διευκολύνετε. 
ΒΥΡΩΝ ΠΟΛΥΔΩΡΑΣ: Τι να την κάνω αυτήν την επίταξη; Χρειάζεται πριν από την κρίση να έχεις τον κατάλογο των κατάλληλων μηχανημάτων και όσα θα επιτάξεις, να τα έχεις επιθεωρήσει. Χίλιες δράσεις, τις οποίες μπορούμε να υποβάλουμε και τις υποβάλλει η Νέα Δημοκρατία υπευθύνως ως προτάσεις...
ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε Πολύδωρα. 
ΒΥΡΩΝ ΠΟΛΥΔΩΡΑΣ: ...μήπως και κινήσει στο προνοείν και στο σχεδιάζειν, αντί του συνονθυλεύματος του "Ξενοκράτη" η Κυβέρνηση και η Πολιτεία να αντιμετωπίσουν την κρίση, να μη μας βρει το ίδιο κακό.
ΠΡΟΕΔΡΕΥΩΝ (Κωνσταντίνος Γείτονας): Αρκετά, κύριε Πολύδωρα. 
ΒΥΡΩΝ ΠΟΛΥΔΩΡΑΣ: Τι αρκετά; 
ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, υπάρχει ο Κανονισμός, που εσείς τον σέβεστε συνήθως.
ΒΥΡΩΝ ΠΟΛΥΔΩΡΑΣ: Εντάξει, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε.
Θα μου επιτρέψετε να επιστρέψω στον κύριο Υπουργό τα περί αντιφάσεων, διότι αντίφαση δεν υπάρχει, όταν διαπιστώνεις τα προβλήματα και η ερώτηση στην οποία δεν απάντησε ο κύριος Υπουργός, αφορά τα μέτρα, που πρόκειται να παρθούν εν τω μέλλοντι από τούδε και στο εξής.
Καταναλώσατε τα εξίμισι, επτά λεπτά που σας δόθηκαν για να διαπιστώσετε ή να μας δώσετε ως διαπίστωση τι κάματε. Θα σας πω, λοιπόν, εγώ κάτι το οποίο δεν κάνατε σε ένα επίπεδο συντονισμού και σας ρωτώ να μου πείτε αν θα το κάνετε στο μέλλον. Πρώτος ο Νομός Εύβοιας κηρύχθηκε σε κατάσταση έκτακτης ανάγκης. Κι ενώ κηρύχθηκε σε κατάσταση έκτακτης ανάγκης δεν υπήρχε ούτε ένα μηχάνημα, διότι κάποιος σοφός καλά συντονισμένος είχε καλέσει τα μηχανήματα από την Εύβοια στο κέντρο της Αθήνας.
Δεύτερο πράγμα που δεν κάνατε. Βγάλατε μία ανακοίνωση ότι τα σχολεία θα λειτουργήσουν από Πέμπτη και μετά στο λεκανοπέδιο της Αττικής. Και αυτή τη στιγμή που μιλάμε έχετε βγάλει δεύτερη διαταγή ότι τα σχολεία όλα δεν μπορούν να λειτουργήσουν στο λεκανοπέδιο της Αττικής, δημοτικά, γυμνάσια, λύκεια.
Τρίτο πράγμα. Μας λέτε ότι τα κάνατε όλα άριστα και ο συνάδελφός σας Μεταφορών και Επικοινωνιών έχει ήδη διατάξει ανάκριση, γιατί το ιδιωτικό πανάκριβο αεροδρόμιο των Σπάτων δεν λειτούργησε. Άρα ούτε αυτό έγινε σωστά. Επομένως δεν υπάρχει καμία αντίφαση στα ερωτήματα. Τα ερωτήματα είναι τι θα κάνετε από τούδε και στο εξής. Ο συντονισμός ήταν ένα σημείο το οποίο έπασχε. Εξάρετε, φιλοφρονείτε τους εργαζόμενους που ήταν στη Δ.Ε.Η. και πήγαιναν στο χιονιά με τα μηχανήματα της Δ.Ε.Η. Οι υπόλοιποι δημόσιοι κρατικά εκπαιδευμένοι υπάλληλοι απέμειναν χωρίς δεύτερο ζευγάρι αλυσίδες, διότι η Δ.Ε.Η. δεν προμηθεύει πια με μηχανήματα τους εργαζόμενους. Τους είδαμε να πηγαίνουν να εργάζονται σαράντα οκτώ ώρες ο καθένας απ' αυτούς και η Δ.Ε.Η. ή η Ε.Υ.Δ.Α.Π. να μην έχουν προβλέψει πού θα ξεκουραστούν οι άνθρωποι αυτοί, ποιος θα τους αντικαταστήσει, πού είναι η δεύτερη βάρδια, πού είναι οι ειδικευμένοι και ποιος τους έχει εφοδιάσει με τρόφιμα. Αυτόν τον ηρωισμό και αυτήν την αυτοθυσία δεν μπορεί να την επικαλείται το κράτος ως κρατικό μηχανισμό. 
Δεύτερον, δεν μπορείτε να καταφεύγετε σε κολακείες για τον εθελοντισμό προσπαθώντας να διαστρέψετε ακόμη και την άριστη έννοια της κοινωνικής αλληλεγγύης, η οποία χρειάζεται καλλιέργεια και στην πραγματικότητα την αποτρέπει αυτή καθεαυτή η πολιτική σας. Διότι κοινωνική αλληλεγγύη ουσιαστική μεταξύ πολιτών και εργαζομένων δεν μπορεί να υπάρξει απέναντι σε μια πολιτική, όπου την ώρα της κρίσης ο κρατικός μηχανισμός πετά το μπαλάκι της ευθύνης από τον έναν στον άλλο.
Εις επίρρωση όλων αυτών και κατάργηση της αντίφασης, θα χρησιμοποιήσω μια ρήση του Πρωθυπουργού. Ενώ επίκεινται πλημμύρες, ενώ είχαμε προβλήματα λειψυδρίας, η ακροτελεύτια φράση του Πρωθυπουργού στην ανακοίνωσή του αμέσως μετά την κρίση λέει: "Ευτυχώς, θα αντιμετωπίσουμε τώρα με το πολύ νερό το πρόβλημα της λειψυδρίας, έτσι ένα πρόβλημα που είχε η χώρα αντιμετωπίστηκε". Έρχεται ο Πρωθυπουργός της χώρας να μας πει ότι το πρόβλημα της λειψυδρίας αντιμετωπίσθηκε από την καταστροφή, δηλαδή από το Θεό. Είναι πρωτοφανές πολιτικά και ουσία αντιφατικό.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρία και κύριοι συνάδελφοι, βρεθήκαμε όπως και σεις αναγνωρίσατε και στη δευτερολογία σας αντιμέτωποι με μια πρωτοφανή κακοκαιρία. Αλλά εσείς δεν θέλετε να αναγνωρίσετε ότι πραγματικά υπήρξε μια πρωτόγνωρη κινητοποίηση μέσων και έμψυχου υλικού καθώς και μια εργωδέστατη προσπάθεια. Το λέτε αλλά αναφέρεστε στους υπαλλήλους, λες και οι υπάλληλοι δεν είναι ο κρατικός μηχανισμός. Αυτά τα στελέχη είναι ο κρατικός μηχανισμός.
Αυτή η εργώδης προσπάθεια, λοιπόν, στα περισσότερα μέτωπα μαζί με την προσπάθεια συντονισμού δράσης ήταν αποτελεσματική. 
ΛΙΑΝΑ ΚΑΝΕΛΛΗ: Ακραία ικανοποίηση σας διακατέχει.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη φέρουμε ξαφνική θύελλα τώρα εδώ. Ήρεμα πήγε μέχρι τώρα η συζήτηση. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Κανέλλη, με ρωτάτε αν θα μπορούσαμε καλύτερα. Ευθέως σας λέω ότι πάντοτε πιστεύω και επιζητώ το καλύτερο και πιστεύω ότι κάθε φορά η κινητοποίηση του κρατικού μηχανισμού είναι καλύτερη από την προηγούμενη. Και αυτή ήταν καλύτερη από την προηγούμενη και η επόμενη θα είναι καλύτερη απ' αυτήν. Αν όμως έχετε την απαίτηση στην Ελλάδα ένα τέτοιο φαινόμενο να αντιμετωπισθεί το ίδιο καλά όσο στη Γερμανία ή στη Σουηδία, αυτό μην το περιμένετε. 
ΒΥΡΩΝ ΠΟΛΥΔΩΡΑΣ: Έχουμε την απαίτηση να μην κλείσει η εθνική. 
ΠΡΟΕΔΡΕΥΩΝ (Κωνσταντίνος Γείτονας): Να κάνουμε οργανωμένα τη συζήτηση, και ήρεμα; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πολύδωρα, ξέρετε ότι αυτό το ίδιο καιρικό φαινόμενο πριν από δέκα μέρες πέρασε από τη Γερμανία και στη Γερμανία απέκλεισε εθνικές οδούς σε μήκος εκατό χιλιομέτρων και πενήντα χιλιομέτρων σε άλλη εθνικό οδό. Έκλεισε το αεροδρόμιο της Φραγκφούρτης, το μεγαλύτερο αεροδρόμιο μέσα στην Ευρώπη. Βέβαια δεν θέλω να επιμείνω πάνω σ' αυτό. Εσείς κάνετε μια υπερβολική και άδικη κριτική γιατί εμείς -ουσιαστικά αυτό λέτε- δεν τα καταφέραμε να τα βγάλουμε πέρα, καλύτερα από τους Γερμανούς. Εμείς σαν χώρα ξεκινήσαμε μόλις πριν από μια πενταετία την προσπάθεια να οργανώσουμε πολιτική προστασία, όταν οι άλλες χώρες της Ευρωπαϊκής Ένωσης είχαν παράδοση δεκαετιών.
ΒΥΡΩΝ ΠΟΛΥΔΩΡΑΣ: Είκοσι χρόνια κυβερνάτε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η μεγάλη πρόκληση, λοιπόν, για μας υπάρχει. Και η μεγάλη πρόκληση είναι αυτή την πολιτική προστασία να τη φτιάξουμε καλύτερη. Σήμερα είμαστε εμπλουτισμένοι με την εμπειρία που όλοι μας έχουμε αποκτήσει και εμείς σαν Κυβέρνηση και σεις σαν Αντιπολίτευση αλλά και με τα μηνύματα, που παίρνουμε από τον κόσμο. Είμαστε, λοιπόν, έτοιμοι να μπορέσουμε να εντοπίσουμε τα αδύνατα σημεία.
ΛΙΑΝΑ ΚΑΝΕΛΛΗ: Μαύρη αγορά οι αλυσίδες. Εκατό χιλιάδες έκαναν.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ όχι θόρυβο. Έτσι δεν καταλαβαίνουμε τι απαντά ο κύριος Υπουργός. Μη μιλάτε. 
Συνεχίστε, κύριε Υπουργέ, διακόπτεστε συνέχεια.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Είμαστε, λοιπόν, έτοιμοι να εντοπίσουμε τα αδύνατα σημεία που υπάρχουν στο θεσμικό πλαίσιο όπως και τις όποιες αδυναμίες στην οργανωτική δομή της πολιτικής προστασίας. Και εμείς αυτό δεν το κάνουμε τώρα επειδή συνέβη αυτή η κακοκαιρία. Ξέρετε ότι το νομοσχέδιο για την αναβάθμιση της πολιτικής προστασίας είναι στη νομοπαρασκευαστική επιτροπή της Βουλής εδώ και δέκα μέρες. Μας δίνεται, λοιπόν, η ευκαιρία όταν θα έρθει στη Βουλή για να συζητηθεί, όλες οι πολιτικές δυνάμεις μαζί να συμβάλουμε και να φτιάξουμε όλοι μαζί αυτό που θεωρούμε καλύτερο. Γιατί πιστεύω συνάδελφοι ότι η προστασία του πολίτη δεν έχει χρώμα. 
ΛΙΑΝΑ ΚΑΝΕΛΛΗ: Γερμανικό χρώμα, εσείς το δίνετε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν υπάρχει ένα χρώμα σ' αυτήν την ιστορία είναι το χρώμα που έχει ο κίνδυνος της καταστροφής και η ίδια η καταστροφή και αυτό το χρώμα είναι μαύρο. Και αυτό το μαύρο χρώμα έχουμε υποχρέωση να το πολεμήσουμε. Η ευκαιρία θα μας δοθεί σε λίγες μέρες και στη Διαρκή Επιτροπή και στη Βουλή. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης των άρθρων και του συνόλου του σχεδίου νόμου "Οργανωτικά θέματα Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις". 
Έχει ολοκληρωθεί η συζήτηση και η ψήφιση των άρθρων της ενότητας του νομοσχεδίου 1 έως 4. 
Απομένουν προς συζήτηση και ψήφιση τα άρθρα 5 έως και 15. Από χθες υπάρχει η πρόταση να συζητηθούν όλα σε μια ενότητα. Εάν δεν υπάρχει αντίρρηση να προχωρήσουμε έτσι. 
Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, εμείς επιμένουμε τουλάχιστον το άρθρο 11 και μετά που είναι οι τροπολογίες και αφορούν διαφορετικά θέματα, να συζητηθούν χωριστά. Δηλαδή, από το 5 έως 10 να συζητηθούν σε μια ενότητα. Αλλά από το 11 και μετά, χωριστά.
ΠΡΟΕΔΡΕΥΩΝ (Κωνσταντίνος Γείτονας): Θα πρότεινα να δώσουμε λίγο περισσότερο χρόνο στη συζήτηση των άρθρων αυτών. Να μη σπάσουμε όμως την ενότητα.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, επειδή είναι ιδιαίτερα θέματα και θέλουμε χρόνο, ας πάρουμε σε μια ενότητα από το 5 μέχρι το 10 και μετά να συζητηθούν χωριστά ή έστω σε μια ενότητα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Από την εμπειρία μου εδώ μέσα, όσες φορές ζητήθηκε να διακοπεί η ενότητα των άρθρων, η συζήτηση που γίνεται στο δεύτερο μέρος, είναι εντελώς ασήμαντη. Θα γινόταν πολύ καλύτερη η συζήτηση αν τα πάρουμε όλα μαζί και να δοθεί χρόνος στον κάθε επιθυμούντα για να αναπτύξει κατά το δοκούν τις απόψεις του.
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, χθες είχαμε σπάσει την ενότητα 4 έως 5, συζητήσαμε το 4 και αφήσαμε το 5. Το 5 έχει μια ιδιαιτερότητα. Θα πρότεινα, λοιπόν, να συζητήσουμε το 5 που το σπάσαμε χθες και όλα τα υπόλοιπα μαζί. Διότι αν θα προσέξατε και από τις αποφάσεις και από τη συζήτηση που έγινε στην επιτροπή, τα περισσότερα από τα άρθρα, μετά το 6 έχουν ψηφιστεί ομόφωνα. Άρα εκεί που υπάρχουν αντιρρήσεις είναι μόνο στο άρθρο 5. Αν συζητήσουμε επομένως αναλυτικά το άρθρο 5, θα συντομευθεί η διαδικασία από το άρθρο 6 και μετά. 
ΠΡΟΕΔΡΕΥΩΝ (Κωνσταντίνος Γείτονας): Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, για μένα δεν είναι μείζον το θέμα. Θα σας διευκολύνω σε όποια απόφαση πάρετε. 
Εγώ θα έλεγα να τα συζητήσουμε τώρα, για να μείνει χρόνος για τις τροπολογίες. Εγώ τουλάχιστον θέλω κάποιο χρόνο για να αναπτύξω μια τροπολογία εμπρόθεσμη.
ΠΡΟΕΔΡΕΥΩΝ (Κωνσταντίνος Γείτονας): Υπάρχουν τρεις τροπολογίες Βουλευτών εμπρόθεσμες και μια εκπρόθεσμη.
Ο κύριος Υπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Πράγματι στο άρθρο 5 υπάρχουν αντιρρήσεις, αλλά μονολεκτικά μπορούμε να πούμε δυο κουβέντες. Θα έλεγα, λοιπόν, ότι είναι χαμένος χρόνος. 
Εγώ προτείνω να συζητηθούν όλα τα άρθρα μαζί και να δοθεί λίγος χρόνος παραπάνω. 'Όσον αφορά τις δύο τροπολογίες που έχουν ενσωματωθεί ως άρθρα στα υπόλοιπα κείμενα, είναι αυτές που αναφέρονται στη γενική γραμματεία. Δηλαδή πρόκειται για το άρθρο 4 το οποίο εν πολλοίς συζητήσαμε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, εγώ πιστεύω ότι δεν μπορεί να τα συζητήσουμε όλα μαζί σε μια ενότητα, αφού κάθε άρθρο έχει μια χωριστή έννοια. Θα έλεγα, λοιπόν, να συζητηθούν χωριστά. 
ΠΡΟΕΔΡΕΥΩΝ (Κωνσταντίνος Γείτονας): Αυτό δεν μπορούμε να το κάνουμε. 
Κύριοι συνάδελφοι, υπάρχουν οι εξής προτάσεις. Η μια πρόταση είναι να συζητηθεί το άρθρο 5, που είχε μείνει από χθες, χωριστά και όλα τα άλλα σε μια ενότητα. 
Η δεύτερη πρόταση είναι να συζητηθούν μέχρι το 10 ως μια ενότητα και μετά τα υπόλοιπα σε μια άλλη ενότητα, επειδή υπάρχουν οι τροπολογίες. Και η τρίτη πρόταση είναι, να τα συζητήσουμε όλα σε μια ενότητα, με ανοχή χρόνου.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, για να διευκολύνω, θα πω το εξής: Θα δεχθώ το άρθρο 5 να συζητηθεί κεχωρισμένως. Όμως τα άρθρα 6 έως 10 να πάνε ως μία ενότητα. Και τα υπόλοιπα που είναι οι εμπρόθεσμες τροπολογίες του Υπουργού να συζητηθούν χωριστά κατ΄ άρθρον ή σε μία ενότητα. 
Νομίζω όμως ότι χάνουμε χρόνο ...
ΠΡΟΕΔΡΕΥΩΝ (Κωνσταντίνος Γείτονας): Μα, δεν χάνουμε χρόνο. Προπαθούμε να οργανώσουμε τη συζήτηση. 
Εφόσον όμως δεν μπορούμε να συμφωνήσουμε, θα προχωρήσουμε συζητώντας το άρθρο 5 χωριστά επειδή είχε μείνει από χθες και στη συνέχεια όλα τα άλλα σε μία ενότητα. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, αυτό είναι μία πραξικοπηματική λύση. 
ΠΡΟΕΔΡΕΥΩΝ (Κωνσταντίνος Γείτονας): Ε, δεν είναι δα και πραξικοπηματική λύση, κύριε Βαρβιτσιώτη! Για όνομα του θεού!
ΙΩΑΝΝΗΣ ΒΑΡΒΙΤΣΙΩΤΗΣ: Εγώ σας πρότεινα συμβιβαστικά να υπάρχουν... 
ΠΡΟΕΔΡΕΥΩΝ (Κωνσταντίνος Γείτονας): Συμβιβασμός είναι. 
ΙΩΑΝΝΗΣ ΒΑΡΒΙΤΣΙΩΤΗΣ: Δεν είναι συμβιβασμός.
ΠΡΟΕΔΡΕΥΩΝ (Κωνσταντίνος Γείτονας): Ας προχωρήσουμε, λοιπόν, στη συζήτηση του άρθρου 5. 
ΙΩΑΝΝΗΣ ΒΑΡΒΙΤΣΙΩΤΗΣ: Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μα, το προτείνατε ο ίδιος, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Να το συζητήσουμε, κύριε Πρόεδρε, αλλά τι θα γίνει με τα υπόλοιπα;
ΠΡΟΕΔΡΕΥΩΝ (Κωνσταντίνος Γείτονας): Είπαμε σε μία ενότητα.
ΙΩΑΝΝΗΣ ΒΑΡΒΙΤΣΙΩΤΗΣ: Όχι. Διαφωνώ ριζικά. Τουλάχιστον να υπάρξουν δύο ενότητες. 
ΠΡΟΕΔΡΕΥΩΝ (Κωνσταντίνος Γείτονας): Καταγράφεται η διαφωνία σας, κύριε Βαρβιτσιώτη. Ας προχωρήσουμε στο άρθρο 5. 
ΙΩΑΝΝΗΣ ΒΑΡΒΙΤΣΙΩΤΗΣ: Να υπάρξουν τουλάχιστον δύο ενότητες, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εντάξει. Προχωρούμε. 
ΙΩΑΝΝΗΣ ΒΑΡΒΙΤΣΙΩΤΗΣ: Πρόκειται για πραξικόπημα του Προεδρείου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ακούστε τα μεγάλα λόγια. Σας παρακαλώ, κύριε Βαρβιτσιώτη. Εάν επιμένετε σε δύο ενότητες, τότε θα κάνουμε το εξής: Θα συζητήσουμε τα άρθρα 5 έως και 10, όπως είχε προτείνει και ο εισηγητής σας, σε μία ενότητα και τα υπόλοιπα σε μία άλλη ενότητα. Θα έχουμε έτσι τις ενότητες. 
ΙΩΑΝΝΗΣ ΒΑΡΒΙΤΣΙΩΤΗΣ: Με συγχωρείτε, κύριε Πρόεδρε. Αυτή η εφεύρεση των ενοτήτων βλάπτει το κοινοβουλευτικό έργο. Πρέπει να το αντιληφθείτε.
ΠΡΟΕΔΡΕΥΩΝ (Κωνσταντίνος Γείτονας): Μην το επεκτείνουμε τώρα. 
ΙΩΑΝΝΗΣ ΒΑΡΒΙΤΣΙΩΤΗΣ: Αυτή η πρακτική έχει υποβαθμίσει το Κοινοβούλιο. Θέλετε να συνεχίσουμε την υποβάθμισή του; Δικαίωμά σας. 
ΠΡΟΕΔΡΕΥΩΝ (Κωνσταντίνος Γείτονας): Ανακεφαλαιώνοντας λέγω τούτο: Θα συζητήσουμε τα άρθρα 5 έως 10 σε μία ενότητα και τα άρθρα 11 έως 14 σε μία άλλη ενότητα. Το άρθρο 15 είναι το ακροτελεύτιο. 
Το λόγο έχει ο Εισηγητής της Πλειοψηφίας κ. Κυριάκος Σπυριούνης. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αναφορικά με την παράγραφο 1 του άρθρου 5 που αναφέρεται στους πόρους, συμφωνώ απολύτως με τη διεύρυνση της χρηματοδότησης τόσο για τα υπάρχοντα όσο και για τα νέα στρατόπεδα που βελτιώνουν αυτομάτως τις συνθήκες διαβίωσης αξιωματικών και οπλιτών, γιατί και οι αξιωματικοί ζουν τον περισσότερο χρόνο στο στρατόπεδο. Επομένως, μπορείτε να βάλετε εδώ "συνθηκών διαβίωσης" και αντί "για στρατευμένους", κύριε Υπουργέ -διότι όταν βελτιώνετε τις συνθήκες διαβίωσης του στρατοπέδου, κάνοντας νέα στρατόπεδα, βελτιώνεται η ζωή των αξιωματικών και των οπλιτών ...
Κύριε Πρόεδρε, παρακαλώ να έχω την προσοχή του κυρίου Υπουργού.
ΠΡΟΕΔΡΕΥΩΝ (Κωνσταντίνος Γείτονας): Κύριε Σιούφα, παρακαλώ να μην απασχολείτε τον κύριο Υπουργό. Είναι γεγονός ότι ο εισηγητής του ΠΑΣΟΚ κάνει συγκεκριμένες παρατηρήσεις και πρέπει να τις ακούσει ο κύριος Υπουργός. 
Συνεχίστε, κύριε Σπυριούνη. 
ΚΥΡΙΑΚΟΣ ΣΠΥΡΙΟΥΝΗΣ: Λέγω, κύριε Υπουργέ, αντί "συνθηκών διαβίωσης των στρατευμένων" να θέσουμε "γενικότερη βελτίωση των συνθηκών διαβίωσης των Ενόπλων Δυνάμεων", γιατί όταν βελτιώνουμε τις συνθήκες ζωής ενός στρατοπέδου, βελτιώνουμε και τη ζωή των στελεχών του στρατοπέδου. Επομένως, είναι καθολική η βελτίωση η οποία εμμέσως προκύπτει και από το γράμμα της διατάξεως.
Θα ήθελα να προσθέσω ακόμη ότι οι πόροι θα πρέπει να αποσκοπούν και στην κατασκευή Σ.Ο.Α. προς κάλυψη στεγαστικών αναγκών στελεχών των Ενόπλων Δυνάμεων, ιδία στις ακριτικές περιοχές και στις περιοχές του Αιγαίου.
Έρχομαι στο άρθρο 6 που αναφέρεται στις βελτιώσεις προαγωγών.
ΠΑΝΑΓΙΩΤΗΣ ΚΑΜΜΕΝΟΣ: Μα, συζητάμε μόνο το άρθρο 5, κύριε συνάδελφε. 
ΚΥΡΙΑΚΟΣ ΣΠΥΡΙΟΥΝΗΣ: Μόνο το άρθρο 5 ή μέχρι και το άρθρο 10, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Συζητάμε τα άρθρα 5 έως 10. 
Συνεχίστε, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Συμφωνώ απολύτως με το άρθρο 6. Είναι αποτέλεσμα μιας αξιολόγησης προτάσεων και συζητήσεων που κάναμε πολλές φορές εδώ μέσα. Έχει μία δικαία πρόνοια υπέρ στελεχών και άρει ορισμένες παραλείψεις, ορισμένες αδικίες, αν θέλετε ή αξιολογεί κάποιους ανθρώπους που πέρα από τα τυπικά και ουσιαστικά προσόντα προσπάθησαν να πάρουν πτυχία πανεπιστημίου κλπ.
Να προσθέσω μόνο μία παράκληση: Μήπως είναι δυνατόν έστω και μελλοντικά, κύριε Υπουργέ, να προσδώσουμε μία αναδρομικότητα; Είναι τρεις-τέσσερις αντισυνταγματάρχες διερμηνείς που έφυγαν το 1992 με 1993. Εγώ έχω υποβάλει επανειλημμένως τροπολογίες να έχει μία αναδρομική ισχύ ο νόμος γι' αυτούς τους τρεις-τέσσερις ανθρώπους που πήραν πτυχία ανωτάτων σχολών. Δικαιώνονται μεν τώρα οι υπηρετούντες, αλλά δεν δικαιώνονται εκείνοι. Νομίζω ακόμα ότι με τη ρύθμιση αυτή ανοίγετε ένα πλαίσιο δικαστικής διεκδίκησης για το δίκαιο αίτημά τους. Το υποβάλλω αυτό, αν θέλετε, σαν προβληματισμό για μελλοντική ρύθμιση.
Άρθρο 7. Αναφέρεται στις κατηγορίες αποδίδοντας ένα βαθμό σε οπλίτες και σε δόκιμους εφέδρους αξιωματικούς που υπηρετούν τη θητεία τους ή την εφεδρική θητεία και αποβιώνουν, ατυχούν μέσα στο στρατόπεδο χάνουν τη ζωή τους. Να παίρνουν ένα βαθμό χωρίς οικονομικές επιπτώσεις. Και για εκείνους που απεβίωσαν προβλέπει τη σχετική διαδικασία, με αναδρομική δηλαδή ισχύ. 
Άρθρο 8. Έχει πολλές διατάξεις. Μία κατηγορία ανθυπασπιστών και υπαξιωματικών, κύριε Πρόεδρε, αποστρατεύονται για λόγους υγείας. Έχει τη μέση του κάποιος, κύριε Υπουργέ. Έχετε μία πρόνοια και ευαισθησία κοινωνική. Έχετε προβλέψει η ανάκληση που γίνεται για τους αξιωματικούς να γίνεται και για τους ανθυπασπιστές και μονίμους υπαξιωματικούς. Συμφωνώ απολύτως. 
Η παράγραφος 2 προβλέπει την πρόνοια ένταξης στις Ένοπλες Δυνάμεις σαν εφέδρους αξιωματικούς των αθλητών που πέτυχαν σε ολυμπιακό άθλημα ατομικό και κατέλαβαν τη δεύτερη ή και τρίτη ακόμα θέση. Η κατανομή προβλέπει με διαδικασία. Πιστεύω ότι είναι πλήρης η σχετική διάταξη. 
Οι εθελοντές πενταετούς υποχρέωσης: Κύριε Υπουργέ, κύριε Πρόεδρε, κραυγάζω μονίμως εδώ -το λέω και προς τον κ. Βαρβιτσιώτη, το είπα και όταν συζητούσαμε το ν. 1911 επί κυρίου Βαρβιτσιώτη υπουργεύοντος στο Υπουργείο Εθνικής Άμυνας- για το δικαίωμα παραίτησης στους αξιωματικούς και στα στελέχη των Ενόπλων Δυνάμεων. Είναι δικαίωμα ενός πολίτη. Όταν ζητάει ένας υπάλληλος να μην υπηρετεί, πρέπει να μπορεί να φεύγει. Το μοναστήρι να είναι καλά. Εγώ στη ζωή μου είχα δύο παραιτήσεις, κύριε Πρόεδρε. Μία σαν ταχματάρχης και μία σαν αντισυνταγματάρχης. Μία το 1972 και μία το 1978. Πήρα το πτυχίο της Ανωτάτης Σχολής Πολέμου και την ίδια στιγμή υπέβαλα παραίτηση για ένα θέμα που δεν θέλω να θίξω εδώ για να μην στενοχωρήσω ανθρώπους.
ΙΩΑΝΝΗΣ ΒΑΡΒΙΤΣΙΩΤΗΣ: Δεν στενοχωρείτε κανέναν.
ΠΡΟΕΔΡΕΥΩΝ (Κωνσταντίνος Γείτονας): Καλά τώρα, μην πάμε εκεί.
ΚΥΡΙΑΚΟΣ ΣΠΥΡΙΟΥΝΗΣ: Το δικαίωμα, λοιπόν, της παραίτησης να αναγνωρισθεί και στους αξιωματικούς. Είναι κι αυτοί δημόσιοι υπάλληλοι. Με το ζόρι δεν υπηρετεί ευόρκως και γονίμως την πατρίδα κανένας. Όταν ο μόνιμος αξιωματικός, ο υπαξιωματικός, θέλει να παραιτηθεί, να μπορεί να φεύγει. Τι ανατολίτικα τερτίπια είναι αυτά; Να τελειώνει αυτή η ιστορία, κύριε Υπουργέ. Βήματα, τομές κάνετε στις Ένοπλες Δυνάμεις. Να τελειώνει η ιστορία. 
Ο βαθύς εκδημοκρατισμός δεν είναι απλώς η πίστη στο Σύνταγμα και στους συνάγοντες προς αυτό νόμους. Δεν είναι μόνο η θεμελιώδης υποχρέωση κάθε Έλληνα να είναι πιστός στην πατρίδα και αφοσιωμένος στη δημοκρατία. Υπάρχουν και τα ατομικά δικαιώματα του πολίτη. Και ο στρατιωτικός είναι κι αυτός πολίτης. Να έχει, λοιπόν, το δικαίωμα της παραίτησης. Καλά το προβλέπετε για τους πενταετούς υποχρέωσης που πετυχαίνουν σε διαγωνισμούς, πετυχαίνουν στις ανώτατες σχολές.
Να προσθέσω, λοιπόν, μία παράκληση: Εκεί που λέτε "να έχουν εκπληρώσει τη θητεία τους μόνο εκείνοι που πέτυχαν στο πανεπιστήμιο" να μπουν κι εκείνοι που πετυχαίνουν σε δημόσιους διαγωνισμούς. Κύριε, της πενταετούς υποχρέωσης να μπορείς να φεύγεις, αλλά αφού έχεις εκπληρώσει τις στρατιωτικές σου υποχρεώσεις. Αφού, δηλαδή, έχεις κλείσει τους δεκαοκτώ ή τους είκοσι δύο μήνες που υπηρετείς.
ΙΩΑΝΝΗΣ ΒΑΡΒΙΤΣΙΩΤΗΣ: Σωστό είναι αυτό.
ΚΥΡΙΑΚΟΣ ΣΠΥΡΙΟΥΝΗΣ: Συμφωνείτε; Συμφωνεί και όλη η Αίθουσα, απ΄ ό,τι αντιλαμβάνομαι.
ΙΩΑΝΝΗΣ ΒΑΡΒΙΤΣΙΩΤΗΣ: Είδατε πού οδηγεί η συζήτηση κατά ενότητες;
ΠΡΟΕΔΡΕΥΩΝ (Κωνσταντίνος Γείτονας): Πού οδηγεί;
ΙΩΑΝΝΗΣ ΒΑΡΒΙΤΣΙΩΤΗΣ: Απλούστατα, ο κύριος συνάδελφος έxει σοβαρές προτάσεις και δεν μπορεί να τις αναπτύξει.
ΠΡΟΕΔΡΕΥΩΝ (Κωνσταντίνος Γείτονας): Μπορεί, διότι έχει μεγάλη άνεση χρόνου, κύριε Βαρβιτσιώτη. 
Είπαμε ότι θα υπάρξει άνεση χρόνου.
ΚΥΡΙΑΚΟΣ ΣΠΥΡΙΟΥΝΗΣ: Σ΄ αυτούς που υπηρετούν στην ΕΥΠ, αρκεί να μην εκμεταλλεύονται και κάθονται ισοβίως. Η διάκριση είναι να μπορούν να κλείνουν και χρόνο διοικήσεως για τις θέσεις που προβλέπετε ή ειδική υπηρεσία ή για τους ναυτικούς ότι υπηρετούν σε ανώτερο ναυτικό κλιμάκιο. Νομίζω είναι καλή λογική, καθημερινή διάταξη, που αφορά μια ομάδα ανθρώπων. 
Πάω στην παρ. 5. Όσοι μεταφέρονται σε μειωμένη θητεία έξι μηνών για τους προερχόμενους από τον ανατολικό συνασπισμό ή από την Τουρκία και υπηρέτησαν τρεις μήνες, αν θέλουν μπορούν να απολύονται με το τρίμηνο από τις Ένοπλες Δυνάμεις, εκπληρώνοντας τη μειωμένη τους θητεία.
Τώρα στο άρθρο 9, αξιωματικοί ειδικής μονιμότητος. Συμφωνώ απολύτως με όλη τη διάρθρωση που κάνετε και για εκείνους που υπηρετούν και βρίσκονται περίπου στο 17ο της θητείας τους, να έχουν δικαίωμα να παραμείνουν μέχρι το 27ο, με την αυστηρή αίρεση που βάζετε, να κριθούν από τα ανώτατα συμβούλια των κλάδων τους. Είναι σοφή αυτή η πρόνοια, καλύπτουμε υπηρεσιακές ανάγκες. Οι Ένοπλες Δυνάμεις τους έχουν ανάγκη σαν χειριστές αεροσκαφών ή ελικοπτέρων και ότι κρίνονται κατάλληλοι. Με αυτούς τους δύο όρους, που συνεχίζονται κατά τις διαδοχικές ετήσιες κρίσεις κλπ., συμφωνώ απολύτως.
Τώρα στο άρθρο 10. Είναι πρόνοια για τις χηρεύουσες οικογένειες, να μπορούν να εγγράφονται στον ΕΟΑ. Συμφωνώ απολύτως. 
Επίσης για τα χορηγούμενα δάνεια, συμφωνώ απολύτως.
Για τους γενικούς διευθυντές που προΐστανται κλπ., έγινε πολλή συζήτηση, δεν έχω να προσθέσω τίποτε. Έγινε πολλή συζήτηση και στην επιτροπή και στην Ολομέλεια, όταν συζητούσαμε για τη Γενική Γραμματεία Οικονομικού Σχεδιασμού και Αμυντικών Επενδύσεων. Δεν έχω να προσθέσω τίποτε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καμμένος, εισηγητής της Νέας Δημοκρατίας έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, στις διατάξεις του άρθρου 5 η μέχρι τώρα διάθεση των πόρων του ΤΕΘΑ, αποκλειστικά για τη χρήση νέων στρατοπέδων, καταργείται και παρέχεται η ευχέρεια στη γενική γραμματεία να διαθέτει τους εν λόγω πόρους για νέα στρατόπεδα, βελτίωση της υποδομής των υπαρχόντων και βελτίωση συνθηκών διαβίωσης των στρατευμένων. 
Λαμβανομένου υπόψη ότι η περιουσία του ΤΕΘΑ δεν είναι απεριόριστη, σύντομα θα εκποιηθεί για να καλύψει κάποιες ανάγκες της παρούσης περιόδου και στο μέλλον θα αναζητούμε πόρους για νέα στρατόπεδα και για το γενικότερο εξοπλισμό τους, τα οποία θα έχουν ανάγκη οι μονάδες που σχεδιάζεται να απομακρυνθούν από αστικά κέντρα.
Πρόκειται, κατά την άποψή μας, για ένα εισπρακτικό μέτρο, που θα εξαντληθεί και θα βρεθούμε σε χειρότερη από την υπάρχουσα κατάσταση.
Εδώ όμως υπάρχει και ένα άλλο θέμα. Οι περισσότερες μονάδες, τα περισσότερα στρατόπεδα κατά το 95% είναι προϊόντα απαλλοτριώσεων για συγκεκριμένο σκοπό. Έχουμε παράδειγμα στρατοπέδου στη Θεσσαλονίκη. Πράγματι υπάρχει πρόβλημα, διότι πολλά από τα στρατόπεδα αυτά είναι εγκλωβισμένα σε πόλεις, δεν μπορούν να λειτουργήσουν και δεν αποτελούν μάχιμες μονάδες. Δεν μπορούν πλέον να εξυπηρετήσουν τους στρατιωτικούς σκοπούς. Κι εμείς συμφωνούμε ότι θα πρέπει αυτά τα στρατόπεδα να δοθούν και στην Τοπική Αυτοδιοίκηση. Και όχι μόνο το 50%, αλλά πολύ μεγαλύτερο ποσοστό.
Πρέπει αυτό να το δούμε, διότι ιδιαίτερα στην Αττική υπάρχουν στρατόπεδα, τα οποία είναι οι μοναδικοί χώροι που μπορούν να γίνουν χώροι πρασίνου, είναι οι μοναδικοί χώροι που μπορούν να εξυπηρετήσουν τους πολίτες κάποιων περιοχών.
Στη Θεσσαλονίκη, λοιπόν, γι' αυτό το στρατόπεδο που σας έλεγα, ενώ αποφασίστηκε η αλλαγή της χρήσης του εμφανίστηκαν πάνω από εκατό πρώην ιδιοκτήτες οι οποίοι το διεκδικούν. Μέχρι αγωγές από τα Άδανα είχαμε, από την Αυστραλία, από τις Ηνωμένες Πολιτείες. Έχουν συσταθεί δε, νομικές εταιρείες που ασχολούνται μόνο με αυτό το σκοπό. Δηλαδή να βρουν τους πρώην ιδιοκτήτες, να μπορέσουν να κάνουν δικαστικό αγώνα -με φακελάκια κ.ο.κ.- προκειμένου να διεκδικήσουν αυτές τις περιοχές.
Πρέπει, λοιπόν, να δούμε πως νομοθετικά μπορούμε να καλύψουμε αυτές τις ανάγκες και της Τοπικής Αυτοδιοίκησης, αλλά και να βοηθήσουμε τις πόλεις.
Ένα άλλο θέμα που υπάρχει σε αυτό ακριβώς το άρθρο είναι ότι δεν μπορούμε με προχειρότητα να αποφασίζουμε κατά περίπτωση. Θα πρέπει να ενταχθούν τα στρατόπεδα αυτά τα οποία θα δημιουργηθούν ιδιαίτερα σε μεγάλες πόλεις, σε συγκεκριμένη νομοθεσία που θα προστατεύει τους χώρους αυτούς, που είναι μοναδικοί χώροι, από κάποιους που θέλουν να τους εκμεταλλευτούν.
Άρθρο 6: Με τις διατάξεις του άρθρου αυτού, το οποίο τροποποιεί τη διάταξη του ν. 2439/1996, "Ιεραρχία και εξέλιξη των μονίμων αξιωματικών των Ενόπλων Δυνάμεων και άλλες διατάξεις", δίνεται ένας επιπλέον βαθμός στον εξελικτικό βαθμό σε συγκεκριμένες κατηγορίες αξιωματικών. Δεν δημιουργεί προβλήματα η διάταξη -συνταξιοδοτικά κυρίως- ενώ παράλληλα ικανοποιεί μία μικρή μερίδα αξιωματικών. 
Εμείς, η Νέα Δημοκρατία συμφωνεί με το άρθρο 6 και θα το ψηφίσει.
Στο άρθρο 7 έχουμε ορισμένες παρατηρήσεις. Η τελευταία φράση "...ανεξάρτητα εάν αυτός..." -εννοείται ο βαθμός- "...προβλέπεται από τις κείμενες διατάξεις", δεν έχει νόημα. Στους βαθμούς που προβλέπονται από τις κείμενες διατάξεις, θα προάγονται οι αποβιώνοντες. Ενδεχομένως, με τη διατύπωση εννοείται, ανεξάρτητα αν προβλέπεται η προαγωγή για τους ζωντανούς. Αλλά αυτό ρυθμίζεται με αυτήν τη διάταξη.
Στην παράγραφο 2 η λέξη "συνέπεια" -ενδεχομένως εννοεί για το δημόσιο- δεν είναι ορθή και πρέπει να αντικατασταθεί ή με τον όρο "επίπτωση" ή με τον όρο "επιβάρυνση". Η όλη, όμως, διάταξη κατά την άποψή μας δεν είναι απόλυτα ορθή. Αφού απονέμεται ο βαθμός, λογικό είναι να συνοδεύεται από τα αντίστοιχα οφέλη για τους συγγενείς του αποβιώσαντος. 
Στην παράγραφο 3 δεν φαίνεται ο λόγος για τον οποίο καλούνται οι συγγενείς να υποβάλουν αιτήσεις προκειμένου να προαχθούν οι μέχρι τώρα αποβιώσαντες. Η τιμητική προαγωγή αφορά τον αποβιώσαντα και όχι τους συγγενείς του. Οι στρατιωτικές υπηρεσίες γνωρίζουν ποιοι δικαιούνται την προαγωγή και μπορεί να απονέμει τους βαθμούς χωρίς αιτήσεις. Για την απόληψη της συντάξεως του ανωτέρου βαθμού θα απαιτείται η υποβολή αιτήσεως.
Προφανώς το Υ.ΕΘ.Α. δεν έχει μελετήσει το θέμα αυτό στην ολότητά του και δεν γνωρίζει τις επιπτώσεις που θα έχει η ψήφιση της διάταξης. Για πόσο χρόνο πριν αναφέρεται η διάταξη; Πρέπει να το ξεκαθαρίσουμε. Και να απαλείψουμε το θέμα της αιτήσεως. Δεν μπορούμε να υποχρεώνουμε τους συγγενείς τώρα να πηγαίνουν να κάνουν αίτηση. Τιμητική διάκριση είναι.
Προτείνεται να γίνει δεκτή, με τις αλλαγές αυτές που σας έχουμε πει και να επανέλθετε, αν δεν μπορείτε να το κάνετε τώρα, αφού το μελετήσετε και παραθέσετε τα απαραίτητα στοιχεία, στο πώς θα προαχθούν -εκτός αν είστε έτοιμος από τώρα- σε ποιο βαθμό και ποιες οικονομικές επιβαρύνσεις θα προκύψουν. Εμείς πάντως είμαστε θετικοί. Θα πρέπει, όμως, να λάβετε υπόψη σας τις παρατηρήσεις.
Άρθρο 8: Στην παράγραφο 1 η διάταξη ρυθμίζει συνταξιοδοτικά θέματα των αποστράτων ανθυπασπιστών και υπαξιωματικών. Συμφωνούμε και την ψηφίζουμε.
Στην παράγραφο 2 ρυθμίζονται θέματα αθλητών και αθλητριών που έχουν ή θα κατακτήσουν δεύτερη ή τρίτη παγκόσμια νίκη για την οποία δεν υπάρχουν σχόλια. Το μόνο σχόλιο που θα σας κάνω είναι ότι υπάρχουν αθλήματα, όπως για παράδειγμα της υδατοσφαίρισης, που οι αθλητές μας έχουν πετύχει πολλές νίκες σε παγκόσμιο επίπεδο. Είναι δε, διαφορετική η βαθμολογία μέχρι και την 7η θέση, μέχρι και την 8η θέση πολλές φορές. Θεωρούνται πρωταθλητές. Να το δείτε αυτό το θέμα. Είναι λίγα τα παιδιά της υδατοσφαίρισης ιδιαίτερα και κάποιων άλλων ομαδικών αθλημάτων. Είναι άδικο να τους αποκλείσουμε από αυτές τις ευεργετικές διατάξεις.
ΛΙΑΝΑ ΚΑΝΕΛΛΗ: Μέχρι την 8η θέση διεθνώς.
ΠΑΝΑΓΙΩΤΗΣ ΚΑΜΜΕΝΟΣ: Μέχρι την 8η θέση.
Στην παράγραφο 3 η διάταξη ρυθμίζει θέματα παραίτησης των εθελοντών πενταετούς υπηρεσίας σε περίπτωση που επιτύχουν σε διαγωνισμούς του ευρύτερου δημόσιου τομέα, της τριτοβάθμιας εκπαίδευσης, στρατιωτικές σχολές υπαξιωματικών, Σωμάτων Ασφαλείας. Η διάταξη είναι ορθή με τη διαφορά, όμως, ότι η υποχρέωση εκπλήρωσης των στρατιωτικών τους υποχρεώσεων περιορίζεται μόνο στους εισαγόμενους στην τριτοβάθμια εκπαίδευση. Με τους υπολοίπους στο δημόσιο ή στα Σώματα Ασφαλείας τι θα γίνει αν δεν έχουν εκπληρώσει τις στρατιωτικές του υποχρεώσεις; Νομίζουμε ότι χρειάζεται μία περαιτέρω συμπλήρωση στη διάταξη.
Στην παράγραφο 4 η διάταξη αναφέρεται στη ρύθμιση του χρόνου υπηρεσίας των αξιωματικών στην Εθνική Υπηρεσία Πληροφοριών ως χρόνου διοίκησης ή ειδικής υπηρεσίας. Η διάταξη είναι ορθή από τη στιγμή που σε Επιτελεία και υπηρεσίες των κλάδων των Ενόπλων Δυνάμεων υπάρχει αντίστοιχη ρύθμιση.
Παρ΄ όλα αυτά όμως η ειδική για τους αξιωματικούς του Ναυτικού ρύθμιση να λογίζεται ως υπηρεσία τους στην ΕΥΠ, ως χρόνος υπηρεσίας σε ανώτερα κλιμάκια διοίκησης, πιστεύουμε ότι πρέπει να επεκταθεί και στους συναδέλφους αξιωματικούς των άλλων κλάδων. Δεν καταλαβαίνω για ποιον λόγο αφήνετε μόνο το Πολεμικό Ναυτικό.
Στην παράγραφο 5 η διάταξη αυτή μειώνει τη στρατιωτική θητεία των οπλιτών που προέρχονται από τις χώρες του τέως Ανατολικού Συνασπισμού ή την Τουρκία από έξι μήνες σε τρεις μήνες εφόσον το επιθυμούν. Πρόκειται για διάταξη τελείως αδικαιολόγητη. Ποια ανάγκη επιβάλλει μία χαριστική και μάλιστα της μορφής αυτής διάταξη; Μέχρι να αντιληφθούν οι οπλίτες αυτοί ότι βρίσκονται σε στρατιωτικό περιβάλλον θα τους αναμένει το απολυτήριο. 
Έχουμε να ρυθμίσουμε θέματα για πολίτες που έρχονται από σκλαβωμένες περιοχές, ιδιαίτερα της Ίμβρου και της Τενέδου και της Κωνσταντινουπόλεως, άνθρωποι που το ελληνικό δημόσιο αν θέλετε, το ελληνικό κράτος ζητά να κρατήσουν την υπηκοότητα αυτή για λόγους που δεν είναι η ώρα να αναλύσουμε μέσα στο Κοινοβούλιο, για εθνικούς λόγους. Να μας εξηγήσετε, λοιπόν, τι ακριβώς θέλετε να κάνετε με αυτήν τη διάταξη. Ποιοι είναι αυτοί; Προέρχονται από ανατολικές χώρες. Γιατί δεν περιλαμβάνετε και πολίτες από άλλες χώρες; Για ποιο λόγο φέρνετε αυτήν τη διάταξη; Δεν το καταλαβαίνουμε πραγματικά και μέσα στην Επιτροπή δεν μας το αναλύσατε. Παρακαλούμε να μας επεξηγήσετε ακριβώς τι εννοείτε, διότι απ'ό,τι βλέπουμε πολλοί οι οποίοι έρχονται από τις πρώην ανατολικές χώρες δεν είναι και ομογενείς. Τα πορίσματα της δικαιοσύνης αλλά και των ΕΔΕ που έγιναν στο Υπουργείο Εξωτερικών, δείχνουν άλλου είδους μεθοδεύσεις και φοβούμαστε πολύ ότι πάτε να τακτοποιήσετε ορισμένους εξ αυτών και στρατιωτικά, των εισαγομένων ψηφοφόρων δηλαδή.
'Ερχομαι τώρα στο άρθρο 9. Η διάταξη αυτή δίνει τη δυνατότητα και καθορίζει τις προϋποθέσεις στους αξιωματικούς, χειριστές αεροσκαφών και ελικοπτέρων ειδικής μονιμότητας να παραμένουν στο στράτευμα όχι πλέον δεκαεπτά αλλά είκοσι επτά χρόνια. Πρόκειται για διάταξη η οποία μπορεί σε κάποιο βαθμό να καλύψει κενά των κλάδων σε χειριστές, εφόσον υπάρχουν κενά και όχι να ικανοποιήσει κάποιους ημετέρους. Αλλά εδώ υπάρχει ένα θέμα. Θα πρέπει να δείτε τα στατιστικά στοιχεία εκείνων που φθάνουν στον τελευταίο χρόνο υπηρεσίας. Δυστυχώς, υπάρχει μία μεγάλη ανασφάλεια και πολλοί εξ αυτών δεν πετάνε. Πρέπει να υπάρξει ειδική μέριμνα γι'αυτούς τους ανθρώπους που ρισκάρουν τη ζωή τους μέχρι το τέλος.
Το άρθρο 10 αφορά το θέμα του ΑΟΑ. Η διάταξη αυτή επιτρέπει αφ'ενός μεν την εγγραφή ως μελών του ΑΟΑ των συζύγων και των τέκνων των μονίμων αξιωματικών που απεβίωσαν ή αποβιώνουν, αφ'ετέρου δε τη χορήγηση δανείων στα μέλη του ΑΟΑ για ανέγερση, αποπεράτωση ημιτελούς κατοικίας ή αγορά κατοικίας. Πρόκειται για διάταξη η οποία και παλαιότερα είχε εφαρμοσθεί και εξυπηρετεί όπως είπα τα μέλη του ΑΟΑ.
Τώρα, όσον αφορά το θέμα του ΑΟΑ η κυβέρνηση της Νέας Δημοκρατίας και ο παριστάμενος Κοινοβουλευτικός Εκπρόσωπος και πρώην Υπουργός Εθνικής Αμύνης έκαναν ένα μεγάλο αγώνα για τους δικαιούχους του ΑΟΑ, που δυστυχώς πολλές φορές μπλοκαρίστηκε από υπηρεσίες του Υπουργείου Γεωργίας. Πιστεύουμε ότι θα πρέπει οι απόστρατοι αξιωματικοί, οι δικαιούχοι του ΑΟΑ σε αρκετά θέματα που έχουν μείνει εκκρεμή να δικαιωθούν και μάλιστα με σύμφωνη γνώμη του συνόλου της Βουλής των Ελλήνων. Δεν είναι δυνατόν αυτούς τους ανθρώπους οι οποίοι έδωσαν τη ζωή τους αλλάζοντας με μεταθέσεις συνεχώς στρατόπεδα και μεταφέροντας τις οικογένειές τους από τη μία μεριά στην άλλη, να μην τους δικαιώνουμε γιατί υπάρχουν κάποια μικρά κωλύματα από ορισμένες υπηρεσίες, ιδιαίτερα του Υπουργείου Γεωργίας.
ΜΑΡΙΑ ΔΑΜΑΝΑΚΗ: Είναι δάση, κύριε Καμμένε;
ΠΑΝΑΓΙΩΤΗΣ ΚΑΜΜΕΝΟΣ: 'Όχι, δεν είναι δάση. Είναι περιοχές που έχουν αποχαρακτηρισθεί και δεν είναι δασικές από το 1934. Υπάρχουν κάποιες διατάξεις...
ΠΡΟΕΔΡΕΥΩΝ (Κωνσταντίνος Γείτονας): Είναι μεγάλο και πολύπλοκο το θέμα, κύριε Καμμένε δεν θα το λύσετε τώρα με μία αντικανονική συζήτηση.
ΠΑΝΑΓΙΩΤΗΣ ΚΑΜΜΕΝΟΣ: Οι γύρω περιοχές έχουν γίνει οικιστικές. Δεν αποτελούν δάση. Είναι περιοχές θαμνώδεις.
ΜΑΡΙΑ ΔΑΜΑΝΑΚΗ: Είναι δασικές εκτάσεις.
ΠΑΝΑΓΙΩΤΗΣ ΚΑΜΜΕΝΟΣ: Δεν είναι δασικές εκτάσεις, κυρία Δαμανάκη. 'Όταν ο ιδιώτης δικαιούται να κτίσει, δεν καταλαβαίνω γιατί δεν μπορεί να κτίσει ο ΑΟΑ.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να ολοκληρώσετε, κύριε Καμμένε. Δεν λύνεται αυτό το θέμα τώρα. Είπατε την πρόταση του κόμματός σας φθάνει.
ΠΑΝΑΓΙΩΤΗΣ ΚΑΜΜΕΝΟΣ: Τελείωσα, κύριε Πρόεδρε, ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη, Κοινοβουλευτική Εκπρόσωπος του Κομμουνιστικού Κόμματος Ελλάδος, έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. Θα είμαι σύντομη.
Δεν υπήρξε καμία επαναδιατύπωση στο άρθρο 5, κύριε Υπουργέ, και έτσι παραμένει ένα θέμα κατ'αρχήν ηθικής και πολιτικής τάξεως, επιτρέψτε μου να πω. 
Η εκμετάλλευση της περιουσίας -γιατί έτσι είναι και διατυπωμένο- οι πόροι δηλαδή, η μεταβίβαση της κυριότητας ή άλλου εμπραγμάτου δικαιώματος που αποκτά το ΤΕΘΑ, δηλαδή η εκμετάλλευσή του, για να βελτιωθεί η υποδομή των υπαρχόντων στρατοπέδων θα μπορούσε να πει κάποιος ότι είναι λογικό.
Η μετεγκατάστασή τους θα μπορούσε να πει κανείς ότι είναι λογικό. Αλλά η βελτίωση των συνθηκών διαβίωσης των στρατευμένων -σας το είχα επισημάνει και στην επιτροπή- είναι υποχρέωση του κράτους. Δεν μπορεί να συντελεί στο ηθικό, να βοηθά το ηθικό των στρατευμένων παιδιών της πατρίδας και να το εξυψώνει το γεγονός ότι πρέπει να πουληθεί γη ή να ανταλλαγεί ή να γίνει αντικείμενο εκμετάλλευσης για να βελτιωθούν οι συνθήκες ζωής τους. Δεν είναι καν υποδειγματικό αυτό, δεν εμπνέει καν εμπιστοσύνη. Αυτό δεν επιτρέπεται να υπάρχει ως έκφραση. 
Δεν βελτιώνονται οι συνθήκες ζωής των στρατευμένων που τάσσονται να υπηρετούν την πατρίδα, πολλές φορές και κάτω από δύσκολες συνθήκες, επειδή έχει τη δυνατότητα το ΤΕΘΑ να εκποιήσει ή να εκμεταλλευτεί κτηματομεσιτικώς περιουσία. Και αυτή η περιουσία είναι δημόσια, όπως και ο συνάδελφος κ. Τζανής του κόμματός σας είχε επισημάνει. Και ο κ. Καμμένος σας είπε πριν από λίγο ότι προέρχεται σε ένα μεγάλο ποσοστό από απαλλοτριώσεις. Αυτή είναι περιουσία του ελληνικού λαού, δεν είναι περιουσία του ΤΕΘΑ, είναι πόροι του ΤΕΘΑ. Άλλο πόροι και άλλο περιουσία αν υποθέσουμε ότι το κράτος το αντιμετωπίζουμε ως μια οντότητα, ότι δεν είναι κάτι το οποίο το κόβουμε σε μικρά τιμάρια όπου το καθένα από αυτά μπορεί να διατίθεται ή να επιτρέπουμε εμείς να διατίθεται και να νομοθετούμε διαφορετική συμπεριφορά. 
Επί της ουσίας, πάρα πολλά από τα στρατόπεδα -τα ξαναείπαμε αυτά και στην επιτροπή- είναι κυριολεκτικώς "φιλέτα" γης. Αυτά τα "φιλέτα" γης είναι λογικό ότι αν τα βγάλετε προς πάσης φύσεως αξιοποίηση θα εμπλακείτε είτε σε αγώνες τρομακτικούς με τους δήμους -και θα έχουν δίκιο οι δήμοι να τα θέλουν για πράσινο, για χώρους αναψυχής- είτε, το χειρότερο, σε ανταγωνισμό στα πλαίσια της ελεύθερης αγοράς. Οι δήμοι θα πουν: "Γιατί εσείς παίρνετε το μισό και κτίζετε; Κι εγώ το άλλο μισό θα το κτίσω".
Γατί οι πόροι του ΤΕΘΑ να αυξηθούν επειδή εσείς θα αξιοποιήσετε το στρατόπεδο; Βεβαίως αυτό θα είναι προς το συμφέρον του λαού και των κατοίκων της περιοχής, δεν υπάρχει αμφιβολία περί αυτού. Να είστε, όμως, σίγουρος ότι κάποιοι θα ωφεληθούν. Αετονύχηδες θα είναι. Αυτή η γενική διάταξη περί εκμετάλλευσης θα επιτρέπει να σας πω τις ad hoc είτε κατά περίπτωση είτε κατά περιοχή παραβιάσεις της έννοιας εκμετάλλευσης. Ούτε μπορούμε να επαφιέμεθα έτσι στον πατριωτισμό του εκάστοτε τοπικού άρχοντα ή των ομάδων που θα ξεσηκωθούν για να το διεκδικήσουν. 
Ότι πάσχουν οι μεγάλες μας πόλεις ειδικά εκεί που βρίσκονται τα στρατόπεδα από χώρους αναψυχής, από χώρους τέχνης, από χώρους πρασίνου είναι γνωστό. Όμως αυτοί οι χώροι δεν μπορεί να είναι ελεύθεροι στην πρόσβαση, γιατί μπαίνει η έννοια εκμετάλλευση. Και θα μου πείτε εσείς: "Πού θα βρεθούν πόροι για το ΤΕΘΑ;". 
Εμείς θα καταψηφίσουμε αυτήν τη διάταξη, διότι εμπορευματοποιεί την έννοια των πόρων και ειδικά στο ευαίσθητο κομμάτι που λέγεται 'Ενοπλες Δυνάμεις. Οι 'Ενοπλες Δυνάμεις από τον ελληνικό λαό τροφοδοτούνται. Δεν μας προέκυψαν ως ένα ανεξάρτητο σώμα το οποίο έχει πόρους και από αυτούς τους πόρους θα μπορούσε να έχει όφελος και ενδεχομένως αύριο το πρωί να φτιάξει και μια εταιρεία γης κτηματομεσιτική για να αποκτήσει πόρους και να μπει και στο χρηματιστήριο και να ψαχνόμαστε. Αυτή η διάταξη είναι ασαφής, δεν βοηθάει καθόλου και κυρίως μπολιάζει με μια νοοτροπία εκμετάλλευσης τις Ένοπλες Δυνάμεις. Δεν θα ψηφίσουμε αυτό το άρθρο.
Όσον αφορά το άρθρο 6 δεν έχουμε αντίρρηση, σας το είχαμε πει και στην επιτροπή. 
Σχετικά με το άρθρο 7, με θορύβησαν οι επισημάνσεις του συναδέλφου. Θα έλεγα ότι συναινώ με τον κ. Καμμένο ως προς την αίτηση των συγγενών, να πηγαίνουν δηλαδή οι συγγενείς και για την τιμητική σύνταξη να υποβάλουν το αίτημα. Δεν είμαι ειδική στο θέμα. Φαντάζομαι, όμως, ότι στην απάντησή σας θα μας δώσετε μια διευκρίνιση ώστε να ξεφύγουμε από αυτήν τη μακάβρια αιτισιολογία. 
Όλο εκσυγχρονιζόμαστε ως κράτος και κάθε τρεις και μια ζητιέται από κάποιον μα το γνήσιο της υπογραφής μα μια δήλωση του ν. 105. 
ΠΡΟΕΔΡΕΥΩΝ (Κωνσταντίνος Γείτονας): Αέναη είναι η διαδικασία του εκσυγχρονισμού, κυρία Κανέλλη...
ΛΙΑΝΑ ΚΑΝΕΛΛΗ: Αέναη η διαδικασία, φτάνει να μην είναι και αενάως επαναλαμβανόμενη ως προβληματική.
Στο άρθρο 8 βρισκόμαστε σε δίλημμα πολύ μεγάλο. Στο σύνολο της φιλοσοφίας του και ειδικά στα ζητήματα για τους αθλητές σας είπαμε "Ναι" ομοθύμως και ομοφώνως. Θα το στηρίξουμε. Είναι καλή η πρόβλεψη. Εάν μπορείτε να συμπεριλάβετε και τους πολίστες, γιατί όχι; Είναι ελάχιστα τα παιδιά, ενώ δεν υπάρχει και γυναικεία ομάδα πόλο, οπότε δεν θα έχετε προβλήματα αντιμετώπισης του ζητήματος. Αντιθέτως, τα στρατολογικά προκύπτουν κυρίως για τους άρρενες.
Όμως, σας παρακαλώ πάρα πολύ. Υπάρχει ένα μείζον ζήτημα στην παράγραφο 4. Γιατί; Πήραμε βέβαια μία απάντηση, η οποία δεν μας ενθαρρύνει. Δεν μπορούμε να ψηφίζουμε το άρθρο, αφαιρώντας μία παράγραφο. Είμαι υποχρεωμένη να καταγράψω πολύ σημαντικές πολιτικές αντιρρήσεις. Εξομοιώνεται την Εθνική Υπηρεσία Πληροφοριών των αξιωματικών με μάχιμη μονάδα. Προς τι; Η συλλογή πληροφοριών θεωρείται μάχιμη μονάδα και μάλιστα εις επίρρωση αυτού που λέω -ακόμα και εάν μου απαντήσετε ότι δεν είναι αυτή η πρόθεσή σας- το ομολογείτε στο ακροτελεύτιο άρθρο για το Πολεμικό Ναυτικό. Θεωρείται μάλιστα και ανώτατο κλιμάκιο διοίκησης η Εθνική Υπηρεσία Πληροφοριών.
Είναι πάρα πολύ πρόσφατες και πολύ αρνητικές για το πολιτικό κλίμα στη χώρα οι συζητήσεις για την Εθνική Υπηρεσία Πληροφοριών. Σε τι δηλαδή θα συντελέσει η βαθμολογική ανωτερότητα της υπηρεσίας στην ΕΥΠ; Θα αναβαθμιστεί η ΕΥΠ, επειδή απλώς θα θεωρηθεί για τους αξιωματικούς που θα υπηρετήσουν εκεί ή θα στρατικοποιηθεί κατά τι παραπάνω; 
Ή μήπως αυτό εξυπηρετεί αυτό που εμείς αντιλαμβανόμαστε, μάλλον άλλες ανάγκες συλλογής πληροφοριών μετά την 11η Σεπτεμβρίου με μεθόδους αμιγώς στρατιωτικές στα πλαίσια συμβατικών υποχρεώσεων; Διότι ακούσαμε τον κ. Παπαντωνίου από Βήματος της Βουλής να λέει: "Είδατε τι έγινε στο Αφγανιστάν; Η αποτελεσματικότητα του πολέμου ήταν η έγκαιρη συλλογή πληροφοριών". Αναρωτιέμαι εάν αυτό αφορά στον Μουλά Ομάρ ή στον Μπιν Λάντεν. Κανένας από τους δύο χάρη σε αυτή τη συλλογή των πληροφοριών δεν έχει συλληφθεί. Το μόνο το οποίο συνεχίζεται είναι η πείνα και οι βομβαρδισμοί και μάλιστα εναντίον αμάχων.
Επομένως, δεν μπορούμε να θυσιάσουμε τους αθλητές γι' αυτήν τη διάταξη της ΕΥΠ. Θα ψηφίσουμε το άρθρο 8.
Για τα άρθρα 9 και 10 δεν έχουμε καμία αντίρρηση, οπότε νομίζω ότι μπορούμε να τελειώσουμε εδώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η συνάδελφος Βουλευτής Α΄ Αθηνών κ. Μαριέττα Γιαννάκου, η Βουλευτής Μαγνησίας κ. Ζέτα Μακρή και ο Βουλευτής Λάρισας κ. Χρήστος Ζώης ζητούν ολιγοήμερη άδεια απουσίας τους στο εξωτερικό. 
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Μαρία Δαμανάκη. 
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
Θα επικεντρωθώ μόνο στο άρθρο 5. Για τα υπόλοιπα άρθρα δεν έχουμε αντίρρηση. Θέλω απλώς να επισημάνω, επειδή έγινε και η προηγούμενη συζήτηση, ότι και ο αυτόνομος οργανισμός για τη στέγαση των αξιωματικών, πρέπει να τηρεί τους νόμους. Εμείς δεν είμαστε σύμφωνοι να υπάρξουν ειδικές διατάξεις όσον αφορά στην οικοδόμηση σε δάση ή δασικές εκτάσεις. Δεν θέλω να επεκταθώ περισσότερο στο θέμα, αλλά νομίζω ότι πρέπει να είναι σαφές για τι πράγμα μιλάμε στην Αίθουσα αυτή. Δεν μπορούν να υπάρξουν χαριστικές διατάξεις προς οποιονδήποτε όταν αφορά στην οικοδόμηση δασών και δασικών εκτάσεων. 
Όσον αφορά στο άρθρο 5, κύριε Υπουργέ, είμαστε εντελώς αντίθετοι και με τη λογική του, αλλά και με τη διατύπωση που κάνετε. Δεν συμφωνούμε τα στρατόπεδα τα οποία υπάρχουν μέσα στον πολεοδομικό ιστό των μεγάλων πόλεων να πωληθούν με στόχο να βελτιωθούν οι συνθήκες των στρατευμένων, όπως λέτε. Εάν υπάρχει θέμα βελτίωσης των συνθηκών των στρατευμένων, ο εξαιρετικά γενναιόδωρος προϋπολογισμός όσον αφορά στις Ένοπλες Δυνάμεις, μπορεί να αντιμετωπίσει το θέμα. 
Απορώ γιατί τόσα χρόνια δεν αντιμετωπιζόταν το θέμα, αλλά λέμε ότι τώρα θα πουλήσουμε τη γη για να το λύσουμε. Επεσήμανα και στη συζήτηση επί της αρχής ότι η γη θα πουληθεί άπαξ. Τα χρήματα θα τα πάρουμε για μια χρονιά, θα καλύψουν ενδεχομένως κάποιες μαύρες τρύπες στους προϋπολογισμούς, αλλά την ίδια στιγμή θα έχουμε χάσει την ελάχιστη απομένουσα ευκαιρία να υπάρξουν ανάσες πρασίνου μέσα στις πόλεις μας. Αυτό είναι ένα θέμα που δεν αφορά ούτε μόνο στον επόμενο χρόνο ούτε μόνο στην παρούσα Κυβέρνηση. Αφορά πολλές γενιές μετά από μας. Δεν αντιλαμβάνομαι δηλαδή πώς μπορεί να υπάρξει πράσινο στη δυτική Αθήνα, στο κέντρο της πόλης, στη Θεσσαλονίκη και σε πολλά άλλα κέντρα πόλεων εάν τα στρατόπεδα πουληθούν. Είναι οι τελευταίες εκτάσεις που απομένουν. 
Ούτε μπορεί να μας καλύψει το 50% που λέτε ότι θα παραχωρήσετε στους δήμους, διότι αν αυτό που θα παραχωρηθεί στους δήμους είναι το ήδη δομημένο τελικά η έκταση που θα μείνει ακάλυπτη περιορίζεται σε ένα 30% της αρχικής. Δεν ξέρω ποιος είναι ο εμπνευστής αυτής της διάταξης. Ο κύριος Υπουργός είπε ότι το Υπουργείο θα χειριστεί αυτά τα θέματα με ευελιξία. Μήπως αυτό σημαίνει ότι κάποιοι δήμοι που έχουν ειδική μεταχείριση θα εξασφαλίσουν καλύτερες δυνατότητες αξιοποίησης των εκτάσεων και κάποιοι άλλοι όχι; 
Νομίζω ότι πρέπει να αναθεωρηθεί όλη η διάταξη. Ενώ μέχρι τώρα υπήρχαν κάποιες σκέψεις στο Υπουργείο Εθνικής Άμυνας να χρησιμοποιηθούν κάποια χρήματα από την εκποίηση ενός μέρους των στρατοπέδων απλώς για να μετεγκατασταθούν στα στρατόπεδα τώρα μιλάτε για τη χρησιμοποίηση είτε για άλλα στρατόπεδα είτε για τη βελτίωση της ζωής των στρατευμένων, δηλαδή για όποιο σκοπό εκτιμήσει το Υπουργείο.
Το θέμα είναι σοβαρό. Στην Αθήνα μιλάμε για τα στρατόπεδα Χαϊδαρίου, Αγίων Αναργύρων, Ρουφ και για το στρατόπεδο του Ελαιώνα. Θα βγουν αυτά στο σφυρί; Για την Αθήνα έχω άμεση γνώση του θέματος. Αν γίνει αυτό, θα σημαίνει ότι η δυτική Αθήνα και το κέντρο της πόλης δεν θα έχουν ποτέ πράσινο. Ακόμη είναι δυνατόν να σκεφτούμε ότι θα εκποιηθεί το στρατόπεδο στο Γουδί και ότι αυτό θα οικοδομηθεί αύριο γιατί έτσι θα εξασφαλιστεί βελτίωση της ζωής των στρατευμένων; Θα εξασφαλίσετε τη βελτίωση για ένα χρόνο. Μετά τι θα γίνει όταν θα έχετε ξοδέψει τα χρήματα;
Είμαστε εντελώς αντίθετοι σ' αυτήν τη λογική. Ο κύριος Υπουργός είπε ότι μέσα σε μια δεκαετία θα μειώσει σταδιακά το 5% του ΑΕΠ που δαπανάται για τις Ένοπλες Δυνάμεις στο 4%. Ας εξοικονομήσουμε απ' αυτό, για τη ζωή των στρατευμένων. Έστω και αυτήν την ύστατη ώρα το Υπουργείο θα πρέπει να ανακαλέσει αυτήν τη διάταξη. Στα υπόλοιπα άρθρα συμφωνούμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, αναντιρρήτως το άρθρο 5 είναι πολύ σημαντικό. Έχει πολύ βάρος το επιχείρημα που επεκαλέσθη η κα Δαμανάκη. Είναι ανάγκη όμως να δούμε και την άλλη πλευρά του νομίσματος.
Το Ταμείο Εθνικής Αμύνης υπάρχει για να υπηρετεί τις Ένοπλες Δυνάμεις. Στη μακρά μου πολιτική σταδιοδρομία έχω ζήσει πολλές τέτοιες περιπτώσεις. Όλοι, δήμοι και κοινωφελείς οργανισμοί πέφτουν απάνω του και θέλουν να πάρουν τα κτήματα του Ταμείου Εθνικής Αμύνης. Αναντιρρήτως η Αθήνα χρειάζεται πράσινο. Δεν πρέπει, όμως, να λάβουμε υπόψη μας και το συμφέρον των Ενόπλων Δυνάμεων; Ας λέμε ότι ο προϋπολογισμός του είναι πολύ μεγάλος και ότι είναι σημαντική η επιβάρυνση του ελληνικού λαού για τις Ένοπλες Δυνάμεις. Εν τούτοις πάρα πολλές φορές τις συμπιέζουμε τραγικά. 
Οι Ένοπλες Δυνάμεις στερούνται στοιχειωδών μέσων σε πάρα πολλές περιπτώσεις. Υπήρξα Υπουργός των Οικονομικών και έχω προσωπική εμπειρία. Στην κυβέρνηση της Ενώσεως Κέντρου το 1964 είχαμε συμπιέσει δραματικά τις δαπάνες για την εθνική άμυνα. Εκείνη την εποχή ήταν το σλόγκαν της παράταξής μας η μείωση των στρατιωτικών δαπανών. Το κάναμε καθ' υπερβολήν. Αν θέλουμε να έχουμε αυτό το ύψος, πλαφόν των Ενόπλων Δυνάμεων θα πρέπει να δεχτούμε και τις οικονομικές θυσίες. Αν αποφασίσουμε να μειώσουμε τις Ένοπλες Δυνάμεις θα μειώσουμε και το κόστος. Δεν είναι όμως δυνατόν να μειώνουμε το κόστος χωρίς να μειώνουμε τις δυνάμεις.
Γι' αυτό δέχομαι ότι θα πρέπει οι περιπτώσεις να εξεταστούν ειδικότερα. Ειδικά για το Χαϊδάρι, κύριε Υφυπουργέ, η δική μας κυβέρνηση είχε αποφασίσει να το δώσει σχεδόν εξ ολοκλήρου. Και το Γουδί αναντιρρήτως πρέπει να δοθεί. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Αλλά η νομική ευχέρεια που προβλέπει το άρθρο πρέπει να απομείνει διότι πρώτον δεν μπορείς να καταργήσεις ένα στρατόπεδο χωρίς να εξασφαλίσεις τη μετεγκατάστασή του. Το έζησα σε συγκεκριμένες περιπτώσεις. Τι θα γίνει δηλαδή το στρατόπεδο; Θα μείνει στο δρόμο; Πρέπει να εξασφαλίσεις με πολύ μικρότερο κόστος σίγουρα αλλά πρέπει να εξασφαλίσεις τη μετεγκατάτασή του και να βοηθήσεις και την υποδομή των στρατοπέδων. 
Αυτό που δεν καταλαβαίνω είναι να χρησιμοποιηθούν οι πόροι για "βελτίωση των συνθηκών διαβίωσης των στρατευομένων". Εγώ θα ήθελα αυτό να αλλάξει και να μπει "βελτίωση των συνθηκών διαβίωσης των αξιωματικών οι οποίοι υπηρετούν σε μακρινές φρουρές". Διότι το να κτίσει σπίτια το κράτος που να ανήκουν στο κράτος για να μπορούν να κατοικούν και να ζουν ευπρεπώς οι αξιωματικοί οι οποίοι μετατίθενται από το ένα μέρος στο άλλο, αυτό, κύριε Υπουργέ, είναι χρέος του κράτους και δυστυχώς το πράττει σε πάρα πολύ μικρή έκταση παρά την καλή διάθεση που υπάρχει. 
ΚΥΡΙΑΚΟΣ ΣΠΥΡΙΟΥΝΗΣ: Είναι σοβαρό αίτημα αυτό. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ λοιπόν, θα πρότεινα το άρθρο να μείνει έτσι όπως είναι ως δυνατότητα. Από κει και πέρα θα συζητείται κάθε φορά το συγκεκριμένο θέμα. Και βεβαίως πρέπει να βοηθηθεί η ανάπτυξη πρασίνου ιδίως εκεί όπου αυτό είναι απολύτως αναγκαίο. Η τελευταία, όμως, διατύπωση να αλλάξει και να είναι "βελτίωση των συνθηκών διαβίωσης των στελεχών των Ενόπλων Δυνάμεων γενικότερα".
ΚΥΡΙΑΚΟΣ ΣΠΥΡΙΟΥΝΗΣ: Του προσωπικού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Του προσωπικού των Ενόπλων Δυνάμεων. Διότι "διαβίωση των στρατευμένων" πράγματι είναι ντροπή να το λέμε. Το κράτος πρέπει να πληρώσει το ίδιο τα έξοδα διαβίωσης των στρατευμένων. Αλλά για να φτιάξει κατοικίες για τους αξιωματικούς οι οποίοι υπηρετούν σε μακρινές φρουρές είναι ανάγκη διότι επιπροσθέτως υπάρχει και το εξής πρόβλημα: Σε ορισμένες περιοχές της Ελλάδος υπάρχουν ορισμένα, λίγα σπίτια. Τα παίρνουν μερικοί αξιωματικοί και πολλοί δεν έχουν. Δημιουργείται μια άνιση μεταχείριση και πολλά προβλήματα. Είναι ανάγκη αυτό το θέμα να το αντιμετωπίσετε.
Προτείνω κύριε Υπουργέ εν κατακλείδι: ας μείνει το άρθρο αυτό με την ευχή να δώσετε ό,τι μπορείτε παραπάνω και δεν αμφιβάλλω πως θα το κάνετε για σκοπούς πολεοδομικούς και πρασίνου και να αλλάξετε μόνο την τελευταία φράση κατά την έννοια που είπα πρωτύτερα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, είναι εγγεγραμμένοι δύο να ομιλήσουν επί της ενότητος, ο κύριος Υπουργός και οι Κοινοβουλευτικοί Εκπρόσωποι.
Να προχωρήσουμε στους εγγεγραμμένους συναδέλφους.
Ο κ. Αποστολάκης έχει το λόγο. 
ΔΗΜΗΤΡΙΟΣ ΑΠΟΣΤΟΛΑΚΗΣ: Κυρία Πρόεδρε, κυρίες και κύριοι συνάδελφοι, οι διατάξεις των άρθρων αυτών είναι στο σύνολό τους σωστές. Θα αναφερθώ σε μια ξεχωριστά.
Το άρθρο 5 πιστεύω ότι θα πρέπει να γίνει ομόφωνα αποδεκτό διότι η βελτίωση των υπαρχόντων στρατοπέδων είναι μέσα στο πνεύμα του νόμου όμοιο και θα έλεγα σε ελάσσονα κλίμακα απ' ό,τι είναι η ίδρυση ενός καινούριου στρατοπέδου. Και βεβαίως το πολύ σημαντικό είναι ότι μπορούν κάποια απ' αυτά τα χρήματα να χρησιμοποιηθούν για τη βελτίωση των συνθηκών διαβίωσης των στρατευμένων. Και συμφωνώ εδώ με τον επίτιμο Πρόεδρο της Νέας Δημοκρατίας τον κ. Μητσοτάκη, ότι και η διαβίωση των αξιωματικών είναι ένα πάρα πολύ σημαντικό θέμα ιδίως στην περιφέρεια, ιδίως στα νησιά, ιδιαίτατα δε στα νησιά τα τουριστικά όπου ξέρουμε ότι τους νοικιάζουν σπίτια μόνο για τη διάρκεια του χειμώνα και απαιτούν το καλοκαίρι ή υπέρογκα ενοίκια ή να εγκαταλείψουν τα σπίτια. Και θυμάμαι περίπτωση αξιωματικού ο οποίος μου παραπονέθηκε ότι με τετραμελή οικογένεια έμενε σε διαμέρισμα δύο δωματίων και αυτός με τη γυναίκα του κοιμόντουσαν στον καναπέ. Είναι ένα πολύ σημαντικό πρόβλημα και συμφωνώ, κύριε Υπουργέ, ότι θα μπορούσε η βελτίωση να αναφέρεται και στο θέμα των αξιωματικών. 
Τα θέμα του άρθρου 6 είναι δίκαιο διότι με νόμο άλλαξε ο εξελικτικός βαθμός για μια ορισμένη κατηγορία αξιωματικών ενώ ήδη υπηρετούσαν. Ήταν άδικο επομένως διότι κατετάγησαν και υπηρετούσαν με άλλες προϋποθέσεις. Με τη διάταξη του άρθρου 6 επανερχόμαστε στις προϋποθέσεις με τις οποίες αυτοί κατετάγησαν στις Ένοπλες Δυνάμεις.
Με το άρθρο 7 συμφωνούμε όλοι.
Στο άρθρο 8 η πρώτη παράγραφος είναι ανθρωπιστικής μορφής. Δίνει την ευχέρεια στην υπηρεσία να ανακαλεί ανθυπασπιστές και υπαξιωματικούς οι οποίοι έχουν πάρα πολύ σοβαρό πρόβλημα υγείας και μ' αυτόν τον τρόπο τους βοηθούν στο να αντιμετωπίσουν το πρόβλημα.
Για την επόμενη παράγραφο είχα εκφράσει αντίρρηση και όταν ήμουν ακόμη στο Υπουργείο και μάλιστα είχα γράψει μια εντολή τότε να το δουν εξ αρχής και οι αρχηγοί των κλάδων, να εξετάσουν το θέμα πώς θα αντιμετωπίσουμε όχι μόνο την κατάταξη των νικητών στους Ολυμπιακούς Αγώνες και στις παγκόσμιες οργανώσεις, αλλά και μέχρι ποιο εξελικτικό βαθμό θα προάγονται και άλλα συναφή θέματα. Θεωρώ ότι είναι πολύ μεγάλη η επέκταση και κυρίως ελαττώνει και αμβλύνει τη διάκριση την οποία θέλαμε εξ αρχής να δώσουμε στους Ολυμπιονίκες και στους πρώτους νικητές των διεθνών οργανώσεων. Με την επέκταση στους δεύτερους νικητές και πολύ περισσότερο αν αυτό επεκταθεί και στα ομαδικά αθλήματα νομίζω ότι ξεφεύγουμε από τη φιλοσοφία με την οποία καθιερώθηκε αυτή η διάκριση.
Η επόμενη παράγραφος που αφορά το δικαίωμα παραίτησης σε εθελοντές πενταετούς υπηρεσίας είναι πάρα πολύ σωστή. Νομίζω ότι στο μέλλον θα πρέπει το Υπουργείο να κοιτάξει να αρθεί εντελώς ο περιορισμός διότι πιθανόν να είναι και εμπόδιο στην απόφαση των νέων να καταταγούν σ' αυτήν τη κατηγορία ή ως επαγγελματίες οπλίτες διότι θα έχουν και το φόβο ότι αν καταταγούν και αλλάξουν γνώμη δεν θα μπορούν να αποχωρήσουν. Βεβαίως υπάρχει το πρόβλημα ότι θα έχουν εκπαιδευτεί και θα έχουν, δαπανηθεί ορισμένα ποσά για την εκπαίδευσή τους και αυτά πρέπει να αποδοθούν, όμως πιστεύω ότι θα πρέπει να αρθεί εντελώς αυτή η υποχρέωση. 
Είναι εσωτερικό θέμα ο λογισμός του χρόνου διοίκησης στην ΕΥΠ και το θέμα των προερχόμενων από τις τέως ανατολικές περιοχές στην Τουρκία επίσης είναι εσωτερικό θέμα και νομίζω πως είναι σωστό. 
Στο άρθρο 9 είναι σωστή η διάκριση. Δίνει ευχέρεια στο Υπουργείο, δίνει ευχέρεια στην υπηρεσία να μπορεί να παρατείνει την παραμονή αξιωματικών οι οποίοι έχουν μακρά πολύτιμη και δαπανηρή εκπαίδευση και τώρα σύμφωνα με το νόμο ήταν υποχρεωμένη η υπηρεσία να τους απολύσει, ενώ είχαν τη δυνατότητα να δώσουν περισσότερα και πιθανόν και οι ίδιοι θα ήθελαν. Είναι μια πολύ σωστή διάταξη. 
Τα θέματα που ρυθμίζει το άρθρο 10 είναι θέματα θετικά για το προσωπικό των Ενόπλων Δυνάμεων. Άλλωστε ο αυτόνομος οικοδομικός οργανισμός των αξιωματικών είναι ένας οργανισμός ο οποίος ξεκίνησε πάρα πολύ θετικά, παγίδευσε θα έλεγα πάρα πολλούς αξιωματικούς με το να είναι μέλη του και να μην έχουν την ευχέρεια να αποκτήσουν κατοικία και πιστεύω ότι θα πρέπει να διευρύνουμε τις δυνατότητες ούτως ώστε ο οργανισμός αυτός να ανταποκριθεί στην αποστολή του πολύ καλύτερα.
Κατά τα άλλα η τελευταία παράγραφος είναι επίσης σωστή διότι δίνει την ευχέρεια στους εθελοντές, εθελόντριες μακράς θητείας να καθίστανται μέτοχοι των ταμείων αλληλοβοηθείας στον κλάδο των Ενόπλων Δυνάμεων. Αυτά τα είχαμε εξετάσει όταν ήμουν εγώ στο Υπουργείο. Πιστεύω ότι όλοι αυτοί που μπαίνουν υπό μια μορφή μονιμότητας στις Ένοπλες Δυνάμεις θα πρέπει εξ' αρχής να είναι μέλη αυτών των ταμείων και σε περίπτωση που αποχωρήσουν πριν να κατοχυρώσουν δικαίωμα μερίσματος, θα μπορούν να πάρουν πίσω τις καταβολές τους συνολικά και έτσι κανένας δεν θα ζημειωθεί. 
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, κυρίες και κύριοι συνάδελφοι, σε σχέση με τη συζήτηση που κάνουμε από το άρθρο 5 μέχρι και το τέλος του σχεδίου νόμου έχω να παρατηρήσω τα εξής: Ακούστηκε από συναδέλφους προηγουμένως το θέμα της αξιοποίησης των πόρων του ΤΕΘΑ, του Ταμείου Εθνικής Άμυνας. Ασφαλώς είναι μια διάταξη η οποία κινείται στην ορθή κατεύθυνση. Θα συμφωνήσω απολύτως επειδή γνωρίζω σε προσωπικό επίπεδο τη θέση που εξέφρασε ο επίτιμος Πρόεδρος της Νέας Δημοκρατίας ο κ. Μητσοτάκης σε σχέση με την παρέμβαση που έκανε με τα στελέχη των Ενόπλων Δυνάμεων, είναι το ορθότερο το οποίο επιβάλλεται να γίνει.
Διότι, ούτως ή άλλως, οι στρατευμένοι μας και αυτοί οι οποίοι πρέπει να στρατευθούν ασφαλώς και ανήκουν στην αρμοδιότητα και στη δικαιοδοσία του κράτους, για να τους παρέχει όλα εκείνα τα οποία επιβάλλεται να τους παρέχει η επίσημη πολιτεία κατά τη διάρκεια της θητείας τους προς τη μητέρα πατρίδα.
Θέλω, όμως, να αποκαταστήσω μία αδικία η οποία έγινε, ίσως από έλλειψη πληροφόρησης, σε σχέση με τους πόρους του ΤΕΘΑ. Ελέχθη προηγουμένως από την Κοινοβουλευτική Εκπρόσωπο του Κομμουνιστικού Κόμματος Ελλάδας ότι οι χώροι του ΤΕΘΑ αποτελούν κυρίως περιουσία του δημοσίου. Θέλω να πω ότι εδώ υπάρχει η εξής ιδιαιτερότητα: Οι πόροι αυτοί δεν προέρχονται μόνο από αναγκαστικές απαλλοτριώσεις. Προέρχονται από κληροδοτήματα, προέρχονται από δωρεές, προέρχονται από εκποιήσεις στρατοπέδων, όπως για παράδειγμα το στρατόπεδο στη Θεσσαλονίκη που εκποιήθηκε για την Εγνατία Οδό. Αυτά θα πρέπει να ληφθούν υπόψη και ήθελα απλώς να βάλω τα πράγματα στη θέση τους. 
Όσον αφορά το άρθρο 6, συμφωνούμε.
Στο άρθρο 7 μου κάνει εντύπωση πως απαιτείται για την απόληψη της συντάξεως του ανωτέρου βαθμού η υποβολή της αιτήσεως. Οι στρατιωτικές υπηρεσίες, κυρία Πρόεδρε, γνωρίζουν ποιοι δικαιούνται την προαγωγή και μπορούν να απονέμουν τους βαθμούς χωρίς αιτήσεις. Ήθελα δηλαδή να πω ότι μόνο για την απόληψη της συντάξεως θα πρέπει να απαιτείται η αίτηση και όχι για την τιμητική προαγωγή.
Στο άρθρο 8, η διάταξη είναι σωστή. Γεννιέται όμως το εξής εύλογο ερώτημα: Είναι δυνατόν να χρειάζεται να γίνει ανάκληση, για να τύχουν τα εν αποστρατεία στελέχη της απαιτούμενης περίθαλψης και να μην έχουν την ίδια περίθαλψη που έχουν και τα εν ενεργεία στελέχη; Δείχνει, λοιπόν, αυτό, κυρία Πρόεδρε και κυρίες και κύριοι συνάδελφοι, ότι σαφώς το κράτος δεν δείχνει την επιβαλλόμενη μέριμνα η οποία απαιτείται για τα στελέχη μετά την αποστρατεία τους.
Και είναι εύλογο το παράπονο το οποίο προκύπτει από κει και πέρα, ότι, αφού τους χρησιμοποιήσουν, αφού τους στύψουν σαν λεμονόκουπες, τους πετούν στη συνέχεια. Και βεβαίως, δημιουργεί εύλογα και τα αντίστοιχα αισθήματα -με όλες τις δυσμενείς συνέπειες που αυτό συνεπάγεται- για το ηθικό των εν ενεργεία στελεχών, γνωρίζοντας ποια θα είναι η αντιμετώπιση και η συμπεριφορά του κράτους στο ευαίσθητο θέμα της περίθαλψής τους.
Η παράγραφος 3 του άρθρου 8 είναι γενικά ορθή. Θέλω να κάνω μόνο μια παρατήρηση: Το θέμα είναι πολύ ευρύτερο απ' αυτό το οποίο περιγράφεται και βεβαίως αφορά στο δικαίωμα παραίτησης όλων των μονίμων στελεχών, σύμφωνα με τις επιθυμίες τους, αλλά χωρίς να γίνεται η εκμετάλλευση του κράτους. Γενικά, όσον αφορά τις Ένοπλες Δυνάμεις τουλάχιστον, υπάρχει μια ιδιαιτερότητα όσον αφορά τις υπηρεσίες οι οποίες προσφέρονται από τα στελέχη τα οποία επιθυμούν να τις προσφέρουν. Κανένας δεν πρέπει να διατηρείται στην υπηρεσία αν δεν το επιθυμεί.
Στην παράγραφο 4 του ίδιου άρθρου σχετικά με το χρόνο διοίκησης, θεωρώ ότι το θέμα της απόκτησης του τυπικού προσόντος του χρόνου διοίκησης είναι πολύ σοβαρότερο. Αφορά και πολλές θέσεις στο εσωτερικό των Ενόπλων Δυνάμεων και γενικότερα απαιτεί γενική επανεξέταση.
Ασφαλώς συμμερίζομαι τις απόψεις οι οποίες εκφράστηκαν από το σύνολο των συναδέλφων, θα πρέπει όμως να λάβουμε υπόψη το εξής: Η θεώρηση ως ισάξιων των θέσεων αυτών, των διοικητών δηλαδή των στρατιωτικών μονάδων με τις θέσεις τις οποίες αναφέραμε, δημιουργεί εύλογα παράπονα σε πάρα πολλούς αξιωματικούς οι οποίοι δεν έχουν τη δυνατότητα -ας το εκφράσω έτσι- να υπηρετήσουν κάποια στιγμή στην ΕΥΠ. Κατά συνέπεια, υπάρχει ένα σοβαρό ενδεχόμενο, να προκαλέσει την αγανάκτηση των αξιωματικών εκείνων -οι οποίοι είναι οι περισσότεροι- οι οποίοι πράγματι υποφέρουν για το χρόνο άσκησης διοίκησης σε μονάδες.
Κατά την άποψή μου, θα έπρεπε να έλθει από τον Υπουργό Εθνικής Άμυνας ένα ξεχωριστό σχέδιο νόμου για τις θέσεις αυτές, για να γνωρίζουμε εμείς πώς και πόσοι θα συμμετέχουν σ' αυτήν τη διαδικασία.
Για την παράγραφο του άρθρου 5 σχετικά με τη μείωση του χρόνου της θητείας των οπλιτών οι οποίοι προέρχονται από χώρες του πρώην ανατολικού συνασπισμού ή την Τουρκία, θα ήθελα να μας δικαιολογήσει πειστικά ο καθ' ύλην αρμόδιος Υπουργός την εξυπηρέτηση της εθνικής σκοπιμότητας με τη μείωση της θητείας η οποία επιχειρείται μέσω του άρθρου αυτού και της συγκεκριμένης παραγράφου 5. Θα ήθελα να ξέρουμε τι ακριβώς εννοεί όταν αναφέρεται στην εξυπηρέτηση της εθνικής σκοπιμότητας.
Όσον αφορά το άρθρο 9, κατά την άποψή μου, οι διατάξεις είναι γενικά ορθές, όπως επισημάνθηκε απ' όλες τις πλευρές, φαντάζομαι. 'Oμως το αδύναμο σημείο, η "αχίλλειος πτέρνα" της διάταξης της παραγράφου 7 είναι, αν θέλετε, το αν και κατά πόσον θα υπάρξει εφαρμογή διαφανών αξιοκρατικών και ρεαλιστικών κριτηρίων για την έγκριση της ανάκλησης, ώστε να μην επανέλθουν αξιωματικοί οι οποίοι δεν έχουν τις δυνατότητες, τις οποίες όλοι επιθυμούμε να έχουν, με την αξιοποίηση πολιτικών ή άλλων παρεμβάσεων. Δηλαδή θα πρέπει να μπει ως προϋπόθεση, ως κριτήριο αυτό για την εφαρμογή του συγκεκριμένου άρθρου. Άλλως πως υπάρχει ο κίνδυνος κάθε φορά να δημιουργείται αυτή η εύλογη πικρία στους αξιωματικούς και στα στελέχη των Ενόπλων Δυνάμεων, αν δεν αποσαφηνιστεί αυτού του είδους η θέση.
Στο άρθρο 10, στην παράγραφο 1, εκεί που λέει "αξιωματικοί νεότεροι του αποβιώσαντος", η λέξη "νεότεροι" πρέπει να είναι λανθασμένη, πρέπει εκ παραδρομής να έχει τεθεί εκεί. Η σωστή λέξη είναι "αρχαιότεροι". Κατά τα λοιπά οι διατάξεις θεωρούνται ορθές και πρέπει να γίνουν δεκτές. 
Όσον αφορά το άρθρο 11, καλώς γίνεται η κατάργηση των αναφερομένων διατάξεων. 
Κυρία Πρόεδρε, κυρίες και κύριοι συνάδελφοι, αυτές είναι οι παρατηρήσεις τις οποίες έχω να κάνω σ' αυτήν την ενότητα των άρθρων και θεωρώ ότι με τις παρατηρήσεις τις οποίες έκαναν όλοι οι συνάδελφοι απ' όλες τις πτέρυγες της Βουλής, αυτό το νομοσχέδιο θα εξυπηρετήσει τις πραγματικές ανάγκες θωράκισης της αμυντικής ικανότητας της χώρας αλλά και των στελεχών των Ενόπλων Δυνάμεων.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξηντλήθη ο κατάλογος των εγγεγραμμένων συναδέλφων.
Κύριε Υπουργέ, θέλετε το λόγο;
ΙΩΑΝΝΗΣ ΒΑΡΒΙΤΣΙΩΤΗΣ: Να ακούσει τους Κοινοβουλευτικούς Εκπροσώπους πρώτα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να προηγηθείται οι Κοινοβουλευτικοί Εκπρόσωποι;
ΙΩΑΝΝΗΣ ΒΑΡΒΙΤΣΙΩΤΗΣ: Ναι, κυρία Πρόεδρε.
ΝΙΚΟΛΑΟΣ ΑΚΡΙΒΑΚΗΣ: Βέβαια. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ό,τι θέλουν οι Κοινοβουλευτικοί Εκπρόσωποι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ακριβάκης έχει το λόγο. 
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, επειδή δημιουργήθηκε κάποιο θέμα από προχθές, σχετικά με το "βυθίσατε το Χόρα", θα ήθελα να ξεκαθαρίσω δυο πράγματα: 
Πρώτον, εγώ ανεφέρθην σε μια συνεδρίαση του Κοινοβουλίου, στην οποία ανεφέρθησαν και ο αείμνηστος Ανδρέας Παπανδρέου τότε στο θέμα αυτό και ο αείμνηστος Παναγιώτης Κανελλόπουλος. Άλλο τίποτε δεν ξέρω. Δεν ήμουν μάρτυς εγώ κάποιας συμφωνίας. 
Δεύτερον, θα ήθελα να πω ότι αυτά τα οποία είπε χθες ο κ. Μολυβιάτης, επ' ουδενί λόγω τα θέτω σε αμφισβήτηση. Και σίγουρα είναι γνώστης, λόγω της θέσεώς του, των θεμάτων που είχε τότε και η εντιμότης του είναι αναμφισβήτητη. Δεν το αμφισβητώ. 
Όμως έψαξα να βρω τα Πρακτικά -και τα βρήκα- αυτής της συνεδρίασης. Θα μου επιτρέψετε απλώς, δυο φράσεις είναι, να σας τα διαβάσω. Από τα Πρακτικά αυτά, είναι σαφές -πιστεύω- για όποιον τα διαβάσει με μια απλή ανάγνωση, πως προκύπτει ότι υπήρξε συμφωνία, συνεννόηση, δεν ξέρω τι. 
Λέει, λοιπόν, στη συνεδρίαση αυτή ο αείμνηστος Ανδρέας Παπανδρέου, με ημερομηνία 23 Μαΐου 1980, που συζητούνταν οι προγραμματικές δηλώσεις της κυβέρνηση του κ. Ράλλη τα εξής: "ΑΝΔΡΕΑΣ ΠΑΠΑΝΔΡΕΟΥ: Κύριε Πρόεδρε, θα ήθελα να αναφερθώ σε δυο σημεία. Το πρώτο είναι το περίφημο "βυθίσατε το Χόρα". Έχω πολλές φορές δεχθεί τα πυρά και της κυβέρνησης και του Τύπου πάνω σ' αυτό το σύνθημα. Είμαι δυστυχώς δεσμευμένος και δεν είμαι σε θέση να μιλήσω, οποιαδήποτε φθορά και αν αυτό επιφέρει, γιατί σέβομαι κοινές αποφάσεις σε κρίσιμα θέματα. Παραπέρα, δεν είμαι σε θέση να πω τίποτε άλλο, αλλά είμαι υποχρεωμένος, αν δεν σταματήσει αυτή η ιστορία κάποτε, να παραβιάσω το λόγο μου και να μιλήσω". Αυτά είπε ο Ανδρέας Παπανδρέου.
Αμέσως μετά πήρε το λόγο ο Παναγιώτης ο Κανελλόπουλος, ο οποίος είπε: "Κύριε Πρόεδρε, δεν πρόκειται να αγορεύσω, δεν παραβιάζω τίποτε. Θα ήθελα να βεβαιώσω τη Βουλή ότι πράγματι ο κύριος Πρόεδρος του ΠΑΣΟΚ προέβη στη διατύπωση των λέξεων εκείνων για ορισμένο εθνικό σκοπό. Με διαβεβαίωσε ο ίδιος τον Αύγουστο του 1976, όταν είχαμε συναντηθεί και τον ρώτησα "πως έφθασε στο σημείο να διατυπώσει μια τέτοια φράση" και μου είπε γιατί το έκανε" -παρένθεση δική μου, ούτε ο Παναγιώτης ο Κανελλόπουλος λέει την απάντηση του Ανδρέα του Παπανδρέου- "και βεβαιώθηκα ότι το έκανε για λόγους εθνικούς".
Βεβαίως, δεν θα μπορούσε ούτε ο Ανδρέας Παπανδρέου ούτε ο Παναγιώτης Κανελλόπουλος να πουν ότι ξέρετε, ήταν συμφωνημένο αυτό το πράγμα. Νομίζω, κύρια Πρόεδρε, ότι εκ των συμφραζομένων σαφώς προκύπτει ότι υπήρξε συνεννόηση από την τότε κυβέρνηση με τον Αρχηγό του ΠΑΣΟΚ τον αείμνηστο Ανδρέα Παπανδρέου για το θέμα αυτό και είπε αυτήν τη φράση. 
Θα σας θυμίσω και το εξής: Όταν πήρα το λόγο προχθές μετά την ομιλία του Αρχηγού της Νέας Δημοκρατίας και ανεμιμνήσθην αυτής της συνεδρίασης είπα σε όσους ήταν παρόντες εδώ στην αρχή, ότι ήταν ο Ευάγγελος Αβέρωφ και πετάχτηκαν τρεις, τέσσερις συνάδελφοι από μπροστά και μου είπαν ότι όχι, κύριε Ακριβάκη, ήταν ο Παναγιώτης Κανελλόπουλος. 
Εγώ, είχαν περάσει και είκοσι χρόνια, λέω εντάξει, αφού το λένε τρεις, τέσσερις, ήταν ο Παναγιώτης Κανελλόπουλος και πράγματι έτσι συνέχισα. Θα το θυμάστε, κύριε Παυλίδη. 
Όμως, από πού προκύπτει αυτό; Το 1980 που έγινε αυτή η συζήτηση με τον Παναγιώτη Κανελλόπουλο εγώ δεν ήμουν Βουλευτής. Είχε γίνει, λοιπόν, -θα σας φέρω σε λίγο τα Πρακτικά- το 1982 πάλι συζήτηση για το "βυθίσατε το ΧΟΡΑ" όπου ο αείμνηστος Ευάγγελος Αβέρωφ βεβαιώνει περί της συνεννόησης ή συμφωνίας, όπως θέλετε πέστε το. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι. 
ΑΛΕΞΑΝΔΡΟΣ ΑΚΡΙΒΑΚΗΣ: Εν πάση περιπτώσει, λοιπόν, εγώ -να είμαστε ειλικρινείς, επειδή έχουν περάσει είκοσι δύο χρόνια- κρατώ επιφυλάξεις όσον αφορά τη μνήμη μου. Σας έφερα τα Πρακτικά το τι λέει ο Παναγιώτης Κανελλόπουλος και ο Ανδρέας Παπανδρέου του 1980. Αναμένω να βρεθούν και τα άλλα Πρακτικά -γιατί είναι επίπονο το έργο, το ξέρετε όλοι σας- και αυτά θα τα θέσω υπόψη σας και από εκεί και πέρα το συζητάμε. Βεβαίως, δεν έχει καμία ιδιαίτερη αξία αλλά έχει μία ιστορική σημασία αυτό το θέμα. 
ΠΕΤΡΟΣ ΜΟΛΥΒΙΑΤΗΣ: Κυρία Πρόεδρε, το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συμφωνείτε, κύριοι συνάδελφοι, να δοθεί ο λόγος στον κ. Μολυβιάτη, όπως εδόθη και χθες; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και εγώ παρακαλώ το λόγο, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαρίστως, κύριε Πρόεδρε.
ΠΕΤΡΟΣ ΜΟΛΥΒΙΑΤΗΣ: Μήπως θέλετε να προηγηθείτε, κύριε Πρόεδρε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι, κύριε συνάδελφε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Μολυβιάτη, έχετε το λόγο.
ΠΕΤΡΟΣ ΜΟΛΥΒΙΑΤΗΣ: Ευχαριστώ πολύ, κυρία Πρόεδρε.
Ευχαριστώ και το αγαπητό συνάδελφο κ. Ακριβάκη για τους φιλόφρονους λόγους του και συμμερίζομαι και εγώ την ίδια εκτίμηση προς το πρόσωπό του.
Θα μου επιτρέψετε όμως, κυρία Πρόεδρε, να πω ότι εκ των Πρακτικών που μας διάβασε ο κ. Ακριβάκης δεν συνάγεται, κατά τη γνώμη μου, το συμπέρασμα στο οποίο κατέληξε. Δηλαδή, ότι εκ των συμφραζομένων -εάν θυμάμαι τις λέξεις του- συνάγεται ότι υπήρξε συνεννόηση. Δεν συνάγεται κατά λογική ανάγκη αυτό το συμπέρασμα από τα Πρακτικά που μας διάβασε. Διότι τα Πρακτικά αυτά λένε ότι και ο Ανδρέας Παπανδρέου και ο Παναγιώτης Κανελλόπουλος είπαν ότι "το βυθίσατε το ΧΟΡΑ" το είπε ο Ανδρέας Παπανδρέου για λόγους εθνικούς. Αυτό δεν συνεπάγεται κατ' ανάγκη συνεννόηση με την Κυβέρνηση. Οι εθνικοί λόγοι μπορεί να ήταν κατά την άποψη του Ανδρέα Παπανδρέου ότι πίστευε πως έτσι βοηθούσε τη διαπραγματευτική θέση της κυβέρνησης. Αυτός είναι ένας θεμιτός εθνικός λόγος.
ΑΝΑΣΤΑΣΙΟΣ ΜΑΝΤΕΛΗΣ: Εσείς τι πιστεύετε, κύριε συνάδελφε; 
ΠΕΤΡΟΣ ΜΟΛΥΒΙΑΤΗΣ: Αγαπητέ συνάδελφε, δεν ήσασταν εδώ χθες. Δεν είναι το τι πιστεύω. Εγώ χθες τόλμησα να αναμιχθώ στο θέμα, διότι έχω προσωπική γνώση του θέματος και θα σας επαναλάβω εν συντομία τι είπα χθες. 
Είπα ότι τον Αύγουστο του 1976 βγήκε το "ΧΟΡΑ" και ο Πρωθυπουργός τότε Κωνσταντίνος Καραμανλής μου ανέθεσε να ενημερώσω τους Αρχηγούς της Αντιπολιτεύσεως. Τότε ο Πρωθυπουργός που είχε διακόσιους είκοσι Βουλευτές ενημέρωνε όλα τα κόμματα. Λοιπόν, ενημέρωσα το μακαρίτη Γεώργιο Μαύρο και εν συνεχεία ανεζήτησα τον Ανδρέα Παπανδρέου, που ήταν το τρίτο κόμμα στη Βουλή. Μου είπαν ότι περιοδεύει στη Θράκη. Δεν είχαμε κινητά τηλέφωνα τότε και παρεκάλεσα τη Χωροφυλακή να τον βρει. Τον βρήκαμε το απόγευμα και του είπα ότι, κύριε Πρόεδρε, έχω εντολή από τον Πρωθυπουργό να σας ενημερώσω ότι το "ΧΟΡΑ" μπήκε στην ελληνική υφαλοκρηπίδα, διεξάγει έρευνες και κατά συνέπεια μπαίνουμε σε κρίση με την Τουρκία. Και μου απαντά "θέλει ο Πρόεδρος να διακόψω την περιοδεία μου και να επιστρέψω στην Αθήνα"; Του λέω ότι, κύριε Πρόεδρε, αυτό είναι δικό σας θέμα. "Όταν αποφασίσετε να επιστρέψετε θα σας ενημερώσει ο ίδιος ο Πρωθυπουργός". Ήταν Παρασκευή που τα είπαμε αυτά, γύρισε τη Δευτέρα στην Αθήνα και ενημερώθηκε από τον Πρόεδρο. 
Εν τω μεταξύ είχε κάνει τη δήλωση "Βυθίσατε το Χόρα". Η μόνη επαφή και συνεννόηση του Πρωθυπουργού Κωνσταντίνου Καραμανλή με τον Ανδρέα Παπανδρέου ήταν αυτή που έγινε δι' εμού. Δεν υπήρξε ούτε άλλη επαφή από την Παρασκευή μέχρι τη Δευτέρα ούτε άλλη συνεννόηση. 
Αυτή είναι η ιστορική αλήθεια επί του θέματος και την καταθέτω, διότι συμβαίνει να τη γνωρίζω, όπως σας εξήγησα, προσωπικά. Η συνεργασία Καραμανλή Παπανδρέου στα εθνικά θέματα είναι μεταγενέστερη, έγινε όταν ήταν Πρόεδρος της Δημοκρατίας ο Καραμανλής και Πρωθυπουργός ο Ανδρέας Παπανδρέου και η ουσία της συνεργασίας αυτής ήταν η υποστήριξη του Καραμανλή προς τον Παπανδρέου για να μην εφαρμόσει την αντιδυτική του πολιτική. Αυτή ήταν η ουσία της συνεργασίας τους από την προσωπική μου γνώση. 
Ευχαριστώ πολύ, κυρία Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, μου επιτρέπετε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πρόεδρε.
ΜΟΣΧΟΣ ΓΙΚΟΝΟΓΛΟΥ: Κυρία Πρόεδρε, δεν γίνεται παραβίαση του Κανονισμού τώρα; Αυτά προβλέπει το νομοσχέδιο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Ο κύριος Πρόεδρος έχει δικαίωμα εκ του Κανονισμού να ομιλεί.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μια φράση θα πω μόνο, κυρία Πρόεδρε. 
Συνέβη να έχω ζήσει τα γεγονότα και να έχω ερευνήσει εκ των υστέρων το θέμα. Το συμπέρασμα στο οποίο καταλήγω και η πληροφορία που θεωρώ χρέος μου να καταθέσω είναι η εξής: Κανείς δεν μπορεί να αρνηθεί ότι ο Ανδρέας Παπανδρέου, κάνοντας τη δήλωση "Βυθίσατε το Χόρα", ενδεχομένως πολύ πιθανόν, αν θέλετε σίγουρα, ήθελε με αυτόν τον τρόπο να βοηθήσει εκείνη την ώρα την Κυβέρνηση, παίρνοντας μια ακραία θέση, για να αντιμετωπίσει ένα δύσκολο πράγματι πρόβλημα της στιγμής εκείνης. Κανείς δεν μπορεί να το αρνηθεί αυτό ως ενδεχόμενο. 
Συνέβη, όμως, να έχω ερωτήσει τον Καραμανλή, διότι το θέμα αυτό με απησχόλησε, εάν είχε συνεννοηθεί μαζί του και θέλω να καταθέσω τη μαρτυρία μου, ότι ο τέως Πρόεδρος της Κυβερνήσεως, ο Κωνσταντίνος Καραμανλής, κατηγορηματικά μου διέψευσε ότι υπήρξε οποιαδήποτε συνεννόηση μαζί του, όταν ο Ανδρέας Παπανδρέου έκανε αυτήν τη δήλωση.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, να πω μία φράση;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να δευτερολογήσετε, κύριε Ακριβάκη; Γιατί μετά θα κάνουμε νέο κύκλο συζητήσεων επί του θέματος. 
ΑΛΕΞΑΝΔΡΟΣ ΑΚΡΙΒΑΚΗΣ: Μία φράση θα πω μόνο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, πείτε μόνο μία φράση. Ελπίζω ότι δεν θα προκαλέσει ανταπαντήσεις. 
ΑΛΕΞΑΝΔΡΟΣ ΑΚΡΙΒΑΚΗΣ: Όχι. 
Κατ' αρχήν, χαίρω για την τοποθέτηση του αξιοτίμου επιτίμου Προέδρου της Νέας Δημοκρατίας, του κ. Μητσοτάκη. Εγώ επαναλαμβάνω ότι δεν ήμουν μάρτυς καμιάς συμφωνίας. Εγώ βλέπω ένα κείμενο, στο οποίο ο μεν Ανδρέας Παπανδρέου ομιλεί για κοινές αποφάσεις που δεσμεύεται να ανακοινώσει. Τα λέει στη Βουλή αυτά, μιλάει για κοινές αποφάσεις. Έχουμε μετά τον Κανελλόπουλο που λέει "από την απάντηση του κ. Παπανδρέου, επείσθην απολύτως ότι αυτή η φράση υπηρετούσε εθνικό σκοπό". 
Επίσης -το πλέον σημαντικό- αν υπήρχε οποιαδήποτε συνεννόηση και δεν υπήρχε κοινή απόφαση, κανένας από τους τότε εκπροσώπους της Νέας Δημοκρατίας δεν σηκώθηκε να πάρει το λόγο και να πει "κύριε Παπανδρέου, δεν υπήρξε καμία κοινή απόφαση". Όταν έγινε συζήτηση στη Βουλή γι' αυτό το πράγμα, έπρεπε, αν δεν υπήρχε κοινή απόφαση, ο τότε Πρωθυπουργός, ο τότε Κοινοβουλευτικός Εκπρόσωπος, ο οποιοσδήποτε να σηκωθεί και να πει ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ακριβάκη, με συγχωρείτε. Δημιουργείτε τώρα νέο κύκλο συζητήσεων για όσους ενδεχομένως ήταν στη Βουλή. 
ΑΛΕΞΑΝΔΡΟΣ ΑΚΡΙΒΑΚΗΣ: Τελείωσα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ας τελειώσει, λοιπόν, η συζήτηση αυτή. Είναι ιστορικά ενδιαφέρουσα, αλλά παντελώς άσχετη με το νομοσχέδιο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, ο Κωνσταντίνος Καραμανλής δεν ήταν παρών στη συνεδρίαση αυτή.
ΠΕΤΡΟΣ ΜΟΛΥΒΙΑΤΗΣ: Κυρία Πρόεδρε, εγώ παραιτούμαι της δευτερολογίας μου. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κυρία Πρόεδρε, μου επιτρέπετε; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός ελπίζω να τερματίσει τη συζήτηση.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εγώ θα τερματίσω τη συζήτηση ασφαλώς, κυρία Πρόεδρε. Εγώ δεν θα αναφερθώ στην ιστορία, θα αναφερθώ στο παρόν. Καλό είναι και η ιστορία να καταγράφεται στο Κοινοβούλιο, μια και η συζήτηση ξεκίνησε χθες. 
Εγώ θα αναφερθώ στα άρθρα του συγκεκριμένου νομοσχεδίου. Επικεντρώθηκε ο προβληματισμός από τους συναδέλφους στο άρθρο 5. 
ΙΩΑΝΝΗΣ ΒΑΡΒΙΤΣΙΩΤΗΣ: Δεν θα μας ακούσετε πρώτα κι εμάς; 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Νόμιζα ότι μιλήσατε, κύριε Βαρβιτσιώτη. Ορίστε παρακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Βαρβιτσιώτη, έχετε το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κυρία Πρόεδρε, χθες, μιλώντας στο άρθρο 4 για τη Γενική Γραμματεία Οικονομικού Σχεδιασμού και Αμυντικών Επενδύσεων, αναφέρθηκα στα τερατώδη ποσά τα οποία διαθέτει ως προϋπολογισμό η Γενική Διεύθυνση Έρευνας, Τεχνολογίας και Αμυντικής Βιομηχανίας.
Είπα χθες ότι δεν έχω τα στοιχεία. Σήμερα τα έχω και θέλω να τα θέσω υπόψη του Σώματος.
Συγκεκριμένα στον κωδικό αριθμό 6911 του προϋπολογισμού του Υπουργείου Εθνικής Αμύνης, προβλέπονται φέτος 8 δισεκατομμύρια δραχμές γι' αυτή τη γενική διεύθυνση έρευνας. Βέβαια είναι μειωμένα έναντι των περσινών, τα οποία είχαν φθάσει τα 13 δισεκατομμύρια δραχμές όπως είναι μειωμένα και με τα προπέρσινα, του 1999, που ήταν 9,5 δισεκατομμύρια δραχμές.
Εάν φαντασθείτε, κύριε Πρόεδρε, ότι ούτε το Εθνικό Ίδρυμα Ερευνών δεν έχει τέτοιο προϋπολογισμό, καταλαβαίνετε το μέγεθος του προϋπολογισμού αυτού. Και δεν είναι μόνο αυτό, υπάρχουν πολλά ερωτηματικά για το πού και πώς διατέθηκαν τα συγκεκριμένα κονδύλια. Ποια από αυτά τα προγράμματα που ανατέθηκαν, υλοποιήθηκαν, ποια ήταν η αναγκαιότητα τους για τις Ένοπλες Δυνάμεις και ποια η τελική τύχη των προγραμμάτων; Αλλά υπάρχει και η πληροφορία ότι διετέθησαν από τον κωδικό αυτό αριθμό 6911 πιστώσεις για άλλους σκοπούς πέραν των αναπτυξιακών προγραμμάτων που προβλέπονται.
Αυτά τα είπα -διότι έχω καταθέσει σχετική ερώτηση και θα γίνει ο σχετικός κοινοβουλευτικός έλεγχος- για να μη φανεί ότι εγώ χθες δεν ήμουν εμπεριστατωμένος και πλήρης. 
Έρχομαι στο άρθρο 5. Πράγματι, κυρία Πρόεδρε, η μεταστέγαση στρατοπέδων απαιτεί την εύρεση αναλόγων πόρων. Δεν είναι δυνατόν να μείνουν τα στρατόπεδα αυτά της Αττικής εκεί που είναι σήμερα. Άλλοτε, σε άλλες εποχές, εκπληρούσαν άλλες ανάγκες, αλλά σήμερα δεν έχουν κανένα λόγο υπάρξεως. Άλλωστε δεν μπορούν να ικανοποιήσουν και τις ανάγκες τους. Εάν φαντασθείτε ότι το Κέντρο Εκπαιδεύσεως Βαρέων Όπλων Πεζικού που είναι στο Χαϊδάρι δεν μπορεί να κάνει την εκπαίδευση μέσα στο Κέντρο, διότι όλη η γύρω περιοχή είναι κατοικημένη, επιβάλλεται η μεταστέγασή του. Και είναι βεβαίως γεγονός ότι η μεταστέγαση δεν μπορεί να γίνει αν δεν υπάρχουν πόροι. 
Θα ήθελα να υπενθυμίσω, όμως, ότι όταν είχα την ευθύνη του Υπουργείου Εθνικής Αμύνης, είχα προτείνει την παραχώρηση τμήματος 25% από τα στρατόπεδα αυτά για αξιοποίηση και το 75% να παραχωρηθεί στους δήμους για να δημιουργηθούν χώροι πρασίνου. Τότε όλοι οι συνάδελφοι του ΠΑΣΟΚ και οι δήμαρχοι των γύρω περιοχών ζητούσαν να δοθεί στους δήμους το 100% και μηδέν ποσοστό για αξιοποίηση και κατά συνέπεια τα στρατόπεδα παρέμεναν.
Τώρα νόμος ο οποίος ψηφίστηκε προβλέπει ότι το 50% θα δίδεται για αξιοποίηση και το 50% θα πηγαίνει για κοινωφελείς σκοπούς. Νομίζω ότι είναι υπερβολικό το 50%. Και μια που βάζετε αυτήν τη διάταξη, κύριε Υφυπουργέ, νομίζω ότι πρέπει να τροποποιήσετε την προηγούμενη. Δεν είναι δυνατόν το 50% να δίδεται για αξιοποίηση, δηλαδή ουσιαστικά κυρίως στα στρατόπεδα των μεγάλων πόλεων να χάνουν οι πόλεις αυτές τη δυνατότητα του πρασίνου που τόσο έχουν ανάγκη.
Εγώ πιστεύω ότι πρέπει πάση θυσία να μειωθεί αυτό το ποσοστό της δυνατότητος αξιοποιήσεως των στρατοπέδων...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι 50 ή μέχρι 50;
ΙΩΑΝΝΗΣ ΒΑΡΒΙΤΣΙΩΤΗΣ: Πενήντα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να το κάνει μέχρι 50.
ΙΩΑΝΝΗΣ ΒΑΡΒΙΤΣΙΩΤΗΣ: Είναι τουλάχιστον πενήντα. 
ΔΗΜΗΤΡΙΟΣ ΑΠΟΣΤΟΛΑΚΗΣ: Το μάξιμουμ 50% είναι για αξιοποίηση. Τουλάχιστον ...
ΙΩΑΝΝΗΣ ΒΑΡΒΙΤΣΙΩΤΗΣ: Αφήστε τα τουλάχιστον και τουλάχιστον, όλα θα φθάσουν στο 50%. Να είσθε βέβαιος περί αυτού. Εγώ θα έλεγα να αφήσουμε αυτές τις ωραίες φράσεις των νομοσχεδίων που δεν τηρούνται ποτέ και να περιορίσουμε το ποσοστό προς αξιοποίηση στο 25%. 
Θα ήθελα επίσης να ρωτήσω τον κύριο Υφυπουργό όσον αφορά το φύλλο της "ΚΑΘΗΜΕΡΙΝΗΣ" της Κυριακής 2 Δεκεμβρίου που δημοσίευσε έναν κατάλογο με ογδόντα τέσσερα στρατόπεδα, τα οποία πωλούνται. 
Είναι στρατόπεδα σε όλην την Ελλάδα και ασφαλώς πολλά από αυτά δεν θα είναι αναγκαία για τις Ένοπλες Δυνάμεις. Η συνολική έκταση των αποδεσμευομένων στρατοπέδων είναι δεκατρείς χιλιάδες στρέμματα. Ισχύει αυτός ο κατάλογος; Διότι η εφημερίδα αναφέρει ότι είναι κατάλογος τον οποίο έχει συντάξει η αρμόδια υπηρεσία του Υπουργείου Εθνικής Αμύνης. Θα ήθελα, λοιπόν, μία απάντηση. Ισχύει αυτός ο κατάλογος; Διότι βλέπω αποδέσμευση στρατοπέδων στην Πρέβεζα, στα Γιάννενα, στη Νιγρίτα, στην Καβάλα, στη Δράμα, που σημαίνει ότι θα υπάρξει και μεταστέγαση μονάδων. Διότι στα στρατόπεδα αυτά υπάρχουν στρατιωτικές μονάδες. Άρα, είναι στο πρόγραμμα του Υπουργείου η πώληση αυτών των ογδόντα τεσσάρων στρατοπέδων; 
Θα ήθελα επίσης να πω και κάτι άλλο στον κύριο Υπουργό. Μη νομίζετε ότι θα προχωρήσετε τόσο εύκολα σ' αυτήν την αξιοποίηση. Διότι εάν έχει αποκτηθεί η κυριότης του ΤΕΘΑ δι' απαλλοτριώσεως, αυτή έχει γίνει για ορισμένο σκοπό. Αν αλλάξει ο σκοπός, μπορεί να ζητηθεί η άρση της απαλλοτριώσεως. Και κατά συνέπεια, δείτε το θέμα πριν ξεκινήσετε να κάνετε οτιδήποτε, διότι θα βρεθείτε μπροστά σε μεγάλα και δυσχερή νομικά προβλήματα.
Τέλος, για να τελειώσω με το άρθρο 5, θα έλεγα ότι πρέπει να προσθέσετε -το είπε και ο κ. Σπυριούνης, το επανέλαβε και ο πρόεδρος, κ. Μητσοτάκης -μετά τη φράση "αλλά και για τη γενικότερη βελτίωση των συνθηκών διαβίωσης των στρατευμένων", τη φράση "καθώς και για την ανέγερση ΣΟΑ". Είναι ένα τεράστιο πρόβλημα το οποίο αντιμετωπίζουν οι αξιωματικοί, οι οποίοι ανά δύο έτη όπως γνωρίζετε μετατίθενται από τόπου εις τόπον, σε πόλεις που πολλές φορές έχουν υψηλότατα ενοίκια και κατά συνέπεια δεν μπορούν να ανταποκριθούν με τους χαμηλούς μισθούς τους οποίους έχουν.
Η δεύτερη παρατήρησή μου αναφέρεται στο άρθρο 8, στην παράγραφο 5. Δεν έχω αντίρρηση όσοι οπλίτες προέρχονται από τις χώρες του τέως Ανατολικού Συνασπισμού να απολύονται οριστικά εντός τριών μηνών εφόσον το επιθυμούν. Αλλά το θέμα των ελληνοποιήσεων, κύριε Υφυπουργέ, είναι τεράστιο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί μόνο των ανατολικών χωρών;
ΙΩΑΝΝΗΣ ΒΑΡΒΙΤΣΙΩΤΗΣ: Γιατί υποτίθεται ότι είναι Έλληνες εκ Ρωσίας και αυτούς καλύπτουμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, υπάρχουν και άλλοι οι οποίοι παίρνουν ιθαγένεια.
ΙΩΑΝΝΗΣ ΒΑΡΒΙΤΣΙΩΤΗΣ: Θα έλεγα, λοιπόν, ότι το θέμα των ελληνοποιήσεων είναι τεράστιο. Ήδη, ο νυν Υπουργός Εσωτερικών, ο κ. Σκανδαλίδης, παραδέχθηκε με δήλωσή του ότι σ' αυτό το σημείο έχουν γίνει τέρατα και σημεία. Υπάρχει δικαστικό πόρισμα και θα ήθελα να προσέξετε ότι το θέμα αυτό δεν μπορεί τόσο εύκολα να το κλείσετε με τρίμηνη θητεία αν πραγματικά αυτοί δεν είναι ελληνικής καταγωγής, διότι έχουν ελληνοποιηθεί εγκληματικά στοιχεία, εγκληματίες οι οποίοι καταζητούνται από την Ιντερπόλ και από πολλές αστυνομίες του κόσμου και κατά συνέπεια μη δώσετε σε όλους αυτούς συγχωροχάρτι. Βέβαια, το θέμα δεν αφορά εσάς, αφορά γενικότερα την Κυβέρνηση η οποία αρνείται τη συζήτηση του θέματος αυτού.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρβιτσιώτη, πρέπει να ολοκληρώσετε.
ΙΩΑΝΝΗΣ ΒΑΡΒΙΤΣΙΩΤΗΣ: Όχι, δεν θα ολοκληρώσω, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο χρόνος σας συμπληρώθηκε, είναι οκτώ λεπτά.
ΙΩΑΝΝΗΣ ΒΑΡΒΙΤΣΙΩΤΗΣ: Με συγχωρείτε, όλοι έχουν κάνει παραβίαση του χρόνου. Σε εμένα θα εξαντλήσετε την αυστηρότητά σας; Σας παρακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Βαρβιτσιώτη, σας υποδεικνύω ότι συνεπληρώθη ο χρόνος και ότι θα πρέπει να προβλέψετε ...
ΙΩΑΝΝΗΣ ΒΑΡΒΙΤΣΙΩΤΗΣ: Αν συνεχίσετε, κυρία Πρόεδρε, κατ' αυτόν τον τρόπο να προσπαθείτε να μου περιορίσετε το λόγο, τότε και θα σταματήσω αμέσως.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Την ίδια υπόδειξη έχω κάνει σε όλους. 
ΙΩΑΝΝΗΣ ΒΑΡΒΙΤΣΙΩΤΗΣ: Αλλά δεν είναι δυνατόν σε όλους να δίνετε μια άνεση χρόνου και στον Κοινοβουλευτικό Εκπρόσωπο να μη δίνετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν σας αφήρεσα το λόγο, σας υπέδειξα, όπως σε όλους, ότι συνεπληρώθη ο χρόνος.
ΙΩΑΝΝΗΣ ΒΑΡΒΙΤΣΙΩΤΗΣ: Το βλέπω, φορώ γυαλιά και το βλέπω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν το αντελήφθην όμως ότι το είδατε. Οι άλλοι τουλάχιστον μου είπαν, κυρία Πρόεδρε, θα ολοκληρώσω.
ΙΩΑΝΝΗΣ ΒΑΡΒΙΤΣΙΩΤΗΣ: Στο άρθρο 6 προβλέπεται εξελικτικός βαθμός σε διάφορες κατηγορίες αξιωματικών, ανώτερος του προβλεπόμενου από τον ισχύοντα νόμο. Δείχνει, κύριε Υφυπουργέ, την επιπολαιότητα με την οποία καταρτίζετε τα νομοσχέδιά σας.
Με το ν. 2439/96 υποβιβάσατε, δηλαδή η Κυβέρνηση του ΠΑΣΟΚ, την εξέλιξη κάποιων κατηγοριών αξιωματικών, των διαχειριστών οικονομικού, του ταχυδρομικού, των στρατιωτικών γραμμάτων κ.α. Και τότε είχαμε πει ότι είναι λάθος ο υποβιβασμός. Τώρα έρχεστε, πάλι και ορθώς χορηγείτε τον εξελικτικό βαθμό που εσείς είχατε αφαιρέσει. 
Θέλω, λοιπόν, να σας ρωτήσω: Κάνατε λάθος τότε ή τώρα υποκύπτετε στις πιέσεις; Γιατί αν κάνατε λάθος τότε, αναγνωρίστε το. Πέστε ότι τότε νομοθετήσαμε επιπολαίως. 
Έρχομαι στο άρθρο 8. Με την παράγραφο 4 παρέχεται η δυνατότητα υπολογισμού προσόντων διοικήσεως για τους αξιωματικούς που υπηρετούν στην ΕΥΠ. Προχθές, όμως, διαβάσαμε δηλώσεις του Υπουργού Δημόσιας Τάξης, στον οποίο υπήχθη, επιτέλους, η ΕΥΠ, ότι προχωρεί στην αποστρατιωτικοποίηση της συγκεκριμένης υπηρεσίας. 
Τι αποστρατιωτικοποίηση θα είναι όταν δίνετε αυτήν τη δυνατότητα; Αν πείτε "για τους μέχρι τώρα υπηρετούντες" το καταλαβαίνω, αλλά ότι στο μέλλον θα τους παρέχετε αυτήν τη δυνατότητα υπολογισμού δεν μπορώ να το καταλάβω.
Νομίζω ότι δεν πρέπει να προχωρήσετε αυτήν τη διάταξη. Άλλωστε δεν είναι πάρα πολλοί υπηρετούντες αξιωματικοί στην ΕΥΠ και κατά συνέπεια γίνεται, υποπτεύομαι για λίγους, οι οποίοι θα ευνοηθούν από τη ρύθμιση αυτή για να μπορέσουν να προαχθούν σε ανώτερους βαθμούς χωρίς να έχουν υπηρετήσει σε μονάδες εκστρατείας, ίσως έχοντας ως μοναδικό προσόν την υπηρεσία τους στα χαρακώματα της οδού Κατεχάκη. 
Μία φράση μόνο θα ήθελα να πω για το άρθρο 10 ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε τελειώσει, κύριε Βαρβιτσιώτη. Άλλωστε έχετε και δευτερολογία μετά τον κύριο Υπουργό.
Ο κύριος Υπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριοι συνάδελφοι, θα είμαι πολύ σύντομος και στις παρατηρήσεις που ακούστηκαν αλλά και στην επικέντρωση του προβληματισμού, ιδιαίτερα στο άρθρο 5. Ουσιαστικά, με την προτεινόμενη διάταξη, το μόνο που αλλάζουμε είναι ότι προσθέτουμε πως με τους πόρους που θα εξοικονομήσει το Υπουργείο Εθνικής Άμυνας, το ΤΕΘΑ, υπάρχει δυνατότητα βελτίωσης των συνθηκών διαβίωσης των στρατευμένων. Ενώ με την παλιά διάταξη του ν. 2745/99 η αξιοποίηση των ακινήτων που του ανήκουν, ήταν αποκλειστικά για να χρηματοδοτήσει τη δημιουργία των νέων στρατοπέδων. 
Άκουσα πολλούς προβληματισμούς στην Αίθουσα, όπως πώς ξοδεύονται τα χρήματα του ελληνικού δημοσίου κλπ., λες και τα χρήματα της μιας τσέπης με τα χρήματα της άλλης τσέπης έχουν άλλα χρώματα. Είναι τα ίδια τα χρήματα του λαού, είναι τα ίδια τα χρήματα του δημοσίου.
ΘΕΟΔΩΡΟΣ ΠΑΓΚΑΛΟΣ: Εξαρτάται και πού πάνε.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακριβώς, κύριε Υπουργέ, εξαρτάται και πού πάνε. Εγώ θα δεχθώ και θεωρώ ότι είναι χρήσιμες οι παρατηρήσεις που ακούστηκαν από τον επίτιμο Πρόεδρο της Νέας Δημοκρατίας κ. Μητσοτάκη, να προστεθεί η φράση ...
ΚΥΡΙΑΚΟΣ ΣΠΥΡΙΟΥΝΗΣ: Και από μένα. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Και οι δικές σας, κύριε Σπυριούνη, εγώ δεν αδικώ κανέναν. Να προστεθεί, λοιπόν, και η φράση "για το προσωπικό των Ενόπλων Δυνάμεων" δίνοντας έτσι ένα βάρος και για τους ένστολους, για να υπάρχει η δυνατότητα από μέρους του Υπουργείου και να ψηφιστεί αυτή η διάταξη από άλλες παρατάξεις. 
Επειδή, όμως, τέθηκε ένας γενικότερος προβληματισμός, θα ήθελα να σας πω ότι ο ισχύων ήδη νόμος του 1999 προβλέπει ότι από μέρους του Υπουργείου μπορεί να κρατηθεί το 50%. Το μάξιμουμ, δηλαδή, από αυτά τα στρατόπεδα που θα εκποιηθούν είναι το 50%. Που σημαίνει ότι η Τοπική Αυτοδιοίκηση θα έχει το ελάχιστο, το 50% και ενδεχόμενα αυτό που είπε και ο κύριος Υπουργός εδώ συζητώντας με τους συγκεκριμένους ΟΤΑ και τους άλλους φορείς μπορεί να φθάσει σε πολύ μεγαλύτερο ποσοστό για την καλύτερη δυνατή αξιοποίηση αυτής της περιουσίας του δημοσίου.
Τώρα όσο για τους φόβους που ακούστηκαν και από τον κ. Βαρβιτσιώτη και από άλλους, επειδή ήταν απαλλοτριωμένες αυτές οι εκτάσεις, ήδη και στη γενική γραμματεία, όπως σας είπαμε προηγούμενα, φτιάχνουμε διεύθυνση ακριβώς για το θέμα των στρατοπέδων. Υπάρχει υπηρεσία η οποία επεξεργάζεται αυτά τα θέματα και ασφαλώς δεν είναι κανένας αφελής, κύριε Βαρβιτσιώτη, να μην προστατεύσει νομικά τα συμφέροντα του δημοσίου και τα συμφέροντα του Υπουργείου. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν έχουμε τέτοια εμπειρία καλή. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν έχετε καλή εμπειρία. Έχει όμως καλή εμπειρία ο λαός μας μέχρι σήμερα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εννοώ για την προστασία της περιουσίας του δημοσίου. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Τώρα, επειδή υπήρξε αναφορά σε δύο μεγάλα στρατόπεδα και από την κα Δαμανάκη και από άλλους συναδέλφους, συγκεκριμένα, δηλαδή, για το Χαϊδάρι, πράγματι υπάρχει δέσμευση και του ίδιου του Πρωθυπουργού για μετεγκατάσταση του στρατοπέδου και έχουμε και μια ουσιαστική επικοινωνία με την Τοπική Αυτοδιοίκηση με το δήμαρχο τον κ. Ντηνιακό. 
Θα σας πω δε έναν αριθμό, ότι κοστίζει πάνω από 30 δισεκατομμύρια δραχμές η μεταφορά αυτού του στρατοπέδου.
Θα υπάρξει μια συζήτηση και θα εξαντληθεί αυτός ο διάλογος στο έπακρο για να βρούμε τη χρυσή τομή με το συγκεκριμένο δήμο, όπως θα κάνουμε και με άλλους δήμους.
Όσον αφορά δε με το άλσος εδώ στο Γουδί, η προσπάθεια που γίνεται από το Υπουργείο είναι να αξιοποιηθεί από τις Ένοπλες Δυνάμεις. Θα είναι το μεγάλο εκθεσιακό κέντρο των Ενόπλων Δυνάμεων. Το πάρκο αυτό θα παραμείνει πράσινο και θα δοθεί η δυνατότητα σε όλους τους πολίτες της Αθήνας και της Ελλάδος να το επισκέπτονται για να γνωρίζουν την ιστορία του στρατού μας, των Ενόπλων Δυνάμεων και ασφαλώς την ιστορία του τόπου μας, δίδοντας έτσι μια άλλη διάσταση, ανοίγοντας ένα παράθυρο των Ενόπλων Δυνάμεων στην ελληνική κοινωνία και στη νεολαία μας.
Ήδη σας ενημερώνω ότι προς αυτήν την κατεύθυνση ο κ. Παπαντωνίου, με συγκεκριμένη πρόταση προς την Περιφέρεια, έχει ζητήσει να ενταχθούν στο ΠΕΠ γύρω στα 5,5 δισεκατομμύρια δραχμές και απ' ότι έχουμε συζητήσει με το γενικό γραμματέα πρόκειται για μια ολοκληρωμένη, σωστή πρόταση για αξιοποίηση αυτού του χώρου σ' αυτήν την κατεύθυνση που σας είπα προηγούμενα. 
Να έλθω τώρα στο άρθρο 7 που έγινε μια συζήτηση σε σχέση με την τιμητική προαγωγή. Κοιτάξτε να δείτε. Αναφορικά μ' αυτό το θέμα, δεν είναι να έλθει το Υπουργείο να βγάλει μία διαταγή και να δώσει τις τιμητικές προαγωγές. Σημαίνει ότι και κάποιοι συγγενείς αυτών των αξιωματικών είναι επισπεύδοντες. Δηλαδή δεν είναι θέμα απλώς να τους τιμήσεις στα χαρτιά. Το θέμα είναι και οι συγγενείς τους δηλαδή κάποιοι ενδιαφερόμενοι γι' αυτούς τους αξιωματικούς να κάνουν την επίσπευση, να κάνουν μια κίνηση. Αλλιώς, το να γράψεις ένα χαρτί και να δώσεις τιμητικές προαγωγές, νομίζω ότι είναι λάθος. Δεν υποκρύπτεται καμία άλλη διάθεση από μέρους του Υπουργείου.
Να έλθω τώρα στο άρθρο 8. Στο άρθρο 8 έγινε πολλή συζήτηση και άκουσα από την κα Κανέλλη και από άλλους ότι εδώ μετά τις 11 του Σεπτέμβρη, μπήκαμε σε διατεταγμένη υπηρεσία, για να βάλουμε εκεί στρατιωτικούς, να στρατιωτικοποιήσουμε την ΕΥΠ κλπ. Νομίζω ότι αυτά είναι λόγια εντυπώσεων. Και το λέγω αυτό διότι εμείς πάμε -για περισσότερη διαφάνεια- να ρυθμίσουμε ένα θέμα το οποίο αυτήν τη στιγμή υπάρχει. Δηλαδή με το άρθρο 6, παράγραφος 3, του ν. 2439/96 οι θέσεις διοίκησης ή ειδικής υπηρεσίας προσδιορίζονται από τα ανώτατα κατά κλάδους συμβούλια. Εάν αυτές δεν επαρκούν το ΣΑΓΕ αποφασίζει και δημιουργεί αυτές τις ειδικές θέσεις, χωρίς αυτά βέβαια να δημοσιεύονται. 
Σήμερα, λοιπόν, ερχόμαστε εμείς, μάλιστα όχι σήμερα, αλλά με απόφασή του το ίδιου του ΣΑΓΕ από το Μάρτιο του 2000 γνωματεύει και λέγει ότι "πρέπει να προωθηθεί αυτή η συγκεκριμένη διάταξη" -μάλιστα θα τη δώσω και για τα Πρακτικά- "για συμπλήρωση των διατάξεων του άρθρου 6 του ν. 2439/96 ώστε ο χρόνος υπηρεσίας των αξιωματικών των Ενόπλων Δυνάμεων που υπηρετούν στην ΕΥΠ να λογίζεται ως χρόνος διοίκησης ή ειδικής υπηρεσίας μόνο για όσους ασκούν καθήκοντα Διευθυντή, Υποδιευθυντή ή Διοικητή Μονάδας, ώστε να επιλύεται το θέμα του χρόνου διοικήσεως ή ειδικής υπηρεσίας στην ΕΥΠ κατά ενιαίο τρόπο στους Κλάδους των Ενόπλων Δυνάμεων".
Είναι, λοιπόν, μια απόφαση του ΣΑΓΕ από το 2000 η οποία ζητήθηκε και έρχεται σήμερα με τη συγκεκριμένη διάταξη να υλοποιηθεί και δεν είναι ούτε μετά τις 11 του Σεπτέμβρη ούτε καμία διάθεση για να παρακάμψουμε κάποιους κανόνες ισονομίας και αξιοσύνης μέσα στις Ένοπλες Δυνάμεις. 
Τώρα επί τροχάδην στις άλλες παρατηρήσεις. Άκουσα για τον κ. Βαρβιτσιώτη και τον κ. Καμμένο με το περιβόητο θέμα των ελληνοποιήσεων. 
Προσπαθείτε τον πόνο της τελευταίας εκλογικής ήττας...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Υπουργέ,...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν σας διέκοψα, κυρία Παπακώστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κυρία Παπακώστα! Θα δευτερολογήσετε και θα πείτε ότι θέλετε.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Προσπαθείτε να χρυσώσετε το χάπι και στο δικό σας τον πόνο και ενδεχόμενα στους ψηφοφόρους σας. Και συνεχίζετε αυτήν την τακτική. Καλώς κάνετε και τη συνεχίζετε για σας. Σας λέω όμως ότι είναι ένας άγονος πολιτικός δρόμος που βλάπτει και εσάς τους ίδιους.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Υπουργέ, να σας ρωτήσω...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Μη βιάζεστε, κυρία συνάδελφε. Είστε και νέα συνάδελφος και βιάζεστε. Εγώ δεν σας διέκοψα.
Η συγκεκριμένη διάταξη την οποία φέρνουμε σήμερα εδώ, που αφορά περιορισμένο αριθμό -πολύ περιορισμένο- ανθρώπων, είναι πάγιο αίτημα του σωματείου των Ιμβρίων και της ομοσπονδίας των λεγόμενων Ρωσσοποντίων. Είναι πάγιο αίτημα. Είναι παλιά διάταξη και είναι το εξάμηνο που υπηρετούν σήμερα και μειώνουμε αυτό το χρόνο σε ένα περιορισμένο αριθμό.
Τώρα οι υπαινιγμοί και τα λόγια περί δήθεν άλλης πόρτας ελληνοποιήσεων, δεν μας αγγίζουν, ούτε η διάταξη έχει τέτοιο σκοπό και αυτό θέλω να το κάνω καθαρό στο εθνικό Κοινοβούλιο.
Τώρα για τα ΣΟΑ που πολλοί αναφέρθηκαν, θα ήθελα να σας πω, κύριοι συνάδελφοι, ότι δεν χρειάζεται νομοθετική ρύθμιση. Επέμενε ο κ. Σπυριούνης και ο κ. Βαρβιτσιώτης. Υπάρχει ειδικό πρόγραμμα. Τα τελευταία χρόνια έχουν κατασκευαστεί με τη διαδικασία των δημοσίων στρατιωτικών έργων πολλά ΣΟΑ. Ο συνολικός τους αριθμός είναι δύο χιλιάδες και είναι σε εξέλιξη αρκετά ακόμα -πάνω από τριακόσια- στη ζώνη ευθύνης της ΑΣΔΕΝ και του Δ΄ Σώματος Στρατού, με στόχο την πλήρη κάλυψη στις ακριτικές περιοχές.
Με τα δύο χιλιάδες λειτουργούντα ΣΟΑ το ποσοστό κάλυψης ανέρχεται στο 35%. Με την ολοκλήρωση του προγράμματος θα φτάσουμε στο ποσοστό κάλυψης 50% και ήδη βρίσκεται σε εξέλιξη ένα καινούριο πρόγραμμα που όπως με ενημερώνουν εδώ οι συνεργάτες μου είναι πάνω από 6 δισεκατομμύρια αυτό το καινούριο πρόγραμμα στην κατασκευή για να μπορέσουμε να λύσουμε το στεγαστικό πρόγραμμα στους αξιωματικούς μας και για να μην ταλαιπωρούνται. 
Η φροντίδα της πολιτείας και του Υπουργείου πραγματικά με έργο αποδεικνύεται και όχι με λόγια. 
Η δε αναφορά σας, κυρία Παπακώστα, για το θέμα των συνταξιούχων στρατιωτικών σε σχέση με την ασφαλιστική τους υγειονομική κάλυψη, γνωρίζετε πολύ καλά ότι ήδη τα στρατιωτικά μας νοσοκομεία παρέχουν υψηλές υπηρεσίες...
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Για την αποστρατεία μίλησα.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα σας πω. Μιλήσατε για τους συνταξιούχους. Εμείς έχουμε τη δυνατότητα, οι συνταξιούχοι στρατιωτικοί που επικαλούνται και αντιμετωπίζουν σοβαρό πρόβλημα υγείας, να τους επαναφέρουμε στην υπηρεσία, για να παίρνουν μισθό αντί για σύνταξη. Αυτό ισχύει σήμερα όπως επίσης και να καλυφθούν έξοδα νοσηλείας τους στο εξωτερικό. Αυτή είναι ήδη μια πάγια πρακτική, η οποία ισχύει και θα τη γνωρίσετε. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Γιατί δεν ισχύει αυτό για όλους, κύριε Υπουργέ;
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Για όλους ισχύει, κυρία Παπακώστα.
Κλείνοντας τη συζήτηση αυτή για τα άρθρα, θα παρακαλούσα πραγματικά τους κυρίους συναδέλφους, ιδιαίτερα το άρθρο 5 στο οποίο έγινε πολύ μεγάλη συζήτηση, να κατανοήσουν, ότι ερχόμαστε να αξιοποιήσουμε κατά τον καλύτερο δυνατό τρόπο την περιουσία του Υπουργείου, την περιουσία του δημοσίου, σε όφελος του λαού μας και όχι να τη σπαταλήσουμε.
Και να κλείσω με μια τελευταία κουβέντα στην αναφορά που έκανε ο κ. Βαρβιτσιώτης περί ποσών και αριθμών. Νομίζω ότι είτε από ερώτηση είτε από επερώτηση, κύριε Βαρβιτσιώτη, μπορείτε να τη φέρετε, να συζητήσουμε και σε πλήρη διαφάνεια να δούμε πώς διατίθενται οι πόροι, πού διατίθενται και αν έχουν αποτέλεσμα. 
Ευχαριστώ. 
ΙΩΑΝΝΗΣ ΒΑΡΒΙΤΣΙΩΤΗΣ: Όχι που διατίθενται, που διετέθησαν είναι το θέμα, κύριε Υπουργέ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχουν ζητήσει προτασσόμενες δευτερολογίες ο κ. Μαντέλης και ο κ. Παυλίδης. 
Ορίστε, κύριε Μαντέλη, έχετε το λόγο. 
ΑΝΑΣΤΑΣΙΟΣ ΜΑΝΤΕΛΗΣ: Κυρία Πρόεδρε, θέλω να επανέλθω στο ζήτημα των στρατοπέδων και της αξιοποίησής τους. Και θέλω να επανέλθω σ' αυτό το ζήτημα πρώτα απ' όλα γιατί τα στρατόπεδα, ιδίως στην περιοχή της Αθήνας, δημιουργήθηκαν σε άλλες εποχές που υπήρχαν και άλλου είδους αντιλήψεις. Και βέβαια τότε που δημιουργήθηκαν τα στρατόπεδα αυτά ήταν εκτός των ορίων του οικιστικού ιστού του Λεκανοπεδίου. 
Σήμερα, κύριε Υπουργέ, θα πρέπει να καταλάβουμε ότι έχουμε ένα σοβαρό πρόβλημα κατ' εξοχήν στο Λεκανοπέδιο. Όλες οι μεγάλες πόλεις της Ευρώπης διαθέτουν ανά κάτοικο τουλάχιστον δεκαπέντε τετραγωνικά πρασίνου. Η Αθήνα είναι ζήτημα αν διαθέτει δύο τετραγωνικά πρασίνου ανά κάτοικο. Αυτό πρέπει να αλλάξει. Είναι μείζον πρόβλημα διαβίωσης των κατοίκων του Λεκανοπεδίου. Είναι πολύ σοβαρό πρόβλημα που συνδυάζεται με τις κλιματολογικές αλλαγές, συνδυάζεται με τις συνθήκες ζωής. 
Και βέβαια δεν σας κρύβω ότι μ' αυτήν ακριβώς την αντίληψη φθάσαμε και στην απόφαση το αεροδρόμιο του Ελληνικού, που είναι ένα αεροδρόμιο κατ' εξοχήν και σήμερα χρήσιμο, αεροδρόμιο για το οποίο έχουν δαπανηθεί εκατοντάδες δισεκατομμύρια δραχμές, μια ζωντανή υποδομή, να πούμε ότι το αχρηστεύουμε για να το διαθέσουμε για πράσινο της Αθήνας. Και η απόφαση είναι σωστή. 
Δεν μπορούμε όμως, ενώ ξέρουμε την ανάγκη, ενώ παίρνουμε τέτοιες δραματικές αποφάσεις για να αντιμετωπίσουμε το ζήτημα, να σκεφτόμαστε εάν ένα στρατόπεδο, που βρίσκεται μέσα στον οικιστικό ιστό της Αθήνας, θα πρέπει κατά 50% ή μέχρι 50% να το οικοπεδοποιήσουμε. Διότι όταν μιλάμε για αξιοποίηση δεν μιλάμε για άλλου είδους αξιοποίηση, αλλά για οικιστική αξιοποίηση, δηλαδή με άλλα λόγια για οικοπεδοποίηση. 
Νομίζω λοιπόν ότι χρειάζεται να γίνει αντιληπτό ότι η εθνική άμυνα της χώρας με τα στρατόπεδά της μπορεί να προσφέρει κοινωνικά σ' αυτόν τον τόπο. Μπορεί κ. πρέπει να συνεισφέρει για να αναπνεύσει ο κάτοικος της Αθήνας. Και νομίζω, κύριε Υπουργέ, ότι πρέπει να ξαναδείτε το ζήτημα αυτού του 50% ή μέχρι του 50% αξιοποίηση. 
Και δεν είναι μόνο το Χαϊδάρι. Δεν είναι μόνο το Γουδί. Είναι και οι άλλες περιοχές της Αθήνας: Τι γίνεται με τους Αγίους Αναργύρους; Ξέρετε ότι είναι ασφυκτική η κατάσταση στους Αγίους Αναργύρους. Τι γίνεται με τα άλλα σημεία; Τι γίνεται με το Σ.Δ.Α.Μ. στα Βριλήσσια; Τι θα γίνουν αυτές οι εκτάσεις; Δεν μπορώ να διανοηθώ ότι μπορούν να οικοπεδοποιηθούν. Και γι' αυτόν ακριβώς το λόγο επαναφέρω το ζήτημα: Η εθνική άμυνα μπορεί να συνεισφέρει στους κοινωνικούς σκοπούς αυτού του τόπου. Μπορεί να συνεισφέρει στην καλύτερη ζωή των κατοίκων αυτού του τόπου και πρέπει να το κάνει. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κυρία Πρόεδρε. 
Κυρία Πρόεδρε, δύο θέματα: Το πρώτο είναι του άρθρου 6 και εν συνεχεία αυτό του άρθρου 5. 
Άρθρο 6: Κύριε Υπουργέ, αναφέρομαι σε σας. Καλή η στιγμή που ήρθε και ο κύριος Υπουργός Εθνικής Αμύνης διότι εχθές εν απουσία του χάλασε ο κόσμος για το ακριτικό Αγαθονήσι. Αν θα ήταν παρών, πιθανώς ο Υφυπουργός του να μη χρειαζόταν να χρησιμοποιήσει τα φραστικά όπλα που χρησιμοποίησε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ελάτε στο θέμα σας, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, θέμα πρώτον: Διά του άρθρου 6 επιχειρείτε να αντιμετωπίσετε κατά διαφορετικό απ' ό,τι μέχρι σήμερα τρόπο τους αποστρατευομένους τους έχοντες πτυχίο ανωτάτου εκπαιδευτικού ιδρύματος συνταγματάρχες, ταχυδρομικούς, στρατιωτικούς γραμματείς, διερμηνείς και άλλους. Με πληροφόρησαν, κύριε Υπουργέ, ότι διά του νόμου 1213 του 1981 στους συνταγματάρχες θρησκευτικού, δικαστικούς γραμματείς, υγειονομικού δώσατε τη δυνατότητα αναδρομικής ισχύος παρόμοιας διατάξεως. 
Εισηγούμαι, κύριε Υπουργέ Εθνικής Αμύνης, το παρόμοιο να γίνει και εδώ, εφόσον βεβαίως έχουν τα προσόντα που έχετε προδιαγράψει. Η τότε διάταξη σαφώς εμνημόνευε ότι ίσχυε και διά τους προ του παρόντος αποστρατευθέντες συνταγματάρχες. Είναι δίκαιο ισοτίμως να αντιμετωπίζουμε όλους τους ευρισκομένους στην ιδία μοίρα.
Επιστρέφω στο άρθρο 5, κύριε Υπουργέ. Πήγατε στο Αγαθονήσι και είδατε που είναι εγκατεστημένη εκείνη η μικρή στρατιωτική ομάδα, σημαντική όμως και για ψυχολογικούς και για άλλους λόγους. Διαπιστώσατε ότι υπάρχει πρόβλημα κτιριακής εγκαταστάσεως. Σε άλλες περιοχές υπάρχει πρόβλημα απομακρύνσεως. Και είναι ουσίας, γι' αυτό άλλωστε συζητείται και τόσο λεπτομερώς. Στα παραμεθόρια νησιά, στα νησιά του ανατολικού Αιγαίου, επειδή τα στρατόπεδα είναι νέο φαινόμενο, εμφανίστηκαν μετά τις τελευταίες ελληνοτουρκικές κρίσεις, έγιναν ορισμένες επεμβάσεις εξ ανάγκης, επιβεβλημένες. Έγινε επίταξη. Ουδείς ηρνήθη. Όλοι οι παραμεθόριοι νησιώτες δεν ήγειραν θέμα. Αυτό προπαντός συνέβη το 1974, 1975, 1976, τότε που τα πράγματα οδήγησαν στη λήψη κάποιων ειδικών αποφάσεων. 
Από τότε, όμως, μέχρι σήμερα τα πράγματα έχουν μεταβληθεί. Παραμένουν δεσμευμένες εκτάσεις στις οποίες έχουν εγκατασταθεί οι μονάδες χωρίς να έχει γίνει η διαδικασία απαλλοτριώσεως ή επικαιροποιήσεως των ενοικίων που δίδει ο Στρατός. Είναι θέμα το οποίο παρασύρει και κάτι άλλο που αντιμετωπίζατε εσείς σαν Υπουργός των Οικονομικών, κύριε Υπουργέ Εθνικής Αμύνης σήμερα. Τους καλείτε να πληρώσουν φόρο μεγάλης ακινήτου περιουσίας τέτοιον που αναλογεί σε ακίνητα που έχουν δυνατότητα αξιοποιήσεως όταν δεν έχουν στρατιωτική εγκατάσταση. Όταν έχουν τι θα κάνουν; Παρακαλώ, λοιπόν, θερμώς να το αντιμετωπίσετε. 
Επίσης πρέπει να αντιμετωπίσετε αυτό που μάλλον διαπίστωσε ο Υφυπουργός κατά την επίσκεψή του στη Ρόδο προχθές, στις γιορτές -το είπα και στην επιτροπή- και το οποίο ισχύει στους δύο σχηματισμούς. Την 80ΔΑΤΕ Έδρα Κως, και 95ΑΔΤΕ Έδρα Ρόδος. Την πρώτη μάλιστα διώκει επί χρόνια ο εισηγητής σας σήμερα στο νομοσχέδιο. Μετακίνηση των στρατηγείων. Πέραν των λεσχών, των στρατολογικών γραφείων και των γραφείων σχέσεων με τον πολίτη σε τουριστικές περιοχές, στρατηγεία μέσα στην πόλη δεν ωφελούν. 
Πρόταση: Στη Ρόδο έχετε στο αεροδρόμιο των Μαρισών στρατιωτική εγκατάσταση κτιριακή φοβεράν. Αξιοποιήστε τη. Στην Κω έχετε δυνατότητα μετακινήσεως εκτός της πόλεως. Και εις το κτίριο που έχετε σήμερα επιτεταγμένο, κύριε Υπουργέ, συστήστε -και αυτό γίνεται διά μιας υπογραφής- το Στρατολογικό Γραφείο Βορείου Συγκροτήματος Δωδεκανήσου. Να μη φεύγουν, κύριε Υπουργέ, από το Αγαθονήσι στο οποίο πήγατε και στο οποίο πήγατε μόνο τα ευρώ -χθες δεν με ακούσατε τι άλλο έπρεπε να πάτε- και να πηγαίνουν στη Ρόδο για να αντιμετωπίσουν στρατολογικό τους ζήτημα. Είναι αφύσικα πράγματα αυτά. 
Κάνω συγκεκριμένες προτάσεις επ' ευκαιρία αυτού του άρθρου και παρακαλώ θερμώς να ικανοποιήστε αυτά τα απλά και εύκολα ικανοποιούμενα αιτήματα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καμμένος για να δευτερολογήσει.
ΠΑΝΑΓΙΩΤΗΣ ΚΑΜΜΕΝΟΣ: Κυρία Πρόεδρε, θέλω να σεβαστώ το χρόνο και των συναδέλφων. Λυπάμαι που δεν έγιναν ορισμένες παρατηρήσεις δεκτές. Δεν θα ήθελα να απαντήσω σε αυτά που είπε ο κύριος Υπουργός για το θέμα των ελληνοποιήσεων. Νομίζω ότι ο κ. Κολιοκώστας έχει στείλει ένα πόρισμα. Ας σεβαστούμε τη δικαιοσύνη τουλάχιστον μέσα σ' αυτήν εδώ την Αίθουσα.
Θα ήθελα να κάνω μια πρόταση. Όσον αφορά τις τροπολογίες, οι οποίες έρχονται με τη μορφή άρθρων -έχουν βέβαια την ιδιαιτερότητά τους- θα πρότεινα να μας ακούσετε, κύριε Υπουργέ -τους εισηγητές και όσους συναδέλφους θέλουν να μιλήσουν- και εν συνεχεία να τοποθετηθείτε επί του συνόλου για να τελειώνουμε τη διαδικασία. Δεν ξέρω αν έχετε αντίρρηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τώρα θα μπούμε στην ενότητα με τις τροπολογίες και θα γίνουν όλα, κύριε συνάδελφε.
Το λόγο έχει η κα Κανέλλη.
ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε. Θα είμαι πολύ σύντομη.
Συζητήσαμε τα θέματα που προκύπτουν από το άρθρο 5. Αν αληθεύει ο κατάλογος των προλαλησάντων συναδέλφων περί πωλήσεως αθροιστικά ούτε ξέρω πόσων στρατοπέδων, είναι προφανές ότι τα χρήματα που χρειάζονται να εξεύρουν θα τα βρείτε από τα στρατόπεδα που βρίσκονται εντός των πόλεων.
Στο πλαίσιο αυτής της φιλοσοφίας απαλείψατε τη λέξη στρατευμένων και ευτυχώς που την απαλείψατε γιατί δεν είναι δυνατό να χρειάζεται εκποίηση στρατοπέδων για να αναλάβει η ελληνική πολιτεία τα στρατευμένα της παιδιά. Δεν είναι δυνατόν. Είναι μάλλον φραστικό, δεν υπήρχε πρόθεση.
Ωστόσο έχετε εσωτερικές αντιφάσεις σ' αυτό το νομοσχέδιο και σας καλώ να τις κατανοήσετε. Όταν μιλούσαμε για την Παλλαϊκή Άμυνα σας εξηγήσαμε ότι η υπαγωγή της στον Υπουργό την στρατιωτικοποιεί. Δεν βοηθάει στην ανάπτυξη της έννοιας της Παλλαϊκής Άμυνας σε κρίσιμη περίοδο. Και έρχεσθε τώρα με το άρθρο 5 και μετακινείτε στην ουσία στρατόπεδα τα οποία μπορεί να είναι και άχρηστα. Θα ήθελα να μου πείτε ειλικρινά εάν αποσυνδέοντας την Παλλαϊκή Άμυνα από το δήμο, την κοινότητα, την περιοχή, την πολιτική προστασία ευκταίο ο καιρός ειρήνης να είναι μακρά περίοδος και να μη χρειαστεί ποτέ πόλεμος- και μεταφέροντάς την στο στρατιωτικό τομέα, ενδεχομένως ετοιμάζεστε να αντιμετωπίσετε κάποια πράγματα. Παίρνοντας τώρα και τα οικόπεδα από τα στρατόπεδα τα εγγύτερα των πόλεων και ακροβολίζοντάς τα εκεί που κατά το δοκούν των αξιωματικών των Ενόπλων Δυνάμεων, θα είναι και απαραίτητα, θα ήθελα να ξέρω με ποια εποπτεία πού και πώς, όταν θα αποφασίσετε να υλοποιήσετε την Παλλαϊκή Άμυνα, θα συγκεντρώσετε αυτούς τους ανθρώπους για να τους εκπαιδεύσετε; Πού και σε ποια συνάφεια με την πόλη, με τον τόπο, με την πολιτική προστασία, με την ανάγκη; 
Εάν, δηλαδή, δεν γίνει πράσινο, δεν είναι στους δήμους το στρατόπεδο, υπάγεται η Παλλαϊκή Άμυνα απευθείας στον Υπουργό με στρατιωτική μορφή, οι αξιωματικοί που υπηρετούν στην Εθνική Υπηρεσία Πληροφοριών και αυτοί με τη σειρά τους στρατιωτικοποιούν την υπηρεσία την οποία μέχρι πρότινος εσείς λέγατε ότι θέλατε να αποστρατιωτικοποιήσετε, εάν στρατιωτικοποιείται η Παλλαϊκή Άμυνα, ξανά στρατιωτικοποιείται η ΕΥΠ, μετακινείτε τα στρατόπεδα απ' έξω και τα πωλείτε για να εκμεταλλευθείτε, χωρίς να μπορούμε να πούμε ότι απ' αυτόν τον όγκο των χρημάτων είμαστε σε θέση να αντιμετωπίσουμε ζητήματα των αξιωματικών, του ενός, του άλλου που υπηρετούν του προσωπικού των Ενόπλων Δυνάμεων, προς τα πού κατατείνουμε; 
Αδράχνω την ευκαιρία που είναι εδώ και ο κύριος Υπουργός, να μας πει εάν επανερχόμεθα, κύριε Πρόεδρε, σε μια διαδικασία στρατιωτικοποιήσης, ενισχύοντας τους φόβους μας ο κύριος Υπουργός στην πρωτολογία του την πρώτη μέρα ενάρξεως αυτού του νομοσχεδίου. Μπροστά σε τι βρισκόμαστε, κύριε Υπουργέ; Γιατί για να φθάνει και η Παλλαϊκή Άμυνα, να στρατιωτικοποιείται, να φθάνουν και οι αξιωματικοί που υπηρετούν στην Εθνική Υπηρεσία Πληροφοριών να αντιμετωπίζονται ως διοικούντες μάχιμες μονάδες, είμαστε μπροστά σε τόσο μεγάλο κίνδυνο; Έχετε, δηλαδή, κρούσει σε τέτοιο βαθμό τον κώδωνα του κινδύνου; Και ταυτόχρονα αυτό δεν είναι αντιφατικό σε σχέση με την εκμετάλλευση της περιουσίας του ΤΕΕΘΑ για καλό του ίδιου του ΤΕΕΘΑ; Με αυτό το ερώτημα κλείνω τη δευτερολογία μου, κυρία Πρόεδρε, και δεν εξαντλώ το χρόνο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κυρία Πρόεδρε. Με συγχωρείτε, αλλά θα υποβάλω την παράκληση να τηρείται ο χρόνος για όλους. Αυτό είναι το ένα σημείο που ήθελα να αναφέρω.
Το δεύτερο σημείο είναι ότι με την αποδοχή των λέξεων στρατευμένων και προσωπικού ικανοποιείται ευρύτερα το πνεύμα της συνολικής ευθύνης που με χαρακτηριστικό τρόπο το Υπουργείο Εθνικής Άμυνας περιβάλλει με μέριμνα τις 'Ενοπλες Δυνάμεις. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κυρία Πρόεδρε, χαίρομαι γιατί ο κύριος Υφυπουργός αναφέρθηκε στο πάρκο στο Γουδί.
Πράγματι, είναι μια μεγάλη προσπάθεια η οποία θέλω να ελπίζω ότι θα θυμάται το Υπουργείο ότι ξεκίνησε επί της εποχής μου. Εγώ θεμελίωσα την πρώτη έναρξη της μεταφοράς των στρατοπέδων και τη δημιουργία του πάρκου αυτού και εγώ βρήκα τα πρώτα κονδύλια από την Ευρωπαϊκή Ένωση ώστε να αρχίσει η ανάπλαση του πάρκου. Χαίρομαι διότι θα ολοκληρωθεί, διότι επί μακρά σειρά ετών είχε μείνει ανενεργό όλο αυτό το πρόγραμμα.
Θα έλεγα επίσης, ότι το πάρκο αυτό πρέπει να παραμείνει -αυτή είναι η άποψή μου- στην κυριότητα των Ενόπλων Δυνάμεων, διότι φοβάμαι ότι εάν παραδοθεί σε άλλους φορείς, τότε δεν θα είναι πνεύμονας πρασίνου, αλλά θα είναι ένας τόπος όπου διάφορα περιθωριακά στοιχεία θα συγκεντρώνονται. Και χαίρομαι, διότι εκεί μέσα σε αυτό το πάρκο θα αναδειχθεί ολόκληρη η ιστορία του ελληνικού στρατεύματος. Ελπίζω ότι θα τελειώσει γρήγορα αυτή η προσπάθεια η οποία άρχισε επί κυβερνήσεως της Νέας Δημοκρατίας και το θεμελίωσε τότε ο τότε Πρωθυπουργός, ο κ. Μητσοτάκης.
Ειδικά για το Χαϊδάρι θα ήθελα να σας υπενθυμίσω, κύριε Υφυπουργέ, ότι παρά το γεγονός ότι δεν είχαμε συμφωνήσει τότε με τους όμορους δήμους για τη μεταφορά των στρατοπέδων -διότι ζητούσαν το 100% των χώρων αυτών να περιέλθει σ' αυτούς, πράγμα το οποίο δεν ήταν δυνατόν να πραγματοποιηθεί, αφού δεν θα βρίσκαμε τους πόρους για τη μεταφορά- είπατε ότι θα στοιχίσει 30 δισεκατομμύρια. Πράγματι τόσο θα στοιχίσει. Πως θα βρεθούν οι πόροι αν δεν αξιοποιηθεί τουλάχιστον τμήμα των στρατοπέδων αυτών; 
Πιστεύω, ότι το ποσοστό το οποίο δίδεται προς αξιοποίηση είναι υψηλό. Επανέρχομαι σ' αυτό και επισημαίνω ότι το 50% των χώρων προς αξιοποίηση είναι πολύ υψηλό. Είχα προτείνει τότε να δοθεί προς αξιοποίηση μόνο το 25%. Επανεξετάστε το θέμα ειδικά για το Χαϊδάρι. 
Επίσης, να σας πω ότι είμαι ειδικά υπερήφανος διότι παρεχώρησα τότε μια έκταση από το στρατόπεδο και ήδη έχει ανεγερθεί το νοσοκομείο της δυτικής Αθήνας.
Τέλος, θα ήθελα να πω ότι με δική μου πρωτοβουλία στον πράγματι υποβαθμισμένο Δήμο Ταύρου παραχωρήθηκε ένα ολόκληρο στρατόπεδο, το οποίο έχει ήδη γίνει ένα πάρκο και το οποίο κοσμεί την περιοχή.
Θα ήθελα να ολοκληρώσω τη σκέψη μου για τον ΑΟΟΑ. Πράγματι το πρόβλημα του ΑΟΟΑ είναι τεράστιο. Δυστυχώς υπάρχουν αγκυλώσεις στο Υπουργείο Γεωργίας, οι οποίες δεν επιτρέπουν τη ρύθμιση των προβλημάτων που έχουν προκύψει. Γι' αυτό τότε την εποχή που είχα την ευθύνη του Υπουργείου Εθνικής Αμύνης είχα ξεκινήσει μια προσπάθεια για την εξεύρεση χώρων επ' ωφελεία του ΑΟΟΑ σε άλλες περιοχές του Ελλάδος. Διότι αφού ήταν αδύνατη η εξασφάλιση χώρων στην περιοχή της Αττικής, οδηγηθήκαμε σ' αυτήν τη λύση, η οποία όμως εξ' όσων γνωρίζω εγκαταλείφθηκε. 
Κύριε Υφυπουργέ, σκεφθείτε αυτήν τη λύση, διότι έτσι είναι δυνατόν πολλοί αποστρατευόμενοι αξιωματικοί οι οποίοι ζουν σε άλλες περιοχές της Ελλάδος, να ικανοποιηθούν.
Τέλος θα ήθελα να πω ότι το επιτόκιο των χορηγουμένων δανείων είναι ασύμφορο, διότι όπως πληροφορούμαι είναι ανώτερο εκείνου του Ταμείου Παρακαταθηκών και Δανείων. Άρα τι εξυπηρέτηση κάνει ο ΑΟΟΑ στα μέλη του; Τους δίνει δάνειο με υψηλότερο επιτόκιο από εκείνο που δίνει το Ταμείο Παρακαταθηκών και Δανείων; 
Ή θα πρέπει να δώσετε ένα κίνητρο ώστε το επιτόκιο να είναι χαμηλότερο ή μη βαυκαλίζεστε με την ιδέα ότι θα λύσετε το πρόβλημα με τη δανειοδότηση. 
Δεν έχω να πω τίποτα άλλο, κυρία Πρόεδρε. Τελείωσα και εντός του χρόνου μου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το εκτιμούμε ιδιαιτέρως κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Δεν το εκτιμήσατε προηγουμένως, γι' αυτό το είπα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ήσασταν εκτός χρόνου.
Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε.
Δεν θέλω να επανέλθω στην όλη συζήτηση που έχει γίνει για το θέμα των στρατοπέδων. Περιορίζομαι να πω ότι εμείς εξακολουθούμε να είμαστε αντίθετοι με τη λογική που λέει ότι θα εκποιήσουμε τα στρατόπεδα για να βελτιώσουμε τις συνθήκες ζωής των στρατευμένων. Και τώρα μετά από παρέμβαση Βουλευτών άκουσα ότι όχι μόνο με τα χρήματα που θα πάρουμε θα βελτιώσουμε τις συνθήκες των στρατευμένων, αλλά θα κτίσουμε, αν κατάλαβα καλά, και σπίτια για αξιωματικούς. Δεν λύνονται έτσι τα ζητήματα αυτά.
Επαναλαμβάνω, ότι τα στρατόπεδα είναι οι τελευταίοι ελεύθεροι χώροι που έχουν απομείνει στην Αθήνα και ευρύτερα στο λεκανοπέδιο της Αττικής και σε άλλες μεγάλες πόλεις, σε άλλα αστικά κέντρα. Δεν συζητούμε γενικά όπως τα συζητούσαμε πριν δέκα ή πριν είκοσι χρόνια. Αυτήν τη στιγμή υπάρχει μια κατάσταση έκτακτης ανάγκης για το λεκανοπέδιο της Αττικής.
Ο κύριος Υπουργός αναφέρθηκε στο στρατόπεδο του Χαϊδαρίου. Θέλω να θυμίσω ότι ο κύριος Πρωθυπουργός, ο σημερινός κύριος Πρωθυπουργός, ο κ. Σημίτης, έχει υποσχεθεί σε προεκλογική συγκέντρωση του ΠΑΣΟΚ ότι το στρατόπεδο θα μείνει πράσινο. 
Θέλω να υπογραμμίσω, κυρία Πρόεδρε, ότι το θέμα για το οποίο εμείς κυρίως ενδιαφερόμαστε, δεν είναι το ιδιοκτησιακό θέμα των στρατοπέδων. 
Κύριε Υπουργέ, το θέμα για μένα, το μείζον, δεν είναι αν το χώρο θα τον έχει ο δήμος ή το κράτος ή ένας άλλος δημόσιος φορέας.
Το κύριο θέμα είναι να μην κτιστεί, να μην τσιμεντωθεί, να μην οικοπεδοποιηθεί, ο χώρος και να μείνει πράσινος. 
Βεβαίως οι δήμοι, κατά κανόνα επειδή είναι πιο ευαίσθητοι στη λαϊκή πίεση, δεν θα οικοδομούσαν εύκολα τέτοιους χώρους. Αυτό πρέπει να το πω. Γι' αυτόν το λόγο ζητούμε να περάσουν στους δήμους. Αν δηλαδή το 401 πάει στο Δήμο Αναργύρων, αν τα στρατόπεδα πάνε στο δήμο Χαϊδαρίου ή στους πέριξ δήμους, εάν το Γουδί και το Ρουφ πάνε στο Δήμο Αθηναίων ή ο χώρος της ναυτικής βάση στα Βριλήσσια πάει στο δήμο ή ο χώρος που είναι στον Ελαιώνα πάει στους όμορους δήμους, έχουμε περισσότερες πιθανότητες να μην οικοπεδοποιηθούν. 
Εάν το Υπουργείο δεν επιθυμεί να παραχωρήσει το χώρο στους δήμους και αυτή είναι η βασική του ένσταση, δηλαδή το ιδιοκτησιακό καθεστώς, ας το πει. Όμως, το κύριο είναι να μην οικοπεδοποιηθούν αυτοί οι χώροι. Δεν είναι το κύριο εάν ο δήμος θα καταστρέψει τους χώρους, όπως άκουσα εδώ. 
Επομένως, κυρία Πρόεδρε, να επιμείνω και να διευκρινίσω τη θέση μας. Πρέπει να μείνουν οι χώροι αυτοί πράσινοι. Ειδικά δε για το στρατόπεδο στο Γουδί όπου άκουσα ο κύριος Υπουργός να λέει ότι θα γίνει εκθεσιακό κέντρο των Ενόπλων Δυνάμεων, νομίζω ότι επειδή το θέμα είναι πολύ σημαντικό, θα πρέπει ίσως να υπάρξει ένας διάλογος με την Τοπική Αυτοδιοίκηση για να δούμε και τα σχέδια οικοδόμησης αυτού του εκθεσιακού κέντρου.
ΙΩΑΝΝΗΣ ΒΑΡΒΙΤΣΙΩΤΗΣ: Τα σχέδια είναι ικανοποιητικά, κυρία Δαμανάκη. 
ΜΑΡΙΑ ΔΑΜΑΝΑΚΗ: Κατά τη γνώμη σας, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Αν είναι τα ίδια που είχαν εκπονηθεί τότε, κατά τη γνώμη μας είναι ικανοποιητικά. 
ΦΩΤΗΣ ΚΟΥΒΕΛΗΣ: Έχουν βελτιωθεί.
ΜΑΡΙΑ ΔΑΜΑΝΑΚΗ: Θα έλεγα, λοιπόν, κυρία Πρόεδρε, το εξής: Εάν πρόκειται για οικοδόμηση χώρων, δηλαδή να κτίσουμε οικοδομές προκειμένου να υπάρξει εκθεσιακό κέντρο, θα πρέπει το θέμα να το δούμε, διότι καμιά φορά με τη λογική της οικοδόμησης χώρων κοινής ωφέλειας -πράγματι ένα εκθεσιακό κέντρο είναι κοινόχρηστος χώρος- τσιμεντοποιούμε τις ελάχιστες εκτάσεις που έχουν μείνει στην Αθήνα. 
Ίσως θα έπρεπε να υπάρξει, κυρία Πρόεδρε, ένας διάλογος με τα κόμματα για το θέμα αυτό. Θα πρέπει το Υπουργείο να αποφασίσει ότι αναθεωρεί το νόμο αυτό που έχει σχέση με το 50%, που δηλαδή λέει ότι το 50% μπορεί να κτιστεί προκειμένου να εξυπηρετηθούν διάφοροι σκοποί. Να δούμε πιο ρεαλιστικές λύσεις, αλλά με την κατεύθυνση να υπάρχει πράσινο και όχι την οικοπεδοποίηση του χώρου. Τουλάχιστον αυτή είναι η δική μας θέση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να παρατηρήσετε κάτι ή να προχωρήσουμε στην ψήφιση των άρθρων;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Όχι, να προχωρήσουμε στην ψήφιση των άρθρων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 5 έως 10 και θα γίνει η ψήφισή τους κεχωρισμένως. 
Ερωτάται το Σώμα: Γίνεται δεκτό το άρθρο 5 όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε. 
Ερωτάται το Σώμα: Γίνεται δεκτό το άρθρο 6 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 6 έγινε δεκτό ομοφώνως ως έχει.
Ερωτάται το Σώμα: Γίνεται δεκτό το άρθρο 7 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 7 έγινε δεκτό ομοφώνως ως έχει.
Ερωτάται το Σώμα: Γίνεται δεκτό το άρθρο 8 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 8 έγινε δεκτό ομοφώνως ως έχει.
Ερωτάται το Σώμα: Γίνεται δεκτό το άρθρο 9 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό ομοφώνως ως έχει.
Ερωτάται το Σώμα: Γίνεται δεκτό το άρθρο 10 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 10 έγινε δεκτό ομοφώνως ως έχει.
Εισερχόμαστε τώρα στη συζήτηση των άρθρων 11 έως και 14. 
Έγινε μια πρόταση να συμπεριλάβουμε στη συζήτηση της ενότητας και τις τρεις εμπρόθεσμες τροπολογίες.
ΠΑΝΑΓΙΩΤΗΣ ΚΑΜΜΕΝΟΣ: Όχι, δεν είπαμε αυτό. Μιλήσαμε για τα άρθρα 11 έως 14, που ήταν τροπολογίες και ενσωματώθηκαν. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εντάξει. Νόμιζα ότι θέλατε να συζητηθούν και οι τροπολογίες των Βουλευτών. 
Το λόγο έχει ο κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε τα υπόλοιπα άρθρα. Ξεκινώ από το ενδέκατο, που ρυθμίζει τους Γενικούς Διευθυντές και τους αναπληρωματικούς τους και καθορίζει τις σχετικές λεπτομέρειες. Σε ό,τι αφορά δε στο οικονομικό τους, θα αποτελεί αντικείμενο κοινής απόφασης μεταξύ Υπουργείου Εθνικής Άμυνας και Υπουργείου Οικονομικών. 
Για το άρθρο 12 ενεργοποιείται μια παλιά απόφαση περί Διεύθυνσης Ενημέρωσης των Ενόπλων Δυνάμεων με δυο κλάδους: εκδοτικών δραστηριοτήτων και ευθυνών και παραγωγής τηλεοπτικών προγραμμάτων για την προβολή του συνολικού έργου των Ενόπλων Δυνάμεων, την ανύψωση του ηθικού τους και όλα αυτά που αποτελούν ένα ευρύτερο αντικείμενο ενημέρωσης. Δημιουργούνται δέκα σχετικές θέσεις με τις διαδικασίες και τις λεπτομέρειες που προβλέπει το άρθρο 12. 
Το άρθρο 13 αποκαθιστά παραλείψεις παλαιάς νομοθεσίας για την εξίσωση των ασχολουμένων σε επικίνδυνες εργασίες όπως είναι τα ναρκοπέδια.
Επεκτείνει δε αυτήν τη ρύθμιση και στο Ναυτικό για τις τρεις κατηγορίες, την τελευταία των οποίων την εξομοιώνει προς ό,τι ισχύει με το ν. 1848 στην Αστυνομία και στις ομάδες εξουδετέρωσης ναρκών του Εμπορικού Ναυτικού. 
Το άρθρο 14 αναφέρει τις καταργούμενες διατάξεις. Το άρθρο 15 είναι το ακροτελεύτιο.
Υπενθυμίζω ότι ο ν. 2745/99 περί προσωρινής υπηρεσίας μετεγκατάστασης και αξιοποίησης στρατοπέδων στο άρθρο 8 περιλαμβάνει διατάξεις που αφορούν τον Α.Ο.Ο.Α. Οι διατάξεις αυτές έχουν λίαν ευνοϊκά σημεία. Πρώτον, εξομοιώνουν για τον Α.Ο.Ο.Α. διαδικασίες κατασκευής οικημάτων με αυτές που ισχύουν στον Οργανισμό Εργατικής Κατοικίας. Δεύτερον, παρέχουν το δικαίωμα εκμίσθωσης των οικημάτων για όσα οικήματα δεν έχουν διατεθεί, με την πρόνοια ότι αν η εκμίσθωση μεταξύ τριών και έξι ετών συνεχίζεται θα έχει το δικαίωμα ο επιθυμών να υποβάλει αίτηση και η εκμισθωμένη οικία να περιέρχεται στην κυριότητά του, υπό τις προϋποθέσεις του άρθρου 8.
Εδώ, κύριε Υπουργέ, πρέπει να πω ότι δεν υπήρξα ποτέ μέλος του Α.Ο.Ο.Α. και γι' αυτό μπορώ να πω τη γνώμη μου αντικειμενικά. Υπάρχουν περιπτώσεις στον Α.Ο.Ο.Α. που είναι αδικαιολόγητα δεσμευμένες με αποτέλεσμα να μην προχωρά η διαδικασία για να αποκτηθεί η ιδιοκτησία. Αυτό γίνεται από αυστηρή ερμηνεία των διατάξεων περί δασικών εκτάσεων κλπ. Τα θέματα αυτά διαιωνίζονται είκοσι χρόνια σκοντάφτοντας στη γραφειοκρατία. Το θέμα είναι σημαντικό διότι δεν αφορά μόνο τους εν αποστρατεία, για τους οποίους εκκρεμεί η προσδοκία επί δεκαετίες, ότι θα αποκτήσουν οικόπεδο για να κτίσουν ένα σπίτι. Αυτά τα μέτρα αντανακλούν και στο σύνολο των εν ενεργεία αξιωματικών. Δεν γίνονται μέλη του Α.Ο.Ο.Α. διότι βλέπουν αυτήν τη γραφειοκρατική δυστοκία. Αναμφισβήτητα υπάρχει συνταγματικό θέμα που είναι σεβαστό και αδιαπραγμάτευτο. Σκοντάφτει όμως το θέμα και σε παρωπιδιακές εμμονές και σε γραφειοκρατικές διαδικασίες των διοικήσεων. 
Σας παρακαλώ, λοιπόν, κύριε Υπουργέ, να λάβετε αποφάσεις σε όσα απ' αυτά τα θέματα μπορούν να επιλυθούν με μία ταχύρυθμη διαδικασία. Δεν πρέπει πλέον να εμπαίζονται διαδοχικά. Στο κάτω-κάτω να τους πούμε ότι δεν θα τα πάρουν ποτέ. Η ιστορία έχει καταντήσει τραγωδία. Σας παρακαλώ λοιπόν, να προωθήσετε αυτές τις διαδικασίες.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο Βουλευτής κ. Γεώργιος Καρατζαφέρης ζητά ολιγοήμερη άδεια απουσίας στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, η Βουλή ενέκρινε τη ζητηθείσα άδεια.
Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, θα είμαι αρκετά σύντομος. Όσον αφορά το άρθρο 11, μόνο και μόνο η αιτιολογική έκθεση είναι αρκετή για να μην το ψηφίσουμε. Λέει: "Με τη σύσταση και το συζητούμενο νομοσχέδιο της Γενικής Γραμματείας Οικονομικού Σχεδιασμού και Αμυντικών Επενδύσεων επιχειρείται η καλύτερη διαχείριση και ταχύτερη ολοκλήρωση του εξοπλιστικού προγράμματος. Στην ίδια κατεύθυνση κινείται και η ρύθμιση για τις αποδοχές των Γενικών Διευθυντών και Αναπληρωτών."
Αλίμονο, αν η καλή πορεία του εξοπλιστικού προγράμματος εξαρτάται από τους μισθούς των Γενικών Διευθυντών και των Αναπληρωτών τους. Είναι πράγματι ντροπή να ψηφίσουμε μια τέτοια διάταξη που προβλέπει δημιουργία θέσεων υψηλόβαθμων υπαλλήλων και μισθολογικά πολύ υψηλότερα από αξιωματικούς που έχουν πορεία στο στράτευμα για χρόνια ολόκληρα και εκπαίδευση και έχουν βάλει σε κίνδυνο και τη ζωή τους και να δημιουργήσουμε τέτοιες θέσεις στο Υπουργείο Εθνικής Αμύνης στη νέα αυτή Γενική Γραμματεία.
Ο λόγος αυτός είναι αρκετός για να μην ψηφίσουμε το συγκεκριμένο άρθρο.
Όσον αφορά το άρθρο 12, πράγματι οι τροπολογίες που ήλθαν στο τέλος από το Υπουργείο είναι καθαρά ρουσφετολογικές. Ο λόγος υπάρξεως του άρθρου 12 είναι ένας: Η δημιουργία δέκα θέσεων ρουσφετιού για το διορισμό δημοσιογράφων για το περιοδικό "Θητεία" και για την εκπομπή "Αρετή και Τόλμη". Θα θυμίσω ότι ιδιαίτερα για την εκπομπή "Αρετή και Τόλμη" υπάρχει πολύ προσωπικό στην ΕΡΤ που εργάζεται και γι' αυτήν την εκπομπή και θα μπορούσε κάλλιστα να βγάλει αυτήν την εκπομπή, όπως τη βγάζει μέχρι σήμερα.
Πέραν αυτού, υπάρχουν στρατευμένοι δημοσιογράφοι, άνθρωποι που έχουν τη δυνατότητα να υπηρετήσουν κοντά στα σπίτια τους και να προσφέρουν σ' αυτές τις δύο δραστηριότητες που είναι δημοσιογραφικές. Υπάρχουν στελέχη που είναι στην πρώτη γραμμή, αλλά υπάρχουν και άλλοι οι οποίοι χρεώνονται στο Πεντάγωνο τα τελευταία πενήντα χρόνια. Μπορούν, λοιπόν, να βγάλουν άνετα το περιοδικό.
Εμείς δεν συμφωνούμε σε μία εποχή λιτότητας και σε μια εποχή που πάμε να κόψουμε από τους αξιωματικούς, τους υπαξιωματικούς και από τους στρατευμένους κονδύλια για οικονομικούς λόγους, να δημιουργούμε νέες θέσεις διορισμένων για να βγάλουν τέτοιου είδους εργασίες. Δεν ψηφίζουμε, λοιπόν, ούτε το άρθρο 12.
Όσον αφορά το άρθρο 13, επιτρέψτε μου να πω τα εξής: 
Οι άνδρες που υπηρετούν στις Ομάδες Υποβρυχίων Καταστροφών, ανεξάρτητα αν είναι αυτοί που συλλέγουν τις νάρκες ή εκείνοι που κάνουν τις δύσκολες αυτές επιχειρήσεις υποβρυχίων καταστροφών, οι περισσότεροι εξ αυτών -σας το λέω από ιδίαν πείρα- έχουν τεράστια επιβάρυνση στην υγεία τους. 
Ο δεύτερος Διοικητής των Ομάδων Υποβρυχίων Καταστροφών, ο αείμνηστος Μανόλης Παπαγρηγοράκης σε μικρή ηλικία έφυγε με ανεύρισμα στην καρδιά. Οι περισσότεροι, από τις ώρες καταδύσεων που έχουν, σε ηλικία 50 ετών και άνω είναι σαπισμένα τα κόκαλά τους από υπερβαρικά τραύματα. Σακατεύονται σε νεαρή ηλικία και κινδυνεύουν με ασθένειες οι οποίες δεν υπάρχουν σε άλλους κλάδους, ακόμα αν θέλετε και σε εξειδικευμένες ομάδες άλλων όπλων. 
Κύριε Υπουργέ, προτείνω -και σας παρακαλώ να το κοιτάξετε με προσοχή- αυτές όλες τις ευνοϊκές ρυθμίσεις που προβλέπετε γι' αυτούς που ασχολούνται με τις νάρκες κλπ., να τις επεκτείνετε σε όλες τις Ομάδες Υποβρυχίων Καταστροφών. Η νόσος των δυτών είναι μία νόσος στιγμιαία και θεραπεύεται από μία πολύ καλά όχι εξοπλισμένη σε υλικό αλλά σε ανθρώπους ομάδα που υπάρχει στο Ναυτικό Νοσοκομείο, την Ομάδα Υπερβαρικής Ιατρικής. Αλλά οι μακροχρόνιες ασθένειες που παρουσιάζονται από την υπερβολική πίεση και τις καταδύσεις δεν θεραπεύονται ποτέ. 
Προτείνω, λοιπόν, κύριε Υπουργέ, να επεκτείνετε τις ευνοϊκές διατάξεις σε όλες τις Ομάδες Υποβρυχίων Καταστροφών. Δεν υπάρχει ούτε ένας αξιωματικός, υπαξιωματικός ή άνδρας που να μην κινδυνεύει καθημερινώς, αλλά και να μην πληρώνει μετά από λίγα χρόνια, στην αποστρατία του, τις επιβαρυντικές για την υγεία του συνθήκες διαβίωσης.
Επεκτείνετέ το και εμείς θα ψηφίσουμε το άρθρο 13. 
Κλείνοντας νομίζω ότι θα ήταν χρήσιμο να μας απαντήσετε μετά για τις τροπολογίες των συναδέλφων που έχουν κατατεθεί, για να μπορέσουμε να αξιοποιήσουμε το χρόνο, αν δεν έχετε αντίρρηση. 
ΜΑΡΙΑ ΔΑΜΑΝΑΚΗ: Θέλω να αναπτύξουμε τις τροπολογίες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία σαράντα μαθητές και τέσσερις συνοδοί-καθηγητές από το 4ο Γυμνάσιο Άργους, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ"
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες της Βουλής)
Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Κυρία Πρόεδρε, θα είμαι πάρα πολύ σύντομη -και με την κατανόησή σας θα ψηφίσω και για τις τρεις τροπολογίες που θα συζητήσετε μετά- γιατί έχω μια ανειλημμένη υποχρέωση και πρέπει να φύγω.
Είναι προφανές, ότι το άρθρο 4 δεν μπορούμε να το ψηφίσουμε. Έχει γίνει πάρα πολλή συζήτηση για τη γενική γραμματεία. Το άρθρο 11 έρχεται να συμπληρώσει όσα προβλέπει η ίδρυση της γενικής γραμματείας. Μας βρίσκει καθέτως αντίθετους. Βεβαίως δεν θα το ψηφίσουμε.
Ήθελα όμως να σας επισημάνω όσον αφορά στο άρθρο 12 -εσείς δεν ήσασταν στην επιτροπή, ήταν ο παρακαθήμενός σας ο κ. Αποστολίδης- να ζητήσετε εθελοντική εργασία. Σας λέω ότι θα βρείτε άρρενες και θήλεις δημοσιογράφους -προσεφέρθην και εγώ- να σας βοηθήσουν, να σας συντάξουν όσον αφορά το περιοδικό "Θητεία". Θέλει αρετή και τόλμη η ελευθερία -την λέτε "αρετή και τόλμη" την εκπομπή- για να μη χαρακτηριστεί αυτός ο μηχανισμός προσωπικός σας μηχανισμός. Δεν θα το αποφύγετε. Έφθασα στο έσχατο σημείο να προσπαθώ να εξηγήσω στον κύριο Υπουργό, ότι ακόμα και το κονδύλι το οποίο προβλέπεται γι' αυτήν την ιστορία είναι εκτός αγοράς. Προς τι, λοιπόν, χρειάζεστε έμμισθους δημοσιογράφους να παράξουν τηλεοπτικές εκπομπές; Κατ' αρχήν έχετε απέραντο τεχνοκρατικό προσωπικό εντός των Ενόπλων Δυνάμεων, το οποίο το υποτιμάτε μ' αυτόν το διορισμό. Έχετε κινηματογραφική υπηρεσία στρατού. Έχετε ιστορία στρατού. Έχετε, δηλαδή, ένα τμήμα το οποίο όφειλε να υπάρχει και να είναι οργανωμένο και να παράγει για τις Ένοπλες Δυνάμεις το απαραίτητο επικοινωνιακό ενισχυτικό του ηθικού, εκπαιδευτικό, πολιτιστικό, συνδετικό με το σύνολο του λαού υλικό. Γιατί δεν εμπιστεύεσθε τις Ένοπλες Δυνάμεις; Εκατό χιλιάδες παιδιά περνάνε το χρόνο από κει μέσα άνδρες και γυναίκες. Θέλετε δέκα θεσούλες με εβδομήντα εκατομμύρια το χρόνο; Γιατί; Για να την πληρώνουν και οι Ένοπλες Δυνάμεις, να την πληρώνετε και σεις ως Υπουργός και να την πληρώνουμε εν τέλει -επιτρέψτε μου- την ιδιαίτερη ευαισθησία και οι δημοσιογράφοι ως έμμισθοι υπηρετούντες με συμβάσεις και το φέρνετε εδώ να το νομοθετήσουμε; Δέκα θεσούλες; Γιατί, κύριε Υπουργέ; Για να μιλάμε μετά για παραγωγή τηλεοπτικών προγραμμάτων; Στην εποχή του Big Brother ζούμε. Μη φτιάχνουμε και μικρά αδελφάκια του Big Brother. Έλεος! Θα τις δείτε τις επιπτώσεις σε λίγο γι' αυτό το πράγμα. Σας παρακαλώ πολύ απαλείψτε το αυτό. Είναι μια τροπολογία η οποία ενδεχομένως δεν είναι κατανοητή ως προς τα κίνητρα. Κάθε Υπουργός όταν αναλαμβάνει ένα Υπουργείο έχει και μια αίσθηση επικοινωνίας με τους ανθρώπους. Όχι στο ζήτημα το επικοινωνιακό. Παίζεται που παίζεται όλο το πολιτικό παιγνίδι άθλια σε αυτό το επίπεδο, μην το περάσουμε και στις Ένοπλες Δυνάμεις. 
Κύριε Υπουργέ, δεν με ακούτε. Θα βρεθείτε σε πολύ μεγάλη δυσκολία. Σε περιπτώσεις κηρύξεως τμημάτων της χώρας, για λόγους κακοκαιρίας εσχάτως, σε κατάσταση έκτακτης ανάγκης δεν υπήρξε από τις αρμόδιες υπηρεσίες κατάλογος οδηγιών προς το σύνολο των Μέσων Μαζικής Ενημέρωσης, να ξέρουν τι θα λένε στον κόσμο. Σας το λέω με πόνο ψυχής, συνδικαλιστικά, σε μία εποχή που οι δημοσιογράφοι είναι αντιμέτωποι με ένα φάσμα τραγικό πωλήσεων, έχουμε πάνω από δύο χιλιάδες απολυμένους, αν θέλετε να ξέρετε, πεντακόσιους μόνο το τελευταίο δίμηνο. Φθάνει να σας πω, ότι δεν επιτρέπεται ούτε καν για λόγους ευρέσεως εργασίας σε μαζικές απολύσεις που έχουμε αυτήν τη στιγμή. Δεν θα το ενέκρινε κανένας ποτέ αυτό. Ήδη έχει προβλήματα το επάγγελμα. Σας παρακαλώ πάρα πολύ αυτό να το πάρετε πίσω.
Για το άρθρο 13, ναι ανεπιφυλάκτως. Ποιος θα σας πει όχι για το άρθρο 13, ότι επιδοτείτε, θα βοηθήσετε και θα αξιολογήσετε τον παραπάνω ζήλο και τον κίνδυνο ζωής που συνεπάγεται;
Και αργήσαμε ενδεχομένως να διορθώσουμε ως νομοθετικό Σώμα -και προς τιμήν σας- αυτήν την υπόθεση.
Το άρθρο 14 είναι διαδικαστικό και συμφωνούμε.
Επίσης συμφωνούμε με το άρθρο 15.
Θα μου επιτρέψετε για τις τρεις εμπρόθεσμες τροπολογίες των συναδέλφων, τις οποίες αποδεχθήκατε, απ' όσο κατάλαβα, κύριε Υπουργέ, να πω ότι η θέση του κόμματός μας είναι υπέρ και των τριών. Το δηλώνω τώρα -και δεν σκοπεύω να το αναπτύξω- ότι η άποψή μας είναι θετική και το λέω για να καταγραφεί στα Πρακτικά.
ΠΡΟΕΔΡΕΥΩΝ (Παναγιώτης Σγουρίδης): Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, αν κατάλαβα καλά, συζητούμε και για τις τροπολογίες αυτήν τη στιγμή;
ΠΡΟΕΔΡΕΥΩΝ (Παναγιώτης Σγουρίδης): Ναι.
ΜΑΡΙΑ ΔΑΜΑΝΑΚΗ: Κύριε Πρόεδρε, δεν θέλω να επανέλθω στα όσα είπαμε στη συζήτηση επί της αρχής για τα άρθρα τα οποία συζητούμε. Περιορίζομαι να πω ότι εμείς δεν συμφωνούμε με το άρθρο 11 και μπαίνω κατευθείαν στη μια τροπολογία που έχω καταθέσει και που νομίζω ότι πρέπει να συζητηθεί με ένα νέο πνεύμα αυτήν τη φορά με τον νέο Υπουργό Εθνικής Άμυνας.
Η τροπολογία που έχω καταθέσει αφορά το θέμα των ανυπότακτων του εξωτερικού. Το θέμα έχει συζητηθεί επανειλημμένα στη Βουλή. Έχουν κατατεθεί αντίστοιχες τροπολογίες και έχουν γίνει πολλές προσπάθειες για να λυθεί αυτό το θέμα, το οποίο ταλαιπωρεί χιλιάδες ανθρώπους στο εξωτερικό και χιλιάδες οικογένειες στην Ελλάδα.
Σήμερα τα θέματα των ανυπότακτων τα ρυθμίζει ένας νόμος του 1997, ο ν. 2510, ο οποίος έχει προσφέρει λύσεις σε έναν ορισμένο αριθμό περιπτώσεων, αλλά δεν κατάφερε να αντιμετωπίσει το μέγεθος του προβλήματος και να προσελκύσει το μεγαλύτερο αριθμό ανυπότακτων που ζουν στις χώρες του εξωτερικού, προκειμένου να τακτοποιήσουν τις στρατολογικές τους υποχρεώσεις. Επιπλέον ακόμη και γι' αυτούς που έχουν τακτοποιηθεί, οι άνθρωποι που έχουν υπαχθεί στο καθεστώς του ν. 2510, αφήνει πολλές εκκρεμότητες όσον αφορά τη στρατολογία τους.
Σύμφωνα με τα στοιχεία που έχω πάρει από το Υπουργείο Εθνικής Άμυνας -τα είχε καταθέσει ο προηγούμενος Υπουργός Εθνικής Άμυνας- μόνο πεντέμισι χιλιάδες ανυπότακτοι έχουν υπαχθεί στις διατάξεις του νόμου του 1997. Ο αριθμός όμως των ανυπότακτων του εξωτερικού ανέρχεται σε δώδεκα χιλιάδες πεντακόσιοι. Οι περισσότεροι απ' αυτούς είναι επιστήμονες που ήδη εργάζονται με τον έναν ή τον άλλον τρόπο σε ξένα πανεπιστήμια ή σε θέσεις που απαιτούν υψηλά προσόντα και επομένως θα είναι πολύ δύσκολο απ' αυτούς να ζητηθεί να διακόψουν μια σταδιοδρομία που ήδη έχουν και να επιστρέψουν στην Ελλάδα.
Από την άλλη νομίζω ότι η Ελλάδα χρειάζεται τις υπηρεσίες τους και σ' αυτό το χώρο τον οποίον υπηρετούν, το χώρο δηλαδή των τεχνολογιών και της επιστήμης τους. Πρέπει να σημειώσω ότι πολλοί απ' αυτούς δεν έχουν καν τη δυνατότητα να έρθουν στην Ελλάδα, ορισμένοι έχουν ήδη διπλή υπηκοότητα, χωρίς να έχουν ελληνικό διαβατήριο και αναγκάζονται πολλοί απ' αυτούς να προσφύγουν σε ξένες υπηκοότητες, προκειμένου να μπορούν να ταξιδέψουν. Δηλαδή είναι σαν να τους δίνουμε με το σημερινό καθεστώς κίνητρα για να καταφύγουν σε ξένες υπηκοότητες.
Δεν θέλω δε να επισημάνω το γεγονός ότι και στο διεθνή Τύπο η χώρα μας έχει προβλήματα με αφορμή ορισμένες περιπτώσεις ανθρώπων που έχουν και υπηκοότητα χωρών-μελών της Ευρωπαϊκής Ένωσης. Δεν θέλω επίσης να αναφερθώ αναλυτικά στο γεγονός -αλλά πρέπει να το σημειώσω- ότι η προηγούμενη ηγεσία του Υπουργείου Εθνικής Άμυνας είχε δώσει σε πολλούς απ' αυτούς άδεια να έρθουν στην Ελλάδα για να ψηφίσουν. Ενώ, δηλαδή, τους στερεί το διαβατήριο και ενώ δεν τους δίνει τη δυνατότητα να επισκεφθούν τη χώρα μας ούτε κατ' ελάχιστον, δίνει όμως τη δυνατότητα να επισκεφθούν τη χώρα για να ασκήσουν...
ΙΩΑΝΝΗΣ ΒΑΡΒΙΤΣΙΩΤΗΣ: Το προβλέπει ο νόμος αυτό.
ΜΑΡΙΑ ΔΑΜΑΝΑΚΗ: Θα με αφήσετε να ολοκληρώσω, κύριε Βαρβιτσιώτη; Μπορείτε να πάρετε το λόγο μετά και να απαντήσετε.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κυρία Δαμανάκη.
ΜΑΡΙΑ ΔΑΜΑΝΑΚΗ: Δόθηκε η δυνατότητα να ψηφίσουν σύμφωνα με το νόμο. Εγώ δεν κατηγόρησα κανέναν ότι παρανομεί. Αυτό το οποίο λέω είναι ότι για μένα και για πολλές χιλιάδες Ελλήνων πολιτών είναι παράλογο το γεγονός ότι τους δίνουν τη δυνατότητα να έρθουν να ψηφίσουν και από την άλλη λέμε ότι είναι ανυπότακτοι και τους παίρνουμε τα διαβατήρια. Εάν μπορείτε να μου βρείτε μια λογική στην όλη υπόθεση, να μου την πείτε.
Εν πάση περιπτώσει, έχω καταθέσει αυτήν την τροπολογία η οποία περιλαμβάνει μερικές λύσεις για το πρόβλημα. Θέτω μια ημερομηνία, το έτος 1970, και λέω ότι όσοι έχουν γεννηθεί πριν από το 1970 υπηρετούν εξάμηνη υποχρεωτική θητεία τμηματικά και εξαγοράζουν την υπόλοιπη.
Ξέρω ότι υπάρχουν απόψεις που λένε ότι θα πρέπει να επεκτείνουμε αντίστοιχες διατάξεις και μετά το 1970. Εγώ θέτω αυτό το όριο, διότι θα πρέπει να γίνει σαφές ότι πρόκειται για ανθρώπους πια μεγάλης ηλικίας. Έχω την εντύπωση ότι και οι ένοπλες δυνάμεις δεν είναι εύκολο να κάνουν χρήση των υπηρεσιών τους, όταν πρόκειται για ανθρώπους μεγάλης ηλικίας.
Πάντως αυτό που θεωρώ αναγκαίο να γίνει, είναι να έχουν όλοι δικαίωμα εισόδου και εξόδου από τη χώρα για ένα μήνα κάθε χρόνο χωρίς τον έλεγχο της στρατολογικής τους κατάστασης. Αυτό το προτείνω, διότι θεωρώ πως ακόμα και αν θεωρήσουμε ότι πρέπει κάποια στιγμή να υπηρετήσουν τη στρατιωτική τους θητεία, τουλάχιστον θα πρέπει να τους δώσουμε τη δυνατότητα να έχουν μια επαφή με τη χώρα τους. Με αυτό που κάνουμε, τους ξεκόβουμε ουσιαστικά από την Ελλάδα και έχουμε τα αντίθετα αποτελέσματα από αυτά τα οποία επιδιώκουμε.
Τέλος, πιστεύω ότι οι Έλληνες που έχουν και δεύτερη υπηκοότητα, πρέπει να έχουν δικαίωμα αναβολής, διότι η επιμονή σε διατάξεις του νόμου που ισχύει, θα μας φέρει σε αντίθεση με διατάξεις του ευρωπαϊκού δικαίου και θα έχουμε προβλήματα, τα οποία εν τέλει θα επιλυθούν στα δικαστήρια. 
Τελειώνοντας, κύριε Πρόεδρε, θέλω να πω το εξής: Νομίζω ότι το Υπουργείο θα πρέπει να επανεξετάσει το όλο πρόβλημα. Πρέπει να το επανεξετάσει μέσα από το γενικότερο πρίσμα, το κοινωνικό, το οποίο λαμβάνει βεβαίως υπόψη τις ανάγκες των Ενόπλων Δυνάμεων, αλλά λαμβάνει υπόψη και γενικότερα κοινωνικά δεδομένα, τα οποία πρέπει να υπολογίσουμε. Δεν μπορεί δηλαδή το θέμα να εξετάζεται μόνο μέσα από το πρίσμα του ΓΕΕΘΑ. 
Δεν υποτιμώ τις ανάγκες, αλλά πρέπει εδώ να δούμε ότι υπάρχουν γενικότεροι κοινωνικοί όροι, που πρέπει να ληφθούν υπόψη. Σε κάθε περίπτωση νομίζω ότι η νέα ηγεσία του Υπουργείου θα πρέπει να κάνει μια νέα αρχή με τη μελέτη του θέματος και όχι να μένει σε διατάξεις, οι οποίες μπορεί μεν να θεωρούν ότι εξαντλούν την αυστηρότητα, αλλά στην πράξη στρέφονται ενάντια στους σκοπούς τους οποίους υπηρετούν. 
Αναφέρομαι εδώ στην ανάγκη που έχει η Ελλάδα να έχει σχέσεις με όλους αυτούς τους ανθρώπους, με τους Έλληνες πολίτες που βρίσκονται στο εξωτερικό και έχουν δραστηριότητες, που με τον έναν ή τον άλλον τρόπο τιμούν τη χώρα μας.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Δαμανάκη.
ΠΑΝΑΓΙΩΤΗΣ ΚΑΜΜΕΝΟΣ: Θα ήθελα το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, κύριε συνάδελφε. Ακριβώς δεν έχει ξεκαθαριστεί η διαδικασία και ενώ συζητάμε την ενότητα των άρθρων 11 έως και 14, για να μπούμε στο ακροτελεύτιο άρθρο, με την κα Κανέλλη και με την κα Δαμανάκη συζητήθηκαν παράλληλα και οι τροπολογίες. 
ΙΩΑΝΝΗΣ ΒΑΡΒΙΤΣΙΩΤΗΣ: Υποχωρήσαμε προ των κυριών.
ΠΡΟΕΔΡΕΥΩΝ (Παναγιώτης Σγουρίδης): Συνεπώς αυτήν τη στιγμή αυτοί οι οποίοι θα πάρουν το λόγο, θα μιλήσουν και για τις τροπολογίες, οι οποίες είναι οι εξής: Είναι η τροπολογία 818/92 του κ. Καμμένου, του κ. Χαϊτίδη, του κ. Φλωρίνη, που αναφέρεται στους φοιτητές, η τροπολογία 819 των κυρίων Κορτσάρη και Στυλιανίδη που αναφέρεται στους υποστρατήγους και υποπτέραρχους, που αποστρατεύονται κλπ. και είναι επίσης και η τροπολογία στην οποία αναφέρθηκε η κα Δαμανάκη που είναι δική της και του κ. Βλασσόπουλου, του συναδέλφου που δεν είναι μαζί μας αυτήν τη στιγμή, η οποία αναφέρεται στα στρατολογικά θέματα. 
Έχει ζητήσει το λόγο έπ' ολίγον ο κ. Σιούφας. 
Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα να τοποθετηθώ στην τροπολογία που έχουν καταθέσει οι συνάδελφοι της Νέας Δημοκρατίας, που αναφέρατε πριν και ιδιαίτερα σε αυτήν που έχει τον γενικό αριθμό 818 και ειδικό 92. 
Ήθελα να παρακαλέσω τους Υπουργούς να δουν ένα υπαρκτό πρόβλημα, το οποίο κύρια προέρχεται από τον τρόπο με τον οποίο ερμηνεύεται η σχετική διάταξη για τους πτυχιούχους εκείνους που θέλουν να κάνουν μεταπτυχιακές σπουδές και ιδιαίτερα διδακτορικό δίπλωμα.
Αναφέρομαι στην περίπτωση πτυχιούχου της ιατρικής, δεκαοκτώ και έξι, είκοσι τέσσερα με κανονικούς χρόνους, δύο χρόνια το αγροτικό και στη συνέχεια έγκριση για να συνεχίσουν διδακτορική διατριβή. Αυτοί παρά το γεγονός ότι η νομοθεσία προβλέπει ότι μπορούν μέχρι το εικοστό ένατο έτος να βρίσκονται εκτός στρατεύματος, ουσιαστικά τους καλούν από το εικοστό όγδοο έτος. Παρίσταται πραγματικά ανάγκη για εκείνους οι οποίοι έχουν ξεκινήσει αυτήν τη διαδικασία με την κάλυψη και της υπάρχουσας νομοθεσίας, αρκεί να γίνει σωστή ερμηνεία, να έχουν αυτήν τη δυνατότητα να κάνουν το διδακτορικό τους δίπλωμα.
Και η τροπολογία ακριβώς σε αυτόν το σκοπό αποβλέπει. Είναι μία τροπολογία, την οποία πιστεύω ότι θα δεχθούν και οι δύο Υπουργοί, οι οποίοι βρίσκονται στην Αίθουσα -εάν ενημερωθούν και οι συνεργάτες τους- γιατί αντιμετωπίζει ένα υπαρκτό πρόβλημα. 
Κάνω αυτήν την τοποθέτηση για να ζητήσω από την πλευρά της Κυβέρνησης να κάνει τώρα δεκτή αυτήν την τροπολογία και όχι να φέρει μεταγενέστερα ένα νομοθέτημα για να το ρυθμίσει, γιατί αντιμετωπίζει υπαρκτό πρόβλημα. Αυτόν το σκοπό έχει η παρέμβασή μου, διότι πρέπει να δίνουμε τη δυνατότητα στους πολίτες εκείνους και τους σπουδαστές, οι οποίοι επιθυμούν να κάνουν μεταπτυχιακά στο εσωτερικό να έχουν αυτήν τη δυνατότητα, τουλάχιστον να εξαντλήσουν το χρόνο που προβλέπει η ισχύουσα νομοθεσία. Αλλά εάν αυτό δεν μπορεί να γίνει με ερμηνευτική εγκύκλιο του Υπουργείου, η διάταξη την οποία έχετε μπροστά σας, κύριοι Υπουργοί, αντιμετωπίζει το υπαρκτό πρόβλημα και πρέπει νομίζω να τους διευκολύνουμε...
ΙΩΑΝΝΗΣ ΒΑΡΒΙΤΣΙΩΤΗΣ: Μόνο για τους γιατρούς; 
ΠΡΟΕΔΡΕΥΩΝ (Παναγιώτης Σγουρίδης): Παράδειγμα ανέφερε, κύριε Βαρβιτσιώτη. 
ΔΗΜΗΤΡΙΟΣ ΣΙΟΥΦΑΣ: Γι' αυτούς που κάνουν χρήση του δικαιώματος μέχρι το εικοστό ένατο έτος της ηλικίας, ανεξάρτητα τι είναι. Αλλά αναφέρομαι ιδιαίτερα, γιατί τα περιστατικά, τα οποία έχω υπόψη μου, αφορούν γιατρούς. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, είναι προφανές ότι από τη συζήτηση που έγινε μέχρι τώρα δεν μπορούμε να ψηφίσουμε το άρθρο 11. Είμαστε τελείως αντίθετοι με τη δημιουργία αυτής της Γενικής Γραμματείας και βεβαίως και με τις γενικές διευθύνσεις που η Γραμματεία αυτή περιλαμβάνει. 
Λαμβάνω όμως σοβαρά υπόψη μου τη δήλωση του κυρίου Υφυπουργού όσον αφορά το ύψος των αποδοχών τους. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Το έθεσα στη διάθεση...
ΙΩΑΝΝΗΣ ΒΑΡΒΙΤΣΙΩΤΗΣ: Το θέσατε στη διάθεση και τη λαμβάνω σοβαρά υπόψη. Δεν θα βρεθούμε αύριο προ εκπλήξεων μισθών της ελεύθερης αγοράς. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Σε καμία περίπτωση. 
ΙΩΑΝΝΗΣ ΒΑΡΒΙΤΣΙΩΤΗΣ: Χαίρομαι που το επαναλαμβάνει και ο παριστάμενος κύριος Υπουργός. 
Όσον αφορά το άρθρο 12, κύριε Υπουργέ, θα ήθελα να σας καταθέσω τη δική μου εμπειρία. Όταν είχα την ευθύνη της διευθύνσεως του Υπουργείου Εθνικής Αμύνης, τότε ξαναζωντάνεψε η θητεία και πήρε και νέα μορφή αυτή η ενημερωτική εκπομπή στην τηλεόραση του Υπουργείου Εθνικής Αμύνης, η οποία δυστυχώς προβάλλεται σε ακατάλληλες ώρες και έτσι έχει ελάχιστη θεαματικότητα. Τότε υπήρχαν πράγματι τεράστιες ανάγκες. Δεν ζήτησα όμως από τη Βουλή εγώ την ίδρυση δέκα θέσεων ειδικών σε θέματα εκδόσεων και παραγωγής τηλεοπτικών προγραμμάτων. Υπήρχαν και υπάρχουν ασφαλώς μεταξύ των στρατευμένων πάρα πολλά νέα παιδιά που έχουν σπουδάσει και την παραγωγή τηλεοπτικών προγραμμάτων και ικανοί νεαροί δημοσιογράφοι είναι. Νομίζω ότι μπορεί από το μεγάλο αυτόν αριθμό των στρατευμένων που έχετε, να επιλέξετε δέκα, δεκαπέντε, είκοσι και να τους χρησιμοποιήσετε σε αυτές τις θέσεις. 
Θα συμφωνήσω με την κ. Κανέλλη ότι φοβάμαι ότι αυτό θα σας αποδοθεί η κατηγορία ότι προσπαθείτε να δημιουργήσετε το δικό σας προφίλ. Αποφύγετέ το. Αν νομίζετε ότι μπορείτε να ικανοποιήσετε τις ανάγκες σας με τον τρόπο που τις ικανοποίησα και εγώ, όταν ήμουν Υπουργός Εθνικής Αμύνης, αφαιρέστε αυτήν τη διάταξη. Θα είναι καλό προς το δικό σας συμφέρον. Κατά συνέπεια δεν μπορούμε να ψηφίσουμε αυτήν τη διάταξη. 
Με το άρθρο 13 συμφωνούμε και θα ψηφίσουμε τη διάταξη. Στη συνέχεια έρχομαι στην τροπολογία η οποία κατετέθη για να δοθεί ο αποστρατευτικός βαθμός του αντιστρατήγου σε ορισμένες κατηγορίες υποστρατήγων. Η τροπολογία της Νέας Δημοκρατίας αφορά μόνο τους γιατρούς. Νομίζω ότι είναι άδικο. Νομίζω ότι πρέπει να επεκταθεί σε όλες τις κατηγορίες...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Θα το αναφέρουμε.
ΙΩΑΝΝΗΣ ΒΑΡΒΙΤΣΙΩΤΗΣ: ...όπως νομίζω ότι το ΣΑΓΕ έχει εισηγηθεί. 
Δεν συμφωνώ όμως, κύριε Υφυπουργέ, στη δεύτερη παράγραφο της τροπολογίας σας. Λέτε ότι η ισχύς της παρούσης θα αρχίσει για τις κρίσεις του 2002-2003. Νομίζω ότι είναι άδικο, διότι κάνετε δύο κατηγορίες αποστράτων: Αυτοί που αποστρατεύτηκαν πρόσφατα και οι οποίοι δεν θα λάβουν αυτό τον αποστρατευτικό στρατό και αυτοί οι οποίοι θα αποστρατευτούν τώρα. Απαλείψτε τη δεύτερη διάταξη και αφήστε αυτούς οι οποίοι έχουν αποστρατευτεί να προσφύγουν στα ανώτατα στρατιωτικά συμβούλια και αν αυτά κρίνουν ότι θα πρέπει να λάβουν το αποστρατευτικό βαθμό, να τους δοθεί. Γιατί περιορίζετε τον εαυτό σας ότι θα εφαρμοστεί η διάταξη από τις φετινές κρίσεις; 
Νομίζω ότι είναι άδικο και παρακαλώ να δείτε αυτήν την πρότασή μου με ιδιαίτερη προσοχή. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, για τη δικαιοσύνη, επειδή αναφερόμαστε στις τροπολογίες, θα δώσω το λόγο στον κ. Καμμένο, τον κ. Σπυριούνη, τον κ. Στυλιανίδη, στη συνέχεια θα δώσω το λόγο για προτασσόμενη δευτερολογία στον κ. Γικόνογλου για ένα λεπτό, όπως μου ζήτησε ...
ΑΡΙΣΤΟΤΕΛΗΣ ΠΑΥΛΙΔΗΣ: Εμείς γιατί όχι; 
ΠΡΟΕΔΡΕΥΩΝ (Παναγιώτης Σγουρίδης): Εσείς θα μιλήσετε στα άρθρα και στις τροπολογίες κανονικά. Το κάνω για να κλείσει ο γύρος. 
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, εγώ θέλω να μιλήσω για το άρθρο 12 για ένα λεπτό. 
ΠΡΟΕΔΡΕΥΩΝ (Παναγιώτης Σγουρίδης): Ωραία, θα σας δώσω το λόγο.
Ορίστε, κύριε Καμμένε, έχετε το λόγο.
ΠΑΝΑΓΙΩΤΗΣ ΚΑΜΜΕΝΟΣ: Δύο λεπτά μου αρκούν, κύριε Πρόεδρε.
Όσον αφορά την τροπολογία για τους μεταπτυχιακούς έχουμε διευκρινίσει ότι πρόκειται για εγκεκριμένες μεταπτυχιακές σπουδές σε αναγνωρισμένο ανώτατο εκπαιδευτικό ίδρυμα της ημεδαπής και της αλλοδαπής. Νομίζω ότι είναι δίκαιο για τα παιδιά που έχουν κάτσει στα θρανία πάνω από δέκα χρόνια, έχουν φθάσει στο σημείο πλέον να κάνουν μεταπτυχιακούς τίτλους που είναι χρήσιμοι και για την πατρίδα μας, για αυτούς τους επιστήμονες, κύριε Υπουργέ, να πάρετε μια απόφαση ή να κάνετε μια διευκρινιστική δήλωση τώρα, ώστε να τους καλύψουμε, προκειμένου να μπορούν να τελειώσουν τα μεταπτυχιακά τους. Είναι δίκαιο να γίνει αυτό.
Όσον αφορά τη δεύτερη τροπολογία της επεκτάσεως, είμαστε ιδιαίτερα ευτυχείς που δεχθήκατε την τροπολογία και την επεκτείνατε μάλιστα πλέον του υγειονομικού και στους άλλους κλάδους. Θα σας παρακαλέσω και εγώ να έχει αναδρομική ισχύ και να παραλειφθεί η δεύτερη παράγραφος, όπως είπε και ο κ. Βαρβιτσιώτης.
Όσον αφορά το θέμα που έθεσε η κα Δαμανάκη, ήθελα να πω ότι είναι μεγάλο θέμα αυτό των ανυποτάκτων. Εμείς αρκούμεθα στη δήλωση που υπήρχε ότι πρόκειται εντός των επομένων μηνών να φέρετε συνολική ρύθμιση για τα στρατολογικά θέματα, διότι πράγματι το να βρίσκονται αρκετοί άνθρωποι, με διάφορα "παραθυράκια", σε άδικη θέση σε σχέση με τους υπολοίπους, οι οποίοι υπηρετούν τη θητεία τους, δεν είναι σωστό και πρέπει να αποκατασταθεί. Ευχαριστώ πολύ. 
ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο για δύο λεπτά.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα ξεκινήσω με τις συνδεόμενες με τη στρατολογία των φοιτητών και ανυποτάκτων υποθέσεις. 
Έχουν γίνει, κύριε Υπουργέ, πολλές συζητήσεις. Οι συζητήσεις επικεντρώνονται σε δύο αντιφατικά σκέλη. Το ένα υποστηρίζει ότι όσο μικρότερος κανείς υπηρετεί τις Ένοπλες Δυνάμεις -και αυτό είναι η αλήθεια- τόσο αποδοτικότερος είναι. Σε μια εποχή χαρακτηριστικής δυσμένειας του δημογραφικού προβλήματος που αντανακλά δυστυχώς βαρύτατες επιπτώσεις εις βάρος του υλικού, εις βάρος της εκπαίδευσης, εις βάρος της ετοιμότητας αθροιστικά των Ενόπλων Δυνάμεων, το πρόβλημα καταντά λίαν οξύτατο. 
Είναι υπερκομματικό θέμα που πρέπει υπερκομματικά να το αντιμετωπίσουμε. Αν μπορούσαμε να κάνουμε την υποχρεωτική θητεία στα δεκαοκτώ, ανεξαρτήτως προοπτικής να πάει κάποιος στο πανεπιστήμιο ή όχι, πρώτα να υπηρετεί τη πατρίδα, θα ήταν το ευτυχέστερο σημείο για τις Ένοπλες Δυνάμεις. Αφού δεν μπορούμε να το κάνουμε και δεν υπάρχει και συναινετική βάση πιστεύω, τι μπορούμε να αποφύγουμε; Αφού δεν μπορούμε να πράξουμε εκείνο που ωφελεί τις Ένοπλες Δυνάμεις, ας σταματήσουμε εκείνο που τις ζημιώνει αφορήτως. Να σταματήσει πια αυτός ο εμπαιγμός με τους ανυπότακτους. Δώσαμε προνόμοια, ξαναδώσαμε προνόμια. Είναι εμπαιγμός. Θα καταντήσουμε να υπηρετούν μόνο οι αγρότες και οι εργάτες την πατρίδα. 
Είναι πρόκληση, κύριε Υπουργέ. Πού πάει η πατρίδα μ' αυτήν την εκφυλιστική αντίληψη χρέους, που είναι μια από τις δύο θεμελιώδεις υποχρεώσεις; Η πρώτη θεμελιώδης υποχρέωση κατά το άρθρο 4 του Συντάγματος για κάθε Έλληνα είναι να συμβάλει στα οικονομικά, ανάλογα με τις δυνάμεις του. Η δεύτερη είναι να συμβάλει, εφόσον μπορεί να φέρει όπλα, στην άμυνα της πατρίδας. Πάει λοιπόν να εκφυλιστεί.
Θα θίξω όμως, κύριε Πρόεδρε, και ένα γενικότερο θέμα. Τι διαπαιδαγώγηση κάνουμε όλοι μας για τη πατρίδα σήμερα; Ποιος τολμά να μιλήσει για πατρίδα σήμερα, όπως καταντήσαμε όλοι μας; 
ΑΡΙΣΤΟΤΕΛΗΣ ΠΑΥΛΙΔΗΣ: Μπράβο.
ΚΥΡΙΑΚΟΣ ΣΠΥΡΙΟΥΝΗΣ: Όχι μπράβο. Είναι θέμα πράξεως και συμφωνίας όλων μας. Γιατί δεν θα πέσουμε από τη Σκύλα στη Χάρυβδη, από τον εθνικισμό που ζημίωσε την πατρίδα, με παράδειγμα την τραγωδία της Κύπρου.
Να αποφύγουμε εκείνη την εκφυλιστική αντίληψη να μην υπηρετούν στις Ένοπλες Δυνάμεις.
ΠΡΟΕΔΡΕΥΩΝ (Παναγιώτης Σγουρίδης): Παν μέτρον άριστον. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, είστε νέος και σας αγαπώ πολύ. Σας εκτιμώ από χρόνια, το ξέρετε και θα το δηλώσω εδώ μέσα, ήταν από τους κυρίους που υποστηρίζω μονίμως δώδεκα χρόνια στην πολιτική που είμαι. Να πω και αυτό. Ψηφίζω δύο, τρεις ανθρώπους. Δεν ψηφίζω αβέρτα στα συνέδρια εγώ, αλλά ψηφίζω δύο, τρεις ανθρώπους.
ΠΡΟΕΔΡΕΥΩΝ (Παναγιώτης Σγουρίδης): Δηλαδή εμένα δεν με ψηφίσατε, κύριε Σπυριούνη; Άρα, εμένα δεν με ψηφίσατε. Δημοσίως το λέτε.
ΚΥΡΙΑΚΟΣ ΣΠΥΡΙΟΥΝΗΣ: Για να το πω και αυτό, γιατί έχω μάθει να είμαι άνδρας, ο δημοκράτης είναι και άντρας, εάν δεν είναι άντρας ο δημοκράτης, δεν είναι ούτε δημοκράτης. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, έχετε μια ευκαιρία να γράψετε μια λαμπρά ιστορία στις Ένοπλες Δυνάμεις. 
ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Σπυριούνη. 
ΚΥΡΙΑΚΟΣ ΣΠΥΡΙΟΥΝΗΣ: Αφήστε με, κύριε Σπυριούνη.
ΠΡΟΕΔΡΕΥΩΝ (Παναγιώτης Σγουρίδης): Τώρα που είπατε ότι δεν με ψηφίσατε, δεν έχετε χρόνο καθόλου.
ΚΥΡΙΑΚΟΣ ΣΠΥΡΙΟΥΝΗΣ: Ψήφισα και τον κύριο Πρόεδρο, ψέματα βέβαια λέω.
ΠΡΟΕΔΡΕΥΩΝ (Παναγιώτης Σγουρίδης): Καλώς, καλώς, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, έχει ευκαιρία ο κύριος Υπουργός να γράψει λαμπρά σελίδα στην ιστορία, δεν έχω καμία αμφιβολία. Προχωρείστε. Τη δεύτερη την ψηφίζω και εγώ. Για τους υποστράτηγους του υγειονομικού...
ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Σπυριούνη. 
Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Υπουργέ, στο άρθρο 12 έκανε μια παρατήρηση ο κ. Βαρβιτσιώτης με την οποία διαφωνώ. Δεν μπορεί η Διεύθυνση Ενημέρωσης να στηρίζεται στους φαντάρους που πάνε για έξι μήνες και για πέντε. Θέλει εξειδικευμένο προσωπικό κλπ. και καλά θα κάνετε να πάρετε αυτά τα δέκα άτομα. Προχωρείστε προς αυτήν την κατεύθυνση. Θέλουμε επιστήμονες, θέλουμε να γίνει καλή δουλειά.
Έρχομαι τώρα στην τροπολογία η οποία έχει κατατεθεί για τους υγειονομικούς και τους υπόλοιπους των κλάδων των σωμάτων υλικού πολέμου κλπ. Με ενδιαφέρει η παράγραφος 2. Λέτε ότι η ανωτέρω διάταξη έχει εφαρμογή από τις ετήσιες τακτικές κρίσεις 2000-2003, δηλαδή του χρόνου. Γιατί όχι 2001-2002 για φέτος που θα κάνετε τις κρίσεις; Είναι αμαρτία να μην εφαρμοστεί φέτος, αφού τώρα κάνουμε τις κρίσεις. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Για φέτος είναι.
ΜΟΣΧΟΣ ΓΙΚΟΝΟΓΛΟΥ: Ναι, αλλά το 2002-2003;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Αυτό που λέτε, καλύπτεται.
ΜΟΣΧΟΣ ΓΙΚΟΝΟΓΛΟΥ: Εάν καλύπτεται, δεν έχω πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ: Θα ήθελα να κάνω μερικές παρατηρήσεις. Τα άρθρα 11, 12, 13, 14 και 15 είναι άρθρα τα οποία εξειδικεύουν τον τρόπο με τον οποίο θα εφαρμοστούν τα προηγούμενα. Πρέπει να ψηφιστούν.
Αυτό που θα ήθελα να πω είναι πως πιστεύω ότι σωστά μπορεί να είναι μετακλητοί υπάλληλοι και να προσδιορίζεται από πού; Υποθέτω ότι σ΄ αυτό συμπεριλαμβάνονται και αξιωματικοί εν αποστρατεία μέσα σ' αυτούς οι οποίοι μπορούν να προσληφθούν γι' αυτές τις θέσεις. Και το λέω αυτό διότι πιστεύω ότι άνθρωποι οι οποίοι είτε έχουν τελειώσει τη σταδιοδρομία τους είτε έχουν εξασφαλίσει την καριέρα τους είναι αξιόλογοι. Οι μισθοί όπως είπατε, δεν θα είναι υπερβολικά μεγάλοι για να αποτελέσουν δέλεαρ για αξιόλογα στελέχη που θα απασχοληθούν για μικρό διάστημα. Επομένως σωστά είναι μετακλητοί υπάλληλοι και ευελπιστώ ότι συμπεριλαμβάνονται μέσα και οι εν αποστρατεία αξιωματικοί, διότι εκεί θα βρείτε αξιόλογα στελέχη. 
Για το άρθρο 12 εσείς θα το κρίνετε. Αυτό που θα ήθελα να πω είναι όσον αφορά κάποιες εντυπώσεις που έχω τώρα που βρέθηκα εκτός Υπουργείου. Υπάρχουν δύο μεγάλες δραστηριότητες. Μου έκανε εντύπωση πόσοι νέοι παρακολουθούν την εκπομπή, λέγοντάς μου περιστατικά τα οποία είδαν.
Θα πω όμως και μια παρατήρηση η οποία με αφορά και είναι και ένα είδος αυτοκριτικής. Η έκδοση για τη θητεία θα πρέπει να προσανατολιστεί πιο πολύ προς τους στρατιώτες και όχι στις δραστηριότητες του Υπουργείου. Να είναι θέματα που να τους έλκουν ώστε να τα διαβάζουν.
Το άρθρο 13 είναι απ' όλους αποδεκτό.
Το 14 είναι ρυθμίσεις που πράγματι πρέπει να γίνουν για να εφαρμοστούν όλα όσα μέχρι τώρα έχουμε συμφωνήσει.
Θα πω μόνο δύο σκέψεις για το θέμα της στρατολογίας. Από τη μακρά μου εμπειρία στις Ένοπλες Δυνάμεις αλλά και από την εμπειρία μου στη θέση του Υπουργού Εθνικής ΄Αμυνας, είμαι βέβαιος ότι όσο διευρύνουμε τις διευκολύνσεις οι οποίες ίσως να είναι σωστές, γιατί πιθανόν εξυπηρετούν ορισμένες ομάδες νέων τόσο διευρύνεται και ο ρυθμός των νέων οι οποίοι τελικά δεν έρχονται να καταταγούν στις Ένοπλες Δυνάμεις.
Υπάρχει ένα πολύ σοβαρό πρόβλημα ηθικής και δικαιοσύνης διότι οι νέοι οι οποίοι δεν έχουν τη δυνατότητα οικονομική ή άλλη, να σπουδάσουν να βρεθούν στο εξωτερικό, να προωθηθούν, είναι αυτοί οι οποίοι χωρίς καμία εξαίρεση υπηρετούν τη θητεία τους ενώ οι άλλοι απομακρύνουν το χρόνο θητείας, πολλοί παραμένουν στο εξωτερικό, είναι αξιόλογα στελέχη, αξιόλογο δυναμικό και πολλοί περιμένουν την τελική ρύθμιση η οποία θα τους διευκολύνει πιθανόν να έρθουν. Πιστεύω ότι θα πρέπει να ληφθεί μια απόφαση συνολική, ακόμη και για το θέμα των ανυποτάκτων. Υπάρχουν σκέψεις ότι θα πρέπει να δούμε το χρόνο μέσα στον οποίο ένας είναι ανυπότακτος. Το αν έρχεται κάποιος στα πενήντα χρόνια είναι υπερβολικά μεγάλο πιστεύω, θα πρέπει να το κατεβάσουμε και νομίζω ότι η σκέψη υπάρχει στη στρατιωτική ηγεσία. 
Θα πω κάτι το οποίο θα δυσαρεστήσει πολλούς παλαιούς συναδέλφους άλλης κατηγορίας το θέμα των προαγωγικών βαθμών. Όλοι έχουν τη φιλοδοξία και την επιθυμία και την ελπίδα να φθάσουν όλοι στον ανώτατο βαθμό του αντιστρατήγου. Οι βαθμοί είναι και ένα θέμα διάκρισης γι' αυτούς οι οποίοι βρίσκονται στις μάχιμες κατηγορίες. Και ο λόγος για τον οποίο έγινε αυτό για τους τεχνικούς αξιωματικούς του ναυτικού -από εκεί ξεκίνησε κυρίως- είναι διότι οι τεχνικοί αξιωματικοί του Πολεμικού Ναυτικού υπηρετούν με τον ίδιο τρόπο όπως και οι μάχιμοι στα ίδια πλοία, διατρέχουν τους ίδιους κινδύνους και έχουν την ίδια ταλαιπωρία της πρώτης γραμμής. Και οι γιατροί έχουν ισχυρά επιχειρήματα που επιδιώκουν να το πάρουν. Αν το επεκτείνουμε και στους γιατρούς θα πρέπει να το δούμε μετά και στις άλλες κατηγορίες όπως είναι οι του εφοδιασμού, του οικονομικού. Και αυτοί έχουν βλέψεις. Θα ήθελαν να φθάσουν στους ανώτατους βαθμούς. Ή θα πούμε ότι όλοι ανεξαιρέτου προέλευσης και κατηγορίας και τρόπου που υπηρετούν φθάνουν στους ανώτατους βαθμούς που είναι μια απαράδεκτη εξίσωση για εμένα. Αλλιώς ποιο θα είναι το κίνητρο; Διότι τώρα είμαστε σε μια εποχή ισοπέδωσης ηθικών αξιών, φιλοδοξιών. Ποιο θα είναι το κίνητρο που θα κάνει τον άλλον να πάει μάχιμος αν όλοι έχουν την ίδια σταδιοδρομία; Πρέπει να ξέρετε ότι έχουμε περιπτώσεις που μπαίνουν ως μάχιμοι στις σχολές -ιδίως στη Σχολή Ικάρων- και μετά προσπαθούν να μεταπέσουν σε άλλη κατηγορία. Ακόμη και αν δούμε την προέλευση στις ανώτατες στρατιωτικές σχολές η μεγάλη προσέλευση των νέων είναι στις μη μάχιμες ειδικότητες. Γι' αυτό ας αφήσουμε μια διάκριση γι' αυτούς οι οποίοι επιλέγουν τις ειδικότητες κινδύνου, ταλαιπωρίας, υπηρέτησης στις μεθοριακές μονάδες. Γι' αυτό θέλει πολλή μελέτη από το Υπουργείο και τη στρατιωτική ηγεσία προκειμένου να αποφασισθούν αυτά τα πράγματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, στην Αίθουσα αυτή επί χρόνια συζητούμε θέματα, που έρχονται, ξανάρχονται, πράγμα που σημαίνει ότι δεν καταφέρνουμε να τα λύσουμε. Ένα εξ αυτών είναι το θέμα των εν αναβολή τελούντων. Θα συμφωνήσω και με τους δυο συναδέλφους, επί χρόνια εν στολή, στον Στρατό Ξηράς ο ένας στην Αεροπορία ο άλλος με όσα είπαν κατά 100%. Τόλμη χρειάζεται, κύριε Υπουργέ, και να ακουστεί από το Κοινοβούλιο πρώτα για να πάψει να αποτελεί και ψηφοθηρικό επιχείρημα. Στράτευση άμα τη λήξη των σπουδών στη μέση εκπαίδευση. Το έχουν εφαρμόσει οι άλλες χώρες. Τι φοβούμεθα δηλαδή; Τελείωσε στα δεκαοκτώ, τώρα ισχυρίζεστε ότι θα κατέβει η θητεία στους δώδεκα μήνες, άρα δεν είναι εκείνο το δυσθεώρητο ύψος των εικοσιτεσσέρων μηνών που είμεθα εμείς ή είκοσι έξι κάποια άλλα όπλα ή εικοσιοκτώ οι αεροπόροι, αμέσως στράτευση.
ΠΡΟΕΔΡΕΥΩΝ (Παναγιώτης Σγουρίδης): Ή οι τριάντα έξι μήνες που είχαμε εμείς όταν μας έπιασε η επιστράτευση.
ΑΡΙΣΤΟΤΕΛΗΣ ΠΑΥΛΙΔΗΣ: Ακριβώς. Ή οι τριάντα έξι μήνες εσείς ή και για κάποιους άλλους που τους κράτησαν περισσότερο άλλες εποχές. Τι είναι οι δώδεκα ή οι δεκατέσσερις μήνες; Θα φύγει λοιπόν ο νέος μας από το λύκειο και θα πάει στις Ένοπλες Δυνάμεις. Αυτή η θητεία θα συμβάλει στη διαμόρφωση του χαρακτήρα όσο και να είναι πιο αυστηρά και πιο στενά προσηλωμένος σε κάποιες αρχές πειθαρχίας και αν μετά πάει στο πανεπιστήμιο ή αλλού, να είσθε βέβαιοι ότι η συμπεριφορά του εκεί δεν θα είναι όμοια με αυτού που δεν πέρασε από το στρατό. Και αν πάει έξω για περαιτέρω σπουδές, ας κάνει όσα χρόνια θέλει και όσα χρόνια η οικονομική του δυνατότητα το επιτρέπει και ας γυρίσει στην πατρίδα του όποτε αποφασίσει εκείνος να γυρίσει χωρίς να παρεμβαίνει το Κοινοβούλιο ψηφίζοντας διάφορες διατάξεις και χωρίς να παρεμβαίνουν οι οργανωμένες πλέον ομάδες πιέσεως που έχουν και ένα χαρακτήρα συναλλαγής, γιατί υπάρχει θέμα το οποίο δεν επιλύεται και άρα, αποτελεί αντικείμενο των συζητουμένων και με πολιτικό μανδύα προβλημάτων. 
Μου είπαν ότι στο μακαρίτη Ανδρέα Παπανδρέου τον οποίον συχνά-πυκνά θυμούμαστε όλοι οι μη ανήκοντες στο ΠΑΣΟΚ -εσείς στο ΠΑΣΟΚ αν μπορέσετε και το όνομά του να μην αναφέρετε, θα το κάνετε με μεγάλη χαρά- πήγε παραμονές των εκλογών το 1981 η ομάς των μανάδων που είχαν παιδιά στο εξωτερικό μη τελούντα εν αναβολή, ανυπότακτοι δηλαδή, και του ζήτησαν να αντιμετωπίσει αυτό το πρόβλημα και να περάσει μία διάταξη -όταν θα γίνει Κυβέρνηση- που θα επιτρέψει την επάνοδό του στην Ελλάδα. Το αίτημα το έκανε σύνθημα και σε κάποιες από τις ομιλίες του ανέφερε "τα παιδιά μας που αναγκάστηκαν να ξεπατριστούν και δεν τους επιτρέπει η Δεξιά να επιστρέψουν". Αυτό είναι γεγονός. Και δεν είναι ο μόνος που το ανέφερε. Πρέπει λοιπόν να γίνεται η στράτευση άμα τη λήξη των σπουδών στο λύκειο διότι έτσι και οι Ένοπλες Δυνάμεις θα τροφοδοτούνται με το αναγκαίο έμψυχο υλικό, επαρκώς, και δεν θα έχουμε συμπτώματα σαν αυτό που προανέφερα. 
Την πρόταση της κα Δαμανάκη αντιμετωπίστε την, έχει και τα θετικά και τα αρνητικά της.
Όσον αφορά την τροπολογία με αριθμό 818 που λέει ότι οι φοιτητές που έχουν συμπληρώσει το εικοστό έβδομο έτος της ηλικίας του με το γενικότερο πνεύμα το τι ισχύει για όλους τους σπουδάζοντες, εγώ τουλάχιστον το ψηφίζω.
Θα συμφωνήσω, κύριε Πρόεδρε, με όσα είπε ο πρώην Υφυπουργός Αμύνης για την τροπολογία με αριθμό 819. Σε αυτά τα έδρανα όπως θα θυμάστε, καθόταν ο Αθανάσιος Κανελλόπουλος και όταν περνούσαν παρόμοιες διατάξεις έλεγε "tutos kabaleros". Όταν τον ρωτούσαμε τι σημαίνει αυτό, μας έλεγε ότι ο Κάρολος ο Ε' όταν μαζεύονταν πολλά αιτήματα αυτών που ήθελαν να γίνουν "ιππότες" έδινε εντολή να τους μαζέψουν όλους μια ημέρα στην κεντρική πλατεία μπροστά στο παλάτι τους, τους έβαζε να γονατίσουν, σήκωνε τη σπάθη από το μπαλκόνι και φώναζε "tutos kabaleros" και τους έκανε όλους ιππότες. Έτσι, λοιπόν και εμείς "tutos generalos". Μας έμειναν νομίζω κάποιοι φουρνάρηδες που δεν εξελίχθηκαν σε στρατηγούς και ορισμένοι τραυματιοφορείς. Τι είναι αυτά τα πράγματα, στρατηγέ μου; 
Πάντως, αφού αυτό δεν σταματά, θα πρέπει όταν νομοθετούμε, εσείς όπως αντιμετωπίζετε μια ομάδα να αντιμετωπίσετε και μία παρόμοια ομάδα. 
Προηγουμένως είπα κάτι για το άρθρο 6, το οποίο περάσατε άνευ παρατηρήσεως. Σε προηγούμενο νόμο, τον οποίον εμνημόνευσα, τον ν. 1213, κάνατε παρόμοια ρύθμιση. Δηλαδή τους δίνετε αποστρατευτικό βαθμό ταξιάρχου και εκεί σαφώς λέτε ότι για τους προ του παρόντος αποστρατευθέντες συνταγματάρχας ισχύει αυτή η χειρονομία. Έχουμε υποχρέωση εκ του Συντάγματος σε παρόμοια περίπτωση, δηλαδή στο άρθρο 6, στο ε΄, να το βάλουμε αυτό. Δεν μπορεί να κάνουμε διακρίσεις. Έχουμε υποχρέωση να το κάνουμε. 
Επανέρχομαι τώρα στο άρθρο 6ε. Παρά το ότι εψηφίσθη έχουμε τη δυνατότητα κοινοβουλευτικά να το ξαναδούμε. Οφείλουμε να προσθέσουμε στη διάταξη αυτή παρόμοια έκφραση που χρησιμοποιήσαμε σε προηγούμενο νόμο. 
Χθες σας απεκάλεσα "περίεργο" ως Κυβέρνηση, κύριε Υπουργέ, και "αρματωμένος" ο Υφυπουργός σας...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Όχι μόνο αυτό. Είπατε ότι "ξεπουλάτε τις θάλασσες" κλπ.
ΑΡΙΣΤΟΤΕΛΗΣ ΠΑΥΛΙΔΗΣ: Ξεπουλάτε.
Ελάτε σήμερα το απόγευμα στη Ρόδο, κύριε Αποστολίδη -που πήγατε στις γιορτές- και θα δείτε ότι όλα τα κόμματα -και το ΠΑΣΟΚ- συγκεντρώνονται. Για ποιο λόγο; Μήπως και σας πείσουν να σταματήσετε το ξεπούλημα του Πρασονησίου. Το ξέρετε. Έγινε συζήτηση εδώ τρεις φορές στη Βουλή. Νισάφι! Την Καλλιθέα, το μνημείο, την πουλήσατε...
Χαμογελά ο κύριος Υπουργός. Είναι δικό του κατόρθωμα. Του Παπαντωνίου κατόρθωμα. Με τα προμέτοχα ξεπουλήσατε την Καλλιθέα. Μην ανοίγετε πάλι το θέμα. Μαζευτείτε για να πάμε στρωτά. 
Ελάτε σήμερα στη Ρόδο να ακούσετε στελέχη σας. Αναγκάστηκαν να πάνε στα δικαστήρια μήπως και σας συγκρατήσουν. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Το "λακωνίζειν"...
ΑΡΙΣΤΟΤΕΛΗΣ ΠΑΥΛΙΔΗΣ: Το "λακωνίζειν" δεν σας βοηθάει. Φοβάστε καμία φορά "τα σκούρα". 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κάναμε δύο χρόνια μαζί στα Δωδεκάνησα, όπου με κυνηγούσε αλλά με στήριζε κιόλας ο κ. Παυλίδης. 
ΑΡΙΣΤΟΤΕΛΗΣ ΠΑΥΛΙΔΗΣ: Και το ένα έπρεπε, αλλά και το άλλο επεβάλλετο.
Ήσασταν ένας καλός στρατηγός, ένας καλός αξιωματικός.
ΠΡΟΕΔΡΕΥΩΝ (Παναγιώτης Σγουρίδης): Υπό την έννοια "και καρότο και μαστίγιο";
Πάντως, κύριε Παυλίδη, "φάγατε" τα οκτώ λεπτά και τώρα προχωράτε σ' αυτά που θέλετε να πείτε. 
ΑΡΙΣΤΟΤΕΛΗΣ ΠΑΥΛΙΔΗΣ: Τώρα, τι κάνετε με το άρθρο 12: Ό,τι πετύχατε με τη διάλυση της ΥΕΝΕΔ. "Στερνή μου γνώση να σ' είχα πρώτα". 
Ήμουν εισηγητής, νεαρός Βουλευτής τότε, κύριε Πρόεδρε -εσείς δεν ήσασταν στη Βουλή- και τους λέγαμε ότι κάποιοι λόγοι πιθανώς να επιβάλουν αποστρατικοποίηση της ΥΕΝΕΔ, αλλά κρατείστε κάποιες υπηρεσίες που να λειτουργούν σαν στρατιωτικές μονάδες, για να κάνετε αυτό που θέλετε τώρα. Εσείς "πέρα βρέχει". Τώρα τι κάνετε; Παρά τη δύναμη που έχουν οι Ένοπλες Δυνάμεις να προσφέρουν έμψυχο υλικό για το σκοπό που φέρνετε το άρθρο 12 -και το οποίο τόνισαν πολλοί συνάδελφοι εδώ- θέλετε να πληρώσετε, αισθάνεσθε τόσο πλούσιοι στο Υπουργείο Εθνικής Αμύνης για να σας φτιάχνουν τα ενημερωτικά φιλμάκια; Εσείς δε, ο πρώην και μέχρι προχθές Υπουργός Εθνικής Οικονομίας, που μας ταράξατε με τις ιδιωτικοποιήσεις...
ΠΡΟΕΔΡΕΥΩΝ (Παναγιώτης Σγουρίδης): "Ουκ αν λάβεις παρά του μη έχοντος".
ΑΡΙΣΤΟΤΕΛΗΣ ΠΑΥΛΙΔΗΣ: ...τι δυσκολία έχετε να αναθέσετε σε μια εταιρεία να σας κάνει φιλμάκια και μάλιστα φθηνότερα; 
Τι κάνετε τώρα; Αύριο το πρωί θα έλθει εδώ ο Υπουργός Δημοσίας Τάξεως, που έχει ευρύτερο αντικείμενο από το δικό σας, θα μας φέρει παρόμοια διάταξη και ποιος θα του πει όχι; Μεθαύριο θα έλθει και άλλο Υπουργείο, το Υπουργείο Εμπορικής Ναυτιλίας, που έχει ευρύτερο αντικείμενο από το δικό σας και θα μας φέρει παρόμοια διάταξη. 
ΠΡΟΕΔΡΕΥΩΝ (Παναγιώτης Σγουρίδης): Ενίσχυση της ΝΕΤ. 
ΑΡΙΣΤΟΤΕΛΗΣ ΠΑΥΛΙΔΗΣ: Εσείς έχετε τις δυνατότητες, εσείς εκδίδετε διαταγές, προς Θεού, όχι τέτοιες παρεμβάσεις όπως του άρθρου 12. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Στυλιανίδης έχει το λόγο. Επί της τροπολογίας θα μιλήσετε, κύριε Στυλιανίδη;
ΕΥΡΙΠΙΔΗΣ ΣΤΥΛΙΑΝΙΔΗΣ: Μάλιστα, κύριε Πρόεδρε, και συγκεκριμένα για την υπ' αριθμόν 818. Θέλω να προσθέσω κάποια επιχειρήματα στα ήδη διατυπωθέντα από τον κ. Σιούφα και τον κ. Καμμένο.
Κατά κανόνα, αυτοί οι οποίοι διεκδικούν να είναι εντός νόμου, όταν αποφασίζουν να κάνουν το διδακτορικό τους ή το μεταπτυχιακό τους, στην Ελλάδα ή το εξωτερικό, είναι προσανατολισμένοι σε ειδικότητες αιχμής, όχι μόνο στον τομέα της ιατρικής, αλλά και σε άλλους τομείς, ειδικότητες δηλαδή οι οποίες είναι αναγκαίες στην ελληνική αγορά, την ελληνική επιστήμη, εγώ θα έλεγα και στο ελληνικό δημόσιο, προκειμένου να μπορέσουμε να είμαστε ανταγωνιστικοί και να έχουμε το ανθρώπινο δυναμικό που χρειάζεται η εθνική μας οικονομία για να παίξει το ρόλο που πρέπει να παίξει στη νέα πραγματικότητα. 
Θα ήταν λοιπόν άδικο να τους θέταμε εκτός νόμου, διότι εάν μεν αυτό αναφερόταν στους εντός Ελλάδος, αυτομάτως τους αποθαρρύνει να προσανατολιστούν σε αυτήν τη θεματογραφία διδακτορικών, γι' αυτούς δε που βρίσκονται εκτός Ελλάδος δημιουργεί πρόσθετα προβλήματα, διότι δεν μπορούν να παρακολουθήσουν την εξέλιξη της επιστήμης, διότι ο εκτός νόμου υποψήφιος διδάκτωρ δεν έχει τη δυνατότητα να ταξιδεύει έξω από τη χώρα που τον φιλοξενεί, με αποτέλεσμα να μην μπορεί να συμμετέχει σε σχετικές έρευνες, σε σχετικά διεθνή συνέδρια κλπ.
Έτσι το αποτέλεσμα αυτού του κενού ή της κακής ρύθμισης θα είναι για τη χώρα μας να μην επιτρέψουμε σημαντικούς Έλληνες νέους από άποψη μυαλού επίδοσης και απόδοσης, να παρακολουθήσουν τις σύγχρονες εξελίξεις στον τομέα της επιστήμης τους και να τους στερηθούμε στη συνέχεια και σαν κράτος και σαν οικονομία. Κι αυτό το θέμα θεωρώ ότι σε αυτόν το νόμο θα έπρεπε να ρυθμιστεί. Θα έλεγα κι εγώ ότι η κατεύθυνση την οποία έδωσε ο κ. Παυλίδης είναι σωστή. Κάποια στιγμή όταν θα ωριμάσουν τα πράγματα, όλες οι πολιτικές δυνάμεις θα πρέπει να αντιμετωπίσουμε το ζήτημα της στράτευσης ριζικά λαμβάνοντας υπόψη τη μη διάσπαση των σπουδών, αν είναι δυνατόν, δηλαδή να προηγείται των σπουδών και την ενθάρρυνση των Ελλήνων που βρίσκονται στο εξωτερικό, να μη διακόπτουν τη σχέση τους με την Ελλάδα. Αντιθέτως να αξιοποιούν τις γνώσεις που παίρνουν εκεί, να τις εισάγουμε εδώ για να μην έχουμε αυτήν τη διαρροή εγκεφάλων που παρατηρείται. Είναι πάρα πολύ αξιόλογοι Έλληνες και η τεχνογνωσία που θα μπορούσαν να μας φέρουν είναι πολύ σημαντική και τη χρειαζόμαστε. 
ΠΡΟΕΔΡΕΥΩΝ (Παναγιώτης Σγουρίδης): Προτείνετε και οι Έλληνες του εξωτερικού να έρχονται εδώ για να κάνουν τη στρατιωτική τους θητεία και μετά να συνεχίζουν τις σπουδές τους έξω; Ο κ. Παυλίδης αυτό πρότεινε. Πρότεινε για τους Έλληνες εντός Ελλάδος. Εσείς λέτε και για του εξωτερικού τώρα. 
ΕΥΡΙΠΙΔΗΣ ΣΤΥΛΙΑΝΙΔΗΣ: Ο συλλογισμός του κ. Παυλίδη με βρίσκει απόλυτα σύμφωνο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, πιστεύω ότι έχουμε χρέος οι Βουλευτές, για ορισμένα γενικότερα θέματα να δείχνουμε την απαραίτητη συναίνεση-συνεννόηση και να δίνουμε λύσεις που είναι ωφέλιμες για τη χώρα και για το λαό. 
Πήρα το λόγο με αφορμή την αναφορά ορισμένων προλαλήσαντων Βουλευτών για τη στράτευση των νέων στα δεκαοκτώ χρόνια. Πιστεύω πως είμαι ο πρώτος που προ πολλών ετών υπεστήριξα την άποψη αυτή μέσα στο Κοινοβούλιο, όπως επίσης υπεστήριξα και την άποψη της στράτευσης των γυναικών, διότι υπεράνω όλων είναι η υπεράσπιση της εδαφικής ακεραιότητος της πατρίδος μας.
Πιστεύω, κύριε Πρόεδρε, ότι η στράτευση των νέων στα δεκαοκτώ χρόνια είναι ένα σημαντικότατο θέμα που θα συνιστούσα στο νέο Υπουργό και στον Υφυπουργό που έχουν φιλοδοξίες να προσφέρουν από τη νέα θέση στην οποία βρέθηκαν με τον πρόσφατο ανασχηματισμό, να μελετήσουμε το πρόβλημα αυτό. Η στράτευση στα δεκαοκτώ μετά τις πανελλήνιες εξετάσεις υποχρεωτικά, θα δώσει τη δυνατότητα στους νέους υπηρετούντες στο στράτευμα εκτός της στρατιωτικής εκπαίδευσης, να υποστούν και ένα παιδευτικό χαρακτήρα. Θα ωριμάσουν πιστεύω οι νέοι μας περισσότερο. Θα προβληματιστούν οι νέοι μας και θα δουν τη ζωή διαφορετικά. Θα απαλλαγεί το στράτευμα από τις αναβολές που υποχρεωτικά δίδονται και που είναι ένα μόνιμο πρόβλημα που κάθε τόσο δίνουμε λύση στη Βουλή, αλλά ποτέ δεν μπορεί να τελειώσει, και να αντιμετωπιστεί αποτελεσματικά.
Νομίζω λοιπόν, κύριε Πρόεδρε, ότι η στράτευση στα δεκαοκτώ χρόνια θα πρέπει να μας προβληματίσει και πιστεύω ότι θα προσφέρουμε μια σημαντικότατη διέξοδος στους νέους. Ο νέος στα δεκαοκτώ του χρόνια θα μάθει στο στρατό και για αξίες και για ιδανικά και γενικά θα ακούσει και για πειθαρχία, για υποχρεώσεις, για δικαιώματα. Βλέπω ότι αυτή θα ήταν ίσως μια διέξοδος στα αδιέξοδα που αντιμετωπίζει η νεολαία μας σήμερα από τα πάρα πολλά προβλήματα τα οποία έχει μπροστά της. 
Και δυο παρατηρήσεις ακόμα: Πιστεύω, κύριε Υπουργέ, ότι χωρίς αξιοκρατία δεν μπορεί να υπάρξει αξιόμαχο στράτευμα. Και είναι καιρός να εμπεδωθεί στους Έλληνες αξιωματικούς η πεποίθηση ότι ο κάθε αξιωματικός κρίνεται ανάλογα με τις ικανότητες που έχει και με κανένα άλλο κριτήριο. Γιατί μόνο έτσι θα δώσουμε κίνητρα για πραγματικές φιλοδοξίες στους νέους αξιωματικούς να προχωρήσουν. Να δημιουργηθούν στελέχη, τα οποία θα μπορούν να ηγούνται των Ενόπλων Δυνάμεων. 
Και το τρίτο και τελευταίο, κύριε Πρόεδρε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Πιστεύω, κύριε Υπουργέ, ότι θα πρέπει να αλλάξει ο τρόπος εισαγωγής των νέων στις στρατιωτικές σχολές. Πιστεύω ότι δεν μπορεί να γίνεται αξιωματικός ο καθένας για επαγγελματική αποκατάσταση. Αξιωματικοί των Ενόπλων Δυνάμεων θα γίνονται εκείνοι που πιστεύουν ότι μπορούν ανά πάσα στιγμή να διαθέσουν τον εαυτό τους υπερασπιζόμενοι την πατρίδα. 
Έχω την αίσθηση ότι δεν υπάρχει αυτό το σύστημα σε καμία άλλη χώρα ή τουλάχιστον δεν γνωρίζω εάν υπάρχει σε άλλες χώρες. Ο νέος όμως που θέλει να γίνει αξιωματικός πρέπει να το πιστεύει μέσα του, να πιστεύει δηλαδή σε μια ιδιαίτερη αποστολή.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω, κύριε Πρόεδρε. Μια λέξη μόνο είναι.
ΠΡΟΕΔΡΕΥΩΝ (Παναγιώτης Σγουρίδης): Πείτε την.
ΙΩΑΝΝΗΣ ΚΕΦΑΛΟΓΙΑΝΝΗΣ: Γι' αυτό νομίζω ότι το παλαιό σύστημα εισαγωγής των νέων στις στρατιωτικές σχολές ήταν και το πιο επιτυχές, διότι πήγαιναν εκείνοι που ήθελαν να γίνουν στρατιωτικοί και να υπηρετήσουν την πατρίδα.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Κύριε Υπουργέ, έχετε το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Ευχαριστώ, κύριε Πρόεδρε.
Κλείνοντας τη συζήτηση αυτή θέλω να κάνω κάποια σχόλια στα άρθρα, τα οποία συζητούνται στο κεφάλαιο αυτό. 
Σε ό,τι αφορά στο περίφημο άρθρο 11 πιστεύω ότι είναι μια αυτονόητη ρύθμιση, η οποία καλύπτει μια πολύ απλή λογική. Ποια είναι η λογική; Ότι όταν μιλάμε για μετακλητούς γενικούς διευθυντές -διότι αυτό λέει ο νόμος- δεν είναι λογικό ο μισθός τους να είναι ο ίδιος με το μισθό γενικού διευθυντή μιας δημόσιας υπηρεσίας. Γιατί ο γενικός διευθυντής της δημόσιας υπηρεσίας έχει την ασφάλεια της απασχόλησης. Οι μετακλητοί δεν την έχουν. Και μία λογική προσαύξηση, όχι βεβαίως στα όρια της ελεύθερης αγοράς, αλλά μια λογική προσαύξηση είναι απόλυτα επιβεβλημένη, εάν θέλουμε να προσελκύσουμε για τις συγκεκριμένες θέσεις, που έχουν εξαιρετική σημασία για την εθνική άμυνα, κατάλληλους ανθρώπους. Τόσο μόνο. Δεν νομίζω ότι μπορεί κανείς να έχει αντίρρηση σ' αυτήν την απλή λογική.
Δεύτερον, στο άρθρο 12: Ελέχθησαν διάφορα για πελατειακές σχέσεις, ρουσφέτια κλπ. Μακράν εμού αυτές οι σκέψεις. Ποιο είναι το σημερινό καθεστώς; Το περιοδικό "ΘΗΤΕΙΑ" εκδίδεται από μία ανώνυμη εταιρεία, η οποία ανήκει στο Ινστιτούτο Αμυντικών Αναλύσεων και θα έλεγα ότι λειτουργεί χωρίς συγκεκριμένους κανόνες. Και απασχολεί πολλούς, περισσότερους από τις δέκα θέσεις τις οποίες συγκροτούμε, σε καθεστώς απολύτου διαφάνειας, μέσα στο Υπουργείο Εθνικής Άμυνας με τους κανόνες της δημόσιας υπηρεσίας.
Εναλλακτικά τώρα υπάρχει η σκέψη του να εκδίδεται η "ΘΗΤΕΙΑ" από στρατευμένους με θητεία. Όταν, όμως, θα πέσει η θητεία στους δώδεκα μήνες, αφαιρουμένης της προεκπαιδεύσεως και άλλων υπηρεσιών, το πολύ-πολύ να βρεις ανθρώπους που να προσφέρουν υπηρεσίες για τρεις, τέσσερις, πέντε μήνες. Μπορεί να έχει ένα τέτοιο ανακυκλούμενο προσωπικό η "ΘΗΤΕΙΑ" ή οποιοδήποτε άλλο σοβαρό περιοδικό; Προς Θεού, όχι. Εξάλλου πάμε να φύγουμε από τη λογική της χρησιμοποιήσεως στρατιωτών σε αλλότριες υποθέσεις. Να τους συγκεντρώσουμε στη στρατιωτική υπηρεσία. 
Άρα, αυτό είναι κόντρα στη λογική, την οποία θέλω να υπηρετήσω. Και το δηλώνω ευθέως: Είμαι αντίθετος πολιτικά, φιλοσοφικά, αν θέλετε, σε μια τέτοια εξέλιξη. Αν πάλι αφήσω τις ανώνυμες εταιρείες σε καθεστώς σχετικής αδιαφάνειας, να προσλαμβάνουν όσους θέλουν, τότε ακριβώς θα ενισχύσω τα πελατειακά συστήματα και τα ρουσφέτια.
Άρα, με τη θεσμοθέτηση δέκα θέσεων σε καθεστώς απολύτου διαφάνειας μέσα στο Υπουργείο, πιστεύω ότι υπηρετώ και τη διαφάνεια και κυρίως την αποτελεσματικότητα. Αυτή είναι η απάντηση στο άρθρο 12.
Τώρα το άρθρο 13 τυγχάνει της πλήρους και απολύτου συναινέσεως όλων των πτερύγων. Δεν το σχολιάζω.
Έρχομαι τώρα στις τροπολογίες. 
Κατ' αρχήν όσον αφορά την τροπολογία με αριθμό 92, την οποία ανέφερε ο κ. Σιούφας και άλλοι συνάδελφοι, θέλω να πω τα εξής: Είναι υπαρκτό το πρόβλημα για τους φοιτητές. Η διατύπωση, όμως, πάσχει. Υπόσχομαι ότι θα το αντιμετωπίσω στο πλαίσιο συνολικότερης ρυθμίσεως, την οποία θα προωθήσω συντομότατα, τους προσεχείς μήνες και θα καλύψω αναδρομικά εκείνες τις περιπτώσεις οι οποίες θίγονται από τα κενά που παρουσιάζει η τροπολογία σε αυτήν τη συγκεκριμένη περίπτωση. Άρα, αναγνωρίζω το πρόβλημα, υπόσχομαι λύση και επιπλέον υπόσχομαι αναδρομικότητα της λύσεως για να καλυφθεί και αυτό το συγκεκριμένο πρόβλημα των φοιτητών οι οποίοι θέλουν -και δικαίως θέλουν και ευλόγως θέλουν- να κάνουν μεταπτυχιακές σπουδές, και μάλιστα σε διδακτορικό επίπεδο.
Η τροπολογία με αριθμό 97 αφορά τους ανυπότακτους. Είναι πολύ μεγάλο θέμα και δεν μπορούμε να το λύσουμε τόσο εύκολα. Και αυτό, όμως, το αντιμετωπίζω και θα επανέλθω και σε αυτό, μαζί με τα θέματα των αναβολών και της στρατολογίας, για να κάνω μια συνολική ρύθμιση, στην κατεύθυνση βεβαίως που όλοι θέλουμε. Κάπως θα πρέπει να πέσει το όριο των πενήντα ετών. Τώρα σε ποιο σημείο και με ποιες προϋποθέσεις είναι κάτι το οποίο μελετάται από το Γενικό Επιτελείο Εθνικής Αμύνης. 
Τέλος, όσον αφορά την τροπολογία για τους υποστρατήγους θέλω να πω τα εξής: Θα μου επιτρέψετε να μη συμφωνήσω απόλυτα με τη λογική την οποία προσπάθησε να προωθήσει ο αγαπητός και εξαίρετος συνάδελφος, πρώην στρατιωτικός, ο κ. Αποστολάκης. Πιστεύω ότι στη σύγχρονη εποχή δεν είναι σωστό να δημιουργούμε ή να θεσμοθετούμε ανισότητες μέσα σε ένα ευρύ πλαίσιο δημόσιας υπηρεσίας. Πιστεύω, επιπλέον, ότι όσοι από τους συμπολίτες μας θέλουν να υπηρετήσουν το στρατό σε μάχιμες θέσεις, δεν το κάνουν για να έχουν κάποια διαφορά από τους Τεχνικούς ή τους Υγειονομικούς. Πιστεύω ότι και οι Υγειονομικοί, αλλά και άλλοι Κλάδοι, έχουν λαμπρές σπουδές και δικαιούνται υπό ορισμένες προϋποθέσεις να φθάσουν στην ανωτάτη βαθμίδα. 
Για το λόγο αυτό θα ήθελα να κάνω δεκτή την τροπολογία αυτή -εξάλλου έχει τη γενικότερη στήριξη της Βουλής, με ορισμένες βεβαίως απόλυτα δικαιολογημένες και σεβαστές εξαιρέσεις- και να την επεκτείνω στην κατεύθυνση και ορισμένων άλλων κλάδων, έτσι ώστε η διάταξη εν τω συνόλω της να έχει ως εξής:
Πρέπει να το αναγνώσω ή να το καταθέσω, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Να το αναγνώσετε.
Κατ' αρχήν, κύριε Υπουργέ, ομιλούμε για την τροπολογία με γενικό αριθμό 819 και ειδικό 93;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Γι' αυτήν την οποία τροποποιείται ως εξής:
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Τροποποιείται ως εξής:
"1. Η παράγραφος 1γ΄ του άρθρου 22 το ν.2439/96 (ΦΕΚ Α΄ 219), όπως αυτή αντικαταστάθηκε από το άρθρο 24 του ν. 2913/2001 (ΦΕΚ Α΄ 102), αντικαθίσταται ως εξής:
"1γ. Ο ανώτερος βαθμός προβλέπεται εν ενεργεία για αυτούς, όπως στο άρθρο 3 και στην παράγραφο 17 του άρθρου 20 ορίζεται. Οι προϋποθέσεις αυτές δεν απαιτούνται για τους Υποστρατήγους Σωμάτων του Στρατού Ξηράς Τεχνικού, Εφοδιασμού και Μεταφορών, Υλικού Πολέμου, τους Υποστρατήγους-Υποναυάρχους Οικονομικού, τους Υποναυάρχους-Υποπτεράρχους Μηχανικού, τους Υποστρατήγους και αντίστοιχους των άλλων Κλάδων της ειδικότητας Ιατρού και τους Υποστρατήγους Στρατολογικού, οι οποίοι κατ' εξαίρεση δύναται να προαχθούν στον εν αποστρατεία βαθμό του Αντιστρατήγου- Αντιναυάρχου-Αντιπτεράρχου, αντίστοιχα". 
2.Η ανωτέρω διάταξη έχει εφαρμογή από τις ετήσιες τακτικές κρίσεις έτους 2002-2003."
Σχόλιο: Η τελευταία αυτή παράγραφος, που παραμένει, αφορά τις φετινές κρίσεις, δεν έχει αναδρομική ισχύ και ο λόγος είναι, όπως με πληροφορεί η Υπηρεσία, ότι αν δημιουργούσαμε δυνατότητα αναδρομικής ισχύος θα προκαλούντο σοβαρότατα συνταξιοδοτικά προβλήματα. Άρα, προτιμώ κατά την πάγια αρχή της νομοθεσίας, να ισχύσει αυτή η διάταξη από την ετήσια κρίση, άρα από την ισχύ του νόμου, ο οποίος θα δημοσιευθεί στο Φύλλο της Εφημερίδας της Κυβερνήσεως. 
Καταλήγοντας, θέλω πραγματικά να εκφράσω την ικανοποίησή μου...
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, δεν θα κάνετε κάποια παρατήρηση στο άρθρο 6;
ΠΡΟΕΔΡΕΥΩΝ (Παναγιώτης Σγουρίδης): Δεν μπορούμε να επανέλθουμε στο άρθρο 6. Ούτως ή άλλως ψηφίστηκε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Ψηφίστηκε το άρθρο 6, κύριε συνάδελφε.
ΑΡΙΣΤΟΤΕΛΗΣ ΠΑΥΛΙΔΗΣ: Μα, υπάρχει τροπολογία.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Όχι, δεν υπάρχει.
Κύριοι συνάδελφοι, θα ήθελα να εκφράσω την ικανοποίησή μου για το γενικά υψηλό επίπεδο στο οποίο κινήθηκε η συζήτηση για το σημαντικό αυτό νομοσχέδιο. Θέλω να πιστεύω ότι είναι η έναρξη μιας πολύ ουσιαστικής συνεργασίας μεταξύ της Βουλής και της πολιτικής ηγεσίας του Υπουργείου Εθνικής Αμύνης. Διότι θέλω να γνωρίζετε, αγαπητοί συνάδελφοι, ότι θέλω στα θέματα Εθνικής Αμύνης να προχωρούμε με την ευρύτερη δυνατή συναίνεση.
Ο κ. Κεφαλογιάννης με τη μακρά πείρα που διαθέτει κατέθεσε ορισμένες σημαντικές απόψεις για το θέμα της στρατολογίας. Υπόσχομαι να τις μελετήσω και αυτές. Να τις συζητήσουμε στο πλαίσιο της Επιτροπής Αμύνης και Εξωτερικών και στο μέτρο του εφικτού μαζί να νομοθετούμε. Και διαπίστωσα ότι σε ορισμένα άρθρα είχαμε ομόφωνη στήριξη. Θέλω να ελπίζω ότι θα διευρύνουμε τη δυνατότητα αυτή στα επόμενα νομοσχέδια. Ευχαριστώ πολύ. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ, το λόγο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, η τοποθέτηση την οποία κάνατε πάνω στην τροπολογία απηχεί πράγματι το πρόβλημα το οποίο διαπιστώνετε και εσείς και πιστεύω και οι συνεργάτες σας. Αλλά οι συγκεκριμένοι υποψήφιοι διδάκτορες αντιμετωπίζουν πρόβλημα για να παρουσιαστούν τώρα στις Ένοπλες Δυνάμεις. Και το πρόβλημα δεν θα λυθεί, εκτός εάν αυτό το νομοθέτημα ή τη ρύθμιση τη φέρετε εγκαιρότερα πριν από τη νέα κατάταξη το Μάρτιο μήνα. Διότι αυτό το οποίο δημιουργείται είναι ότι θεωρείται η πρώτη του έτους η ημερομηνία και το εικοστό ένατο έτος που έχει η υπάρχουσα νομοθεσία ουσιαστικά γίνεται εικοστό όγδοο. Δεν θα χρειαζόταν καν ρύθμιση, εκτός εάν μπορείτε να δώσετε οδηγίες στα στρατολογικά γραφεία με κάποια εγκύκλιό σας να αντιμετωπισθεί το πρόβλημα προσωρινά μέχρι την οριστική τοποθέτηση του θέματος, διότι ο χρόνος υπάρχει από την υπάρχουσα νομοθεσία, αλλά η εφαρμογή της δημιουργεί αυτού του είδους τα προβλήματα.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Σας κάλυψα με τη δήλωσή μου περί αναδρομικής ισχύος και προσθέτω ότι θα υπάρξει μία κατάλληλη αντιμετώπιση των θεμάτων αυτών από τα στρατολογικά γραφεία. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να κατατεθεί στα Πρακτικά η τροπολογία όπως τροποποιήθηκε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Βεβαίως, κύριε Πρόεδρε.
(Στο σημείο αυτό ο Υπουργός Εθνικής Άμυνας κ. Γιάννος Παπαντωνίου καταθέτει για τα Πρακτικά την προαναφερθείσα τροπολογία, η οποία έχει ως εξής:
1. "Η παράγραφος 1γ΄του άρθρου 22 του ν. 2439/96 (ΦΕΚ Α΄219), όπως αυτή αντικατάσταθηκε από το άρθρο 24 του ν. 2913/2001 (ΦΕΚ Α΄102), αντικαθίσταται ως εξής:
"1γ. Ο ανώτερος βαθμός προβλέπεται εν ενεργεία για αυτούς, όπως στο άρθρο 3 και στην παράγραφο 17 του άρθρου 20 ορίζεται. Οι προϋποθέσεις αυτές δεν απαιτούνται για τους Υποστρατήγους Σωμάτων του ΣΞ Τεχνικού, Εφοδιασμού και Μεταφορών, Υλικού Πολέμου, τους Υποστρατήγους-Υποναυάρχους Οικονομικού, τους Υποναυάρχους - Υποπτεράρχους Μηχανικούς, τους Υποστρατήγους και αντιστοίχους των άλλων Κλάδων της ειδικότητας Ιατρού και τους Υποστρατήγους Στρατολογικού, οι οποίοι κατ' εξαίρεση, δύναται να προαχθούν στο εν αποστρατεία βαθμό του Αντιστρατήγου-Αντιναυάρχου-Αντιπτεράρχου, αντίστοιχα".
2. Η ανωτέρω διάταξη έχει εφαρμογή από τις ετήσιες τακτικές κρίσεις έτους 2002-2003.")
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα μία μαθητές και ένας συνοδός καθηγητής από το 4ο Γυμνάσιο Άργους του Νομού Αργολίδας. 
Η Βουλή τους καλωσορίζει. 
(Χειροκροτήματα απ' όλες τις πτέρυγες)
Εισερχόμαστε στην ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο 11;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΡΥΠΙΔΗΣ ΣΤΥΛΙΑΝΙΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 12;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΡΥΠΙΔΗΣ ΣΤΥΛΙΑΝΙΔΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 13;
ΟΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό ομόφωνα.
Ερωτάται το Σώμα: Γίνεται δεκτό το άρθρο 14;
ΟΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό ομόφωνα.
Ερωτάται το Σώμα: Γίνεται δεκτή η τροπολογία με γενικό αριθμό 819 και ειδικό 93, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 819 και ειδικό 93 έγινε δεκτή, όπως τροποποιήθηκε από τον κύριο Υπουργό, ομόφωνα.
Ερωτάται το Σώμα: Γίνεται δεκτό το ακροτελεύτιο άρθρο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό ομόφωνα.
Συνεπώς το νομοσχέδιο του Υπουργείου Εθνικής Άμυνας "Οργανωτικά θέματα του Υπουργείου Εθνικής ΄Αμυνας, ρυθμίσεις προσωπικού των Ενόπλων Δυνάμεων και άλλες διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.56΄ λύεται η συνεδρίαση για αύριο ημέρα Παρασκευή 11 Ιανουαρίου 2002 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς το Υπουργό Δημόσιας Τάξης σχετικώς με την καταπολέμηση της εγκληματικότητας και την αντιμετώπιση των αιτημάτων των αστυνομικών και πυροσβεστών, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



