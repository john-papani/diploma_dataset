ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡSΑ΄
Τρίτη 19 Σεπτεμβρίου 2006 

ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Άδεια απουσίας των Βουλευτών κ.κ. Κ. Σημίτη, Δ. Κουσελά, Π. Μαντούβαλου και Α. Διαμαντοπούλου, σελ.
3. Επί Προσωπικού Θέματος, σελ.
4. Ορκομωσία του κ. Γ. Αρσένη για το Βουλευτικό αξίωμα σε αντικατάσταση του κ. Κ. Σκανδαλίδη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων,
i) σχετικά με τη λήψη μέτρων κάλυψης λειτουργικών αναγκών των φοιτητών κ.λπ. σελ.
ii)σχετικά με την ικανοποίηση των αιτημάτων των εκπαιδευτικών της πρωτοβάθμιας εκπαίδευσης κ.λπ. σελ.
iii)σχετικά με τους διορισμούς εκπαιδευτικών στα σχολεία κ.λπ. σελ.
β) Προς τον Υπουργό Ανάπτυξης,
i)σχετικά με τον Ενεργειακό Σχεδιασμό της χώρας κ.λπ. σελ.
ii)σχετικά με τα αποτελέσματα που προέκυψαν από τον έλεγχο της Επιτροπής Ανταγωνισμού στις Γαλακτοβιομηχανίες κ.λπ. σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση του νέου Νοσοκομείου Κατερίνης κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ

1. Ψήφιση επί της αρχής , των άρθρων και του συνόλου του σχεδίου νόμου του Υπουργείου Ανάπτυξης:«Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία Μικρομεσαίων Επιχειρήσεων».σελ.
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών». σελ.
3. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Εθνικής Άμυνας:
α) «Κύρωση του Μνημονίου Κατανόησης (MOU) μεταξύ των Υπουργείων Εθνικής Άμυνας της Ελλάδας και Ισπανίας επί των Ναυτικών Συστημάτων Διοίκησης, Ελέγχου, Επικοινωνιών, Η/Υ, Πληροφοριών, Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C41SR)».σελ.
β) «Κύρωση της Συμφωνίας μεταξύ των Κρατών-Μελών της Ευρωπαϊκής Ένωσης σχετικά με το καθεστώς του στρατιωτικού και πολιτικού προσωπικού του αποσπασμένου στα όργανα της Ευρωπαϊκής Ένωσης, των Αρχηγείων και Δυνάμεων που μπορεί να τίθενται στη διάθεση της Ευρωπαϊκής Ένωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17 παράγραφος 2 της Συνθήκης για την Ευρωπαϊκή Ένωση, συμπεριλαμβανομένων των ασκήσεων, και του στρατιωτικού και πολιτικού προσωπικού των Κρατών-Μελών που τίθενται στη διάθεση της Ευρωπαϊκής Ένωσης για να ενεργεί στο πλαίσιο αυτό (Συμφωνία SOFA της Ε.Ε.) μετά του συνημμένου Παραρτήματος αυτής».σελ.
4.Συζήτηση και ψήφιση επί της αρχής , των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Κύρωση του Πρωτοκόλλου περί συνεργασίας για την πρόληψη της ρύπανσης από πλοία, και σε περιπτώσεις επείγουσας ανάγκης, στην καταπολέμηση της ρύπανσης της Μεσογείου Θάλασσας».σελ.
5.Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».σελ.

ΟΜΙΛΗΤΕΣ

Α)Επί Προσωπικού Θέματος.
ΓΙΑΝΝΟΠΟΥΛΟΣ Α. σελ.
ΠΑΠΑΓΕΩΡΓΙΟΥ Α. σελ.
ΣΟΥΡΛΑΣ Γ. σελ.

Β)Επί των επικαίρων ερωτήσεων
ΑΛΑΒΑΝΟΣ Α.σελ.
ΓΙΑΝΝΟΠΟΥΛΟΣ Α. σελ.
ΚΑΛΟΣ Γ. σελ.
ΚΟΛΟΖΩΦ Ο. σελ.
ΝΕΡΑΝΤΖΗΣ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΠΑΓΕΩΡΓΙΟΥ Α. σελ.
ΠΑΠΑΘΑΝΑΣΙΟΥ Ι. σελ.
ΤΑΛΙΑΔΟΥΡΟΣ Σ. σελ.
ΤΣΟΧΑΤΖΟΠΟΥΛΟΣ Α. σελ.
ΧΟΥΡΜΟΥΖΙΑΔΗΣ Γ. σελ.

Γ)Επί του σχεδίου νόμου του Υπουργείου Εθνικής Άμυνας.
ΚΑΝΕΛΛΗ Λ. σελ.

Δ) Επί του σχεδίου νόμου του Υπουργείου Εθνικής Άμυνας.
ΚΑΝΕΛΛΗ Λ. σελ.

Ε) Επί του σχεδίου νόμου του Υπουργείου Εμπορικής Ναυτιλίας.
ΓΚΑΤΖΗΣ Ν. σελ.

ΣΤ)Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης.
ΑΛΙΒΙΖΑΤΟΣ Π. σελ.
ΒΕΝΙΖΕΛΟΣ Ε. σελ.
ΓΚΑΤΖΗΣ Ν. σελ.
ΕΞΑΡΧΟΣ Β. σελ.
ΚΑΚΛΑΜΑΝΗΣ Α. σελ.
ΚΑΛΟΓΗΡΟΥ Χ. σελ.
ΚΑΛΟΓΙΑΝΝΗΣ Σ. σελ.
ΚΑΡΑΟΓΛΟΥ Θ. σελ.
ΚΟΣΜΙΔΗΣ Σ. σελ.
ΚΟΥΒΕΛΗΣ Φ. σελ.
ΚΟΥΤΣΟΥΚΟΣ Ι. σελ.
ΛΥΚΟΥΡΕΝΤΖΟΣ Α. σελ.
ΠΑΠΑΓΕΩΡΓΙΟΥ Γ. σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α. σελ.
ΠΑΥΛΟΠΟΥΛΟΣ Π. σελ.
ΣΓΟΥΡΙΔΗΣ Π. σελ.
ΤΖΕΚΗΣ Μ. σελ.
ΤΡΑΓΑΚΗΣ Ι. σελ.
ΦΟΥΣΑΣ Α. σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡSΑ΄
      Τρίτη 19 Σεπτεμβρίου 2006
      Αθήνα, σήμερα στις 19 Σεπτεμβρίου 2006, ημέρα Τρίτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής  κ. ΓΕΩΡΓΙΟY ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Κωνσταντίνο Τασούλα, Βουλευτή Ιωαννίνων, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία η Πανελλήνια Ομοσπονδία Σωματείων-Συλλόγων Ατόμων Με Σακχαρώδη Διαβήτη ζητεί τη λήψη μέτρων για την πρόληψη και μείωση των ακρωτηριασμών ασθενών που πάσχουν από σακχαρώδη διαβήτη.
2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία οι καλλιεργητές πατάτας του Δημοτικού Διαμερίσματος Χρυσοβίτσας Δήμου Εγνατίας ζητούν αποζημίωση για τη ζημιά που υπέστη η παραγωγή τους εξαιτίας ακραίων καιρικών φαινομένων. 
3) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμαρχος Σελλών Ιωαννίνων ζητεί τη μετονομασία του Δ.Δ. Πλατανίων σε «Δ.Δ. Τσεριτσάνων».
4) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία τα μέλη του Πανελλήνιου Συλλόγου Εκπαιδευτικών Νοσηλευτικής Δευτεροβάθμιας Εκπαίδευσης Π.Ε.18 ζητούν την ένταξη της ειδικότητας των Β. Νοσηλευτών στα ΕΠΑ.Λ..
5) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία υπάλληλοι που διορίστηκαν μέσω Α.Σ.Ε.Π. σε οργανικές θέσεις των κεντρικών υπηρεσιών των Δ.Υ.Πε. ζητούν την ικανοποίηση εργασιακού τους αιτήματος.
6) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η εταιρεία «Τζιμίκας Στέργιος & Σια Ο.Ε.» με το διακριτικό τίτλο «Διοσκουρίδης» ζητεί να της γνωστοποιηθεί η βαθμολογία της πρότυπης επενδυτικής πρότασης που υποβλήθηκε στο Υπουργείο Αγροτικής Ανάπτυξης και Τροφίμων και έλαβε τον αριθμό κατάθεσης 2098/2005.   
7) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία η Πανελλήνια Ένωση Φαρμακοποιών Νοσηλευτικών Ιδρυμάτων θέτει προς διάλογο σειρά προτάσεων για την ορθολογικοποίηση και τον έλεγχο της φαρμακευτικής δαπάνης στα νοσοκομεία. 
8) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Σύλλογος Εργατοτεχνιτών και Υπαλλήλων Δήμου Σπάτων Αττικής ζητεί να συμπεριληφθούν στην προκήρυξη οι τρεις θέσεις του Κ.Ε.Π. Σπάτων που αντιστοιχούν στους υπαλλήλους που συμπλήρωσαν είκοσι τέσσερις μήνες εργασίας μέχρι 5-4-2006.
9) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία κάτοικοι του Δήμου Γλυφάδας Αττικής ζητούν να υπάρξει νομοθετική ρύθμιση, ώστε οι δήμοι που έχουν επιβάλει φόρο πρασίνου για την απαλλοτρίωση κοινόχρηστων χώρων, να δύνανται να προσφεύγουν στα αρμόδια δικαστήρια για την απαλλοτρίωσή τους χωρίς την υποχρέωση σύνταξης μελέτης πράξεως αναλογισμού.
10) Οι Βουλευτές Β΄ Αθηνών και Α΄ Θεσσαλονίκης κ.κ. ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ αντίστοιχα, κατέθεσαν αναφορά, με την οποία το Νομαρχιακό Συμβούλιο της Ν.Α. Μεσσηνίας ζητεί τη μείωση της ελάχιστης απαιτούμενης ποσότητας κατά 50%, προκειμένου οι παραγωγοί σταφίδας να μη χάσουν τη δικαιούμενη στρεμματική ενίσχυση λόγω της σοβαρής μείωσης της ποσότητας της σταφίδας μετά τον καύσωνα του Αυγούστου του 2006.   
11) Οι Βουλευτές Β΄ Αθηνών και Α΄ Θεσσαλονίκης κ.κ. ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ αντίστοιχα, κατέθεσαν αναφορά, με την οποία το Νομαρχιακό Συμβούλιο της Ν.Α. Μεσσηνίας ζητεί να γίνει άμεση εκτίμηση των ζημιών που υπέστησαν οι συκοπαραγωγοί της περιοχής του και να αποζημιωθούν. 
12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Ομοσπονδία Επαγγελματιών Ενοικιαστών Περιπτέρων και Καπνοπωλών Ελλάδος ζητεί την τροποποίηση του ισχύοντος νομοθετικού πλαισίου, ώστε να παρέχεται και σ΄ αυτούς η δυνατότητα απόκτησης άδειας περιπτέρου.
13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ και  ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά, με την οποία οι ασφαλιστικοί πράκτορες – σύμβουλοι ζητούν ρύθμιση για επαρκή αποζημίωση σε περίπτωση λύσης της εμπορικής τους σχέσης με την ασφαλιστική εταιρεία, καθώς και την υποχρεωτική εγγραφή και πιστοποίηση όλων των μεσολαβούντων στα αντίστοιχα μητρώα, ώστε να διασφαλιστεί η ομαλή λειτουργία της ασφαλιστικής αγοράς.
14) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά, με την οποία το ΚΕ.ΠΕ.Π. Σιδηροκάστρου ζητεί να του εγκριθεί πίστωση για την πρόσληψη προσωπικού με συμβάσεις οκταμήνου.
15) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά, με την οποία το ΚΕ.ΠΕ.Π. Σιδηροκάστρου ζητεί οικονομική ενίσχυση.
16) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά, με την οποία το ΚΕ.ΠΕ.Π. Σιδηροκάστρου ζητεί την πρόσληψη εποχικού προσωπικού.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η κ. Χρυσούλα Κορνάρου, κάτοικος Ιεράπετρας, ζητεί την επίλυση συνταξιοδοτικού της προβλήματος.  
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Ζαχαρίας Τσαχάκης αναφέρεται σε προβλήματα που αντιμετώπισε κατά τη διάρκεια της στρατιωτικής του θητείας.
19) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο κ. Θεοδόσιος Αγγελόπουλος, εκπαιδευτικός, ζητεί το διορισμό του στη δευτεροβάθμια εκπαίδευση. 
20) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία το συντονιστικό όργανο της Ένωσης Εκπαιδευτικών Μουσικής καταγγέλλει ενέργειες υποβάθμισης των μουσικών σχολείων.
21) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία η Πιερική Ομοσπονδία Ενοικιαζομένων Δωματίων και Διαμερισμάτων ζητεί τη λειτουργία πρακτορείου ΠΡΟΠΟ στους Νέους Πόρους του Νομού Πιερίας. 22) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Αγροτικός Σύλλογος Κατερίνης ζητεί να του δοθεί προκαταβολή από τον Ο.Σ.Δ.Ε..
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Ερασιτεχνών Αλιέων Ιεράπετρας ζητεί την προστασία των ερασιτεχνών αλιέων.
24) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ζητεί την τροποποίηση του προεδρικού διατάγματος 104/2003, που αφορά στην παροχή κινήτρων σε ομάδες παραγωγών.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12296/28-6-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/6305/21.6.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σε ό,τι μας αφορά, σας ενημερώνουμε ότι οι αρμόδιες Υπηρεσίες της Ελληνικής Αστυνομίας, σύμφωνα με τις εντολές και οδηγίες που τους έχουν δοθεί, διενεργούν συνεχείς, αυστηρούς και συστηματικούς ελέγχους, με βάση ειδικά προγράμματα που έχουν εκπονηθεί και εφαρμόζονται, αφενός μεν για την ασφαλή και ακώλυτη κίνηση των φορτηγών αυτοκινήτων, αφετέρου δε για τη βεβαίωση τροχονομικών παραβάσεων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων.
      Ειδικότερα, οι Υπηρεσίες της Γενικής Αστυνομικής Διεύθυνσης Περιφέρειας Κρήτης, στα πλαίσια της αντεγκληματικής δράσης που χαράσσεται από το Αρχηγείο της Ελληνικής Αστυνομίας, έχουν εκπονήσει και εφαρμόζουν σχέδια τροχονομικής αστυνόμευσης του οδικού δικτύου για κάθε νομό. Οι έλεγχοι των εν λόγω Υπηρεσιών, στα φορτηγά αυτοκίνητα, ελληνικά και ξένα, αποσκοπούν, μεταξύ άλλων, στη νόμιμη και ασφαλή κυκλοφορία τους, στη διαπίστωση της κανονικής και ασφαλούς φόρτωσης αυτών, στην καταλληλότητα των ελαστικών, στην νομιμότητα των πιστοποιητικών κυκλοφορίας τους, στην επικινδυνότητα του φορτίου και στην τήρηση του ωραρίου οδήγησης.
      Πέραν αυτών, σύμφωνα με τις διατάξεις της υπ' αριθ. Γ. 5/29480/2304/2001 Κοινής Υπουργικής Απόφασης, η οποία εκδόθηκε κατ' εξουσιοδότηση του Ν. 2801/2000, ο έλεγχος της νομιμότητας της κυκλοφορίας, της ασφάλειας και των εκπομπών καυσαερίων, καθώς και της νομιμότητας διενέργειας μεταφοράς όλων των οχημάτων, με ελληνικές και ξένες πινακίδες, που κυκλοφορούν στη χώρα διενεργείται και από μικτά συνεργεία ελέγχου, που συγκροτούνται με απόφαση του Νομάρχη και στα οποία συμμετέχουν, εκτός των αστυνομικών, υπάλληλοι της Νομαρχιακής Αυτοδιοίκησης, αλλά και εκπρόσωποι της Ομοσπονδίας των Οδικών Μεταφορέων.
      Όταν, κατά τους ανωτέρω ελέγχους, διαπιστώνονται παραβάσεις που θέτουν άμεσα σε κίνδυνο τους όρους οδικής ασφάλειας, όπως σοβαρές βλάβες ή φθορές στα οχήματα, παραβάσεις ως προς τη φόρτωση επικίνδυνων φορτίων, οδήγηση από οδηγούς που δεν βρίσκονται σε καλή σωματική ή πνευματική κατάσταση, εκτός από την επιβολή των προβλεπόμενων κυρώσεων, τα οχήματα ακινητοποιούνται μέχρι να εκλείψουν οι λόγοι που επέβαλαν τη λή-ψη του μέτρου, ενώ αν για οποιονδήποτε λόγο δημιουργηθούν κατά τον έλεγχο αμφιβολίες ως. προς την ασφαλή κυκλοφορία των οχημάτων, παραπέμπονται εκτάκτως στο αρμόδιο ΚΤΕΟ για άμεσο έλεγχο, σύμφωνα με την ισχύουσα νομοθεσία.
      Πάντως, οι προσπάθειες των Υπηρεσιών μας, για την αύξηση της οδικής ασφάλειας και τη δραστική μείωση των τροχαίων ατυχημάτων στην Κρήτη, θα συνεχισθούν με <ψείωτο ενδιαφέρον σε συνεργασία με τις Υπηρεσίες των συναρμοδίων Υπουργείων.
      Σε ό,τι αφορά το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος με ορθολογική κατανομή αυτής, ώστε να ανταποκριθούν αποτελεσματικότερα στην αποστολή τους. Στο πλαίσιο αυτό έχουν στελεχωθεί και οι Υπηρεσίες της Γενικής Αστυνομικής Διεύθυνσης Περιφέρειας Κρήτης με ανάλογο αριθμό προσωπικού και ευρίσκονται σε πλεονεκτικότερη θέση από άλλες αστυνομικές Διευθύνσεις της χώρας, που αντιμετωπίζουν τα ίδια προβλήματα.
      Ωστόσο, πέραν της ενίσχυσης που έγινε κατά το τρέχον έτος, θα καταβληθεί προσπάθεια για την περαιτέρω ενίσχυση των Αστυνομικών Διευθύνσεων της Γενικής Αστυνομικής Διεύθυνσης Περιφέρειας Κρήτης, με νεοεξερχόμενους των Σχολών αστυνομικούς, ενώ το θέμα της πληρέστερης στελέχωσης και της αποτελεσματικότερης λειτουργίας τους θα αντιμετωπισθεί και με την ολοκλήρωση της αναδιάρθρωσης των περιφερειακών αστυνομικών Υπηρεσιών που προωθούμε, με την οποία συναρτάται και η ανακατανομή της ορισθείσας το 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Ο Υπουργός
      ΒΥΡΩΝ ΠΟΛΥΔΩΡΑΣ»
     2. Στην με αριθμό 11305/31-5-06 ερώτηση της Βουλευτού κ. Ασημίνας Ξυροτήρη-Αικατερινάρη δόθηκε με το υπ’ αριθμ1132/19.7.06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε την κυρία Βουλευτή για τα εξής:
      Το Υπουργείο Δικαιοσύνης έχει προβεί από τον Μάρτιο του 2004 σε συγκεκριμένες ενέργειες για την ενίσχυση του προσωπικού και του εξοπλισμού των Εξωτερικών Φρουρών με σκοπό αφενός να βελτιώσει το σύστημα φύλαξης των Καταστημάτων Κράτησης, το οποίο οι προηγούμενες κυβερνήσεις είχαν παραμελήσει, και αφετέρου να ενισχύσει το αίσθημα ασφάλειας των Εξωτερικών Φρουρών. Ενδεικτικά αναφέρουμε:
      1. Ενισχύσαμε τον αριθμό των Εξωτερικών Φρουρών. Ήδη προχωρεί ο διαγωνισμός για την πρόσληψη 225 υπαλλήλων ΔΕ Εξωτερικής Φρούρησης, οι οποίοι θα τοποθετηθούν κατά το τρέχον έτος στα Καταστήματα Κράτησης της χώρας. Ακόμη, έχει εγκριθεί από τα Υπουργεία Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης η κατ' εξαίρεση πρόσληψη με διαγωνισμό επιπλέον 180 υπαλλήλων εξωτερικής φρούρησης για το έτος 2006. Η τοποθέτησή τους θα πραγματοποιηθεί το 2007, ανάλογα με τις ανάγκες των Καταστημάτων Κράτησης της χώρας. Με τις παραπάνω ενέργειες καλύπτουμε έμπρακτα σημαντικό μέρος των αναγκών των Εξωτερικών Φρουρών.
      2. Δώσαμε τη δυνατότητα αγοράς, κατοχής και μεταφοράς ατομικού ιδιωτικού οπλισμού από το προσωπικό των Εξωτερικών φρουρών (ΚΥΑ). Με τον τρόπο αυτό, ικανοποιήθηκε ένα χρόνιο και πάγιο αίτημα της Υπηρεσίας και δόθηκε λύση σε ένα καίριο πρόβλημά της.
      3. Ολοκληρώσαμε το Σχέδιο του Κανονισμού Λειτουργίας της Υπηρεσίας Εξωτερικής Φρούρησης, το οποίο δεν είχε καταρτισθεί το 2000 όταν δηλαδή συστήθηκε η Υπηρεσία, και είναι θέμα μόλις λίγου χρόνου η υπογραφή του από τους Υπουργούς Δικαιοσύνης και Δημόσιας Τάξης.
      4. Εφοδιάσαμε με νέο εξοπλισμό και υλικοτεχνική υποδομή την Υπηρεσία Εξωτερικής Φρούρησης Καταστημάτων Κράτησης (208 αλεξίσφαιρα γιλέκα και 254 αντιασφυξιογόνες μάσκες από τον Ιούνιο του 2004 και 237 ασύρματοι από τον Σεπτέμβριο του ιδίου έτους) προκειμένου να ενισχυθεί η ασφάλεια των φυλακών. Ακόμη, το Υπουργείο Δημόσιας Τάξης έχει διαθέσει στους Εξωτερικούς Φρουρούς 89 επιπλέον περίστροφα νεότερου τύπου και 345 νέα υποπολυβόλα.
      Επιπλέον, στο πλαίσιο νέου σχεδιαζόμενου έργου για την ανάπτυξη πληρoφoριακoύ συστήματος στα Σωφρονιστικά Καταστήματα της χώρας και τη διασύνδεση του συνόλου των Καταστημάτων Κράτησης με την Κεντρική Υπηρεσία του Υπουργείου Δικαιοσύνης και τις κατά τόπους Εισαγγελίες Πρωτοδικών και Εφετών, προβλέπεται να συνδεθούν οι Υπηρεσίες Εξωτερικής Φρούρησης με τις Γραμματείες των κατά τόπους Φυλακών.
      5. Για τη βελτίωση των συνθηκών εργασίας των Εξωτερικών Φρουρών, το Υπουργείο Δικαιοσύνης έχει από το 2004 προβεί σε σημαντικές παρεμβάσεις που αφορούν στην επισκευή των σκοπιών στα υφιστάμενα Καταστήματα Κράτησης (αναβάθμιση των ηλεκτρικών εγκαταστάσεων, τοποθέτηση κλιματιστικών μηχανημάτων κ.λπ.). Επίσης, κατόπιν σχετικών αιτημάτων, σε ορισμένα Καταστήματα Κράτησης έχουν ήδη ανακατασκευασθεί τα φυλάκια ενώ παράλληλα σε άλλα εκπονούνται μελέτες για την ανακατασκευή τους. Επισημαίνεται ότι στο Κατάστημα Κράτησης Τρικάλων που άρχισε να λειτουργεί προ δύο εβδομάδων, καθώς και στα υπό κατασκευή έξι (6) νέα Καταστήματα Κράτησης οι εξωτερικές σκοπιές είναι επαρκώς εξοπλισμένες, ώστε να παρέχουν τις καλύτερες δυνατές συνθήκες εργασίας και πλήρη ασφάλεια στους Εξωτερικούς Φρουρούς.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στις με αριθμό 8098/24.2.06, 8157/27-2-2006, 8518/8-3-2006, 8559/9-3-2006, 8683/4-3-2006 ερωτήσεις των Βουλευτών κυρίων Έκτωρα Νασιώκα, Χρήστου Αηδόνη, Μάνου Φραγκιαδουλάκη, Δημητρίου Τσιόγκα, Νικολάου Γκατζή, Απόστολου Κατσιφάρα, Ροδούλας Ζήση και Μιλτιάδου Βέρρα δόθηκε με τα υπ’ αριθμ. 24583/2006 (σχετ.: 24604, 28602,28588,32068) έγγραφα από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αριθμ. 8098/24-2-2006, 8157/27-2-2006, 8518/8-32006, 8559/9-3-2006 και 8683/14-3-2006 ερωτήσεις που κατατέθηκαν στη Βουλή από τους Βουλευτές κκ. Ε. Νασιώκα, Χ. Αηδόνη, Μ. Φραγκιαδουλάκη, Τ. Τσιόγκα, Ν. Γκατζή, Α. Κατσιφάρα, Ρ. Ζήση και Μ. Βέρρα σχετικά με τις οφειλές του Οργανισμού Περίθαλψης Ασφαλισμένων του Δημοσίου (ΟΠΑΔ), σας γνωρίζουμε τα εξής:
      Η καθυστέρηση εξόφλησης των λογαριασμών φαρμακοποιών και λοιπών προμηθευτών και ασφαλισμένων του ΟΠΑΔ οφείλεται στη συνήθη διαδικασία που ακολουθείται κατά το κλείσιμο κάθε οικονομικού έτους.
      Ο ΟΠΑΔ έχει ήδη μεταβιβάσει πιστώσεις με επιτροπικά εντάλματα στις Περιφερειακές Υπηρεσίες (ΥΠΑΔ) για εξόφληση των εκκρεμών λογαριασμών και έχει ξεκινήσει η διαδικασία πληρωμής τους.
      Σε μικρό χρονικό διάστημα θα έχει εξομαλυνθεί η κατάσταση.
      Ο Υφυπουργός
      Α. ΓΙΑΝΝΟΠΟΥΛΟΣ»
    4. Στην με αριθμό 12956/18-7-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 518/29-8-06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της με αριθμό πρωτ. 12956/18-07-2006 ερώτησης του Βουλευτή κ. Α. Λεβέντη, που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τα ακόλουθα:
      1. Πρωταρχική μέριμνα του ΥΕΝ είναι η διασφάλιση της ανθρώπινης ζωής στη θάλασσα και στο πλαίσιο αυτό λαμβάνεται κάθε πρόσφορο μέτρο για την αύξηση του αισθήματος ασφάλειας των λουομένων.
      2. Σε κάθε Λιμενική Αρχή, κατά το πρώτο δίμηνο κάθε έτους η Επιτροπή η οποία προβλέπεται από το άρθρο 1 του π.δ. 23/2000 (Α' 18), αποφαίνεται για τον χαρακτηρισμό παραλιών της περιοχής αρμοδιότητός της ως «λουτρική εγκατάσταση», υπό τους όρους και τις προϋποθέσεις του εν λόγω π.δ.
      3. Σύμφωνα με το άρθρο 7 του π.δ. 23/2000, οι εκμεταλλευόμενοι τις «λουτρικές εγκαταστάσεις» (Οργανισμοί Τοπικής Αυτοδιοίκησης, ξενοδοχειακές μονάδες, οργανωμένες κατασκηνώσεις κ.λπ.) υποχρεούνται, μεταξύ άλλων, κατά τους μήνες Ιούνιο, Ιούλιο και Αύγουστο και τις ώρες από 10:30 έως 17:30 να προσλαμβάνουν ικανό αριθμό ναυαγοσωστών (κάθε ένας εκ των οποίων ελέγχει έκταση ακτής σε ακτίνα 300 μέτρων εκατέρωθεν του βάθρου).
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     5. Στην με αριθμό 11547/7-6-2006 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 34559/28-6-2006 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ αριθμ.11547/7-6-2006 ερώτησης, που κατέθεσαν οι Βουλευτές κ.κ. Ν. Γκατζής και Δ.Τσιόγκας, αναφορικά με τη συνέχιση της λειτουργίας των προγραμμάτων των Κέντρων Δημιουργικής Απασχόλησης Παιδιών (ΚΔΑΠ) που υλοποιούνται στο Δήμο Τρικκαίων Ν. Τρικάλων με συγχρηματοδότηση από Κοινοτικούς Πόρους, σας γνωρίζουμε τα ακόλουθα: 
      Α. Σύμφωνα με στοιχεία που περιήλθαν στο Υπουργείο μας από την Περιφέρεια Θεσσαλίας, η υλοποίηση των εν λόγω προγραμμάτων πραγματοποιείται μέσω της Δημοτικής Επιχείρησης Κοινωνικής Ανάπτυξης Τρικάλων και οι εργαζόμενοι που απασχολούνται σε αυτά έχουν πληρωθεί μέχρι και τον Μάρτιο του 2006, ενώ έχουν ήδη κατατεθεί από τη ΔΕΚΑ τα δικαιολογητικά αποπληρωμής της α' φάσης του Γ΄ ΚΠΣ.
      Επίσης, έχουν κατατεθεί τα Τεχνικά Δελτία προς έγκριση της συνέχισης χρηματοδότησης της λειτουργίας των προγραμμάτων των ΚΔΑΠ που υλοποιούνται στα πλαίσια του ΕΠ «Απασχόληση και Επαγγελματική Κατάρτιση», ενώ τα Τεχνικά Δελτία για τα ΚΔΑΠ που υλοποιούνται στα πλαίσια του ΠΕΠ Θεσσαλίας βρίσκονται σε διαδικασία κατάθεσης.
      Β. Όσον αφορά τη συνέχιση της λειτουργίας των Κέντρων Δημιουργικής Απασχόλησης Παιδιών και μετά τη λήξη του Γ΄ ΚΠΣ με μόνιμο προσωπικό, σας γνωρίζουμε ότι τα ΚΔΑΠ υλοποιούνται μέσω των Δημοτικών Επιχειρήσεων που έχουν σκοπό τους την κοινωνική ανάπτυξη ή την πρόνοια και υποχρεούνται, μετά/η λήξη της χρηματοδότησης, να συνεχίσουν το πρόγραμμα κατ' ελάχιστον επί μία διετία, ενώ η στελέχωσή τους γίνεται με προσωπικό με σχέση εργασίας ιδιωτικού δικαίου.
      Ειδικότερα, με τις διατάξεις της παρ. 3 του άρθρου 21 του ν. 2190/94, επιτρέπεται, κατ' εξαίρεση, για το προσωπικό προγραμμάτων ή έργων που χρηματοδοτούνται ή επιδοτούνται από διεθνείς οργανισμούς η διάρκεια των συμβάσεων να είναι μέχρι ένα έτος και να ανανεώνεται ή να παρατείνεται έως το τέλος του προγράμματος.
      Στο προσωπικό αυτό, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, σύμφωνα με τις διατάξεις του άρθρου 11 του Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (ΦΕΚ 134/Α/19-7-2004), με τις οποίες καθορίζονται οι προϋποθέσεις υπαγωγής των συμβασιούχων των Ο.Τ.Α. και των Δημοτικών Επιχειρήσεων στις ρυθμίσεις του και μετατροπής των συμβάσεών τους σε ιδιωτικού δικαίου αορίστου χρόνου.
      Επιπλέον, το Υπουργείο μας, με το Α.Π. 8084/20-2-2003 έγγραφό του, έχει γνωρίσει στους ΟΤΑ α' βαθμού ότι έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις της παρ. 5 του άρθρου 8 του ν. 2307/95, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Με αυτό τον τρόπο, προτείνεται η πάγια παροχή κοινωνικών υπηρεσιών από τους ΟΤΑ α' βαθμού, οι οποίες παρέχονται σήμερα υπό μορφή προγραμμάτων, που υλοποιούνται μέσω δημοτικών επιχειρήσεων.
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα των ΟΤΑ α' βαθμού, στον τομέα της παιδείας, πολιτισμού και αθλητισμού, η ίδρυση και λειτουργία Κέντρων Δημιουργικής Απασχόλησης Παιδιών, από 1-1-2007.
      Επομένως, οι ΟΤΑ α' βαθμού που εφαρμόζουν το πρόγραμμα αυτό, αλλά και όσοι δεν έχουν ενταχθεί σε αυτό μπορούν, με τους Οργανισμούς Εσωτερικής Υπηρεσίας τους, να οργανώσουν αντίστοιχη υπηρεσία και να συστήσουν τις αναγκαίες θέσεις προσωπικού.
      Η κάλυψη των θέσεων αυτών θα γίνει με πρωτοβουλία των ΟΤΑ α' βαθμού, σύμφωνα με τις διατάξεις της παρ. 3 του άρθρου 30 του ν. 3274/2004, με την καθοριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α'/23-2-2005).
	Γ. Τέλος, σας επισημαίνουμε ότι κατά τα λοιπά, αρμόδιο να σας απαντήσει είναι το Υπουργείο Απασχόλησης και Κοινωνικής Προστασίας και. ειδικότερα, η Ειδική Υπηρεσία . Συντονισμού και Παρακολούθησης Δράσεων ΕΚΤ (ΕΥΣΕΚΤ) της Γενικής Γραμματείας Διαχείρισης Κοινοτικών και Άλλων Πόρων αυτού.
Ο Υφυπουργός
ΑΘ. ΝΑΚΟΣ»
      6. Στην με αριθμό 12034/21-6-2006 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Β13-330/14-7-2006 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Ασημίνα Ξηροτύρη-Αικατερινάρη με θέμα «Επιτέλους να τεθεί τέρμα στην κερδοσκοπία του γάλακτος» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου- Γ.Γ. Καταναλωτή του Υπ. Ανάπτυξης, σας γνωστοποιούμε τα ακόλουθα:
      Η τιμή πώλησης νωπού γάλακτος από τον παραγωγό διαμορφώνεται ελεύθερα στα πλαίσια της προσφοράς, ζήτησης και των κανόνων του υγιούς ανταγωνισμού. Η απελευθερωμένη αυτή τιμή δίνει την δυνατότητα στον παραγωγό για διαπραγμάτευση του με τις βιομηχανίες και βιοτεχνίες σχετικά με το ύψος της τελικής τιμής διάθεσης του είδους και με ανεμπόδιστο στόχο του παραγωγού να πετύχει την συμφέρουσα γι' αυτόν τιμή. Σε επίπεδο απελευθερωμένης αγοράς διαμορφώνονται και οι τιμές πώλησης έτοιμου επεξεργασμένου γάλακτος από τις βιομηχανίες και βιοτεχνίες παραγωγής του.
      Η τελική τιμή εργοστασίου στο γάλα, αναμφισβήτητα εμπεριέχει στοιχεία κόστους που εξ΄ αντικειμένου δεν μπορούν να παραγνωρισθούν, όπως, π.χ. -τιμή κτήσης πρώτης ύλης, μεταφορά γάλακτος στο εργοστάσιο, έξοδα παραγωγής, έξοδο διάθεσης, γενικά έξοδα, καθαρά κέρδη, κ.λπ..
      Πέραν αυτών, λαμβάνεται υπ' όψιν ότι μέχρι την τελική τιμή πώλησης του γάλακτος στον καταναλωτή, μεσολαβούν και άλλες δαπάνες επιβάρυνσης στο είδος, όπως π.χ. προμήθειες αντιπροσώπων, κέρδος λιανοπωλητών, Φ.Π.Α. κ.λπ.
      Σε μια ελεύθερη οικονομία της αγοράς, που κρατεί σε όλα τα Κράτη - Μέλη της Ε.Ε. και όπου, κατά της επιταγές της Κοινότητας, οι τιμές και του γάλακτος διαμορφώνονται ελεύθερα θεωρούμε ότι το σκέλος της ερώτησης που αναφέρεται σε αυτό το στοιχείο τίθεται εκτός της φιλοσοφίας της Ε.Ε. αναφορικά με τις τιμές γάλακτος στα Κράτη – Μέλη της.
      Επιπλέον επισημαίνουμε ότι, όσον αφορά το θέμα της διάρκειας ζωής του παστεριωμένου μικρής διάρκειας γάλακτος, η υφιστάμενη νομοθεσία επιτρέπει διάρκεια ζωής πέντε μέρες, ενώ στην υπόλοιπη Ευρώπη για το αντίστοιχο γάλα η διάρκεια ζωής του προσδιορίζεται από τον παρασκευαστή με ευθύνη του και συνήθως κυμαίνεται από 8-10 μέρες. Η άποψη του Υπουργείου Ανάπτυξης είναι, ότι η επιμήκυνση του χρόνου διάρκειας ζωής του γάλακτος θα αυξήσει σημαντικά τον ανταγωνισμό και θα έχει θετικές επιπτώσεις για την συγκράτηση των τιμών και τη τσέπη των καταναλωτών. Είναι ένα θέμα που θα τεθεί προς συζήτηση με όλους τους φορείς και κατά τη γνώμη του ΥΠΑΝ θα πρέπει σοβαρά να συνεκτιμήσει το Υπουργείο Αγροτικής Ανάπτυξης στο προσδιορισμό της κείμενης νομοθεσίας.
      Τέλος, σας επισυνάπτουμε τα με αριθμ. πρωτ. 3848/30-6-06 και 12498/07-07-06 έγγραφα της Επιτροπής Ανταγωνισμού και του Ενιαίου Φορέα Ελέγχου Τροφίμων (ΕΦΕΤ) αντίστοιχα.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 11516/7-6-2006 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ.900α/5119/8639/30-6-2006 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 11516/7-6-2006 ερώτησης, που κατέθεσε ο Βουλευτής κ. Νίκος Νικολόπουλος, σχετικά με τη Στρατολογική Νομοθεσία, σας γνωρίζουμε τα ακόλουθα:
      Στη διάταξη της παραγράφου 1 του άρθρου 29 του Ν.3421/2005 «Στρατολογία των Ελλήνων και άλλες διατάξεις» (ΦΕΚ Α' 302/13-12-2005) προβλέπεται ότι αναβάλλεται η κατάταξη στις Ένοπλες Δυνάμεις των στρατευσίμων, οι οποίοι κατά την ημερομηνία που υποχρεούνται για κατάταξη αντιμετωπίζουν οικογενειακά ή προσωπικά προβλήματα, για τη διευθέτηση των οποίων απαιτείται η φυσική παρουσία τους ή έχουν αναλάβει σημαντικές υποχρεώσεις που πρέπει να εκπληρώσουν στο άμεσο μέλλον.
      Ο ενδιαφερόμενος, την 4-5-2006, κατέθεσε στο αρμόδιο Στρατολογικό Γραφείο αίτηση χορήγησης αναβολής για κοινωνικούς λόγους και για δύο (2) Εκπαιδευτικές Σειρές Στρατευσίμων Οπλιτών (ΕΣΣΟ) ενώ στη διάταξη της παραγράφου 1 του άρθρου 29 του Ν.3421/2005 καθορίζεται ότι η αναβολή αυτή χορηγείται για μία (1) μόνο φορά και η κατάταξη λαμβάνει χώρα με την αμέσως επομένη ΕΣΣΟ.
      Το Στρατολογικό Γραφείο, βάσει της διατάξεως της παραγράφου 6 του άρθρου 29 του Ν.3421/2005, αφού εξέτασε τους παραπάνω λόγους, υπέβαλε τη σχετική αλληλογραφία στην αρμόδια Διοίκηση Στρατολογίας, προκειμένου η τελευταία σύμφωνα με όσα καθορίζονται στην παράγραφο 7 του ιδίου άρθρου, να αποφασίσει οριστικά εντός πέντε (5) ημερών από την υποβολή της αίτησης στο Στρατολογικό Γραφείο, για την αποδοχή ή την απόρριψη του αιτήματος του ενδιαφερομένου. Εν τέλει, το αίτημά του απορρίφθηκε.
      Τόσο το Στρατoλoγικό Γραφείο Πατρών στην πρότασή του προς την 3η Διοίκηση Στρατολογίας για την απόρριψη του αιτήματος του ενδιαφερομένου, όσο και η 3η Διοίκηση στην πράξη απόρριψης, εσφαλμένα συνέδεσαν τη χορήγηση της αιτηθείσας αναβολής για κοινωνικούς λόγους με την εξάντληση των χρονικών περιθωρίων για τη χορήγηση αναβολών για λόγους σπουδών, που είχε λάβει ο ενδιαφερόμενος, καθόσον οι σχετικές διατάξεις του άρθρου 29 του Ν.3421/2005 δεν θέτουν τέτοια προϋπόθεση. Επίσης, σαφέστατα θεωρούμε ότι η φυσική παρουσία και η ψυχολογική υποστήριξη του συζύγου κατά το διάστημα της εγκυμοσύνης και του τοκετού είναι απαραίτητη και σε καμία περίπτωση δεν μπορεί να θεωρηθεί ως μη απαιτούμενη, όπως αναγράφεται στο απορριπτικό έγγραφο της 3ης Διοίκησης Στρατολογίας.
      Η Διεύθυνση Στρατολογικού του ΓΕΕΘΑ εξέδωσε οδηγία προς την αρμόδια Διοίκηση Στρατολογίας ώστε να ενημερώσει τον ενδιαφερόμενο για να υποβάλει αίτηση θεραπείας, σύμφωνα με τη διάταξη της παραγράφου 1 του άρθρου 24 του Ν.2690/99 «Κύρωση Κώδικα Διοικητικής Διαδικασίας και άλλες διατάξεις» (ΦΕΚ Α' 45/9-3-1999), προκειμένου η υπόθεσή του να επανεξεταστεί.
      Ο Υφυπουργός 
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      8. Στην με αριθμό 13215/25-7-2006 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 501/17-8-2006 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό. πρωτ. 13215/25-07-2006 εγγράφου σας, με το οποίο μας διαβιβάσθηκε ερώτηση της Βουλευτού κ. Ε. Τσουρή, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Πρωτογενής χώρος εργασίας των Ελλήνων ναυτικών είναι τα υπό Ελληνική σημαία πλοία και κατά συνέπεια η ενίσχυση της προσέλκυσης πλοίων στο εθνικό νηολόγιο συνδέεται και με την ενίσχυση της απασχόλησης των εν λόγω ναυτικών.
      2. Μέτρα που στοχεύουν στην ενίσχυση της ανταγωνιστικότητας του Ελληνικού εμπορικού στόλου δεν παραβλέπουν και τη διαπιστωμένη αναγκαιότητα ύπαρξης και διατήρησης του απαραίτητου αριθμού ναυτεργατικού δυναμικού που συμβάλλει και στην διατήρηση της ναυτιλιακής τεχνογνωσίας από τα κράτη-μέλη της Ευρωπαϊκής Ένωσης.
      3. Παράλληλα, η κατοχή τυπικών και ουσιαστικών αυξημένων επαγγελματικών προσόντων, που ανταποκρίνονται στις σύγχρονες ανάγκες των πλοίων από τις εφαρμογές τεχνολογικών εξελίξεων, θα παρέχει στον Έλληνα ναυτικό τη δυνατότητα πρόσβασης σε κάθε προσφερόμενη θέση εργασίας στις διεθνείς θαλάσσιες μεταφορές και θα ενθαρρύνει τον εργοδότη - πλοιοκτήτη να τον επιλέξει για μακροχρόνια απασχόληση. Στο πλαίσιο αυτό εντάσσεται και η πρωτοβουλία του ΥΕΝ για την ίδρυση και σύσταση Ινστιτούτου Ναυτικής Κατάρτισης και Επιμόρφωσης με στόχο την ενίσχυση της απασχόλησης στον ναυτικό και στον ευρύτερο ναυτιλιακό τομέα.
      4. Στο ίδιο πλαίσιο, το ΥΕΝ έλαβε μέτρα που εξασφάλισαν σημαντικό αριθμό θέσεων εργασίας σε ναυτικούς όλων των ειδικοτήτων σε πλοία περιηγητικών πλόων (κρουαζιερόπλοια) με προοπτική περαιτέρω αύξησής τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στην με αριθμό 11537/7-6-2006 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 1094/30-6-2006 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή για τα εξής:
      Εσφαλμένα ο κύριος Βουλευτής κάνει λόγο στην ερώτησή του για απόφαση της Ολομέλειας του Ελεγκτικού Συνεδρίου. Το ακριβές είναι, όπως άλλωστε προκύπτει από το υπ’ αριθμ. πρωτ. ΕΜΠ 30/16-6-2006 έγγραφο του Ελεγκτικού Συνεδρίου, ότι το αρμόδιο Ι Τμήμα του Ελεγκτικού Συνεδρίου στο πλαίσιο των ελεγκτικών του αρμοδιοτήτων κλήθηκε να γνωμοδοτήσει επί συγκεκριμένης υπόθεσης η οποία είχε τεθεί υπόψη του. Η γνωμοδότηση αυτή αποτελεί πράξη δικαστικού σχηματισμού του Ελεγκτικού Συνεδρίου και όχι δικαστική απόφαση.
      Σύμφωνα με την ίδια γνωμοδότηση, το I Τμήμα του Ελεγκτικού Συνεδρίου έκρινε ότι δεν έπρεπε να θεωρηθούν τα υπό κρίση χρηματικά εντάλματα πληρωμής, διότι οι αποφάσεις του Μονομελούς Πρωτοδικείου Κεφαλληνίας, σύμφωνα με τις οποίες οι συμβασιούχοι έπρεπε να προσληφθούν στο Δήμο Αργοστολίου, ήταν ανίσχυρες λόγω έλλειψης δικαιοδοσίας. Γνωμοδότησε, αντίθετα, ότι στη συγκεκριμένη περίπτωση έπρεπε να ακολουθηθεί η ειδική αποκλειστική διοικητική διαδικασία, η οποία προβλέπεται στο Π.Δ. 164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» και η οποία συνίσταται στην κρίση του οικείου Υπηρεσιακού Συμβουλίου και στη σχετική έγκριση από το Ανώτατο Συμβούλιο Επιλογής Προσωπικού (ΑΣΕΠ). Σύμφωνα πάντα με την ίδια γνωμοδότηση, μετά την τήρηση της παραπάνω διαδικασίας αρμόδια να αποφανθούν για τις διαφορές που ενδέχεται να ανακύψουν είναι τα διοικητικά δικαστήρια.
      Επισημαίνεται, πάντως, ότι στο Ι Τμήμα του Ελεγκτικού Συνεδρίου εκκρεμεί αίτηση του Δήμου Αργοστολίου για ανάκληση της παραπάνω γνωμοδότησης.
      Επισημαίνεται ακόμη ότι το Υπουργείο Δικαιοσύνης, αυτονόητα, κατά συνταγματική επιταγή, δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»)
      ΠΡΟΕΔΡΕΥΩΝ (Γεώργιος Σούρλας): Οι Βουλευτές κ.κ. Κωνσταντίνος Σημίτης, Δημήτριος Κουσελάς, Πέτρος Μαντούβαλος και η κ. Άννα Διαμαντοπούλου ζητούν ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Κύριοι συνάδελφοι και κύριε Νεράντζη, θα ήθελα να συμφωνήσετε να προηγηθούν οι ερωτήσεις προς την  Υπουργό Εθνικής Παιδείας και Θρησκευμάτων, στις οποίες θα απαντήσει ο κ. Ταλιαδούρος λόγω του ότι πρέπει να φύγει από το Κοινοβούλιο για να παραστεί σε μία επιτροπή. 
      Συμφωνείτε, κύριοι συνάδελφοι και κύριε Υπουργέ;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν υπάρχει πρόβλημα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
      Επίκαιρες ερωτήσεις πρώτου κύκλου:
      Θα συζητηθεί, λοιπόν, η δεύτερη, η με αριθμό 986/14-9-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων κάλυψης λειτουργικών αναγκών των φοιτητών κ.λπ..
      Η επίκαιρη ερώτηση του κ. Κολοζώφ έχει ως εξής:
      «Με  το ξεκίνημα της νέας ακαδημαϊκής χρονιάς, για άλλη μία φορά έρχεται στην επιφάνεια το ιδιαίτερα οξυμένο πρόβλημα της φοιτητικής στέγης. Ο αριθμός των φοιτητών που μπορούν να στεγαστούν στις υπάρχουσες φοιτητικές εστίες, είναι πάρα πολύ μικρός, 3% του συνόλου των φοιτητών, ενώ η ανυπαρξία σχεδιασμού για τη δημιουργία νέων ή κάλυψης των κενών με ενοικιάσεις ξενοδοχείων, καθώς και η απαξιωτική κατάσταση στην οποία έχουν περιέλθει οι περισσότερες των υπαρχουσών, παράλληλα με την επιβολή ενοικίου σε ορισμένες από αυτές, αυξάνει την ιδιωτική κερδοσκοπία σε βάρος των φοιτητών που αναζητούν στέγη.
      Σε συνδυασμό με τις εξελίξεις της ιδιωτικοποίησης της Ανωτάτης Εκπαίδευσης, της κατάργησης της φοιτητικής μέριμνας, της σίτισης, της στέγασης, των δωρεάν συγγραμμάτων κ.τ.λ., ορθώνουν ακόμα μεγαλύτερα εμπόδια σε βάρος των παιδιών των λαϊκών στρωμάτων, που υποφέρουν από την ένταση της ακρίβειας, της λιτότητας και της ανεργίας.
      Ερωτάται η κυρία Υπουργός:
      Τι μέτρα προτίθεται να πάρει για την εντελώς δωρεάν και χωρίς όρους κάλυψη των στεγαστικών αναγκών όσων φοιτητών διαμένουν μακριά από τον τόπο κατοικίας τους, για την ανέγερση νέων εστιών, την επισκευή και ποιοτική αναβάθμιση των υπαρχουσών, για την κάλυψη με μόνιμο εργατοτεχνικό προσωπικό των αναγκών λειτουργίας τους, καθώς και την κατάργηση κάθε ιδιωτικής δραστηριότητας στο χώρο στέγασης.
      Θα προχωρήσει η Κυβέρνηση στην κάλυψη όλων των λειτουργικών αναγκών (υποδομές, σίτιση κ.λπ.) καθώς και στη χρηματοδότηση πολιτιστικών και αθλητικών δραστηριοτήτων των οικότροφων και γενικότερα του συνόλου των φοιτητών με βάση τις σύγχρονες ανάγκες;»
      Στην επίκαιρη ερώτηση του κ. Κολοζώφ θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Ορίστε, κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Σχετικά με τα θέματα της ιδιωτικής μέριμνας, στέγασης και σίτισης των φοιτητών που αναπτύσσονται στην ερώτηση, θα ήθελα να πω τα εξής: Πρώτον, σε ό,τι αφορά τη στέγαση των φοιτητών, μέριμνά μας είναι η δημιουργία και η συντήρηση φοιτητικών εστιών. Προς την κατεύθυνση αυτή, το Εθνικό Ίδρυμα Νεότητας το οποίο έχει την κύρια ευθύνη, προέβη πρώτα απ’ όλα σε μία τροποποίηση του εσωτερικού κανονισμού και έδωσε τη δυνατότητα κατά προτεραιότητα να στεγάζονται φοιτητές που προέρχονται από άπορες οικογένειες, άτομα με ειδικές ανάγκες και παιδιά πολύτεκνων οικογενειών, των οποίων τα εισοδήματα είναι από αγροτικά επαγγέλματα και μισθωτές υπηρεσίες. Όλοι ανεξαιρέτως οι οικότροφοι των εστιών δεν καταβάλλουν ενοίκιο για στέγαση, παρά μόνο ένα συμβολικό ποσό, των 5 ευρώ, για το οποίο υπάρχει αυτοδιαχείριση για πολιτιστικές εκδηλώσεις. Για την κάλυψη των αναγκών σε προσωπικό, έχει ζητηθεί και έχει εγκριθεί η πρόσληψη εκατόν τριάντα τριών εποχικών υπαλλήλων και είκοσι μονίμων στο Ε.Ι.Ν..
      Οι επιχορηγήσεις του Εθνικού Ιδρύματος Νεότητας βαίνουν συνεχώς αυξανόμενες. Ήδη το 2006 ανήλθε η επιχορήγηση στο ποσό των 38.430.000 ευρώ έναντι των 33.000.000 του 2004. Από το 2006 είναι σε πλήρη λειτουργία οι νέες φοιτητικές εστίες του Πανεπιστημίου Αθηνών και του Εθνικού Μετσοβίου Πολυτεχνείου για χίλιους επτακόσιους φοιτητές. 
      Σε ό,τι αφορά το μελλοντικό σχεδιασμό –κι εδώ θα ήθελα να επιμείνω- το Υπουργείο Παιδείας στο Πρόγραμμα Δημοσίων Επενδύσεων έχει εντάξει μελέτες ύψους προϋπολογισμού 33.547.000 ευρώ, για φοιτητικές εστίες πανεπιστημίων και 34.615.000 ευρώ για την ανέγερση και την επισκευή των κτηρίων των εστιών των Τ.Ε.Ι.. Ειδικότερα σήμερα κατασκευάζονται φοιτητικές εστίες στο Ρέθυμνο, στην Πάτρα, στην Ορεστιάδα, οι σπουδαστικές εστίες στις Σέρρες, δευτέρα φάση, στην Κρήτη και στην Καλαμάτα. Επισκευάζονται και συντηρούνται τα κτήρια του Τ.Ε.I. Λάρισας, ολοκληρώνονται οι μελέτες για τη δημοπράτηση της ανακαίνισης της φοιτητικής εστίας του Παντείου Πανεπιστημίου, για την κατασκευή της φοιτητικής εστίας του Πολυτεχνείου Κρήτης και εγκρίθηκαν πιστώσεις για τη μελέτη για τη φοιτητική λέσχη Καβάλας. Ολοκληρώθηκε η εξαγορά και η προσαρμογή της μελέτης για τα κτήρια της λέσχης και του εστιατορίου-κυλικείου του Τ.Ε.Ι. Καλαμάτας, έχει εξασφαλιστεί ο προϋπολογισμός για τη δημοπράτηση του αντίστοιχου έργου και έχει εξασφαλιστεί, επίσης, ο προϋπολογισμός για τη δημοπράτηση του έργου κατασκευής του εστιατορίου του Τ.Ε.Ι. Κοζάνης και της σπουδαστικής εστίας του Τ.Ε.Ι. Άρτας. Παράλληλα, έχουν προγραμματιστεί για κατασκευή οι εστίες στη Μυτιλήνη, στην Αλεξανδρούπολη και στο Ηράκλειο.
      Πέραν αυτών, το Υπουργείο Παιδείας, σε συνεργασία με το Υπουργείο Οικονομίας, μελετά την ευελιξία του νόμου σχετικά με τη σύμπραξη δημοσίου και ιδιωτικού τομέα για την κάλυψη των αναγκών των φοιτητών και των σπουδαστών σε στέγαση. Όταν αρχίσει η υλοποίησή της, μετά από την ολοκλήρωση της μελέτης, η δυνατότητα αυτή θα δώσει πολλές κλίνες σε εστίες και εστιατόρια υψηλών προδιαγραφών, η δε δαπάνη για την ανέγερσή τους θα κατανεμηθεί σε βάθος χρόνου.
      Πέραν αυτών όμως, για την ενίσχυση των φοιτητών που διαμένουν σε άλλη πόλη και το ετήσιο οικογενειακό τους εισόδημα δεν υπερβαίνει τα 30.000 ευρώ, διατίθεται ετήσιο στεγαστικό επίδομα 1.000 ευρώ, που το 2006 έφτασε συνολικά στο ποσό των 70.000.000 ευρώ. Αυτό σημαίνει ότι εβδομήντα χιλιάδες φοιτητές έλαβαν αυτό το επίδομα. Μάλιστα, με διάταξη νόμου που φέραμε στη Βουλή, το καλοκαίρι του 2004 διευρύνθηκε ο αριθμός των δικαιούχων και δόθηκε η δυνατότητα και σε φοιτητές των νησιωτικών περιοχών του Νομού Πειραιώς και σε φοιτητές των περιοχών του Νομού Αττικής, που βρίσκονται σε απόσταση πάνω από σαράντα χιλιόμετρα από την Αθήνα, να δικαιούνται φοιτητικού επιδόματος.
      Κλείνω, λέγοντας ότι για τη σίτιση διατέθηκαν για τα μεν πανεπιστήμια 27.000.000 ευρώ το 2006, για δε τα Τ.Ε.Ι. 23.000.000 ευρώ και για τα συγγράμματα συνολικά, Τ.Ε.Ι. και πανεπιστημίων, το ετήσιο κόστος υπερβαίνει τα 50.000.000 ευρώ. Συνεπώς στηρίζεται η φοιτητική μέριμνα και υπάρχει στρατηγική και σχεδιασμός για περαιτέρω βελτίωση.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Κολοζώφ.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, εγώ πρέπει να ευχαριστήσω τον κύριο Υπουργό για τα αναλυτικά στοιχεία που έδωσε σχετικά με τη δραστηριότητα της Κυβέρνησης σ’ αυτόν τον τομέα. Πρέπει, όμως, να επισημάνω, κύριε Υπουργέ, ότι αυτά τα ίδια ακριβώς ακούγαμε και σε προηγούμενες ερωτήσεις που θέσαμε και στη δική σας Κυβέρνηση, αλλά και σε προηγούμενες κυβερνήσεις.
      Θέλω να πω ότι αμφισβητούμε το κατά πόσο όλα αυτά που είπατε, θα μπορέσουν να υλοποιηθούν. Εύχομαι –και κρατάμε τη σημείωση- έστω αυτά που είπατε, να μπορέσουν να υλοποιηθούν από άποψη υλικής υποδομής, γιατί θα ανακουφίσουν κάπως την κατάσταση, η οποία είναι αφόρητη.
      Όμως το πρόβλημα είναι πολύ μεγαλύτερων διαστάσεων και απ’ αυτόν τον προγραμματισμό που έχετε κάνει. Δεν ξέρω αν αυτό που είπατε στο τέλος της ομιλίας σας, ότι θα υπάρξει και άλλος σχεδιασμός, συμπεριλαμβάνει και τις πραγματικές ανάγκες που σήμερα υπάρχουν, ώστε να μπορέσει να παρέμβει το Υπουργείο.
      Θέλω να πω όμως και να υπογραμμίσω ότι και σ’ αυτόν τον τομέα η Κυβέρνηση ακολουθεί τη λογική της ιδιωτικοποίησης. Είπατε προηγουμένως, σχετικά με μια σειρά από σχεδιασμένους προγραμματισμούς που έχετε για τη δημιουργία νέων κτηρίων κ.λπ., ότι θα ακολουθήσετε τη διαδικασία των Σ.Δ.Ι.Τ.. 
      Γνωρίζετε την αντίρρησή μας στο να αξιοποιείται η δημόσια περιουσία για να πλουτίζουν μια σειρά από εταιρείες, οι οποίες μ’ αυτήν τη μέθοδο διεισδύουν όχι μόνο στην ίδρυση και την κατασκευή των ιδρυμάτων, αλλά ακόμα και στις λειτουργίες και τις υπηρεσίες της μέριμνας. Παραδείγματος χάρη, τα ζητήματα της σίτισης πώς θα λυθούν; Εδώ δεν είπατε και πολλά πράγματα. Παραμείνατε στα στοιχεία που είχαμε και προηγούμενα. Δεν υπάρχει μια παραπέρα πρόοδος στα ζητήματα αυτά.
      Εμείς θα θέλαμε όλη η δραστηριότητα να είναι μέσω του δημόσιου τομέα και να εξασφαλίζει το σύνολο των φοιτητών –τώρα εξασφαλίζει μόνο το 3% αυτών που έχουν ανάγκη από τη στέγαση- αλλά και στο ζήτημα της σίτισης, να εξασφαλίζονται όλοι οι φοιτητές οι οποίοι έχουν ανάγκη, δεδομένου ότι από το πρωί μέχρι το βράδυ, όσοι φοιτούν, βρίσκονται στα πανεπιστήμια και δεν υπάρχει η δυνατότητα  να έχουν τη στήριξη του σπιτιού τους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κολοζώφ.
      Κύριε Υπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα να πω ότι από τα συγκεκριμένα στοιχεία που παραθέσαμε, αποδεικνύεται ότι η Κυβέρνηση λαμβάνει πρόνοια για τα φοιτητικά θέματα. Στηρίζει τη στέγαση, τη φοίτηση και μάλιστα τη δημόσια στέγαση, τη δημόσια φοίτηση.
      Τα νούμερα αποδεικνύουν ότι οι δαπάνες είναι προς τα πάνω. Δεν υπάρχει λογική ιδιωτικοποίησης. Είναι υπό τον έλεγχο της πολιτείας όλο αυτό που λέμε «φοιτητική μέριμνα». Οι μορφές της Σύμπραξης του Δημοσίου και Ιδιωτικού Τομέα είναι μία σύγχρονη μορφή κατασκευής φοιτητικών εστιών ή άλλων κτηρίων. Το δημόσιο πληρώνει μ’ έναν άλλο τρόπο, διαφορετικό από αυτόν που ακολουθείται σήμερα, ο οποίος τρόπος, ο σημερινός, πραγματικά δημιουργεί καθυστερήσεις.
      Ελπίζουμε και πιστεύουμε ότι αυτό το νέο σύστημα θα είναι πιο γρήγορο, πιο αποτελεσματικό και σε μικρότερο χρονικό διάστημα θα έχουμε μεγαλύτερο αριθμό φοιτητικών εστιών, όπου θα στεγάζονται εκείνοι οι φοιτητές που έχουν ανάγκη, χωρίς βεβαίως να έχουν υποχρέωση να καταβάλουν ενοίκιο ή οτιδήποτε άλλο. Αυτό είναι της πολιτείας υποχρέωση.
      Σε καμία περίπτωση, λοιπόν, δεν προτιθέμεθα να καταργήσουμε τη φοιτητική μέριμνα. Αντιθέτως, έχουμε στρατηγική για περαιτέρω βελτίωση. Ήδη γι’ αυτές τις εστίες που σήμερα ανεγείρονται, το Πρόγραμμα των Δημοσίων Επενδύσεων, που σε συμφωνία με τα ιδρύματα έκανε έναν τριετή προγραμματισμό, θεωρούμε ότι θα βοηθήσει ιδιαίτερα.
      Στόχος μας είναι η περαιτέρω στήριξη των ασθενέστερων οικονομικά φοιτητών, ώστε να μπορούν πραγματικά να σπουδάσουν χωρίς ιδιαίτερα προβλήματα. Και με τις προτάσεις μας για τη συζήτηση για το νόμο-πλαίσιο, έχουμε και εκεί ρυθμίσεις που ενισχύουν ακριβώς τη φοιτητική μέριμνα.
      Όσον αφορά το ποσό της σίτισης, πάλι και αυτό ανεβαίνει. Είναι χαρακτηριστικό ότι το 2004 ο προϋπολογισμός των Τ.Ε.Ι. για τη σίτιση ήταν 17.000.000 ευρώ και σήμερα, μέσα σε δυόμισι χρόνια, είναι 23.000.000 ευρώ, δηλαδή έχουμε μία αύξηση 6.000.000 ευρώ. Συνολικά, για τη σίτιση δίνονται περίπου 50.000.000 ευρώ.
      ΟΡΕΣΤΗΣ ΚΟΛΟΖΩΦ: Θα μας πείτε το ποσοστό των φοιτητών που θα καλυφθούν στο ζήτημα της στέγασης;
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Είναι ένας σημαντικός αριθμός, ένα σημαντικό μέγεθος το οποίο πιστεύουμε ότι βοηθάει ουσιαστικά τους φοιτητές μας και σ’ αυτό το θέμα.
      Σε ό,τι αφορά τα συγγράμματα, στα οποία παρέλειψα να αναφθερώ προηγουμένως λόγω χρόνου, πρέπει να σας πω ότι σε ό,τι αφορά τα πανεπιστημιακά συγγράμματα, το 2006 το κόστος ανέρχεται στο ποσό των 37.000.000 ευρώ και σε ό,τι αφορά τα Τ.Ε.Ι. είναι λίγο λιγότερο, υπερβαίνει τα 20.000.000 ευρώ.
      Όταν, λοιπόν, για φοιτητικά συγγράμματα η πολιτεία διαθέτει κατ’ έτος ποσό που υπερβαίνει τα 55.000.000 ευρώ, νομίζω ότι αυτό είναι ιδιαίτερα σημαντικό και δεν θα το συναντήσουμε σε άλλη ευρωπαϊκή χώρα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα μου επιτρέψετε να πω ότι εκτός από όλα αυτά, εκείνο που λείπει από τους φοιτητές είναι τα κέντρα ενημέρωσης φοιτητών. Οι φοιτητές -και ιδιαίτερα οι πρωτοετείς- ταλαιπωρούνται και βασανίζονται και για την εξεύρεση στέγης και γενικότερα όσον αφορά την ενημέρωση στην πόλη όπου εγκαθίστανται. Θα μπορούσαν δηλαδή, να συσταθούν και κέντρα ενημέρωσης φοιτητών, όπως υπάρχουν τα Κέντρα Ενημέρωσης Πολιτών.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, σήμερα καλύπτεται μόνο το 3%. Πώς θα αντιμετωπισθεί αυτό το φαινόμενο;
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση της πρώτης, της με αριθμό 976/14-9-2006 επίκαιρης ερώτησης του Βουλευτή του Πανελληνίου Σοσιαλιστικού Κινήματος κ. Αποστόλου-Αθανασίου Τσοχατζόπουλου προς τον Υπουργό Ανάπτυξης, σχετικά με τον Ενεργειακό Σχεδιασμό της χώρας κ.λπ.
      Η επίκαιρη ερώτηση του κ. Τσοχατζόπουλου αναλυτικά έχει ως εξής:
      «Μετά την ψήφιση του ν. 3486/06 για τις Α.Π.Ε. (Ανανεώσιμες Πηγές Ενέργειας), αποκαλύπτεται ξεκάθαρα ότι σκοπός της Κυβέρνησης στην πραγματικότητα ήταν όχι να προωθήσει, αλλά να περιθωριοποιήσει τις Ανανεώσιμες Πηγές Ενέργειας υπέρ των συμβατικών καυσίμων. Σύσσωμη η Αντιπολίτευση, κατά τη συζήτηση επικύρωσης του ν. 3468/06, είχε προβλέψει ότι οι διατάξεις παγώματος των αιτήσεων, έως ότου οι επενδυτές προσκομίσουν νέες ανεμολογικές μετρήσεις διάρκειας τουλάχιστον ενός έτους, καθώς και η διάταξη για χωροταξικό σχεδιασμό που προβλέπατε σε προηγούμενο προσχέδιο νόμου αλλά αφαιρέσατε τελικά, θα οδηγήσουν στην αναστολή αξιολόγησης για αρκετά χρόνια.
      Επιπλέον, με την πρόσφατη απόφασή σας, από 28-7-2006, για αναπροσαρμογή των τιμολογίων της Δ.Ε.Η., μειώνεται κατά 50% το ειδικό τέλος των Ανανεώσιμων Πηγών Ενέργειας, αλλά την ίδια στιγμή αποδυναμώνετε την επιδότηση υλοποίησής τους.
      Ολοένα και πιο φανερά, ενεργειακά η Κυβέρνηση στηρίζεται στους προμηθευτές εισαγωγής ηλεκτρικής ενέργειας, με σκόπιμη αύξηση της οριακής τιμής της ηλεκτρικής ενέργειας, που έτσι μεγεθύνει τα κέρδη τους και επιβαρύνει τη Δ.Ε.Η., πληρώνοντας στους επιλέγοντες πελάτες την τιμή μονάδος ακριβότερη από το κόστος παραγωγής της ίδιας της Δ.Ε.Η.. Αντίθετα, για τρίτη συνεχή χρονιά η Κυβέρνηση της Νέας Δημοκρατίας δεν προώθησε, βάσει του ν.3175/2003, το άνοιγμα της ενεργειακής αγοράς της χώρας. Επαναπαύθηκε στο δυναμικό των 1.000 MW που της παρέδωσε το ΠΑ.ΣΟ.Κ. το 2004.
      Αντί να προωθήσετε τους προβλεπόμενους διαγωνισμούς των τριών μονάδων των 400 ΜW (που σύμφωνα με τις μελέτες του Δ.Ε.Σ.Μ.Η.Ε., του Πολυτεχνείου και της Δ.Ε.Η. χρειάζεται το σύστημα έως το 2007) για να λειτουργήσει επιτέλους ανταγωνιστική αγορά στη χώρα, προτιμήσατε μέσω μιας προσχηματικής αλλαγής της νομοθεσίας να ακυρώσετε έτσι το άνοιγμα της αγοράς.
      Εν όψει των παραπάνω, ερωτάται ο αρμόδιος Υπουργός  Ανάπτυξης τα εξής:
      1. Με δεδομένη την καταστροφική κατάσταση που δημιουργήσατε με τη νομοθετική σας πρωτοβουλία, καλείστε να μας γνωρίσετε πώς θα απεμπλέξετε από το σημερινό τέλμα την αδειοδοτική διαδικασία των ΑΠΕ.
      2. Εφόσον δεν σας έφθασαν τα τρία χρόνια για να προκηρύξετε διαγωνισμό για τις τρεις μονάδες Φ.Α. του Δ.Ε.Σ.Μ.Η.Ε., που παραλάβατε έτοιμα, πώς σχεδιάζετε να αντιμετωπίσετε το έλλειμμα, όπως προβλέπει ο μακροχρόνιος ενεργειακός σχεδιασμός της χώρας που σας παραδώσαμε το 2003 και πότε θα είσθε σε θέση να καταθέσετε άμεσα το δικό σας;»
      Στην επίκαιρη ερώτηση του κ. Τσοχατζόπουλου θα απαντήσει ο Υφυπουργός Ανάπτυξης κ. Νεράντζης.
      Κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Το περίεργο είναι ότι ένα τόσο σοβαρό θέμα που θίγει ο εκλεκτός συνάδελφος, έρχεται εδώ με τη μορφή της επικαίρου ερωτήσεως που σημαίνει ότι εξυπηρετούνται ενδεχομένως σκοποί προβολής, αλλά δεν προωθείται ουσιαστικά η ψηλάφησή του.
      Υπάρχει ο βαρύγδουπος τίτλος στην ερώτηση «περί υπονομεύσεως του ενεργειακού συστήματος της χώρας». Διερωτώμαι, όμως: Ποιος, άραγε, υπονομεύει τι; Η Κυβέρνηση το ενεργειακό σύστημα της χώρας ή εσείς τα υπολείμματα της όποιας ενημέρωσης είχατε, μια και διατελέσατε, επί αρκετό χρονικό διάστημα, υπεύθυνος διαχειριστής της ενέργειας; Φοβάμαι ότι ισχύει το δεύτερο και θα αποδείξω ευθύς αμέσως το γιατί. 
      Μας εγκαλείτε, πρώτον, γιατί, δήθεν, αποδυναμώσαμε την επιδότηση υλοποίησης των Α.Π.Ε. λόγω της μειώσεως των τιμολογίων της Δ.Ε.Η. κατά 2,5%. Φαίνεται ότι ξεχάσατε ακόμη και το δικό σας νόμο. Ξεχάσατε το άρθρο 40 του ν. 2773/1999, σύμφωνα με τον οποίο η όποια μείωση δεν μπορεί παρά να λειτουργεί μόνο συμπληρωματικά, δηλαδή εάν και όταν απαιτείται για την πληρωμή της ηλεκτρικής παραγωγής των Α.Π.Ε.. Εκτός αν διαφωνείτε με την ανακούφιση των νοικοκυριών –γιατί αυτοί ωφελούνται- ή με την ανακούφιση των εμπορικών καταναλωτών ή και των βιομηχανικών επιχειρήσεων. 
      Διαλέξτε, επιτέλους: Είτε τη μία λύση, είτε την άλλη. Δεν υπάρχει δυνατότητα εξυπηρετήσεως και των δύο αυτών πηγών. Τη μείωση αυτή –είναι περιττό να σας το υπενθυμίσω, το γνωρίζετε καλά- την επέτρεψαν τα οικονομικά του Δ.Ε.Σ.Μ.Η.Ε., παράλληλα δε υπέρ αυτής συνηγόρησε και η Ρ.Α.Ε.. 
      Μας εγκαλείτε, επίσης, για το ότι δήθεν αυξήσαμε σκόπιμα την οριακή τιμή του συστήματος, για να εξυπηρετήσουμε οικονομικά κάποιους. Μου έχει δοθεί επανειλημμένως η ευκαιρία απ’ αυτήν εδώ την Αίθουσα και σε πολλούς σχηματισμούς -είτε ενώπιον επιτροπών είτε στην Ολομέλεια- να τονίσω ότι η αύξηση αυτή της οριακής τιμής, κατά τον Ιανουάριο του 2006, οφειλόταν αφ’ ενός μεν στην ορθή εφαρμογή των αρχών του νέου Κώδικα Διαχείρισης του Συστήματος και των Συναλλαγών Ηλεκτρικής Ενέργειας και αφ’ ετέρου στην αύξηση των διεθνών τιμών του φυσικού αερίου. Είναι δύο μεγέθη τα οποία δεν μπορείτε να τα αμφισβητήσετε –και καλά κάνετε και δεν τα αμφισβητείτε- και είναι τα μεγέθη εκείνα, τα οποία κατέστησαν επιβεβλημένη αυτήν τη μεταβολή της τιμής του οριακού συστήματος. 
      Μας εγκαλείτε, επίσης, ότι δήθεν επαναπαυθήκαμε στο δυναμικό των 1000 MW, τα οποία μας παρέδωσε το ΠΑ.ΣΟ.Κ.. Ξεχάσατε, όμως, ότι το Λαύριο, η Θήβα, η Θεσσαλονίκη σχεδιάστηκαν μεν από τις προηγούμενες κυβερνήσεις σας, αλλά αντιμετώπισαν σωρεία προβλημάτων που δεν μπορούσαν να λυθούν. 
      Και θα αναφερθώ σ’ ένα οικειότερο σε σας, λόγω της κατά τόπον αρμοδιότητάς σας, θέμα, εκείνο δηλαδή του έργου των ΕΛ.ΠΕ. στη Θεσσαλονίκη. Γνωρίζετε πολύ καλά ότι, εάν δεν είχαμε σχεδιάσει και υλοποιήσει εμείς την υπόγεια διασύνδεση της μονάδας με το σύστημα, το έργο όχι μόνο δεν θα είχε τεθεί σε λειτουργία από το 2005 που ετέθη, αλλά θα ψάχναμε μέχρι το 2007 να βρούμε τι θα γίνει με τη λειτουργία του. Ούτε ως σενάριο δεν προέβλεπε αυτήν την υπόγεια διασύνδεση η δική σας λύση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
      Καταπίπτουν, λοιπόν, όλες οι κατηγορίες τις οποίες απευθύνετε εναντίον της Κυβερνήσεως με την επίκαιρη αυτή ερώτησή σας. 
      Και τώρα οι απαντήσεις, σε όσο χρόνο μου περισσεύει στην πρωτολογία μου –τα υπόλοιπα θα τα πω στη δευτερολογία μου- στα ερωτήματα που θέτετε: 
      Μας λέτε ότι τελματώθηκε η αδειοδοτική διαδικασία. Μα, τόσο πολύ έχετε αποξενωθεί, κύριε Τσοχατζόπουλε; Για όνομα του Θεού! Θα σας υπενθυμίσω ...
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, τα υπόλοιπα στη δευτερολογία σας. Θερμή παράκληση. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Καλώς, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ. 
      Ο ερωτών συνάδελφος κ. Τσοχατζόπουλος έχει το λόγο. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, περίμενα ότι θα ευαισθητοποιείτο ο ίδιος ο Υπουργός Ανάπτυξης, ώστε να παραστεί σήμερα εδώ. 
      Η κατηγορία η οποία περικλείεται μέσα σ’ αυτή την επίκαιρη ερώτηση, είναι βαρύτατη. Έχουν δυναμιτίσει την ενεργειακή οικονομία της χώρας. Ζούμε εδώ και μήνες μία βαθύτατη ενεργειακή κρίση, με συνέπεια ένα τρομακτικό κόστος όχι μόνο για την οικονομία, τη βιομηχανία, την παραγωγή και το εμπόριο, αλλά και για την καθημερινή ζωή του πολίτη, με αποτέλεσμα αυτός να πληρώνει υπέρμετρα ακριβά τόσο την κιλοβατώρα για την ατομική του κατανάλωση, όσο και τα καύσιμα που χρησιμοποιεί για τη διακίνηση και το κόστος θέρμανσης στην οικία του, για να μπορέσει να καλύψει τις ανάγκες του. Και όλα αυτά, έναντι των τιμών του παρελθόντος. 
      Το χειρότερο είναι ότι στην Ελλάδα πληρώνουμε τις ακριβότερες τιμές στα καύσιμα απ’ όλες τις άλλες χώρες της Ευρώπης, ενώ μέχρι πριν τρία χρόνια βρισκόμασταν στη δεύτερη φθηνότερη θέση στην Ευρώπη, προ φόρων κι αυτό και παρακαλώ να ληφθεί υπόψη. Αυτό σημαίνει ότι η ευθύνη αυτής της Κυβέρνησης για την κατάσταση η οποία έχει διαμορφωθεί σήμερα, είναι βαρύτατη.
      Ο κύριος Υφυπουργός, λυπούμαι, αλλά δεν γνωρίζει. Κατανοώ την άγνοιά του, ως εκ τούτου δεν θα σχολιάσω τον τρόπο με τον οποίο επέλεξε να απαντήσει. Διότι, κύριε Υφυπουργέ, αντί για τα αστειάκια και τις περίφημες επιθέσεις, πρέπει να συνειδητοποιήσετε ότι έχετε ευθύνη και έναντι του ελληνικού λαού και έναντι του Κοινοβουλίου να δώσετε υπεύθυνες απαντήσεις και όχι να ξεφεύγετε. Και πρέπει να απαντήσετε, γιατί επί τρία χρόνια αδρανοποιήσατε την ενεργειακή πολιτική της χώρας. Η αδράνειά σας οδήγησε στο σημείο αυτό το σύστημα, το οποίο ήταν σε πλήρη επάρκεια. Γιατί σας παραδώσαμε ένα ενεργειακό σύστημα με περίσσευμα περίπου 1000  MW, 400 MW στη Θεσσαλονίκη. 
      Και αφήστε αυτά τα περί ενέργειας, ότι δεν γνωρίζατε. Προβλέπονταν τα πάντα. Σας παραδώσαμε τη μονάδα σχεδόν σε πλήρη δοκιμαστική λειτουργία. Μόνο που εσείς δεν τολμήσατε ούτε τα εγκαίνια να κάνετε, διότι φοβάστε τις  αντιδράσεις της τοπικής κοινωνίας. Ακόμα, σας δώσαμε τη μονάδα του Λαυρίου με άλλα 400 MW και τη μονάδα -από την άλλη μεριά- του Ήρωνα στη Βοιωτία με 160 MW. Σας δώσαμε μια εφεδρεία για να αντιμετωπίσετε όλα τα black out. 
      Παρ’ όλα ταύτα, πώς καταντήσατε σήμερα εσείς το σύστημα; Φθάσαμε να έχουμε black out χθες στην Κρήτη τρεις ώρες και στη Θεσσαλονίκη χθες άλλη μία ώρα. 
      Τρίτον και βασικότερο...
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε συνάδελφε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ένα λεπτό και ολοκληρώνω, κύριε Πρόεδρε, διότι αν δεν καταθέσουμε ολοκληρωμένα αυτά τα στοιχεία, τότε δεν γίνεται κατανοητό το θέμα, γιατί εμείς επισημαίνουμε ότι είναι σημαντικό αυτό. 
      Υπάρχει βαρύτατη ενεργειακή κρίση, κύριε Υφυπουργέ. Δεν το συνειδητοποιήσατε. Καταντήσατε τη Δ.Ε.Η. να πληρώνει στους προμηθευτές 32% ακριβότερα την ενέργεια την οποία αγοράζει σε σχέση με το κόστος με το οποίο παράγει τη δική της ενέργεια, διότι εσείς τινάξατε στον αέρα το σύστημα και τη νομοθεσία περί παραγωγής των Ανανεώσιμων Πηγών Ενέργειας. Τίποτα δεν μπορεί να προχωρήσει. 
      ΠΡΟΕΔΡΕΥΩΝ (Γεώργιος Σούρλας):  Κύριε Τσοχατζόπουλε, σας παρακαλώ πολύ, ολοκληρώστε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι όλα μπλοκαρισμένα, τίποτα δεν πρόκειται να γίνει, με συνέπεια αυτήν τη στιγμή εσείς να μας λέτε ότι οι προμηθευτές θα λύσουν το πρόβλημα της ηλεκτρικής ενέργειας στην Ελλάδα. Αυτή είναι μία αποτυχία, την οποία σας τη χρεώνουμε και ζητούμε μέτρα από αυτήν την Κυβέρνηση.
      ΠΡΟΕΔΡΕΥΩΝ (Γεώργιος Σούρλας):  Κύριε Τσοχατζόπουλε, ενεργειακή πολιτική σε δύο λεπτά δεν αναπτύσσεται.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πάρτε τις ευθύνες σας, γιατί η αντίδραση θα είναι σφοδρή και μεγίστη. 
      ΠΡΟΕΔΡΕΥΩΝ (Γεώργιος Σούρλας):  Δυσκολεύεται, όμως, έτσι το Προεδρείο να κάνει παρεμβάσεις και να σας παρακαλεί και εσείς να μην ακούτε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είμαστε υποχρεωμένοι να πούμε κάποια πράγματα μέσα σε δύο λεπτά. Και ο κύριος Υφυπουργός μίλησε δύο λεπτά παραπάνω. 
      ΠΡΟΕΔΡΕΥΩΝ (Γεώργιος Σούρλας):  Δεν λέω προσωπικά σ’ εσάς, αλλά εδώ εσείς, οι παλιοί πολιτικοί, θέλετε να αναπτύξετε σε δύο και τρία λεπτά τομείς, όπως είναι η ενεργειακή πολιτική. Ε, δεν γίνεται αυτό!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ κατανοώ τη σύγχυσή σας. 
      Πρώτον, κρίνετε τον τρόπο που απαντώ. Αυτός ανήκει σ’ εμένα. Εσείς θα διατυπώσετε την ερώτησή σας, εγώ θα διατυπώσω την απάντησή μου. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Δεν μας αφορά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αφήστε να μιλήσω. Εσείς είστε παλιός κοινοβουλευτικός. Εγώ θα σας βάλω σε τάξη; 
      ΠΡΟΕΔΡΕΥΩΝ (Γεώργιος Σούρλας):  Μη διακόπτετε παρακαλώ, κύριε Τσχοτζόπουλε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Δεν σας αφορά, λοιπόν. Εντάξει.
      Δεύτερον, μιλάτε για ενεργειακή…..
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ασχολείστε με τον εαυτό σας, αντί να απαντήσετε επί της ουσίας. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Κύριε Πρόεδρε, να μου αφαιρεθεί ο χρόνος.
      ΠΡΟΕΔΡΕΥΩΝ (Γεώργιος Σούρλας):  Κύριε Τσοχατζόπουλε, σας παρακαλώ πάρα πολύ να σταματήσετε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Αφού δεν απαντάει επί της ουσίας. 
      ΠΡΟΕΔΡΕΥΩΝ (Γεώργιος Σούρλας): Ε, μη το διακόπτετε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Τελειώσατε; Μπορώ να προχωρήσω; 
      ΠΡΟΕΔΡΕΥΩΝ (Γεώργιος Σούρλας):  Είστε παλιός κοινοβουλευτικός και Υπουργός για πολλά χρόνια, κύριε Τσοχατζόπουλε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Ξέρω ότι σας τσούζουν αυτά, αλλά θα τα ακούσετε, κύριε Τσοχατζόπουλε, θέλετε, δεν θέλετε. Να προχωρήσουμε, λοιπόν. 
      Τολμάτε και μιλάτε εσείς για ενεργειακή…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αν τολμάτε, μιλήστε επί της ουσίας. 
      ΠΡΟΕΔΡΕΥΩΝ (Γεώργιος Σούρλας):  Κύριε Τσοχατζόπουλε, σας παρακαλώ πάρα πολύ. Υπάρχει λόγος να προκληθεί ένταση; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ δεν σας διέκοψα καθόλου. Σας διέκοψα καθόλου;
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, ο Υπουργός, παρ’ ότι και εσείς ήσασταν επιθετικός και οξύτατος σε μερικές περιπτώσεις δεν σας διέκοψε. Τουλάχιστον, να ανταποκριθείτε και εσείς στη στάση του Υπουργού. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ανταποκρίνομαι, αλλά είναι οξύτατος και παραπλανητικός. 
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ πάρα πολύ, να σταθείτε στου Κοινοβουλίου το επίπεδο. 
      Καμία άλλη διακοπή. Θερμή παράκληση, κύριε Τσοχατζόπουλε. Ακούμε, έχουμε και τηλεοπτικό κανάλι και μας βλέπουν και εκτός Βουλής. Ο καθένας αξιολογείται από τους πολίτες. Γιατί αυτοί είναι οι τελικοί κριτές. Δεν είμαστε μόνο εμείς, οι είκοσι και οι τριάντα εδώ. 
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ελπίζω, κύριε Πρόεδρε, να μου επιτρέψει αυτήν τη φορά, ο κ. Τσοχατζόπουλος.
      Μιλήσατε για επάρκεια ενέργειας. Πού ήσασταν εσείς προσωπικά και η παράταξή σας, όταν το 2004 τον Ιούλιο, τρεις μήνες αφ’ ότου αναλάβαμε τη διακυβέρνηση, με 9.500 MW φορτίο έγινε το μεγάλο black out; Πού ήσασταν εσείς, όταν εμείς…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Με δική σας ευθύνη έγινε.
      ΠΡΟΕΔΡΕΥΩΝ (Γεώργιος Σούρλας): Μα, κύριε Τσοχατζόπουλε, δεν μπορείτε να απαντάτε στα ερωτήματα που υποβάλλει ο Υπουργός. Είναι ρητορικά ερωτήματα αυτά. Σας παρακαλώ πάρα πολύ!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μα, είναι απίθανα ψεύδη αυτά που κατατίθενται εδώ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Πού ήσασταν εσείς, όταν φέτος αυτό το φορτίο έφτασε τα 9.963 MW και εν τούτοις δεν έγινε κανένα μεγάλο black out, παρά το ότι υπήρχαν και τρεις σταθμοί εκτός λειτουργίας; Και μιλάτε μετά για επάρκεια ενέργειας;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Πρόκειται για 1000MW παραπάνω. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Η σύγχυσή σας, όμως, είναι τόσο μεγάλη, ούτως ώστε τολμάτε να μιλάτε ακόμα και για την τελμάτωση της αδειοδοτικής διαδικασίας. Θέλω να σας γνωρίσω ότι σήμερα η συνολική εγκατεστημένη ισχύς των ΑΠΕ είναι 700MW. Από αυτά τα 700MW, τα 250 MW εγκαθιδρύθηκαν και λειτούργησαν επί των ημερών της δικής μας Κυβερνήσεως. Αν σκεφτείτε ότι μέχρι το τέλος αυτού του έτους, σε δυόμισι-τρεις μήνες, αναμένεται να προστεθούν και άλλα 100ΜW, τότε αυτό σημαίνει ότι έχουμε 50% αύξηση στις ΑΠΕ εμείς, επί των ημερών μας. Και εσείς μιλάτε για τελμάτωση; Εάν αυτό είναι τέλμα, τότε ο πλους ο ελεύθερος ποιος είναι;
      Είναι, λοιπόν, προφανές το σημείο συγχύσεως στο οποίο έχετε φθάσει. Πράγματι, θα συμφωνήσω μαζί σας ότι οι κατηγορίες που διατυπώνετε στην ερώτησή σας, είναι βαρύτατες. Δυστυχώς, όμως, η θεμελίωσή τους είναι έωλη και ελαφρά. Δυστυχώς, δεν προσκομίζετε αποδείξεις και αυτά που ισχυρίζεστε, αντιφάσκουν προς την ίδια την πραγματικότητα. Με τις παρεμβάσεις που κάναμε, με τους αυτομετασχηματιστές, την αντιστάθμιση με την εκστρατεία της οικονομίας, με την ενεργοποίηση όλων αυτών των μορφών και με τα φωτοβολταϊκά τόξα -με ηλιοφανή την Ελλάδα, σεις την καταδικάσατε σε συσκότιση- δεν βλέπουμε μόνο το μέλλον, αλλά αποδεικνύουμε και τη δική σας ανεπάρκεια, ανεπάρκεια, η οποία ήταν μοιραία και μας βύθισε σε τέτοιο κενό.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της τρίτης, της με αριθμό 982/14.2.2006 επίκαιρης ερώτησης του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με την ικανοποίηση των αιτημάτων των εκπαιδευτικών της Πρωτοβάθμιας Εκπαίδευσης κ.λπ..
      Αναλυτικότερα η επίκαιρη ερώτηση του Προέδρου του Συνασπισμού έχει ως εξής:
      «Με τεράστια κενά σε εκπαιδευτικό προσωπικό στην πρωτοβάθμια εκπαίδευση -υπολογίζεται ότι λείπουν τρεις χιλιάδες δάσκαλοι και νηπιαγωγοί και οκτώ χιλιάδες ωρομίσθιοι για τα ολοήμερα σχολεία- αλλά και δεκάδες άλλα προβλήματα ξεκίνησε η σχολική χρονιά. Λόγω των κενών κινδυνεύουν να χαθούν και φέτος χιλιάδες διδακτικές ώρες, ενώ όπως καταγγέλλουν οι ίδιοι οι εκπαιδευτικοί, τα σεμινάρια επιμόρφωσης πάνω στα τριάντα νέα βιβλία που εισάγονται στο δημοτικό, ήταν ανεπαρκή. Εκτιμάται επίσης ότι θα υπάρξει υπολειτουργία των τμημάτων ένταξης για μαθητές με ιδιαίτερες μαθησιακές ανάγκες και συρρίκνωση των τάξεων υποδοχής για τους αλλοδαπούς μαθητές.
      Οι εβδομήντα χιλιάδες δάσκαλοι και νηπιαγωγοί όλης της χώρας, με τη συμπαράσταση μαθητών και γονέων, προχωρούν σε απεργιακές κινητοποιήσεις, διεκδικώντας αξιοπρεπή αμοιβή για την εργασία τους, στήριξη του δημόσιου και δωρεάν χαρακτήρα της εκπαίδευσης και επίλυση των προβλημάτων της λειτουργίας των σχολείων.
      Ερωτάται η κυρία Υπουργός:
      Θα ικανοποιήσει η Κυβέρνηση τα βασικά οικονομικά αιτήματα των εκπαιδευτικών της πρωτοβάθμιας εκπαίδευσης που είναι: 1.400 ευρώ καθαρές αποδοχές στο νεοδιόριστο, ενσωμάτωση όλων των επιδομάτων στο βασικό μισθό, μαζικοί διορισμοί στην εκπαίδευση, ώστε να μην υπάρχουν κενά, εξασφάλιση σταθερής και μόνιμης εργασίας για όλους με κατάργηση του θεσμού της ωρομισθίας;
      Θα ανταποκριθεί στο αίτημα όλης της εκπαιδευτικής κοινότητας για αύξηση των δαπανών για την παιδεία στο 5% του Α.Ε.Π., προκειμένου να στηριχθεί και να αναβαθμιστεί η δημόσια δωρεάν εκπαίδευση και οι εκπαιδευτικοί;»
      Το λόγο έχει, για να απαντήσει, ο Υφυπουργός Εθνικής Παιδείας, ο κ. Καλός.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, η κυρία Υπουργός πού είναι;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ξέρετε πολύ καλά ότι, όταν δεν έρχεται η Υπουργός, όπως το Σύνταγμα και ο Κανονισμός ορίζουν, δικαιούται και μπορεί να απαντήσει ο Υφυπουργός. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επειδή έχει ξανασυζητηθεί το θέμα αυτό...
      ΠΡΟΕΔΡΕΥΩΝ (Γεώργιος Σούρλας): Έχει τεθεί πάρα πολλές φορές.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επειδή νομίζω ότι έχουμε μια Κυβέρνηση που έχει Υπουργούς, εγώ, όποτε έχω βρεθεί στις ερωτήσεις εδώ, βλέπω μια Κυβέρνηση Υφυπουργών. 
      ΠΡΟΕΔΡΕΥΩΝ (Γεώργιος Σούρλας): Θα σας απαντήσει ο κύριος Υφυπουργός.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εάν μεν η κ. Γιαννάκου λείπει στη Γερμανία –και θα ήθελα αυτήν την ενημέρωση- το συζητάμε. Εάν, όμως, η κ. Γιαννάκου απαξιοί να έρθει, τη στιγμή που είναι διαλυμένα τα σχολεία της πρωτοβάθμιας εκπαίδευσης λόγω της στάσης της Κυβέρνησης, δεν το συζητάμε και αποσύρω την ερώτησή μου.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, οι Προεδρεύοντες δεν κάνουν τίποτε άλλο, παρά να τηρούν τον Κανονισμό. Και ο Κανονισμός εδώ, βάσει του άρθρου 132, αναφέρει ότι ο Υπουργός μπορεί να εκπροσωπείται και από τον Υφυπουργό. Και δεν νομίζω ότι είναι υποτιμητικό να υπάρχει Υφυπουργός, που να απαντάει για λογαριασμό του Υπουργείου και της Κυβέρνησης. Επ’ αυτού, όμως, έχει το λόγο να απαντήσει και στην ερώτηση, εφόσον το επιθυμείτε και σ’ αυτά που είπατε, ο κ. Καλός.
      Ο κύριος Υφυπουργός έχει το λόγο.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):  Κύριε Πρόεδρε, είναι γνωστό, ότι η κυρία Υπουργός συνοδεύει τον Πρόεδρο της Δημοκρατίας σε επίσημη επίσκεψή του, σε επίσημο ταξίδι στη Γερμανία και είναι επιφορτισμένη με φάκελο εκπαιδευτικών θεμάτων. Ξέρετε, υπάρχει εκεί ένα μεγάλο τμήμα του Ελληνισμού, υπάρχουν ελληνικά σχολεία, τα οποία θα επισκεφθεί και θα λύσει προβλήματα. Βρίσκεται, λοιπόν, σε ταξίδι εργασίας, με επικεφαλής της όλης ομάδος, τον πρώτο πολιτειακό παράγοντα, τον Πρόεδρο της Δημοκρατίας. Επομένως, δεν είναι υπεκφυγή η σημερινή της απουσία από εδώ.
      Τώρα, όσον αφορά την ουσία των ερωτημάτων του αξιότιμου Προέδρου του Συνασπισμού, θα ήθελα να πω τα εξής: 
      Κύριε Πρόεδρε, η Κυβέρνηση σάς απαντά με αριθμούς. Δεν είναι έτσι τα πράγματα για το ελληνικό σχολείο. Δεν είναι έτσι τα πράγματα για την πρωτοβάθμια εκπαίδευση, όπως τα  μεταφέρετε εσείς από τις ανακοινώσεις –εκεί στηρίζεστε, όπως βλέπω στη διατύπωση- του απεργιακού δελτίου των δασκάλων της πρωτοβάθμιας εκπαίδευσης. 
      Μπορώ να σας πληροφορήσω, λοιπόν, ότι οι μόνιμοι διορισμοί στην πρωτοβάθμια εκπαίδευση έφθασαν φέτος περίπου τους δύο χιλιάδες δασκάλους και νηπιαγωγούς. Επίσης, αν μιλάμε για αναπληρωτές, επειδή βλέπω το νούμερο «3.000» που αναφέρετε –το είδα και στις ανακοινώσεις της Διδασκαλικής Ομοσπονδίας- θα ήθελα να σας πω, ότι πριν καν χτυπήσει το κουδούνι στο σχολείο, δύο χιλιάδες εννιακόσιους εβδομήντα έξι δάσκαλοι και οκτακόσιοι εξήντα νηπιαγωγοί, -δηλαδή συνολικά τρεις χιλιάδες οκτακόσιοι τριάντα έξι εκπαιδευτικοί πρωτοβάθμιας εκπαίδευσης- απεστάλησαν, ως αναπληρωτές, για να καλύψουν τα κενά τα λειτουργικά στην πρωτοβάθμια εκπαίδευση. Αυτή είναι η αλήθεια.
      Όσον αφορά τους ωρομισθίους που πρέπει να καλύψουν τα μαθήματα της απογευματινής ζώνης στο ολοήμερο σχολείο, σας λέω ότι δεν είναι σωστός αριθμός αυτό το οκτώ χιλιάδες. Σας λέω ότι ήδη έχει διασφαλιστεί και λειτουργεί με αποστολή σε σύνολο είκοσι τεσσάρων χιλιάδων τετρακοσίων ωρών, που αν τα υπολογίσετε σε ειδικές συμβάσεις ωρομισθίων -με έναν αριθμό περίπου είκοσι μία ώρες την εβδομάδα- φθάνουν τους δύο χιλιάδες τετρακόσιους ωρομίσθιους και αποδεικνύουν, ότι εμείς -και φέτος ακόμη- κάναμε μία μεγάλη σύμπτυξη, όσον αφορά το πόσους και πως χρησιμοποιούμε τους ωρομίσθιους, στο να καλύπτουμε τα απογευματινά κενά, που όντως είναι ωρομισθιακά, στο θεσμό του ολοήμερου σχολείου.
       Άρα, λοιπόν, δεν δεχόμαστε όλη αυτήν τη λογική, κύριε Πρόεδρε, ότι με βάση τους αριθμούς που προείπατε, το ολοήμερο σχολείο, το δημοτικό, άνοιξε τις πύλες του με ελλείψεις. Φέτος είναι η πρώτη χρονιά ουσιαστικά, στην οποία εγκυρότερα και εγκαιρότερα έγιναν όλοι οι διορισμοί και είμαστε στην ευχάριστη θέση να βλέπουμε την εκπαιδευτική κοινότητα να αποδίδει έργο, ξεκινώντας από την πρώτη μέρα την προσφορά εκπαιδευτικού εδιαφέροντος και μαθημάτων υπέρ των παιδιών.
      Τώρα όσον αφορά στα αιτήματα των απεργών: Και χθες τους δέχθηκα και μίλησα μαζί τους, με όλο το Προεδρείο της Διδασκαλικής Ομοσπονδίας. Και τους είπα ότι όσον αφορά στα θεσμικά αιτήματα, κύριε Πρόεδρε, που είναι η οργανικότητα των σχολείων, φθάσαμε ήδη και τη ρυθμίσαμε -και είχαμε και ευχαριστίες από τη Διδασκαλική Ομοσπονδία- στους είκοσι πέντε μαθητές ανά τμήμα, με ειδική εγκύκλιο που στείλαμε από το τέλος της προηγούμενης χρονιάς, όχι τώρα, σε όλα τα δημοτικά σχολεία. 
      Όσον αφορά το ενδιαφέρον για τα προγράμματα στο νηπιαγωγείο, το ενδιαφέρον για τα βιβλία, αλλά και για την επιμόρφωση στα βιβλία, που αυτή η διαδικασία ξεπέρασε τις τρεις ημέρες αν θέλετε δεδομένα, είμαι και εκτός Αιθούσης στη διάθεσή σας για να σας τα δώσω, για να δείτε ότι έγινε κανονική δουλειά σε τέσσερις φάσεις και δεν έγινε τίποτε λιγότερο από εκείνο που υποσχεθήκαμε. 
      ΠΡΟΕΔΡΕΥΩΝ (Γεώργιος Σούρλας):  Κύριε Υφυπουργέ, στη δευτερολογία σας τα υπόλοιπα. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):  Ένα λεπτό, κύριε Πρόεδρε και ολοκληρώνω.
      ΠΡΟΕΔΡΕΥΩΝ (Γεώργιος Σούρλας):  Είναι πολύ ένα λεπτό. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων):  Θέλω να σας πω, λοιπόν, ότι όσον αφορά τα θεσμικά, κύριε Πρόεδρε, έχουν προσεγγισθεί όσα από αυτά -τα περισσότερα- έχουν στόχο τους τη βελτίωση της ποιότητας της εκπαίδευσης.
      Όσον αφορά στα οικονομικά αιτήματα, όντως είχαμε υποσχεθεί, απ’ όταν ήμασταν στην αντιπολίτευση, στους δασκάλους και στους νηπιαγωγούς, αλλά και σε όλους τους εκπαιδευτικούς της δευτεροβάθμιας εκπαίδευσης, ότι τους αναλογεί εκείνο το επίδομα των 176 ευρώ –στην ουσία 103, αφού αφαιρέσαμε εκείνο που είχε δοθεί από την τελευταία κυβέρνηση Σημίτη- ώστε να αποδοθεί σε αυτούς, όπως σε όλους τους εργαζόμενους του δημόσιου τομέα.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να τα πείτε στη δευτερολογία σας.
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Δεν απομακρυνθήκαμε, κύριε Πρόεδρε, απ’ αυτήν την υπόσχεση.
    ΠΡΟΕΔΡΕΥΩΝ (Γεώργιος Σούρλας): Απομακρύνεστε, όμως, από το χρόνο. 
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Και σας είπα ότι από 1ης Ιανουαρίου 2007 –υπάρχει και δήλωση του κυβερνητικού εκπροσώπου- τμηματικά θα αρχίσει να καταβάλλεται υπέρ όλων των εκπαιδευτικών τόσο στην πρωτοβάθμια όσο και στη δευτεροβάθμια εκπαίδευση.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Ο Πρόεδρος κ. Αλαβάνος έχει το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, δεν θα είχα την απαίτηση να σηκωθεί να φύγει η Υπουργός από τη Γερμανία, για να απαντήσει στην ερώτησή μου. Θα είχα όμως την προσδοκία, όταν η πρωτοβάθμια εκπαίδευση βρίσκεται σε αναστάτωση και όταν οι δάσκαλοι λόγω της πολιτικής της Κυβέρνησης είναι υποχρεωμένοι να προσφύγουν στο τελευταίο μέσο που έχουν, στην απεργία, να είναι εδώ η Υπουργός Παιδείας και να είναι από το πρωί μέχρι το βράδυ και να συζητά με την ηγεσία της Διδασκαλικής Ομοσπονδίας Ελλάδας, προκειμένου να βρεθεί λύση. Δυστυχώς, όμως, από την Κυβέρνηση εφαρμόζεται αυτή η συνταγή, ότι όταν έχουμε προβλήματα στην επικοινωνία, καλύτερα να απουσιάζουμε. 
    Θα μπορούσε μαζί με τον Πρόεδρο της Δημοκρατίας να ήταν άλλος Υπουργός αυτές τις μέρες, εφόσον ήταν γνωστό πριν από το καλοκαίρι ότι θα ξεκινήσει η απεργία. Βλέπω, για παράδειγμα, τον κ. Κεφαλογιάννη εδώ πέρα. Ο κύριος Υπουργός έχει κάνει την πολιτική επιστράτευση στους ναυτεργάτες και θα μπορούσε να πάει στη Γερμανία, για να συνοδεύσει τον Πρόεδρο. 
    Εν πάση περιπτώσει, αφού πήγε στη Γερμανία η κυρία Υπουργός και αφού θα δει τόσα κρίσιμα πράγματα για την εκπαίδευση που μας είπατε, θα σας έλεγα να τη ρωτήσετε ποιο είναι το ύψος των μισθών των εκπαιδευτικών στην πρωτοβάθμια εκπαίδευση στη Γερμανία. Να σας πω εγώ, με βάση τα στοιχεία της EUROSTAT, πόσο είναι; Στην Ελλάδα οι ετήσιες αποδοχές του νεοδιοριζόμενου εκπαιδευτικού είναι 12.556 ευρώ. Στη Γερμανία οι ετήσιες αποδοχές, σύμφωνα με τη EUROSTAΤ, του νεοδιοριζόμενου εκπαιδευτικού στην πρωτοβάθμια εκπαίδευση είναι 37.350 ευρώ, δηλαδή είναι τρεις φορές παραπάνω από την Ελλάδα, ενώ οι τιμές στην Αθήνα, σύμφωνα με όλα τα στοιχεία, είναι ψηλότερες από τις τιμές στο Βερολίνο. 
    Και τι διεκδικούν οι εκπαιδευτικοί; Διεκδικούν μια σειρά από θεσμικά αιτήματα και διεκδικούν και οικονομικά αιτήματα. Διεκδικούν μισθό 1.400 ευρώ, το οποίο είναι ακριβώς το όριο της φτώχειας μέσα στην Ευρωπαϊκή Ένωση. Έχουμε καταντήσει να κινητοποιούνται οι δάσκαλοι, για να ζητήσουν από την Κυβέρνηση να δώσει αυτό που είναι το όριο της φτώχειας στην Ευρωπαϊκή Ένωση!
    Να σας πω κάτι; Επειδή ζούμε και σε μια φάση που συζητούνται τα θέματα της διαφθοράς, η Κυβέρνηση σπρώχνει όλους τους εργαζόμενους στο δημόσιο να επιζήσουν με άλλους τρόπους, παραδείγματος χάρη σπρώχνει στην παραπαιδεία, σπρώχνει τους γιατρούς στο ιδιωτικό ιατρείο. Είναι πολιτική αυτή. Έχετε εξευτελιστικούς μισθούς. Είστε κυβέρνηση της παραπαιδείας, του παρακράτους, του παρασκηνίου, των παραθρησκευτικών οργανώσεων. 
    Σας καλούμε να αφήσετε αυτήν τη σκληρή στάση. Καλούμε την Υπουργό Παιδείας να εμφανιστεί εδώ, να αρχίσει διαπραγματεύσεις με τη Διδασκαλική Ομοσπονδία Ελλάδας. Τα αιτήματά τους είναι απολύτως σωστά, είναι μετριοπαθή, έχουν την στήριξη της κοινωνίας. Έχετε ευθύνες για την κατάσταση που παρουσιάζεται στην αρχή της χρονιάς, σήμερα, στα δημοτικά σχολεία. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
    Κύριε Υπουργέ, έχετε το λόγο, για να δευτερολογήσετε.
    ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Απάντησα στον αξιότιμο Πρόεδρο του Συνασπισμού Ριζοσπαστικής Αριστεράς με συγκεκριμένα στοιχεία και αρνήθηκα επισήμως εκ μέρους της Κυβέρνησης και του Υπουργείου Παιδείας αυτό που λέγεται εντός εισαγωγικών και περιγράφεται ή προσπαθεί να περιγραφεί ως κατάσταση στα δημοτικά σχολεία. Ρωτήστε τον οποιονδήποτε εκπαιδευτικό και τον οποιονδήποτε γονέα αν υπάρχουν τα κενά που υπήρχαν σε άλλες εποχές και περιόδους. Ρωτήστε αν τα καινούργια βιβλία είναι ή δεν είναι πολύ αρτιότερα, πολύ καλύτερα και ποιοτικότερα απ’ ό,τι ήταν τα βιβλία άλλων εποχών. Ρωτήστε εάν έγινε ουσιαστική προσπάθεια, την οποία παρουσίασα με αριθμούς, για να καλυφθούν όλα τα κενά και κυρίως όχι με ωρομίσθιους αλλά με αναπληρωτές, κάτι που δεν γινόταν τις προηγούμενες χρονιές. Ρωτήστε, λοιπόν, αν η Κυβέρνηση έβαλε βαθειά το χέρι στην τσέπη, κυρίες και κύριοι συνάδελφοι, για να δώσει εγκαίρως εκείνο που αναλογεί στα παιδιά μας και στην εκπαιδευτική κοινότητα.
      Όσον αφορά, κύριε Πρόεδρε, τα 1.400 ευρώ, την ενσωμάτωση στο βασικό μισθό όλων των επιδομάτων, τη βελτίωση των συνταξιοδοτικών αποδοχών των ανθρώπων που βγαίνουν από την εκπαίδευση ως συνταξιούχοι, των εκπαιδευτικών που εξέρχονται της ενεργού υπηρεσίας, όλα αυτά είναι θέματα που η Κυβέρνηση τα αντιμετωπίζει στην εισοδηματική της πολιτική. Και προφανώς, με βάση τις αντοχές της οικονομίας, όπως είπε ο Πρωθυπουργός στη Θεσσαλονίκη, θα κάνει τις ανακοινώσεις της.
      Δεν σταματήσαμε, κύριε Πρόεδρε, να συζητάμε. Δεν σταματήσαμε να έχουμε επαφή και να κάνουμε συζήτηση –όπως πρέπει να γίνεται- με τη Διδασκαλική Ομοσπονδία, με την Ο.Λ.Μ.Ε., αλλά και με όλες τις άλλες συνδικαλιστικές οργανώσεις σε όλα τα επίπεδα εκπαίδευσης. Δεν σταμάτησε ο διάλογος. Ακούμε τα αιτήματα, τα προγραμματίζουμε, τα μεταφέρουμε στο οικονομικό επιτελείο ως υπεύθυνη ηγεσία του Υπουργείου Παιδείας και προσπαθούμε να βρούμε λύση γι’ αυτούς τους ανθρώπους. 
      Κανένας, κύριε Πρόεδρε, δεν υποστήριξε ότι τα στοιχεία τα δικά σας, από τη EUROSTAT, είναι λάθος. Οι πάντες, όμως, κατανοούν ότι διαφορετικά αμείβεται ένας εργαζόμενος στο δημόσιο τομέα στη Γερμανία και διαφορετικά στην Ελλάδα, ότι είναι τελείως διαφορετική η δημοσιονομική πολιτική στη μία ή στην άλλη χώρα, ότι είναι τελείως διαφορετική η σύνταξη του προϋπολογισμού και οι ανάγκες στη μία ή στην άλλη χώρα. Και δεν νομίζω ότι μπορούν να γίνουν εύκολα συγκρίσεις.
      Θέλω να σας δηλώσω το εξής: Εμείς, εν όψει αυτών των απεργιακών κινητοποιήσεων, θα συνεχίσουμε να κάνουμε διάλογο. Και αύριο, που θα επιστρέψει η Υπουργός, μαζί με τη Διδασκαλική Ομοσπονδία, θα μεταφέρουμε στο επίπεδο λήψεως των αποφάσεων, στο κέντρο της κυβερνητικής επιτροπής, τα προβλήματά τους. Από εκεί και μετά, πιστεύω ότι η υπεύθυνη Κυβέρνηση, όπως πάντοτε τα αντιμετώπιζε μέσα στις αντοχές της οικονομίας και έλεγε πάντα την αλήθεια, θα κάνει και πάλι το καλύτερο δυνατόν γι’ αυτούς, για την εκπαίδευση των παιδιών μας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις δεύτερου κύκλου:
      Πρώτη είναι η με αριθμό 979/14.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανάσιου Παπαγεωργίου προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση του νέου Νοσοκομείου Κατερίνης κ.λπ..
      Αναλυτικότερα η επίκαιρη ερώτηση του κ. Παπαγεωργίου έχει ως εξής:
      «Το πρόβλημα του νέου Νομαρχιακού Νοσοκομείου Κατερίνης είναι ένα από τα σημαντικότερα που απασχολούν τους πολίτες της Πιερίας και ο μεγαλύτερος εφιάλτης τα τελευταία χρόνια. Δικαίως χαρακτηρίζεται «της Άρτας το γιοφύρι…».
      Η κυβέρνηση του ΠΑ.ΣΟ.Κ. την τελευταία περίοδο της διακυβέρνησής της αποφάσισε την αποβολή της αναδόχου εταιρείας «ΕΡΓΑΣ», λόγω αδυναμίας της να κατασκευάσει το έργο. Κατόπιν προχώρησε στην επαναπροκήρυξή του. Στο διαγωνισμό που ακολούθησε συμμετείχαν πολλές και αξιόλογες εταιρείες. Λόγω, όμως, της προκήρυξης των εκλογών του 2004, η διαδικασία αξιολόγησης και ανάθεσης του έργου «πάγωσε».
      Η Κυβέρνησή σας, μετά την ανάληψη των καθηκόντων της, σταμάτησε τις διαδικασίες, ακυρώνοντας το διαγωνισμό.
      Στη συνέχεια επιδόθηκε σε άνευ προηγουμένου πειραματισμούς και αδιέξοδους χειρισμούς, με αποτέλεσμα να χαθεί πάρα πολύς χρόνος. 
      Τελικά, με ασαφείς και αδιευκρίνιστες διαδικασίες, επέλεξε τη συνέχιση του έργου με την ίδια εταιρεία, την «ΕΡΓΑΣ». Μάλιστα, με μπαράζ δηλώσεων και θριαμβολογιών, πολλοί κυβερνητικοί παράγοντες υπόσχονταν ότι το έργο θα ολοκληρωνόταν κατ’ άλλους το 2005, κατ’ άλλους το 2006 ή και το 2007!
      Σήμερα, δυόμισι χρόνια μετά, εντελώς αιφνιδιαστικά η νέα ηγεσία του Υπουργείου Υγείας ακυρώνει τη διαδικασία ανάθεσης, που είχε δρομολογήσει η προηγούμενη ηγεσία της δικής σας Κυβέρνησης, θεωρώντας την μάλιστα μη σύννομη! Δημιουργείται έτσι μέγα ηθικό, πολιτικό και κοινωνικό ζήτημα και τίθεται σε κίνδυνο και νέες περιπέτειες η αποπεράτωση του Νοσοκομείου.
      Κύριε Υπουργέ, ο λαός της Πιερίας έχει κουραστεί και απογοητευτεί! Κανείς μας δε δικαιούται πλέον να «παίζει» με αυτό το ζήτημα!
      Με βάση τα παραπάνω ερωτάστε, κύριε Υπουργέ:
      1. Τι επιτέλους γίνεται με το Νοσοκομείο μας; Τι σκοπεύετε να πράξετε;
      2. Γιατί χάνεται τόσος χρόνος; Θα ολοκληρωθεί το Νοσοκομείο και πότε;»
      Στην ερώτηση του κ. Παπαγεωργίου θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι το Νοσοκομείο της Κατερίνης, όπως και το Νοσοκομείο της Κέρκυρας, όπως ξέρετε, έχει την ίδια τύχη. Θα σας απαντήσω ακριβώς στις ερωτήσεις σας με δωρικό τύπο. 
      «Τι επιτέλους γίνεται με το νοσοκομείο μας;» Το νοσοκομείο θα ολοκληρωθεί. Το νοσοκομείο θα γίνει. Όσον αφορά το «τι σκοπεύετε να πράξετε;», θα ακούσετε.
      «Γιατί χάνεται τόσος χρόνος;» Χάθηκε χρόνος. Κι εκεί θα απαντήσετε κι εσείς.
Θα ολοκληρωθεί το νοσοκομείο και πότε; Θα ολοκληρωθεί. Το πότε θα σας το πω.
      Ιστορικά χρειάζεται μία αναδρομή για το Νοσοκομείο της Κατερίνης. Ξέρετε πολύ καλά, κύριε συνάδελφε, πως ο διαγωνισμός διενεργήθηκε στις 29.10.1996. Πέτυχε τότε στη διαγωνιστική διαδικασία μία κοινοπραξία ονόματι «ΕΡΓΑΣ» με μία πολύ μεγάλη έκπτωση, γνωρίζοντας από τότε ότι με τη μεγάλη αυτή έκπτωση που δόθηκε δεν θα γινόταν το έργο, πράγμα που αποδεικνύεται στη συνέχεια. Ενώ είχε ορίζοντα τετραετίας η ολοκλήρωση του έργου, η χρηματοδότηση από την Ευρωπαϊκή Ένωση κατ’ ισχυρισμόν της εργολήπτριας εταιρείας υπήρξε μειωμένη, με αποτέλεσμα το ποσοστό των εργασιών να μην προχωρά. Λόγω του ότι υπήρξαν κατά την εταιρεία «ΕΡΓΑΣ» καταγγελίες στην Ευρωπαϊκή Ένωση από μία άλλη συμμετέχουσα εταιρεία, από μια άλλη κοινοπραξία, δεν ήταν η χρηματοδότηση επαρκής, με αποτέλεσμα το ποσοστό των εργασιών να είναι πολύ μικρό και γινόταν πάντοτε κατόπιν παραγγελιών και κατόπιν ειδικών προσκλήσεων από τη Δ.ΕΠ.Α.ΝΟ.Μ.. 
      Το Φεβρουάριο του 2003 γίνεται η γεφύρωση στο Γ΄ Κοινοτικό Πλαίσιο Στήριξης της όλης αυτής δαπάνης και το περίεργο είναι ότι αφού εξασφαλίζεται η χρηματοδότηση, η κοινοπραξία «ΕΡΓΑΣ» στις 15.9.2003 θέλει να βγάλει από τους ώμους της όλο αυτό το βαρύ έργο που έχει αναλάβει και κάνει αίτηση διάλυσης εργολαβίας. Μετά, λοιπόν, από μελέτη, μέσα σε δύο ημέρες –εάν είναι ποτέ δυνατόν- στις 17.9.2003 η Δ.ΕΠ.ΑΝ.Ο.Μ. αποφασίζει τη διάλυση, κάνοντας το χαρακτηρισμό «φιλικός διακανονισμός». Αυτός ο φιλικός διακανονισμός ήταν προς την εταιρεία «ΕΡΓΑΣ» για να σταματήσει το έργο. Βεβαίως μετά την όλη διαδικασία, όπως θα ξέρετε, απεντάχθη το έργο και τότε έγινε απόφαση νέας μελέτης για να συνεχίσουν τα οικονομικά, τα ηλεκτρομηχανολογικά, ο ιατρικός εξοπλισμός και παράλληλα να γίνει ένα έργο ψυχιατρικής μονάδας και συμπληρωματικές εργασίες και μελέτες για να μπορέσει να ολοκληρωθεί το έργο και να έχουμε το Νοσοκομείο της Κατερίνης. 
      Η μελέτη δίνεται σε συνεργαζόμενα γραφεία της Δ.ΕΠ.Α.ΝΟ.Μ.. Ολοκληρώνεται, εγκρίνεται, γίνεται η μελέτη των περιβαλλοντικών όρων και εγκρίνεται και αυτή και μπαίνουμε στη φάση της δημοπράτησης του έργου με απόφαση της τότε κυβέρνησης με καταληκτική ημερομηνία την 24η Απριλίου του 2004. 
      Αυτό είναι το ιστορικό μέχρις ότου αναλάβαμε εμείς. Στη δευτερολογία μου θα σας πω τι ακριβώς έγινε μετά.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, θέλω να επισημάνω εκ προοιμίου στον κύριο Υπουργό ότι οι πολίτες της Πιερίας νιώθουν μεγάλη πίκρα και απογοήτευση αναφορικά με την κατάσταση, την προαγωγή και την εξέλιξη αυτού του σπουδαίου για την Πιερία έργου, το νοσοκομείο. 
      Νιώθουν, πίκρα και απογοήτευση, γιατί εσείς, η Κυβέρνησή σας, τα τοπικά στελέχη, το Υπουργείο, υποσχεθήκατε σε έξι μήνες στην αρχή, σε δύο χρόνια και σε δυόμισι μετά ότι θα είχε ολοκληρωθεί το έργο. Ηχούν υπ’ αυτή την έννοια οι υποσχέσεις της Κυβέρνησής σας και του Πρωθυπουργού κατά την επίσκεψή του στην Πιερία ως κούφια και μεγάλα λόγια. Αυτή είναι η θλιβερή πραγματικότητα, που δημιουργεί πίκρα και απογοήτευση στους Πιερείς. 
      Όμως, κύριε Υπουργέ, δεν ξέρω εάν ευφυώς δεν απαντήσατε στην πρωτολογία σας στα ερωτήματα που παραμένουν εδώ και δύο χρόνια αναπάντητα. 
      Γιατί, κύριε Υπουργέ, το διαγωνισμό που προκηρύχθηκε και στον οποίο συμμετείχαν έξι μεγάλες ελληνικές εταιρείες –είχε γίνει και αξιολόγηση και δεν θέλω να αναφερθώ στο ιστορικό- δεν τον κατακυρώσατε για να συνεχιστεί το έργο, αφ’ ης στιγμής κοινή συναινέσει το διαζύγιο είχε επέλθει με την εταιρεία «ΕΡΓΑΣ»;
     Ποιος ανέλαβε –και είναι αλήθεια ότι έγιναν κάποια έργα- στη συνέχεια; Ανέλαβε πάλι η «ΕΡΓΑΣ»; Με διαγωνισμό; Χωρίς διαγωνισμό; Με τι τιμές; Υπήρχε σύμβαση; Ή μόνο στο προφορικό επίπεδο γίνονταν έργα, τα οποία κανείς δεν ξέρει; Και φθάσατε –και- να σταματήσετε αυτές τις διαδικασίες επειδή θεωρούνται παράνομες από το Ελεγκτικό Συνέδριο και από τη σημερινή ηγεσία του Υπουργείου.
     Αυτή είναι η θλιβερή πραγματικότητα που οδηγεί τα πράγματα στα άκρα. Και φυσικά υπάρχουν ευθύνες γι’ αυτά. Δεν πρέπει να τις αναλάβει κάποιος; 
     Και στην Κέρκυρα έγινε το ίδιο. Στην Κέρκυρα συμμετείχαν δώδεκα εταιρείες. Είχε γίνει αξιολόγηση των εταιρειών. Φυσικά τότε ζούσατε στο κλίμα του Μπαϊρακτάρη και δεν τολμούσατε, δεν θέλατε να αναθέσετε σ’ αυτές που είχαν πρωτεύσει στη διαγωνιστική διαδικασία.
     Όμως, τα ερωτήματα και η αγωνία μας στην Πιερία δεν είναι αναφορικά μ’ αυτά που δεν έγιναν, τα λάθη και τις παραλείψεις για τα οποία ούτως ή άλλως το τίμημα θα το πληρώσετε. Είναι αναφορικά μ’ αυτά που δεν απαντήσατε και ελπίζω στη δευτερολογία κάτι να μας πείτε. Πρώτον τι θα γίνει επιτέλους με το έργο; 
     Δεύτερον, απεντάχθηκε το έργο πια από το Γ΄ Κοινοτικό Πλαίσιο Στήριξης μετά απ’ αυτές τις παρελκυστικές διαδικασίες, τα λάθη και τις παραλείψεις;
     Τρίτον, υπάρχει χρονοδιάγραμμα; Ποιος θα συνεχίσει το έργο; Η «ΕΡΓΑΣ», την οποία είχαμε αποβάλει κοινή συναινέσει; Τη βρήκατε και της αναθέσατε αφού παρακάμψατε τη διαγωνιστική διαδικασία. Θα κάνετε καινούργια προκήρυξη;
     Ξέρετε τι ακούσαμε; Ότι ο κ. Σουφλιάς κατά παρέκκλιση του νόμου που ψηφίσατε της διαγωνιστικής διαδικασίας, θα ακολουθήσει μια διαδικασία δεκαοκτώ μηνών προκειμένου να ολοκληρωθεί το έργο.
     Μα, μόνο αποτίμηση της υφιστάμενης κατάστασης να γίνει για να πάτε σε διαγωνισμό, θα πάρει ένα χρόνο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Βρισκόμαστε πραγματικά σε μεγάλη αγωνία.
     ΠΡΟΕΔΡΕΥΩΝ (Γεώργιος Σούρλας): Ολοκληρώσετε παρακαλώ.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Τελειώνω, κύριε Πρόεδρε.
     Πρέπει να σας πω ότι το Νοσοκομείο της Πιερίας δεν είναι περιόδου μεσοπολέμου, είναι περιόδου της αρχής του 21ου αιώνα. Θυμίζει βομβαρδισμένο κτήριο όπου στοιβάζονται άνθρωποι σαν ανδράποδα κυριολεκτικά. Μας μειώνει, μας ταλαιπωρεί, μας στεναχωρεί. Οι καθυστερήσεις πια έχουν πάρει παροιμιώδη χαρακτήρα και όπως σας είπα, είναι πια για μας το γεφύρι της Άρτας.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαγεωργίου.
     Ο κύριος Υπουργός έχει το λόγο να δευτερολογήσει.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και πάλι σας επαναλαμβάνω ότι το νοσοκομείο της Κατερίνης μετά από μία περιπέτεια την οποία είχε και την οποία ξέρετε πολύ καλά, θα τελειώσει.
     Θα πρέπει όμως να ξέρετε, κύριε συνάδελφε, ότι εμείς κληρονομήσαμε συγκεκριμένες αμαρτίες. Τα έργα που είχαν τότε δημοπρατηθεί –και μιλάω για το νοσοκομειακό χώρο- και είχαν δοθεί με πολύ μεγάλες εκπτώσεις που έφθαναν και το 60% και ξέρατε πολύ καλά ότι δεν επρόκειτο να γίνουν τα νοσοκομεία αυτά, όπως ήταν της Κατερίνης, της Κέρκυρας, της Λαμίας, ήταν ακριβώς η περίοδος…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Από το 2004 και μετά επιτέλους.
     ΠΡΟΕΔΡΕΥΩΝ (Γεώργιος Σούρλας): Παρακαλώ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακούστε, κύριε συνάδελφε.
     Ήταν ακριβώς η περίοδος που το έχω πει και άλλες φορές εδώ στη Βουλή- της χρηματιστηριακής λαίλαπας- του Χρηματιστηρίου, που δεν σας ενδιέφερε αν θα τελειώσουν τα έργα. Σας ενδιέφερε μόνο να δώσετε τα έργα, οι «ημέτεροι» στους δικούς σας, στις εργοληπτικές εταιρείες με τις γνωστές αυτές εκπτώσεις για να φθάσετε ακριβώς τα έργα σ’ αυτή την αθλιότητα. 
     Και εσείς προσωπικά, κύριε Παπαγεωργίου, έχετε ένα ποσοστό συνευθύνης. Διότι υπήρξατε υποδιοικητής της Αγροτικής Τραπέζης. Αγροτική Τράπεζα, Εθνική Τράπεζα, Εμπορική Τράπεζα ευθύνονται για το κατάντημα αυτό του Χρηματιστηρίου.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Πρέπει να ντρέπεστε γιατί σ’ αυτή την εταιρεία αναθέσατε το έργο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσω. Καθίστε κάτω. 
     ΠΡΟΕΔΡΕΥΩΝ (Γεώργιος Σούρλας): Παρακαλώ.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Και το Ελεγκτικό Συνέδριο σας απήντησε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα τα ακούσετε. Είναι συνέχεια…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Χωρίς σύμβαση…
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, μη διακόπτετε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι συνέχεια της άθλιας πολιτικής σας στο Χρηματιστήριο.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Πρέπει να ντρέπεστε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όταν εσείς κρατάγατε ως Αγροτική Τράπεζα…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Παπαγεωργίου.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να τα ακούσετε γιατί ήσασταν υποδιοικητής και τα ξέρετε πολύ καλά.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυτά τα υπονοούμενα…
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μη μιλάτε γιατί έχετε βαρύτατη ευθύνη.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, καθίστε παρακαλώ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να πείτε στον ελληνικό λαό που ανεχόσασταν τα διπλά βιβλία…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα σκάνδαλα…
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …που έπαιζαν στο Χρηματιστήριο με «φούσκες». Τα ξέρετε πολύ καλά αυτά.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Παρακαλώ! Κύριε Υπουργέ, να επανέλθετε στο θέμα της ερώτησης.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ας πάμε τώρα στην ταμπακιέρα…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Γιατί αναθέσατε στην «ΕΡΓΑΣ» το έργο;
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μη φωνάζετε τόσο πολύ.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας είπα ότι έχετε ως υποδιοικητής της Αγροτικής Τραπέζης συνευθύνη όπως έχουν και οι άλλοι…
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, παρακαλώ πολύ να καθίσετε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Παρακαλώ! Κύριε Υπουργέ, σταματήστε λίγο.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μη φωνάζετε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ!
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, δεν είστε ούτε στο γραφείο σας ούτε στο σπίτι σας. Παρακαλώ καθίστε κάτω. Επιτέλους δεν σέβεστε τίποτα;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πρέπει να  με προστατεύσετε κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Αντιλαμβάνεστε ότι είστε στο Κοινοβούλιο; Υπάρχει κάποια διαδικασία. Αν θέλετε, ζητήστε το λόγο επί προσωπικού. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Έπρεπε να με προστατεύσετε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Υπάρχει κάποια συγκεκριμένη διαδικασία. Αν θέλετε ζητήστε το λόγο επί προσωπικού. 
      Κύριοι συνάδελφοι, αυτό είναι απαράδεκτο. Αν χάνετε την ψυχραιμία σας καλό είναι να βγείτε από την Αίθουσα. Δεν σέβεστε διαδικασίες, Προεδρείου, συναδέλφους. Επιτέλους! Αν έχετε δίκιο, επαναλαμβάνω, ζητήστε το λόγο επί προσωπικού.
      Τι να κάνω; Να εμποδίσω τον Υπουργό να αναφέρετε σε άλλα; Όμως κάνετε κάθε φορά κατάχρηση της ανοχής και της καλοσύνης του εκάστοτε Προεδρεύοντος. Λοιπόν, αυτή η ιστορία τελείωσε. 
      Κύριε Υπουργέ, έχετε το λόγο και παρακαλώ να περιοριστείτε στην ερώτηση.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, η αλήθεια είναι πικρή όταν ακούγεται, διότι όταν υπάρχουν συγκεκριμένες ενοχές πάνω σ' αυτό το ζήτημα δεν μπορούμε να κάνουμε διαφορετικά. 
      Επί του συγκεκριμένου τώρα. Το έργο του νοσοκομείου είχε απενταχθεί όταν έγινε ο διαγωνισμός από την Κυβέρνηση υπουργούντος του κ. Στεφανή με δεσμευτική ημερομηνία στις 24-4-2004 για να ανοιχθούν οι προσφορές. Τότε το έργο είχε απενταχθεί και είχε εγγραφεί στην 091 ΣΑΕ ένα εκατομμύριο για να ολοκληρωθεί το έργο και το Νοσοκομείο Κατερίνης θα είχε την ίδια τύχη με εκείνη του Νοσοκομείου Βόλου, κύριε Πρόεδρε, που ξεκίνησε το 1992-93, απεντάχθηκε το έργο για πολλούς και ποικίλους λόγους τους οποίους έχουμε αναφέρει εδώ και ολοκληρώνεται τώρα μετά από μια δωδεκαετία.
      Για να μην έχουμε λοιπόν αυτά τα φαινόμενα και μετά από τις εισηγήσεις της διαχειριστικής αρχής ότι δεν ήταν σύμφωνη με το φιλικό διακανονισμό, διότι ο φιλικός διακανονισμός στην Ευρωπαϊκή Ένωση δεν αποτελεί συμβατό όρο σύμφωνα με τη νομοθεσία, δεν ήταν δυνατόν να γίνουν οι αναθεωρήσεις των τιμών από την ημερομηνία της διακοπής. Τα αντικείμενα της αρχικής σύμβασης τα οποία δεν θα εκτελούντο δεν θα ανεγνωρίζοντο, γι’ αυτό, λοιπόν, και δεν έγινε η διαδικασία τού να ανοιχθούν οι προσφορές και συνεχίστηκε η διαγωνιστική διαδικασία της σύμβασης του 1996.
      Και ερχόμαστε στις 30 Αυγούστου, προχθές, όπου έγινε μια συνάντηση του κ. Φώλια και όλου του οικονομικού επιτελείου μαζί και με τον πρόεδρο της Δ.ΕΠ.Α.ΝΟ.Μ. στο Υπουργείο και έτσι θα δοθεί σε ανεξάρτητο τεχνικό σύμβουλο η αξιολόγηση όλων των δεδομένων, σε τι ποσοστό βρίσκεται το έργο, για να προχωρήσει απρόσκοπτα με επαναδημοπράτηση. 
      Όταν μιλάμε για διαφάνεια του έργου και των έργων γενικότερα και των εργολαβιών, μιλάμε με τέτοιες διαδικασίες.
      Άρα λοιπόν κύριε συνάδελφε, θα έπρεπε να ξέρετε ότι το έργο, το Νοσοκομείο Κατερίνης θα ολοκληρωθεί κάτω όμως από μια διαφανή διαδικασία όπως εμείς αυτή τη στιγμή την προτείνουμε. Θα έχουμε την απάντηση του ανεξάρτητου τεχνικού συμβούλου που θα ολοκληρώνει τη διαδικασία της εκτίμησης του έργου και σε επίπεδο οικοδομικών και ηλεκτρομηχανολογικών δομών και όλες τις τυχόν συμπληρωματικές μελέτες που θα υπάρξουν προκειμένου να υπάρξει ένα σύγχρονο νοσοκομείο. Αυτή είναι η πλέον διαφανής διαδικασία. Και το βάθος χρόνου περαίωσης θα είναι ενάμισι έτος. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, παρακαλώ να μου δώσετε το λόγο.
      ΠΡΟΕΔΡΕΥΩΝ (Γεώργιος Σούρλας): Πριν μπούμε στην επόμενη ερώτηση, θα ήθελα να πω ότι πρέπει να αντιληφθείτε ότι ο Προεδρεύων δεν είναι εδώ απλά για να είναι. Είναι γιατί έχει υποχρέωση να τηρείται ο Κανονισμός. Και αυτό το φαινόμενο δεν πρέπει να επαναληφθεί. Θα γίνει χρήση του Κανονισμού και θα υπάρξει και ανάκληση στην τάξη ακόμη και αποβολή από την Αίθουσα. Αυτή η κατάσταση δεν θα επιτραπεί άλλη φορά. Υπάρχει ανοχή και ευπρέπεια καθώς και ευχέρεια χρόνου. Όμως την Αίθουσα του Κοινοβουλίου δεν θα τη μετατρέψουμε σε συνδικαλιστική αίθουσα. Πρωτίστως ο Προεδρεύων έχει την υποχρέωση, αλλά και εσείς όλοι, όταν μάλιστα μεταδίδεται αυτή η συζήτηση και εκτός Κοινοβουλίου πρέπει να συμβάλουμε για το πρέπον επίπεδο.
      Αν θέλετε το λόγο επί προσωπικού, θα τον πάρετε. Αλλά όταν όμως εσείς, κύριε Παπαγεωργίου, διακόπτετε επανειλημμένως, κανονικά ούτε αυτός ο λόγος έπρεπε να σας δοθεί. Αντιλαμβάνεστε τη θέση του Προεδρεύοντος να είναι στην Έδρα και να παρακολουθεί μία διαμάχη με οξύτατους χαρακτηρισμούς μεταξύ των Βουλευτών. Εσείς τι θα κάνατε στην προκειμένη περίπτωση; 
      Ορίστε, έχετε το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, πρέπει να αντιληφθείτε ότι μετά από τόσες περιπέτειες που υπέστην και τέτοιους διωγμούς που υπέστην όλο αυτό το χρονικό διάστημα που είμαι Βουλευτής του ελληνικού Κοινοβουλίου, δεν μου επιτρέπουν να έχω την απόλυτη ψυχραιμία σχετικά με αναφορές συναδέλφων μου σκόπιμες, συστηματικές για μια περίοδο οκταετή, που ήμουν υποδιοικητής στην Αγροτική Τράπεζα. Η προσφορά μου και η διαδρομή μου θεωρήθηκαν λαμπρές. Και μετά απ’ αυτά έρχεται ο κύριος συνάδελφος σε ένα κλίμα ζοφερό σε ένα κλίμα που οι ευθύνες της Κυβέρνησης είναι προφανείς και σε μια προσπάθεια να μετατοπίσει τις ευθύνες της Κυβέρνησης, προσπαθεί να αναμοχλεύσει ή να μετατοπίσει το αντικείμενο της συζήτησης από το υπαρκτό. 
      Κύριε Υπουργέ, δεν πρέπει να αναφέρεστε στη δική μου διαδρομή. Να καταφύγετε στους αγρότες της Νέας Δημοκρατίας, στα στελέχη της Νέας Δημοκρατίας και στους Βουλευτές σας, που πολλοί ερχόντουσαν καθημερινά στο γραφείο μου και εξυπηρετούντο. Να καταφύγετε στον επιχειρηματικό κόσμο να σας μιλήσουν για τη διαδρομή του Παπαγεωργίου στην Αγροτική Τράπεζα εάν ήταν λαμπρή, εάν έχει σκιές ή οτιδήποτε άλλο. Και εν πάση περιπτώσει, η ζωή καταδεικνύει τι έγινε. Δεν σας επιτρέπω, λοιπόν, και δεν επιτρέπω σε κανέναν συνάδελφο να μετέρχεται...
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Και έρχομαι, να πω, γιατί, κύριε Υπουργέ, αναθέσατε στην εταιρεία «ΕΡΓΑΣ», χωρίς διαδικασίες, χωρίς τιμές, χωρίς συμβάσεις και παράνομα...
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, δεν θα ανοίξουμε το θέμα τώρα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ποιοι συμμετείχαν στην «ΕΡΓΑΣ», κύριε Υπουργέ; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Την αποβάλατε την «ΕΡΓΑΣ»;
      ΠΡΟΕΔΡΕΥΩΝ (Γεώργιος Σούρλας): Προχωρούμε στην επόμενη ερώτηση. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Με ποια διαδικασία αναθέσατε...
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Σ’ αυτό πρέπει να μας απαντήσετε. Όχι τι έκανα εγώ προ Χριστού.
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, σας παρακαλώ. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Και γιατί να ανατρέχετε...
      ΠΡΟΕΔΡΕΥΩΝ (Γεώργιος Σούρλας): Να μη γράφεται τίποτα από αυτά που λέει ο κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: ...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Υφυπουργέ, σας παρακαλώ πολύ. Δεν πάει άλλο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν μπορεί ο κύριος συνάδελφος να κάνει κήρυγμα για μια εποχή περίεργη, και το ξέρετε πολύ καλά.
      ΠΡΟΕΔΡΕΥΩΝ (Γεώργιος Σούρλας): Αυτά να τα πείτε στην Κατερίνη μεταξύ σας ενώπιον του λαού της Πιερίας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: ...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να πάτε να πείτε στους εκλεκτούς σας για τα έργα και ξέρετε πώς τα δώσατε.
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, αντιλαμβάνεστε ότι εκτρέπεστε συνεχώς;
      Δεύτερη είναι η με αριθμό 985/14.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τους διορισμούς εκπαιδευτικών στα σχολεία κ.λπ.. 
      Η επίκαιρη ερώτηση του κ. Χουρμουζιάδη, έχει ως εξής:
      «Με την έναρξη της νέας χρονιάς, η κατάσταση με τις ελλείψεις εκπαιδευτικών αναδεικνύει τα αδιέξοδα της εκπαιδευτικής πολιτικής της Κυβέρνησης και φανερώνει τι σημαίνει στην πραγματικότητα το σύνθημά της για «ποιότητα στην εκπαίδευση». Αυτή η κατάσταση είναι αποτέλεσμα της πολιτικής συνεχούς υποβάθμισης της δημόσιας εκπαίδευσης, της αδιοριστίας και των ελαστικών εργασιακών σχέσεων (ωρομίσθιοι, αναπληρωτές, κ.λπ.) που εφαρμόζει η Κυβέρνηση. Στα πλαίσια αυτά η Κυβέρνηση αφήνει αδιόριστο ένα σημαντικό κομμάτι πολύτεκνων εκπαιδευτικών και εκπαιδευτικών που είναι παιδιά πολυτέκνων, παρά τις εξαγγελίες και τις υποσχέσεις της. 
      Ερωτάται η κυρία Υπουργός: Είναι στις προθέσεις της Κυβέρνησης η εγκατάλειψη της πολιτικής της αδιοριστίας και η κάλυψη όλων των σύγχρονων αναγκών των σχολείων σε εκπαιδευτικούς με μαζικούς διορισμούς (ανάμεσα στους οποίους και το σύνολο των πολύτεκνων εκπαιδευτικών) μέσα από μία εκσυγχρονισμένη επετηρίδα με αποκλειστικό κριτήριο την κτήση του πτυχίου, ως τη δημιουργία Ενιαίων Παιδαγωγικών Σχολών;»
      Στην επίκαιρη ερώτηση του κ. Χουρμουζιάδη θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η απάντηση στον εκλεκτό συνάδελφο και καθηγητή και άνθρωπο της παιδείας, όπως είναι ο κ. Χουρμουζιάδης, από κυβερνητικής πλευράς είναι η εξής: Κύριε συνάδελφε, δεν μπορούμε να απολογούμεθα για πολιτική αδιοριστίας για τον απλούστατο λόγο ότι εμείς έχουμε ως φιλοσοφία μας τους διορισμούς με βάση τις πραγματικές ανάγκες της εκπαίδευσης. 
      Αυτή είναι η πολιτική  μας και αυτήν εφαρμόσαμε φέτος. Δεν υπάρχουν δεδομένα αριθμητικά για να σταθμίσετε καταστάσεις και να οδηγηθείτε σε συμπεράσματα περί αδιοριστίας. 
      Όταν μιλάμε για οκτώμισι χιλιάδες διορισμούς κανονικούς, τακτικούς και στην πρωτοβάθμια και στη δευτεροβάθμια εκπαίδευση και όταν μιλάμε για εννιάμισι χιλιάδες διορισμούς αναπληρωτών με βάση τις πραγματικές ανάγκες και των ολοήμερων σχολείων και αυτών δευτεροβάθμιας εκπαίδευσης, γυμνασίων και λυκείων, τότε προς τι η πολιτική της αδιοριστίας; Ως επίκληση κριτικής εδώ από εσάς; 
      Είπαμε ότι δεν κατανοούμε τη μαζικότητα των διορισμών. Διορίζονται και καλύπτουν τα κενά και τα οργανικά οι μόνιμοι εκπαιδευτικοί και τα λειτουργικά οι αναπληρωτές με συμπίεση του αριθμού κάθε χρόνο, δραματική συμπίεση, έτσι όπως έχουμε υποσχεθεί στην Ολομέλεια και στη διδασκαλική ομοσπονδία του αριθμού των ανθρώπων που κάνουν εκπαίδευση ως ωρομίσθιοι.
      Είπαμε, λοιπόν, να σταθμίσουμε όλους τους παράγοντες κατά τέτοιο τρόπο, να δώσουμε διορισμούς κατά τέτοια μέθοδο, ώστε όλα τα σχολεία να έχουν στην ώρα τους τους δασκάλους και τους καθηγητές που έχουν ανάγκη. Όχι να στείλουμε περισσεύοντες.
      Όσον αφορά για τους πολύτεκνους, σημείωσα με ιδιαίτερη προσοχή την ευαισθησία σας, θα ήθελα να σας ρωτήσω από πού προκύπτει ότι δεν καλύψαμε σε διορισμούς και του ενός τύπου και του άλλου και τους πολύτεκνους, αλλά και τους τρίτεκνους, σύμφωνα με τη δική μας τελευταία απόφαση του Υπουργείου Παιδείας. Θα σας πω ένα παράδειγμα. Πριν από λίγες μέρες καλύψαμε τις ίδιες θέσεις αναπληρωτών στους διδάσκοντες την Ολυμπιακή Παιδεία και τα προγράμματα Φυσικής Αγωγής στα ολοήμερα σχολεία, αλλά και στα δημοτικά, γυμνάσια και λύκεια. Μέσα από αυτές τις θέσεις οι διακόσιες ακριβώς αναλογούσαν ως ποσοστό 20% σε εκείνο που είχαμε υποσχεθεί, σε διορισμούς τριτέκνων, όχι πολυτέκνων. Αν αναφέρεστε στο ότι δεν διορίστηκαν κάποιοι πολύτεκνοι και θα πάνε να διοριστούν του χρόνου, γιατί φέτος δεν υπήρχαν ανάγκες της ειδικότητάς τους, θα ήθελα να σας πω ότι φέτος εμφανίστηκαν πολύτεκνοι, οι οποίοι είχαν ειδικότητες που δεν τις χρειαζόταν η εκπαίδευση. Γιατροί, δικηγόροι, πολιτικοί μηχανικοί, δεν τις είχαμε αυτές τις ειδικότητες ανάγκη. Πήραμε απ’ αυτά τα σύνολα αυτό που υπήρχε δεδηλωμένο ως ανάγκη μέσω του σχολικού διαδικτύου και διορίσαμε με τον Α΄ ή Β΄ τρόπο και στείλαμε αυτούς τους ανθρώπους όπως είχαμε υποχρέωση στα σχολεία. Οι υπόλοιποι θα διοριστούν του χρόνου για να καλύψουν τις υπόλοιπες ανάγκες.
      Κύριοι συνάδελφοι, κανείς δεν είπε όχι στους πολύτεκνους ούτε στους τρίτεκνους και μ’ αυτά που σας λέω αποδεικνύεται η ευαισθησία της Κυβέρνησης σε αυτές τις πολύ σημαντικές δεξαμενές δασκάλων και καθηγητών.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, είναι γνωστό ότι υπάρχουν δύο πραγματικότητες. Η πραγματικότητα των αριθμών και η πραγματικότητα της σχολικής αίθουσας. Η πρώτη πραγματικότητα είναι μια, να μην την πω, εικονική πραγματικότητα και όπως θα την αποκαλούσε ο φιλόσοφος του πολιτισμού Πιέρ Λεμπί είναι μία δυνητική πραγματικότητα και μπορεί κανείς να τη διαχειρίζεται όπως θέλει, να την παρουσιάζει όπως θέλει. Να μην επαναλάβω το γνωστό ότι στην ευημερία των αριθμών θυσιάζουμε την ευημερία των ανθρώπων. 
      Η άλλη πραγματικότητα, κύριε Υπουργέ, είναι η πραγματικότητα του παρόντος, της σχολικής αίθουσας και όπως ξέρετε πολύ καλά αυτή η αίθουσα, αυτές τις μέρες χειμάζεται, ανατρέπεται. Δυστυχώς, δεν μοιάζει με σχολική αίθουσα, μοιάζει με μία άδεια αίθουσα όπου τελικά ούτε μαθητές υπάρχουν ούτε δάσκαλοι και οι πίνακες εξακολουθούν να είναι μαύροι. 
      Την απάντησή σας τη θεμελιώσατε στην πρώτη πραγματικότητα, σ’ αυτή των αριθμών, ενώ εμείς την ερώτησή μας τη θεμελιώσαμε στην άλλη πραγματικότητα, στην πραγματικότητα του παρόντος, της σχολικής αίθουσας.
Γι’ αυτό θα επιμείνουμε ότι το δίκαιο είναι με εμάς.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χουρμουζιάδη.
      Κύριε Υπουργέ, έχετε το λόγο για να δευτερολογήσετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, έτσι είναι. Όταν η μια πραγματικότητα είναι σκληρή για τα επιχειρήματά μας, καταφεύγουμε στη γενικευμένης χρήσεως άλλη πραγματικότητα, που είναι και εύκολη ως διέξοδος, στην εικονική. 
      Θα ήθελα να σας πω, κύριε Χουρμουζιάδη, το εξής: Το Υπουργείο Παιδείας θα μπορούσε να είχε εικονική πραγματικότητα μέχρι πριν δυο χρόνια, μέχρι την ημέρα που αναλάβαμε την εξουσία. Από το πρώτο εξάμηνο –και το γνωρίζετε πολύ καλά ως εκπαιδευτικός- κάναμε κάτι πολύ σημαντικό για να μπορούμε να έχουμε πραγματική εικόνα, σε πραγματική ροή, με πραγματικές διαστάσεις όσον αφορά στις ελλείψεις των σχολείων.
      Όντως, όταν αναλάβαμε την ηγεσία του Υπουργείου Παιδείας, δεν υπήρχε η εικόνα των σχολείων, κυρίες και κύριοι συνάδελφοι! Αυτή την εικόνα παραλάβαμε! Δεν υπήρχαν στοιχεία. Έψαχνες να βρεις ποιος έφυγε, ποιος μετετέθη, ποιος πήρε απόσπαση, πού πήγε, πόσοι πήγαν στη θέση τους, αν παρουσιάστηκαν κ.ο.κ..
      Με το σχολικό διαδίκτυο ολοκληρωμένο, είναι βέβαιο ότι τα δυο τελευταία χρόνια έχουμε άμεση και πραγματική εικόνα των ελλείψεων κάθε σχολικής μονάδας σε κάθε εκπαιδευτική περιφέρεια, σε κάθε νομό.
      Είναι βέβαιο, λοιπόν, ότι εμείς με βάση όλα εκείνα που ελέγχουμε διπλά και τριπλά, κυρίες και κύριοι συνάδελφοι, εξοικονομούμε τα χρήματα του ελληνικού λαού και στέλνουμε ακριβώς το εκπαιδευτικό δυναμικό που χρειάζεται, στο σημείο που χρειάζεται. 
      Μάλιστα, κάνουμε και αγώνα να πείσουμε τις ομοσπονδίες, και τη διδασκαλική και την Ο.Λ.Μ.Ε., να ξεχάσουν ορισμένες πρακτικές του παρελθόντος, μερικά «έθιμα» –εντός εισαγωγικών- και να καταλάβουν ότι εμείς από πέρυσι –και φέτος το ίδιο κάναμε- αναδιανέμουμε και εντός νομού το προσωπικό μας για να καλύψουμε κενά, να μπορέσουμε, δηλαδή, να είμαστε και χρηστοί όσον αφορά στη διοίκηση και αποτελεσματικοί όσον αφορά στην ποιότητα του παραγόμενου έργου.
      Γι’ αυτό, λοιπόν, οι «μαζικοί διορισμοί» δεν λένε τίποτα για μας! Η «αδιοριστία» δεν λέει τίποτα για μας!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ ολοκληρώστε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ολοκληρώνω, κύριε Πρόεδρε.
      Για μας ο σκοπός είναι ένας και μοναδικός, να κάνουμε σωστή χρήση όλου αυτού του υπέροχου δυναμικού της εκπαίδευσης, σεβόμενοι και τα χρήματα του ελληνικού λαού, τα οποία στο κάτω-κάτω πρέπει να πηγαίνουν με πολύ-πολύ περίσκεψη εκεί που υπάρχουν οι πραγματικές ανάγκες.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Εισερχόμαστε στη συζήτηση της τρίτης και τελευταίας επίκαιρης ερώτησης με αριθμό 984/14.9.2006 της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τα αποτελέσματα που προέκυψαν από τον έλεγχο της Επιτροπής Ανταγωνισμού στις γαλακτοβιομηχανίες κ.λπ..
      Αναλυτικότερα η ερώτηση της κ. Αικατερινάρη έχει ως εξής:
      «Στην ερώτησή μου στις 20 Ιουνίου 2006 για τα θέματα των υψηλών τιμών που διαμορφώνονται στο νωπό γάλα –υψηλότερες κατά πολύ των άλλων κρατών-μελών της Ευρωπαϊκής Ένωσης- τα φαινόμενα σύμπραξης που παρατηρούνται στην αγορά για τη διαμόρφωση και τον έλεγχο των τιμών, τις έντονες διαμαρτυρίες των κτηνοτρόφων-γαλακτοπαραγωγών, οι απαντήσεις σας με παρέπεμψαν στην γνωστή επωδό ότι : «Στην ελεύθερη οικονομία της αγοράς και οι τιμές του γάλακτος διαμορφώνονται ελεύθερα και ότι το σκέλος αυτό της ερώτησής μου «τίθεται» εκτός φιλοσοφίας της Ευρωπαϊκής Ένωσης»!
      Μεταξύ των άλλων όμως, στις ίδιες απαντήσεις η Επιτροπή Ανταγωνισμού ανέφερε ότι ήδη έχει κάνει τον αυτεπάγγελτο έλεγχο στις επιχειρήσεις που δραστηριοποιούνται στον κλάδο της γαλακτοβιομηχανίας και έχει ξεκινήσει την επεξεργασία και την αξιολόγηση των ευρημάτων του ελέγχου.
      Στη συνέχεια και εφόσον κριθεί, η Υπηρεσία θα αποφασίσει τις περαιτέρω ενέργειές της προς τις εταιρείες του κλάδου για τυχόν παραβάσεις των διατάξεων του ν. 703/77.
      Αντί όμως να έχουμε ήδη αποτελέσματα στην εφαρμογή του νόμου, προέκυψαν αποτελέσματα διαφθοράς και σκανδάλου.
      Μετά από αυτά, ερωτώνται οι κύριοι Υπουργοί:
* Η Επιτροπή Ανταγωνισμού έχει κάνει την επεξεργασία των στοιχείων του αυτεπάγγελτου ελέγχου που διενήργησε;
* Ποιες είναι οι εταιρείες που ελέγχθηκαν και πώς διαμορφώνονται για κάθε μια από αυτές τα πορίσματα του ως άνω ελέγχου;»
      Στην ερώτηση της κ. Αικατερινάρη, θα απαντήσει ο Υφυπουργός Ανάπτυξης  κ. Παπαθανασίου.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, είναι προφανές ότι τα ερωτήματα της κ. Ξηροτύρη -και ειδικά το δεύτερο- δεν μπορούν να απαντηθούν.  
      Όταν με ρωτάτε να σας πω, τη στιγμή κατά την οποία είναι σε εξέλιξη από την ανεξάρτητη Επιτροπή Ανταγωνισμού η έρευνα, για το ποιες εταιρείες ελέγχθηκαν και τι έδειξε ο έλεγχος σε κάθε μια από αυτές, είναι προφανές ότι δεν μπορώ να σας απαντήσω, γιατί και δεν το γνωρίζω –διότι η Επιτροπή Ανταγωνισμού είναι ανεξάρτητη και σεβόμαστε την ανεξαρτησία της- και βεβαίως, δεν μπορεί να ανακοινωθεί πριν ολοκληρωθεί ο έλεγχος.
      Αυτό το οποίο μπορώ να σας πω είναι, ότι σύμφωνα με την Επιτροπή Ανταγωνισμού που έκανε και κάνει αυτόν τον έλεγχο, πρώτον το μεγαλύτερο κομμάτι της επεξεργασίας όλων των στοιχείων τα οποία έχει συλλέξει, έχει προχωρήσει και βέβαια τα πρόσφατα στοιχεία τα οποία κατετέθησαν τώρα, πρέπει να εξεταστούν και αυτά και το συντομότερο δυνατόν η επιτροπή θα βγάλει το πόρισμά της. 
      Αυτό το οποίο εμείς ζητήσαμε από την Επιτροπή Ανταγωνισμού –και το ζητήσαμε ακόμα και σήμερα με τον Υπουργό κ. Σιούφα- είναι να επιταχυνθεί η διαδικασία, όχι μόνο γι’ αυτήν την υπόθεση αλλά για όλες τις υποθέσεις, διότι η πάγια θέση μας είναι ότι ο ανταγωνισμός, η ελεύθερη αγορά, δεν είναι ασύδοτη αγορά, έχει κανόνες και η Επιτροπή Ανταγωνισμού ακριβώς αυτούς τους κανόνες ελέγχει.
      (Στο σημείο αυτό την Προεδρική ΄Εδρα καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ- ΨΑΡΟΥΔΑ) 
      Άρα θυμίζοντας το ότι μέχρι τώρα δεν είχε γίνει ποτέ κλαδικός έλεγχος και ποτέ δεν είχε γίνει αυτεπάγγελτος έλεγχος σε κατηγορίες προϊόντων, είτε με αίτημα του Υπουργού και γίνεται για πρώτη φορά –αυτή η Κυβέρνηση τον κάνει- θέλω να σας πω ότι  ολοκληρώνεται ο έλεγχος σύμφωνα με την Επιτροπή Ανταγωνισμού και μόλις ολοκληρωθεί, όλα τα στοιχεία θα δουν το φως της δημοσιότητας και εφόσον και όπου υπάρχει παράβαση, προφανώς θα είναι και αυστηρές οι ποινές. 
      ΠΡΟΕΔΡΟΣ (Άννα Μπενάκη-Ψαρούδα): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, κύριε Υπουργέ, στην ερώτησή μου στις 20 Ιουνίου ακριβώς τα ίδια πράγματα μου λέγατε. Τότε είχε διαπιστωθεί το θέμα και της ακρίβειας των τιμών, ότι οι καταναλωτές πληρώνουν πολύ ακριβά και οι παραγωγοί πληρώνονται πάρα πολύ φθηνά, είχε διαπιστωθεί η ύπαρξη συνεννόησης και συμπράξεων και είχε αρχίσει ο αυτεπάγγελτος έλεγχος. Εσείς όμως και τότε στην απάντησή σας περί άλλων μου απαντούσατε. Λίγο πολύ παίρνατε τη θέση των μεγάλων εταιρειών, ότι δεν μπορούν να κάνουν αλλιώς, ότι κακώς είναι ακριβά, της διαφήμισης, του νωπού γάλακτος κατά τρεις μέρες λιγότερο απ’ ό,τι των ευρωπαϊκών χωρών, κ.λπ., ενώ στην απάντησή σας μου λέγατε ότι έχουμε ελεύθερη αγορά  και ότι οι γαλακτοπαραγωγοί θα κάνουν τις διαπραγματεύσεις τους. Και το περιβόητο βέβαια  που μου συστήνατε –όχι εσείς, αλλά μια υπάλληλός σας στο κείμενό της- ότι είμαι εκτός φιλοσοφίας της Ευρωπαϊκής Ένωσης.
       Πρέπει, κύριε Υπουργέ, να καταλάβετε καλά και πολύ περισσότερο μετά τα τελευταία γεγονότα, ότι πλέον αποδεικνύεται ότι η ελεύθερη αγορά, αυτή η προσήλωση μ’ αυτόν τον τρόπο χωρίς να μπαίνετε καθόλου στον κόπο να ελέγχετε τα πράγματα, δημιουργεί διαφθορά.  Το πρόβλημα δεν είναι γιατί δεν λειτούργησε ο ανταγωνισμός, αλλά γιατί έτσι τελικά λειτουργεί ο ανταγωνισμός και αυτό πρέπει να το ξέρετε και τώρα να το μάθετε πάρα πολύ καλά ως Κυβέρνηση. 
      Υπάρχει λοιπόν, πολιτική ευθύνη για τον έλεγχο του κυκλώματος και των τιμών που διαμορφώνονται στη χώρα μας σε βάρος των παραγωγών και των καταναλωτών και υπέρ των μεγάλων επιχειρήσεων. 
      Θα ήταν, λοιπόν, επιβεβλημένος ένας τέτοιος έλεγχος στο σύστημα που ζούμε της ελεύθερης αγοράς και αυτό θα συνιστούσε μια ουσιαστική μεταρρύθμιση της Κυβέρνησης. Αυτή θα ήταν μια μεταρρύθμιση, αλλά δεν ανήκει στη λογική της Κυβέρνησης. 
      Μετά από πόσες αποκαλύψεις, λοιπόν, θα μου απαντήσετε, κύριε Υπουργέ, και για τα στοιχεία των ελέγχων και γιατί παραμένει τελικά αυτή η ψαλίδα, 30 λεπτά στον παραγωγό και 140 λεπτά στον καταναλωτή, όταν από την άλλη πλευρά δεν υπάρχουν και τόσοι μεσάζοντες μέσα σ’ αυτό το κύκλωμα;
      Κύριε Υπουργέ, θα ήθελα, αντί να λέτε τώρα ότι θα επισπεύσετε τους ελέγχους και τα πορίσματα και αντί να ανακοινώνει σήμερα το πρωί ο κύριος Υπουργός ότι με ειδική απόφαση θα επιβάλει την επίσπευση των πορισμάτων, να είχε τελειώσει αυτό το έργο και ενδεχομένως να μην είχε οδηγηθεί η χώρα μας σ’ αυτήν τη σκανδαλολογία, που τελικά δεν φέρνει αποτέλεσμα. Το αποτέλεσμα παραμένει. Οι καταναλωτές πληρώνουν και οι παραγωγοί πληρώνονται φθηνά. Αυτό είναι το πρόβλημα, στο οποίο δεν μου απαντάτε. 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Παραβιάζετε ανοιχτές θύρες, διότι σας δήλωσα ότι η έρευνα στο γάλα δεν έγινε τώρα, αλλά έχει ξεκινήσει με πρωτοβουλία της επιτροπής και ήταν η πρώτη φορά που έγινε και κλαδικός έλεγχος.  Άρα μη μου λέτε ότι δεν κάναμε έλεγχο, ή ότι έπρεπε να γίνει πρώτα αυτή η ιστορία για να επέμβουμε. Άλλωστε επειδή συνελέγη πολύ υλικό, ο ίδιος ο Πρόεδρος της επιτροπής πριν την τελευταία ιστορία είχε δηλώσει ότι εξετάζεται και είναι στο τέλος η έρευνα για το γάλα.
      Δεν υποστηρίξαμε ποτέ ότι η ελεύθερη αγορά είναι ασύδοτη αγορά –το επαναλαμβάνω- και υποστηρίζουμε ότι ο ανταγωνισμός ρίχνει τις τιμές. Κι επειδή είπατε κάτι για τις μέρες, επιμένω ότι εάν θέλουμε να φθηνύνει η τιμή στη λιανική,  πρέπει να επιμηκυνθεί και η διάρκεια του γάλακτος, διότι όταν είναι περισσότερες μέρες, τότε θα μπορεί να υπάρξει και η απειλή εισαγωγών ή εισαγωγές, άρα ανταγωνισμός και επιμένω σ' αυτό και το λέω και είναι πάγια θέση του Υπουργείου Ανάπτυξης.
     Μου λέτε «πότε θα είναι έτοιμα». ‘Όποτε έχουμε τα στοιχεία της έρευνας -που πράγματι απαιτεί χρόνο, διότι είναι μεγάλη, διότι πρέπει να είναι στοιχειοθετημένα- τότε θα τα δώσουμε στη δημοσιότητα. Δεν μπορούμε να τα δώσουμε στη δημοσιότητα πριν, ούτε είχε αποδεικτικά στοιχεία που λέτε ότι ήταν δεδομένα. Βεβαίως μπορεί να υπάρχουν ενδείξεις, αλλά η δουλειά της Επιτροπής Ανταγωνισμού είναι ακριβώς να ελέγχει με στοιχεία και να αποδεικνύει κι αυτό κάνει. Ούτε σήμερα το πρωί είπαμε εμείς για πρώτη φορά να επιταχυνθεί. Απλώς επιβεβαιώσαμε τη θέλησή μας να προχωρήσει η επιτροπή, όχι μόνο σ’ αυτή την υπόθεση, αλλά και στις άλλες και να βγάλει τις αποφάσεις το ταχύτερο δυνατό. ΄Αρα, χαίρομαι που μπαίνετε και εσείς στη λογική ότι η Επιτροπή Ανταγωνισμού πρέπει να είναι εκεί για να διασφαλίζει τους κανόνες του ανταγωνισμού. Είμαστε ελεύθερη οικονομία, υπάρχουν κανόνες και η Επιτροπή Ανταγωνισμού οφείλει να τους διασφαλίζει και, επαναλαμβάνω, μόλις ολοκληρώσει την έρευνά της, τότε όλα τα στοιχεία θα δουν το φως της δημοσιότητας και όπου υπάρχει παραβίαση του νόμου, όπως έχει κάνει και αλλού, θα επιβληθούν κυρώσεις.
     Και κάτι τελευταίο, επειδή είπατε για την τιμή. Όταν είχε γίνει η ιστορία με τα super markets και η Επιτροπή Ανταγωνισμού είχε βάλει τα πρόστιμα, τότε είχαν βρεθεί μερικοί που είχαν πει ότι αυτά θα τα πληρώσει ο καταναλωτής. Δεν θυμάμαι αν ήσασταν και εσείς μεταξύ αυτών. Το αποτέλεσμα όμως αυτής της υπόθεσης ήταν -επειδή σταμάτησαν οι συμφωνίες κάτω από το τραπέζι και οι εκβιασμοί- τώρα να βρίσκουμε στην αγορά εδώ και δύο μήνες γάλα με 0,85 ευρώ και με 0,89 ευρώ. Πράγματα τα οποία πριν, λόγω των συμφωνιών, λόγω του τρόπου που δούλευε το σύστημα, δεν επιτρέπονταν. Άρα, βλέπετε ότι αυτό δεν έγινε από μόνο του, αλλά είναι αποτέλεσμα μιας στρατηγικής να λειτουργήσει ο ανταγωνισμός. Και όπου λειτουργεί ο ανταγωνισμός, υπάρχουν σημαντικά περιθώρια για τον καταναλωτή. Και στο γάλα, αυτό αποδεικνύεται. Σήμερα πάνω από τρεις ή τέσσερις αλυσίδες super markets πουλάνε γάλα με 0,85 ευρώ και με 0,89 ευρώ. Αυτό το πράγμα μέχρι πριν από τρεις μήνες δεν γινόταν και αυτό ήταν αποτέλεσμα ακριβώς του ότι έσπασε η συμφωνία που υπήρχε στα super markets που απαγόρευε τον ανταγωνισμό.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη νομοθετικής εργασίας θα προβούμε στην ορκωμοσία του κ. Γεράσιμου Αρσένη σε αντικατάσταση του κ. Κωνσταντίνου Σκανδαλίδη που παραιτήθηκε.
     Καλείται ο Βουλευτής κ. Γεράσιμος Αρσένης να προσέλθει και να δώσει το νενομισμένο όρκο ενώπιον του εκπροσώπου της Εκκλησίας.
     (Στο σημείο αυτό προσέρχεται ο Βουλευτής κ. Γεράσιμος Αρσένης και δίνει τον παρακάτω όρκο:
     «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου».)
     (Χειροκροτήματα απ’ όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα): ΄Αξιος, άξιος! 
     ΟΛΟΙ ΟΙ ΒΟΥΛΕΥΤΕΣ: ΄Αξιος, άξιος!
     ΠΡΟΕΔΡΟΣ (Άννα Μπενάκη-Ψαρούδα): Συγχαρητήρια και σας ευχόμαστε καλή θητεία.
     ΓΕΡΑΣΙΜΟΣ ΑΡΣΕΝΗΣ: Ευχαριστώ πολύ, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Εσωτερικών, Δημόσιας Διοίκησης και Αποκέντρωσης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Τουριστικής Ανάπτυξης. 
      Συνέχιση της συζήτησης επί των άρθρων και του συνόλου του σχεδίου νόμου: «Ανάπτυξη ιαματικού τουρισμού και λοιπές διατάξεις».
      Η συνέχιση της συζήτησης επί των άρθρων του νομοσχεδίου θα γίνει στην αυριανή συνεδρίαση.
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Για την αντιμετώπιση της ενδοοικογενειακής βίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία Μικρομεσαίων Επιχειρήσεων».
      Η σύμβαση αυτή ψηφίστηκε στη Διαρκή Επιτροπή ομόφωνα. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία Μικρομεσαίων Επιχειρήσεων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Αγροτικής Ανάπτυξης και Τροφίμων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών». 
      Και αυτή η σύμβαση ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Αγροτικής Ανάπτυξης και Τροφίμων: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου σελ. 81  α΄)
      ΠΡΟΕΔΡΟΣ (Άννα Μπενάκη-Ψαρούδα):
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης (MOU) μεταξύ των Υπουργείων Εθνικής Άμυνας της Ελλάδας και Ισπανίας επί των Ναυτικών Συστημάτων Διοίκησης, Ελέγχου, Επικοινωνιών, Η/Υ, Πληροφοριών, Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C41SR)».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται για συζήτηση στη Βουλή με τη διαδικασία του άρθρου 108 του Κανονισμού της Βουλής. 
      Μήπως κάποιος εκ των εισηγητών θέλει να λάβει το λόγο;
      ΛΙΑΝΑ ΚΑΝΕΛΛΗ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
      Το ΝΑΤΟ, σε μια εποχή που αριθμούμε μόνο νεκρούς, έχει επένδυση σε ολόκληρο τον κόσμο. Θα χρησιμοποιήσω μία έκφραση της Υπουργού Εξωτερικών: «Το μεταλλαγμένο ΝΑΤΟ». Η ίδια η κ. Μπακογιάννη το είπε. Αυτό το «μεταλλαγμένο ΝΑΤΟ», πολλώ μάλλον ως «μεταλλαγμένο» βρίσκει εξαιρετικά αντίθετο το Κομμουνιστικό Κόμμα. 
      Η συμφωνία μπορεί να μοιάζει ότι είναι τυπική, αλλά επί της ουσίας δεν είναι τόσο τυπική όσο φαίνεται και κατ’ αυτήν την έννοια το καταψηφίζουμε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θέλετε να λάβετε το λόγο;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όχι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας «Κύρωση του Μνημονίου Κατανόησης (MOU) μεταξύ των Υπουργείων Εθνικής Άμυνας της Ελλάδας και Ισπανίας επί των Ναυτικών Συστημάτων Διοίκησης, Ελέγχου, Επικοινωνιών, Η/Υ, Πληροφοριών, Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C41SR)».
      Ερωτάται το Σώμα: Γίνεται δεκτό το νομοσχέδιο;
      ΛΙΑΝΑ ΚΑΝΕΛΛΗ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εθνικής Άμυνας «Κύρωση του Μνημονίου Κατανόησης (MOU) μεταξύ των Υπουργείων Εθνικής Άμυνας της Ελλάδας και Ισπανίας επί των Ναυτικών Συστημάτων Διοίκησης, Ελέγχου, Επικοινωνιών, Η/Υ, Πληροφοριών, Επιτήρησης και Αναγνώρισης (NAVAL COMMAND, CONTROL, COMMUNICATIONS, COMPUTERS, INFORMATION, SURVEILLANCE, RECONNAISSANCE-C41SR)» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου 84  α΄)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ των Κρατών-Μελών της Ευρωπαϊκής Ένωσης σχετικά με το καθεστώς του στρατιωτικού και πολιτικού προσωπικού του αποσπασμένου στα όργανα της Ευρωπαϊκής Ένωσης, των Αρχηγείων και Δυνάμεων που μπορεί να τίθενται στη διάθεση της Ευρωπαϊκής Ένωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17 παράγραφος 2 της Συνθήκης για την Ευρωπαϊκή Ένωση, συμπεριλαμβανομένων των ασκήσεων, και του στρατιωτικού και πολιτικού προσωπικού των Κρατών-Μελών που τίθενται στη διάθεση της Ευρωπαϊκής Ένωσης για να ενεργεί στο πλαίσιο αυτό (Συμφωνία SOFA της Ε.Ε.) μετά του συνημμένου Παραρτήματος αυτής».
      Το νομοσχέδιο ψηφίστηκε κατά πλειοψηφία στη Διαρκή Επιτροπή και εισάγεται για συζήτηση στη Βουλή με τη διαδικασία του άρθρου 108 του Κανονισμού της Βουλής. 
      ΛΙΑΝΑ ΚΑΝΕΛΛΗ: Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Θα είμαι σύντομη, κυρία Πρόεδρε.
      Για όποιον είχε την εμπειρία -οι πολίτες στην καθημερινότητα και οι πολιτικοί εδώ μέσα- παρατηρώντας απλώς τα αποτελέσματα της συνολικής συμφωνίας -έτσι όπως βαφτίστηκε πριν από περίπου τρία χρόνια σ’ αυτήν εδώ την Αίθουσα- με τις Ηνωμένες Πολιτείες, η οποία άρχιζε από τους ραδιοσταθμούς και κατέληγε στη Σούδα έτσι όπως κατέληγε, θα μπορούσε να πει ότι δεν είναι παρά ένα αντίγραφο τώρα πια με την Ευρωπαϊκή Ένωση.
      Δράττομαι εδώ της ευκαιρίας να μιλήσω για να κατανοήσει ο ελληνικός λαός τι εστί Ευρωπαϊκή Ένωση, όπως επίσης τι εστί κοινή εξωτερική πολιτική, η περίφημη ΚΕΠΑ. Δεν διαφέρει παρά μόνο στην επιλογή ενός είδους, κυριολεκτικά, αυθαίρετου στρατού κατοχής, πολιτικού και στρατιωτικού προσωπικού, το οποίο θα περνάει από εδώ με φορολογικές απαλλαγές και θα φέρει όπλα.
      Θα αστυνομεύει τις δικές του εγκαταστάσεις και μετά θα βγει κάποια μέρα, κυρία Πρόεδρε, κυρίες και κύριοι συνάδελφοι, ένας αξιωματούχος της Ευρωπαϊκής Ένωσης, ένα είδος κακέκτυπου ή, αν θέλετε, πλήρους αντιγράφου των Ηνωμένων Πολιτειών και της σχέσης μας με το ΝΑΤΟ και τις Ηνωμένες Πολιτείες, ένας «μικρότερος αδελφός», μία «μικρότερη αδελφή» κατά το πλαίσιο του «big brother» και θα δηλώνει: «Ναι, υπάρχουν στρατόπεδα συγκέντρωσης τύπου Γκουαντανάμο στην Ευρώπη, ναι, είμαστε υποχρεωμένοι να τα κάνουμε αυτά τα πράγματα, ναι, υπάρχουν πτήσεις της CIA». Δεν θα λέει της CIA, θα λέει ότι υπάρχουν πτήσεις της εσωτερικής ασφάλειας των στρατιωτικών δυνάμεων στα πλαίσια της SOFA. 
	Είναι χαρακτηριστικό της έντασης αυτού του νομοσχεδίου –γιατί περί ετεροδικίας πρόκειται, αυτό εξασφαλίζουμε μ’ αυτό το νομοσχέδιο- που, βεβαίως, θα ισχύσει αφού γίνουν κατά το απαραίτητο άρθρο της Ευρωπαϊκής Ένωσης όλες οι συμφωνίες για την Ευρωπαϊκή Ένωση. Με την Ευρωπαϊκή Ένωση διαφωνεί το Κομμουνιστικό Κόμμα, όχι με την Ευρώπη. Θα έλθουμε κάποια στιγμή και θα λέει: «Θα ισχύει, κυρία Πρόεδρε, όταν γίνουν όλες οι απαραίτητες συνταγματικές ρυθμίσεις», γιατί, βεβαίως, τέτοιου είδους κυρώσεις και συμφωνίες επέχουν τη θέση Συντάγματος.
	Αναρωτιέται κανένας: Μέχρι σήμερα υπάρχουν και κάποια περιθώρια να περνάνε από δω στρατεύματα και ο λαός να είναι στους δρόμους. Νομίζει κανένας ότι με το πέρασμα μιας τέτοιας συμφωνίας επειδή θα είναι Ευρωπαίοι δεν θα είναι ο λαός σε θέση να διαχωρίσει τι συμφέροντα καλείται να εξυπηρετήσει, δηλαδή την επιβολή μιας ιδιότυπης αγοραστικής δημοκρατίας και την εξυπηρέτηση των συμφερόντων των εταιρειών μέσα από ευρύτερους σχηματισμούς; 
      Ετεροδικία ξέρουμε τι σημαίνει και φτάσαμε στη Σούδα μέχρι σήμερα. Τη ζήσαμε την αμερικάνικη μπότα. Τώρα έρχεται και η ευρωπαϊκή. Πρέπει να είμαστε εξαιρετικά περήφανοι γι’ αυτό. Το Κομμουνιστικό Κόμμα όχι απλώς δεν είναι υπερήφανο, αλλά το καταψηφίζει θα έλεγε κανείς μετά βδελυγμίας ως συμφωνία.
	Ευχαριστώ, κυρία Πρόεδρε.
	ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ των .Κρατών-Μελών της Ευρωπαϊκής Ένωσης σχετικά με το καθεστώς του στρατιωτικού και πολιτικού προσωπικού του αποσπασμένου στα όργανα της Ευρωπαϊκής Ένωσης, των Αρχηγείων και Δυνάμεων που μπορεί να τίθενται στη διάθεση της Ευρωπαϊκής Ένωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17, παράγραφος 2 της Συνθήκης για την Ευρωπαϊκή Ένωση, συμπεριλαμβανομένων των ασκήσεων και του στρατιωτικού και πολιτικού προσωπικού των Κρατών-Μελών που τίθεται στη διάθεση της Ευρωπαϊκής Ένωσης για να ενεργεί στο πλαίσιο αυτό (Συμφωνία SOFA της Ε.Ε.) μετά του συνημμένου Παραρτήματος αυτής».
	Ερωτάται το Σώμα: Γίνεται δεκτό το νομοσχέδιο.
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
	ΛΙΑΝΑ ΚΑΝΕΛΛΗ: Κατά πλειοψηφία.
	ΦΩΤΗΣ ΚΟΥΒΕΛΗΣ: Κατά πλειοψηφία.
	ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εθνικής Άμυνας «Κύρωση της Συμφωνίας μεταξύ των Κρατών-Μελών της Ευρωπαϊκής Ένωσης σχετικά με το καθεστώς του στρατιωτικού και πολιτικού προσωπικού του αποσπασμένου στα όργανα της Ευρωπαϊκής Ένωσης, των Αρχηγείων και Δυνάμεων που μπορεί να τίθενται στη διάθεση της Ευρωπαϊκής Ένωσης στο πλαίσιο της προετοιμασίας και της εκτέλεσης των καθηκόντων που αναφέρονται στο άρθρο 17, παράγραφος 2 της Συνθήκης για την Ευρωπαϊκή Ένωση, συμπεριλαμβανομένων των ασκήσεων, και του στρατιωτικού και πολιτικού προσωπικού των Κρατών-Μελών που τίθεται στη διάθεση της Ευρωπαϊκής Ένωσης για να ενεργεί στο πλαίσιο αυτό (Συμφωνία SOFA της Ε.Ε.) μετά του συνημμένου Παραρτήματος αυτής» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία και έχει ως εξής:
(Να καταχωριστεί το κείμενο του νομοσχεδίου σελ.89  α΄)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εμπορικής Ναυτιλίας
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου περί συνεργασίας για την πρόληψη της ρύπανσης από πλοία και, σε περιπτώσεις επείγουσας ανάγκης, στην καταπολέμηση της ρύπανσης της Μεσογείου Θάλασσας».
	Το νομοσχέδιο αυτό ψηφίστηκε στη Διαρκή Επιτροπή κατ’ αρχήν ομόφωνα, κατ’ άρθρο και στο σύνολο κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108.
	Θέλει κάποιος από τους εισηγητές να πάρει το λόγο;
	ΝΙΚΟΛΑΟΣ ΓΚΑΤΖΗΣ: Μάλιστα, κυρία Πρόεδρε.	
	ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε συνάδελφε, έχετε το λόγο.
	ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
	Το πρόβλημα της ρύπανσης της Μεσογείου έχει πάρει μεγάλες διαστάσεις. Είναι προφανές ότι απαιτείται η συνεργασία των μεσογειακών κρατών για την αντιμετώπισή του, όμως το σχετικό προς κύρωση πρωτόκολλο είναι κατά τη γνώμη μας πίσω από τις ανάγκες για αποτελεσματική αντιμετώπιση του μεγάλου αυτού ζητήματος. 
	Η λογική που διατρέχει το πρωτόκολλο ότι ο ρυπαίνων πληρώνει, τελικά οδηγεί στην ατιμωρησία των εφοπλιστών που είναι οι βασικοί υπαίτιοι για τη ρύπανση της θάλασσας. Στο όνομα του κέρδους, για να εκπληρώσουν έγκαιρα τις ναυλοσυμβάσεις δεν διστάζουν να θέσουν σε κίνδυνο και τη ζωή των πληρωμάτων των πλοίων και να γίνουν υπαίτιοι ρύπανσης, όμως, τελικά, σε περίπτωση πρόκλησης της ρύπανσης την πληρώνουν ο καπετάνιος και το πλήρωμα, ενώ ο εφοπλιστής τελικά ξεφεύγει. 
	Κυρία Πρόεδρε, δεν υπάρχει η πολιτική βούληση για σύγκρουση με τα συμφέροντα των εφοπλιστών για να χτυπηθεί αποτελεσματικά η μάστιγα της ρύπανσης της θάλασσας. Επιπλέον, το όργανο που προβλέπει το πρωτόκολλο, το περιφερειακό γραφείο, είναι ανεπαρκές και αναποτελεσματικό. Απλώς συγκεντρώνει πληροφορίες για περιστατικά ρύπανσης, ενώ δεν διαθέτει ούτε τις απαιτούμενες υποδομές, ούτε και τους απαιτούμενους πόρους για να παίξει ουσιαστικό ρόλο στην αντιμετώπισή τους.
      Ακόμη διαφωνούμε με το άρθρο 3 του πρωτοκόλλου που κάνει λόγο για συνεργασία στο ζήτημα της προστασίας από τη ρύπανση με μη κυβερνητικές οργανώσεις και κοινωνικοοικονομικούς παράγοντες. Οι εφοπλιστές, το κεφάλαιο έχουν στήσει ή συμμετέχουν και ελέγχουν τέτοιας μορφής οργανώσεις.
      Παρ΄ όλες τις πιο πάνω επιφυλάξεις μας επειδή υπάρχουν και θετικές διατάξεις στο πρωτόκολλο και απαιτείται η συνεργασία των μεσογειακών κρατών, ψηφίζουμε το άρθρο 1 του κοινοτικού νόμου που περιέχει το πρωτόκολλο. Δεν ψηφίσαμε και δεν ψηφίζουμε τα άρθρα 2 και 4. 
      Το άρθρο 2 του κοινοτικού νόμου δεν το ψηφίσαμε  γιατί θεωρούμε αναποτελεσματικά τα όργανα που προβλέπει σε εθνικό επίπεδο για την αντιμετώπιση της ρύπανσης, δεν υπάρχει πραγματική πολιτική βούληση των απαραίτητων κονδυλίων για τις απαιτούμενες υποδομές και την αποτελεσματική αντιμετώπιση του ζητήματος. Η λογική που προωθείται είναι αναποτελεσματική όπως αναφέραμε πιο πάνω και ότι ο ρυπαίνων πληρώνει. 
      Επίσης δεν ψηφίσαμε το άρθρο 4 του κοινοτικού νόμου γιατί δίνει τη δυνατότητα με προεδρικά διατάγματα, κυρία Πρόεδρε, ερήμην της Βουλής να τροποποιείται η αρχική διεθνής σύμβαση και τα πρωτόκολλά της, μεταξύ αυτών και το συζητούμενο και να αναστέλλεται η εφαρμογή τους ή εν όλω ή εν μέρει σε καιρό μάλιστα και πολέμου. 
      Επομένως για να συνοψίσω ψηφίσαμε επί της αρχής τον κοινοτικό νόμο. Καταψηφίζουμε το άρθρο 2 και το άρθρο 4 του νόμου και καταψηφίζουμε επίσης το σύνολό του. 
      ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Κύρωση του Πρωτοκόλλου περί συνεργασίας για την πρόληψη της ρύπανσης από πλοία και, σε περιπτώσεις επείγουσας ανάγκης, στην καταπολέμηση της ρύπανσης της Μεσογείου Θάλασσας». 
      Ερωτάται το Σώμα: Γίνεται δεκτό το νομοσχέδιο με τη νομοτεχνική παρατήρηση της Διαρκούς Επιτροπής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εμπορικής Ναυτιλίας: «Κύρωση του Πρωτοκόλλου περί συνεργασίας για την πρόληψη της ρύπανσης από πλοία και, σε περιπτώσεις επείγουσας ανάγκης, στην καταπολέμηση της ρύπανσης της Μεσογείου Θάλασσας» έγινε δεκτό κατ’ αρχήν ομοφώνως. Το άρθρο 1 επίσης έγινε δεκτό ομοφώνως. Τα υπόλοιπα άρθρα του νόμου και το σύνολο έγιναν δεκτά κατά πλειοψηφία, και έχει ως εξής:
      (Να καταχωρισθεί το κείμενο του νομοσχεδίου σελ. 93α΄)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Παρεσχέθη η ζητηθείσα εξουσιοδότηση. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στην ημερήσια διάταξη νομοθετικής εργασίας.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος.
      Θα συζητηθεί σε μία συνεδρίαση ενιαία όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους μαζί με τέσσερις υπουργικές τροπολογίες. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών. Τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις των Υπουργών και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού. 
      Ο κύριος Υπουργός έχει το λόγο για νομοτεχνικές βελτιώσεις.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, επειδή η συζήτηση γίνεται συνολικά πρώτα πρώτα να πω ορισμένες αναδιατυπώσεις τις οποίες και θα τις μοιράσω.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, μπορείτε να μην τις διαβάσετε. Επειδή είναι όλες νομοτεχνικές μπορούμε να τις διανείμουμε στους κυρίους συναδέλφους.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι πολύ απλό, κυρία Πρόεδρε. Θα σας τις διαβάσω.
      «1. Στο τέλος της παραγράφου 11 του άρθρου 6 του σχεδίου νόμου προστίθενται οι λέξεις «ή των οικείων κατά περίπτωση διατάξεων».
      2. Στις παραγράφους 1α εδάφιο α΄ και 5α εδάφιο α΄ κα β΄ του άρθρου 17 του σχεδίου νόμου οι λέξεις «την 31.12.2006» αντικαθίστανται από τις λέξεις «την τελευταία εργάσιμη μέρα του δέκατου μήνα από τη δημοσίευση του παρόντος».
      3. Στην παράγραφο 3β του άρθρου 17 του σχεδίου νόμου και ειδικότερα στην περίπτωση α της αντικαθιστώμενης διάταξης οι λέξεις «ή αντίστοιχης ειδικότητας,» διαγράφονται.
      4. Το άρθρο 21 του σχεδίου νόμου αναδιατυπώνεται ως ακολούθως:
      «Άρθρο 21
      Μετά το πρώτο εδάφιο της παραγράφου 2 του άρθρου 4 του ν.2863/2000 (Φ.Ε.Κ. 262 Α΄) προστίθεται εδάφιο ως ακολούθως:
      «Το Ε.Σ.Ρ. μπορεί να απευθύνει προς τους ραδιοφωνικούς και τηλεοπτικούς σταθμούς οδηγίες, συστάσεις και υποδείξεις σχετικά με την αντικειμενική και με ίσους όρους εμφάνιση των συνδυασμών στους ραδιοτηλεοπτικούς σταθμούς κατά την περίοδο των δημοτικών και νομαρχιακών εκλογών.
      Η μη εφαρμογή των εν λόγων οδηγιών, συστάσεων και υποδείξεων από τους ραδιοφωνικούς και τηλεοπτικούς σταθμούς επισύρει τις διοικητικές κυρώσεις που προβλέπονται στο εδάφιο ε΄ της παραγράφου 1 του άρθρου αυτού».
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
      (Να φωτογραφηθεί η σελίδα 99)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επειδή μιλάμε για τις τροπολογίες, υπάρχουν πέντε τροπολογίες που ζητώ να γίνουν δεκτές. 
      Η μία είναι του Υ.ΠΕ.ΧΩ.Δ.Ε., η οποία λόγω της διαφοράς κυκλοφορίας του φύλλου Εφημερίδας της Κυβερνήσεως…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, είναι γνωστές οι τροπολογίες. Δεν είναι καινούργιες.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, όχι. Είναι γνωστές. 
      ΠΡΟΕΔΡΟΣ (Άννα Μπενάκη-Ψαρούδα): Έχουν διανεμηθεί, τις ξέρουν οι συνάδελφοι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να πω, επειδή θα γίνει συζήτηση, ποιες προτείνω, κυρία Πρόεδρε. Θα είμαι πολύ σύντομος.
      ΠΡΟΕΔΡΟΣ (Άννα Μπενάκη-Ψαρούδα): Καλώς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Πρώτον, θα συζητηθεί η τροπολογία με γενικό αριθμό 745 και ειδικό 74 του Υ.ΠΕ.ΧΩ.Δ.Ε. γιατί είχε προκύψει ένα ζήτημα με την πραγματική και την τυπική κυκλοφορία του Φύλλου Εφημερίδας της Κυβερνήσεως. Υπήρχε ένα θέμα κύρους εμπράγματων δικαιοπραξιών.
      Δεύτερον, εισηγούμαι την τροπολογία με γενικό αριθμό 746 και ειδικό 75 του Υπουργείου Εξωτερικών για το θέμα της μη επιβολής κυρώσεων σε αλλοδαπούς από το Λίβανο, οι οποίοι έμειναν περισσότερο στη Χώρα μας, επειδή δεν μπορούσαν να επιστρέψουν για λόγους αντικειμενικούς.
      Τρίτον, εισηγούμαι την τροπολογία με γενικό αριθμό 750 και ειδικό 79 για τη δημιουργία οργανικών θέσεων στην ΕΡΤ μετά την εφαρμογή του π.δ. 164/2004.
      Τέταρτον, εισηγούμαι την τροπολογία με γενικό αριθμό 752 και ειδικό 81, η οποία διορθώνει τον Κώδικα Δήμων και Κοινοτήτων σ΄ ένα αριθμητικό λάθος που είχε γίνει για ορισμένες κοινότητες. Είναι το άρθρο 51 και σ’ αυτό υπάρχει το αίτημα από την Κ.Ε.Δ.Κ.Ε. να γίνει αυτή η αλλαγή. Γιατί πραγματικά υπάρχει ένα λάθος στον Κώδικα, το οποίο είναι καθαρά αριθμητικό.
      Τέλος, αποδέχομαι την τροπολογία που έχουν υποβάλει οι συνάδελφοι κ. Χριστοφιλοπούλου και κ. Παπακώστα. Είναι η τροπολογία με γενικό αριθμό 744 και ειδικό 73, η οποία επιτρέπει στις γυναίκες να χρησιμοποιούν πέρα από το όνομα το κανονικό και το όνομα με το οποίο θέλουν να εμφανίζονται, με την προσθήκη ότι βεβαίως αυτό –εφόσον γίνει δεκτό- θα ισχύσει απ’ αυτές τις εκλογές και επιπλέον ότι αυτό ισχύει εκτός από τις δημοτικές εκλογές και για τις νομαρχιακές εκλογές φυσικά, γιατί ισχύουν οι ίδιες διατάξεις.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
      Κυρίες και κύριοι συνάδελφοι, να σας ανακοινώσω ότι κατά τη συζήτηση του νομοσχεδίου αυτού Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Παπαγεωργίου και Κοινοβουλευτικός Εκπρόσωπος του Κομμουνιστικού Κόμματος ορίζεται ο συνάδελφος κ. Γκατζής.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, μου επιτρέπετε; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ.
      ΝΙΚΟΛΑΟΣ ΓΚΑΤΖΗΣ: Κυρία Πρόεδρε, θα τοποθετηθούμε και για τις τροπολογίες σ’ αυτόν το χρόνο; 
      ΠΡΟΕΔΡΟΣ (Άννα Μπενάκη-Ψαρούδα): Βεβαίως.
      ΝΙΚΟΛΑΟΣ ΓΚΑΤΖΗΣ: Θα υπάρχει ανοχή χρόνου τουλάχιστον; 
      ΠΡΟΕΔΡΟΣ (Άννα Μπενάκη-Ψαρούδα): Το ξέρετε, κύριε συνάδελφε, ότι έτσι γίνεται. Αν υπάρχει μεγάλη ανάγκη, δίνουμε και κάποια άνεση χρόνου.
      Το λόγο έχει τώρα ο εισηγητής της Νέας Δημοκρατίας κ. Ανδρέας Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, το συζητούμενο νομοσχέδιο έρχεται σε μία πολιτική συγκυρία που απασχολεί την ελληνική κοινωνία, με το ενδιαφέρον το οποίο έχει αναπτυχθεί γύρω από τα ζητήματα διαφάνειας στον ευρύτερο δημόσιο τομέα.
      Κύριε Υπουργέ, η νομοθετική σας πρωτοβουλία εκδηλώθηκε προτού καν ενσκήψουν τα τελευταία κρούσματα και αυτό αποδεικνύει τη σταθερή, την αταλάντευτη στάση της Κυβέρνησης για μετωπική σύγκρουση με τα φαινόμενα της διαφθοράς και της διαπλοκής. 
      Η συζήτηση του νομοσχεδίου γίνεται σ’ αυτήν την περίοδο, η οποία σαφώς επηρεάζεται από μία έντονη αντιπαράθεση ανάμεσα στην Κυβέρνηση και την Αξιωματική Αντιπολίτευση με επίκεντρο αυτά τα ζητήματα. Είναι όμως απόδειξη της αποφασιστικής μας στάσης να χτυπηθούν τα νοσηρά φαινόμενα, να δεχθεί ένα ακόμη χτύπημα η παθογένεια του διοικητικού συστήματος της χώρας που απαξιώνει τη Δημόσια Διοίκηση, τους θεσμούς, τη λειτουργία του δημοκρατικού πολιτεύματος, να χτυπηθεί η εδραιωμένη, δυστυχώς, πεποίθηση στους πολίτες ότι τα πάντα γίνονται και όλα επιτρέπονται.
      Επειδή η βούληση της Κυβέρνησης είναι ξεκάθαρη, επειδή η στάση του ίδιου του Πρωθυπουργού είναι σταθερή και αμετακίνητη –στάση που επιμένει στο δόγμα «μηδενική ανοχή στη διαφθορά»- είμαι υποχρεωμένος να προσθέσω ορισμένα εισαγωγικά σχόλια με αφορμή τη συζήτηση, η οποία αναπτύσσεται τις τελευταίες ημέρες.
      Διατυπώθηκε εκ μέρους της Αξιωματικής Αντιπολίτευσης το επιχείρημα ότι: «η Κυβέρνηση οργανώνει τη διαφθορά». 
      Προφανώς θεωρείτε, κυρίες και κύριοι συνάδελφοι της Αξιωματικής Αντιπολίτευσης, ότι ο ν. 2172/1993 που μετέτρεψε το αδίκημα της απιστίας περί την υπηρεσία σε πλημμέλημα είναι νόμος της Νέας Δημοκρατίας και όχι του ΠΑ.ΣΟ.Κ. Ταυτοχρόνως με περισσή υποκρισία λησμονείτε ότι με το ν. 3242/2004 το πλημμέλημα μετατρέπεται εκ νέου σε κακούργημα από τη νέα διακυβέρνηση. Λησμονήσατε το ν. 2446/1996 ο οποίος ως ανέφερε: «κατά παρέκκλιση των κείμενων διατάξεων, ανέθεσε τη σύναψη προγραμματικών συμφωνιών στις διοικήσεις των Δ.Ε.Κ.Ο. και τους επέτρεψε να μοιραστούν ανεξέλεγκτα 1,5 τρισεκατομμύριο δραχμές, μάλιστα σε πανάκριβες προμήθειες. Λησμονήσατε τους ν. 2522/1997 και 2579/1998 για την εκτέλεση έργων του δημοσίου και το λεγόμενο μαθηματικό τύπο, στην επιλογή, δηλαδή, των αναδόχων δημοσίων έργων. Νόμοι, θαυμαστές εμπνεύσεις της διαπλοκής!!! 
      Λησμονήσατε με την ίδια άνεση το νόμο της Νέας Δημοκρατίας για την κατάργηση του μαθηματικού τύπου. Το ν. 2843/2000, ο οποίος για να συγκαλυφθεί το έγκλημα του Χρηματιστηρίου αφαίρεσε από την εισαγγελική αρχή τη δυνατότητα διενέργειας ανάκρισης, προανάκρισης και προκαταρκτικής εξέτασης για πιθανολογούμενα αδικήματα στις χρηματιστηριακές συναλλαγές. 
      Με το ν. 2790/2000 παρεγράφησαν όλες οι δικαστικές και πειθαρχικές διώξεις υπαλλήλων των ελληνικών προξενείων που χορηγούσαν παράνομα βίζες παλιννόστησης. 
      Αυτά είναι ορισμένα μόνο από τα νομοθετήματα που αποδεικνύουν με τρόπο κατηγορηματικό, ποιο κόμμα θέλησε να διευκολύνει και να ενισχύσει την ανάπτυξη του πλέγματος των σχέσεων διαφθοράς και διαπλοκής και να εκπέμψει το μήνυμα, ότι μπορούν να επαίρονται και να προβάλλονται ως πρότυπα οι πρωταγωνιστές των πάσης φύσεως σκανδάλων. 
      Μας λέτε σήμερα, όταν εκδηλώνονται διάφορα κρούσματα –και παρά το γεγονός ότι αυτομάτως η δικαιοσύνη αναλαμβάνει δράση- ότι εμείς τάχα δεν μπορούμε να κάνουμε διαφορετικά γιατί κάποιοι άλλοι αποκαλύπτουν και εμείς ακολουθούμε. 
      Η αλήθεια είναι διαφορετική και πολύ δυσάρεστη για τους συναδέλφους της Αξιωματικής Αντιπολίτευσης. Οι πολίτες σήμερα εμπιστεύονται την Κυβέρνηση. Καταγγέλλουν και βρίσκουν ανταπόκριση. Πιάνουν τόπο οι καταγγελίες τους, ενώ δεν συνέβαινε το ίδιο επί των καιρών των συναδέλφων της σημερινής Αξιωματικής Αντιπολίτευσης. 
      Ποιο είναι, κυρίες και κύριοι συνάδελφοι του ΠΑ.ΣΟ.Κ., το δικό σας δείγμα γραφής; Στις 4 Φεβρουαρίου του 2003 ο σημερινός Πρωθυπουργός και τότε Αρχηγός της αντιπολίτευσης με την ομιλία του στη Βουλή κατήγγειλε σωρεία περιπτώσεων απροκάλυπτης διαπλοκής και εκτεταμένης διαφθοράς. Και τι πράξατε; Σιωπήσατε. Τόσο ο παριστάμενος Πρωθυπουργός, όσοι οι Υπουργοί και οι Βουλευτές δεν επέδειξαν ευαισθησία ούτε σε μία περίπτωση. Αντίθετα ως κυβέρνηση επιχειρήσατε να απαντήσετε με το σοβαρότατο ατόπημα που έγινε ποτέ στη Βουλή των Ελλήνων, με αναφορές –δυστυχώς- στο βιβλίο του δικτάτορα Παπαδόπουλου. Αντί άλλης απάντησης, επίσης, στην επιστολή Καραμανλή στον τότε Πρωθυπουργό το καλοκαίρι του 2000, με την οποία του ζητούσε να επιχειρηθεί συνεννόηση όλων των πολιτικών δυνάμεων για την αντιμετώπιση της διαπλοκής, ο κ. Σημίτης, αφού αρνήθηκε το διάλογο, κατέληξε σε υβριστική επίθεση κατά του Κώστα Καραμανλή. 
      Σας τα θυμίζω για να σας βοηθήσω να βγάλετε αβίαστα το συμπέρασμα ότι εμείς λειτουργούμε διαφορετικά. Αντιδρούμε αμέσως και δεν συγκαλύπτουμε. 
      Μας ζητάτε τις μέρες αυτές να αναλάβει κάποιος πολιτικές ευθύνες. Πολιτική ευθύνη υπάρχει όταν υπάρχει συγκάλυψη. Όταν υπάρχει αποκάλυψη και άμεση δίωξη, απαιτείται δημόσιος έπαινος. Ξέρουμε ότι δεν είστε τόσο γενναίοι για να μας επαινέσετε, αλλά μην είστε και άδικοι. Πότε επιδείξατε πολιτική ευθιξία; 
      Άκουσα για την υπόθεση του Χρηματιστηρίου, όταν κορυφαία στελέχη του πρωθυπουργικού περιβάλλοντος αναφέρθηκαν ονομαστικά σε πόρισμα της Επιτροπής Κεφαλαιαγοράς ως πρωταγωνιστές συγκλονιστικής κερδοφορίας με τις συναλλαγές τους στο Χρηματιστήριο και στη συνέχεια παραιτήθηκαν. 
      Αν αυτό το λέτε ανάληψη πολιτικών ευθυνών, τότε μάλλον σύγχυση πολιτικής ορολογίας σας χαρακτηρίζει, διότι όταν ενάμισι εκατομμύριο μικροεπενδυτές έχασαν τους κόπους μιας ζωής, όταν απώλεσαν οικονομίες 30.000.000.000 δραχμών, τότε πολιτική ευθύνη σημαίνει παραίτηση του Υπουργού Οικονομίας, ακόμα και του ίδιου του Πρωθυπουργού.
      Αυτές οι έννοιες σας είναι άγνωστες. Συνεπώς σήμερα ανέξοδα και εκ του ασφαλούς τις χρησιμοποιείτε, αλλά δεν έχετε το ηθικό και το πολιτικό δικαίωμα να τις χρησιμοποιείτε. Άλλωστε, αποδεικνύεται και τώρα. Και τώρα δεν θέλετε την πάταξη αυτών των φαινομένων ή τουλάχιστον δεν έχετε τη δύναμη να ξεπεράσετε το ένοχο παρελθόν σας.
      Να σας θυμίσω τι λέγατε εδώ το καλοκαίρι του 2004; Λέγατε ότι ο Υπουργός Αναστάσης Παπαληγούρας παρεμβαίνει στο έργο της δικαιοσύνης, διότι ο τότε εισαγγελέας εφετών άσκησε έφεση σε απαλλακτικό βούλευμα για ευθύνες της Επιτροπής Κεφαλαιαγοράς, για μη αποτελεσματικό έλεγχο χρηματιστηριακών εταιρειών, την εποχή του μεγαλύτερου σκανδάλου αναδιανομής πλούτου. 
      Σπιλώνατε τον Υπουργό και εκπέμπατε το μήνυμα ότι δεν θα προχωρήσει η διερεύνηση της υπόθεσης.
      Το αποτέλεσμα ήταν η Ολομέλεια του Συμβουλίου Εφετών να απορρίψει την έφεση και η υπόθεση παρεγράφη. 
      Απέναντι στον ίδιο τον Υπουργό, ο οποίος ξεκίνησε και υλοποιεί την μεγαλύτερη σε έκταση κάθαρση στο χώρο της δικαιοσύνης, που έστειλε δικαστικούς και δικηγόρους στις φυλακές, τολμάτε και απευθύνετε σαθρές κατηγορίες, γιατί όρισε δικηγορικό γραφείο να υπερασπιστεί τα συμφέροντα του ελληνικού δημοσίου στο εφετείο της Ελβετίας για το άνοιγμα των λογαριασμών της γνωστής υπόθεσης που απασχόλησε την Εξεταστική Επιτροπή της Βουλής.
      Αντί να επιζητείτε μαζί με μας να λάμψει η αλήθεια σε κάθε περίπτωση, προτιμάτε τη συσκότιση. Συσκότιση και συγκάλυψη σε ό,τι σας αφορά, σπίλωση της Νέας Δημοκρατίας χωρίς επιχειρήματα. Επενδύετε στα τελευταία κρούσματα διαφθοράς, αλλά σας ενοχλεί η φράση του Ζαγορίτη για τη μεταχείριση των ευρισκομένων υπό κατηγορία.
      Ρωτάτε δήθεν γιατί η Κυβέρνηση αξιοποιεί τις εικόνες μεταφοράς των κατηγορουμένων στον ανακριτή και στις φυλακές. Κατ’ αρχήν, απαντάμε ότι η Κυβέρνηση δεν μεταδίδει τα ρεπορτάζ. Αλλά τι πρέπει να κάνει η Κυβέρνηση; Να σιωπήσει; Να μείνει απαθής και να την υβρίζετε; 
      Εάν, πραγματικά, θέλετε να συντριβούν οι μηχανισμοί και οι πρωταγωνιστές των φαινομένων της διαφθοράς, εάν θέλετε να καταστραφούν οι αιτίες οι οποίες γεννούν αυτά τα φαινόμενα, εάν θέλετε ν’ αλλάξει η νοοτροπία της κοινωνίας, εγκαταλείψτε την άγονη γραμμή της τυφλής αντιπαράθεσης, στηρίξτε την Κυβέρνηση Καραμανλή στη σκληρή και αποφασιστική αυτή μάχη.
      Εμείς απέναντί σας και κατανόηση έχουμε και δίκαιοι είμαστε και δεν σας ισοπεδώνουμε. Όμως, επιτέλους διαρρήξτε τους δεσμούς σας με το εφιαλτικό παρελθόν που στιγμάτισε τη δημόσια ζωή της χώρας, που ακύρωσε τον αξιακό κώδικα της ελληνικής κοινωνίας, που μείωσε την εμπιστοσύνη των πολιτών στους θεσμούς και στους πολιτικούς. Και μην μας το θυμίζετε πότε με τη στάση σας για το «Βασικό Μέτοχο», άλλοτε με την συμπεριφορά σας όταν συζητούσαμε το νομοσχέδιο για την κατάργηση του μαθηματικού τύπου και συχνά πυκνά με τις ανακολουθίες σας.
      Εμείς τραβάμε μπροστά. Εάν, ειλικρινά, θέλετε, ακολουθήστε μας. Αυτή είναι η δική μας στάση απέναντι στα νοσηρά φαινόμενα της διαφθοράς και της διαπλοκής. Όποια επιχειρηματολογία και αν χρησιμοποιήσετε, είναι έωλη, αβάσιμη και δεν μας αφορά. 
      Η Κυβέρνηση Καραμανλή στέκεται απέναντι σ’ αυτά τα φαινόμενα με τη δική μας ιστορική φράση απέναντι σε κάποια άλλη φράση που σας συνοδεύει επί ένα τέταρτο του αιώνα, «μηδενική ανοχή στα φαινόμενα της διαφθοράς».
      Αυτό, λοιπόν, μας δίνει το δικαίωμα να ερχόμαστε στην Εθνική Αντιπροσωπεία και να ζητάμε την υπερψήφιση του σημερινού νομοσχεδίου, το οποίο με τις διατάξεις στο δεύτερο κεφάλαιο ενισχύει τις αρμοδιότητες όχι μόνο του Γενικού Επιθεωρητή Δημόσιας Διοίκησης, αλλά και του Σώματος Ελεγκτών και Επιθεωρητών της Δημόσιας Διοίκησης.
      Και εδώ αποδεικνύεται ότι η Κυβέρνηση της Νέας Δημοκρατίας αντιπαρέρχεται τις οποιεσδήποτε δυσκολίες μπορεί να υπάρξουν μεταξύ των διαφόρων επιπέδων της Δημόσιας Διοίκησης, αναστολές ή τεχνητά εμπόδια μεταξύ των Υπουργείων, για να συμφωνηθεί μια πολιτική. 
      Με αποφασιστικό και ομόφωνο τρόπο, το Υπουργείο Οικονομίας και το Υπουργείο Δημόσιας Διοίκησης πέτυχαν να συμφωνήσουν στις αρμοδιότητες που αναθέτουν στο γενικό επιθεωρητή και σε όλο το μηχανισμό τον οποίο συγκροτούμε με το νομοσχέδιο, για να μην υπάρχουν εμπόδια ελέγχου σε επίπεδα επιρροής άλλων Υπουργείων, εκεί όμως όπου πραγματικά η συναλλαγή του κράτους με τον πολίτη εμπεριέχει οικονομικές δοσοληψίες.
      Έτσι, λοιπόν, γίνεται δυνατή η πάταξη της διαφθοράς, η επιβολή της διαφάνειας, η προστασία του δημοσίου χρήματος, η αξιόπιστη λειτουργία της διοίκησης, η οποία αναβαθμίζει την ποιότητα της δημοκρατίας, ενισχύει την εμπιστοσύνη του πολίτη στις λειτουργίες του πολιτεύματος, στους θεσμούς, στους αξιωματούχους και τους λειτουργούς τους κράτους, επαυξάνει το κύρος των δημοσίων προσώπων, προστατεύει τη δημόσια ζωή της χώρας από τα εξωθεσμικά κέντρα των οργανωμένων συμφερόντων, τα οποία επιδιώκουν σταθερά να υποτάξουν τους πολιτικούς και την πολιτική στην εξυπηρέτηση των ιδιοτελών τους επιδιώξεων. 
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Στο κρίσιμο αυτό ζήτημα περιμένουμε την ανταπόκριση όλων των πολιτικών και κοινωνικών δυνάμεων με γενναίο και ειλικρινή τρόπο, για να επιτύχουμε όλοι μαζί τη μέγιστη δυνατή συρρίκνωση αυτών των αρνητικών φαινομένων, τα οποία καταρρακώνουν ηθικές αρχές και αξίες και αντικαθιστούν την αφοσίωση στο καθήκον και την εξυπηρέτηση του δημοσίου συμφέροντος με τον κυνισμό και την ισοπέδωση, με την καταστρεπτική αντίληψη ότι η θέση στο δημόσιο τομέα είναι βόλεμα, επιτρέπει την αδιαφορία, είναι πεδίο παράνομου και εύκολου πλουτισμού. Ειδικότερα, όταν στην τελευταία έκθεση πεπραγμένων του Γενικού Επιθεωρητή Δημόσιας Διοίκησης προκύπτει ότι ποσοστό 12, 67% των υποθέσεων που απασχόλησαν το γραφείο του αφορούν διαφθορά και λοιπά ποινικά αδικήματα, ενώ την πρώτη θέση κατέχουν υποθέσεις οικονομικής διαχείρισης, οικονομικού ελέγχου και τη δεύτερη υποθέσεις της πολεοδομίας.
      Κυρίες και κύριοι συνάδελφοι, θέλω να επισημάνω τη στάση του κ. Ρακιτζή, ο οποίος σε πρόσφατη συνέντευξή του σε κυριακάτικη εφημερίδα τολμά, όχι μόνο να επαινέσει τις πρωτοβουλίες που έρχονται να ενισχύουν τις αρμοδιότητες και το ρόλο όλων αυτών των μηχανισμών, οι οποίοι αποδεικνύονται τόσο απαραίτητοι και τόσο χρήσιμοι για την προστασία της αξιοπρέπειας, της λειτουργίας της δημόσιας ζωής, αλλά και να προστατεύσει, κυρίως, το δημόσιο χρήμα, το οποίο στερείται ο Έλληνας φορολογούμενος. Και μια τέτοια δημόσια τοποθέτησή του ενθαρρύνει όλους εμάς για να προχωρούμε και να επιμένουμε και, βεβαίως, υπενθυμίζει όλες εκείνες τις παραλείψεις, οι οποίες σημειώθηκαν κατά το παρελθόν.
      Στα άλλα θέματα τα οποία ρυθμίζει το νομοσχέδιο, θα αναφερθώ επιγραμματικά όσο ο χρόνος το επιτρέπει. Έχουμε τις ρυθμίσεις των θεμάτων του Εθνικού Κέντρου Δημόσιας Διοίκησης και Αυτοδιοίκησης στο κεφάλαιο πρώτο. Είναι ρυθμίσεις που αφορούν τις εξετάσεις στην Εθνική Σχολή Δημόσιας Διοίκησης και την Εθνική Σχολή Τοπικής Αυτοδιοίκησης. Πρέπει να αποτελεί φιλοδοξία μας, αυτές οι δυο σχολές να αποτελούν πρότυπο, να αποτελούν φιλοδοξία και των νέων να φοιτήσουν σ’ αυτές. Διότι από αυτές τις σχολές πρέπει να αναμένουμε τα άξια εκείνα στελέχη που θα ενισχύσουν τις λειτουργίες της Δημόσιας Διοίκησης, θα προσφέρουν υπηρεσίες στην περιφέρεια, θα ενισχύσουν την περιφερειακή δομή και οργάνωση του κράτους. Πρέπει, λοιπόν -όπως και τώρα είναι, αλλά και ακόμη περισσότερο- οι εξετάσεις αυτές να γίνονται με διαφάνεια, με αξιοκρατία, με αξιοπιστία. 
      Αλλά και το εκπαιδευτικό πρόγραμμα, κύριε Υπουργέ, πρέπει να ενισχύει τις ικανότητες των στελεχών της Δημόσιας Διοίκησης, πάνω στις οποίες η πατρίδα επενδύει και οι Έλληνες πολίτες επενδύουν με τις προσδοκίες τους. Και προς αυτήν την κατεύθυνση κινούνται με επιτυχία οι διατάξεις αυτές.
      Θα αναφερθώ στις ρυθμίσεις των θεμάτων της Γενικής Γραμματείας Ισότητας των Φύλων. Σ’ αυτό το κεφάλαιο, αυτό το οποίο καθιερώνεται, η εθνική επιτροπή για την ισότητα των δύο φύλων στην πραγματικότητα οργανώνει το δημόσιο διάλογο μεταξύ πολιτικής ηγεσίας, κοινωνικών εταίρων, εκπροσώπων της Τοπικής και της Νομαρχιακής Αυτοδιοίκησης, των μη κυβερνητικών οργανώσεων, προσωπικοτήτων, με στόχο να ανταποκριθούμε στις επιταγές της Λισαβόνας, να υιοθετήσουμε τα μέτρα και τις πολιτικές που θα δίνουν τη δυνατότητα να αξιοποιήσουμε εξίσου τις δυνατότητες ανδρών και γυναικών για να βελτιώσουμε την ανταγωνιστικότητα της οικονομίας μας, για να βελτιώσουμε την προσφορά εργασίας με ίσες ευκαιρίες προς κάθε κατεύθυνση.
      Τέλος, θα ήθελα να αναφερθώ επιγραμματικά στη μεγάλη σειρά των θεμάτων, τα οποία ρυθμίζονται στο πέμπτο κεφάλαιο και είναι τα θέματα της Τοπικής Αυτοδιοίκησης. Είναι το κόστος το οποίο αναλαμβάνει και πάλι η Κυβέρνηση της Νέας Δημοκρατίας, η νέα διακυβέρνηση, απέναντι στους Οργανισμούς Τοπικής Αυτοδιοίκησης, να τους απαλλάξει από τα πρόσθετα βάρη, τα οποία δημιουργήθηκαν από το γεγονός της υποχρηματοδότησης κατά τις προηγούμενες δεκαετίες, που χρεώθηκαν οι δήμοι και οι νομαρχίες για να ανταποκριθούν στις υποχρεώσεις τους.
      Μία σειρά τέτοιων ευνοϊκών ρυθμίσεων, χωρίς να θίγεται το δημόσιο συμφέρον, έρχονται για να ανακουφίσουν τους αιρετούς εκπροσώπους των τοπικών κοινωνιών, για να συντελέσουν στην περιφερειακή ανάπτυξη, στην ανάπτυξη των τοπικών οικονομιών, για περισσότερη ανάπτυξη, απασχόληση και ενίσχυση της κοινωνικής συνοχής.
      Κυρίες και κύριοι συνάδελφοι, θεωρώ εξαιρετική τη συγκυρία στην οποία συζητούμε αυτό το νομοσχέδιο. Είναι μία ευκαιρία για όλες τις πολιτικές δυνάμεις -η Κυβέρνηση ήδη πρώτη το κάνει πράξη- να αποδείξουμε ότι εννοούμε ειλικρινά τη σύγκρουσή μας με τη διαφθορά και τη διαπλοκή σε αυτόν τον τόπο, για να απελευθερώσουμε περισσότερο την πολιτική από τα εξωθεσμικά κέντρα τα οποία επιχειρούν να την επηρεάσουν, για να προστατεύουμε το κάθε ευρώ του Έλληνα φορολογούμενου, για να μπορεί η Δημόσια Διοίκηση να είναι φιλική και προσιτή στον πολίτη, για να υπηρετεί το δημόσιο συμφέρον.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
       Κύριοι συνάδελφοι, επειδή έχουν γραφτεί πολλοί ομιλητές, σας παρακαλώ να μην ξεφεύγετε από το χρόνο. Θα έχετε μία ανοχή και άνεση, αλλά θα πρέπει να δοθεί η δυνατότητα να μιλήσουν όλοι.
      ΝΙΚΟΛΑΟΣ ΓΚΑΤΖΗΣ: Και να σκεφθείτε ότι δεν μίλησε για τις τροπολογίες, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα μιλήσετε εσείς για τις τροπολογίες, οπότε θα κάνετε σωστή κατανομή του χρόνου.
      Το λόγο έχει ο εισηγητής του ΠΑ.ΣΟ.Κ., ο κ. Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κατανοούμε ότι τα γεγονότα των τελευταίων ημερών, με το καραμπινάτο σκάνδαλο, αποτελούν, πραγματικά, θηλιά στο λαιμό της Κυβέρνησης. Είναι, εξάλλου, φανερό ότι ο εισηγητής της Πλειοψηφίας αφιέρωσε δεκατέσσερα από τα δεκαέξι λεπτά που μίλησε μόνο για τα δύο άρθρα του νομοσχεδίου. Αυτό, όμως, που έχουμε να σας πούμε με λύπη μας, είναι ότι το πικρό ποτήρι θα το πιείτε μέχρι το τέλος, κυρίες και κύριοι συνάδελφοι. Ήρθε η ώρα να πληρώσετε για τον τρόπο με τον οποίο πολιτευθήκατε.
      Κύριε Πρόεδρε, με τη διαδικασία που επιλέγεται για τη συζήτηση του νομοσχεδίου είναι φανερό ότι δεν μπορεί να γίνει μία συζήτηση σε βάθος. Διότι σε δεκαπέντε λεπτά να μιλήσεις και επί της αρχής και επί των άρθρων και επί των τροπολογιών είναι αδύνατο. Θα επιχειρήσουμε, λοιπόν, να ξεκινήσουμε με βάση τη δομή του νομοσχεδίου, με τα πρώτα πέντε άρθρα, τα οποία αναφέρονται στα ζητήματα του ανθρώπινου δυναμικού της Δημόσιας Διοίκησης που για εμάς είναι το σημαντικότερο κεφάλαιο σε ό,τι αφορά την αποτελεσματική λειτουργία της διοίκησης. 
      Για να μπορέσει, όμως, να λειτουργήσει σωστά το ανθρώπινο δυναμικό, χρειάζονται πολιτικές που στηρίζουν την αξιοκρατική πρόσληψη, αξιολογούν αντικειμενικά την προσφερόμενη εργασία, ενθαρρύνουν την άμιλλα και επιβραβεύουν τις αποκτώμενες δεξιότητες. Χρειάζεται, επίσης, επαρκής τεχνική υποδομή, σύγχρονος εξοπλισμός, αξιοποίηση των τεχνολογιών πληροφορικής και επικοινωνιών και, βεβαίως, διαρκής εκπαίδευση και επιμόρφωση για την απόκτηση γνώσεων και για το περιεχόμενο των δημόσιων πολιτικών, αλλά και για τη μεθοδολογία άσκησης της διοίκησης. 
      Είναι φανερό με βάση τη δομή του νομοσχεδίου ότι μία συζήτηση επί της αρχής είναι δύσκολη, θα έλεγα αδύνατη, διότι φαίνεται ότι δεν υπάρχει μία εισηγητική έκθεση που να αναφέρεται συνολικά στα θέματα της εκπαίδευσης και της επιμόρφωσης, συνολικά στα θέματα της καταπολέμησης της διαφθοράς. Υπάρχει, όμως, μία αιτιολογική έκθεση που είναι ένας απολογισμός της λειτουργίας του Εθνικού Κέντρου Δημόσιας Διοίκησης από το Μάρτιο του 2004, μία έκθεση με πολύ μεγάλες ανακρίβειες και με αρκετές υπερβολές.
      Εμείς θέλουμε να υπενθυμίσουμε ότι το Εθνικό Κέντρο Δημόσιας Διοίκησης, που δημιουργήθηκε το 1983, είχε μία σημαντική συμβολή σε ό,τι αφορά τη βελτίωση της Δημόσιας Διοίκησης στη χώρα, με αδυναμίες βεβαίως και με λάθη. Υπάρχει ανάγκη βελτίωσης και υπάρχουν περιθώρια βελτίωσης της λειτουργίας. Προς αυτήν την κατεύθυνση έγιναν σημαντικές προσπάθειες και τα τελευταία χρόνια της κυβέρνησης του ΠΑ.ΣΟ.Κ. και γι’ αυτό καινούργια τμήματα που δημιουργήθηκαν, λειτούργησαν, βεβαίως, επί Κυβέρνησης της Νέας Δημοκρατίας –είναι η συνέχεια του κράτους- όπως και η Εθνική Σχολή Τοπικής Αυτοδιοίκησης που ξεκίνησε τη λειτουργία της τώρα, ύστερα από τα προβλήματα που παρουσιάστηκαν στο σχετικό διαγωνισμό.
      Βεβαίως, θα πρέπει να σας πω, ότι είδα με πολλή προσοχή ότι η Κυβέρνηση επαίρεται, ότι ενεργοποίησε τα περιφερειακά ινστιτούτα επιμόρφωσης. Όμως, από τη παράθεση και τη σύγκριση των σχετικών στοιχείων προκύπτει, ότι δεν είναι επαρκές να αυξάνει μόνο ο αριθμός των προγραμμάτων. Δεν είναι αυτό στοιχείο ότι βελτιώνεται η εκπαίδευση και η κατάρτιση. Γιατί εμείς θεωρούμε ότι η ποιότητα της εκπαίδευσης και της επιμόρφωσης εξαρτάται κυρίως από το περιεχόμενο των σπουδών. Τη μεθοδολογία, το κύρος και τα προσόντα των εκπαιδευτών. Τους στόχους και τις προτεραιότητες που έχουν τεθεί, με βάση την ανίχνευση των πραγματικών αναγκών της δημόσιας διοίκησης και κυρίως αυτό που κρίνεται και μας ενδιαφέρει, είναι το κατά πόσο συμβάλλουν τα εκπαιδευτικά προγράμματα στη βελτίωση της λειτουργίας της δημόσιας διοίκησης. Βεβαίως, πάντα σε συνδυασμό και με το κόστος αυτών των προγραμμάτων που σημαίνει ότι πρέπει να δούμε με πάρα πολύ μεγάλη προσοχή, ποιες είναι οι δαπάνες για τα εκπαιδευτικά προγράμματα, ποιες είναι οι λειτουργικές δαπάνες των περιφερειακών ινστιτούτων. Διότι την ίδια στιγμή που η Κυβέρνηση επαίρεται ότι ενεργοποίησε τα περιφερειακά ινστιτούτα επιμόρφωσης, υπάρχουν προκηρύξεις σε όλη τη χώρα για ανάθεση υλοποίησης αυτών των προγραμμάτων στα ιδιωτικά ΚΕΚ. Και εδώ υπάρχει μια αντίφαση. Πρέπει να υπάρξει μια απάντηση, εμείς θεωρούμε ότι αυτό που προέχει δεν είναι απλώς η απορρόφηση των πόρων. Αυτό που προέχει είναι η σωστή αξιοποίηση των πόρων, ώστε να βελτιώσουν πραγματικά το σύστημα εκπαίδευσης και κατάρτισης των δημοσίων υπαλλήλων. Και βεβαίως με τις ρυθμίσεις που γίνονται στα δυο πρώτα άρθρα, δεν υπηρετείται αυτό που προσπάθησε να ισχυριστεί ο εισηγητής της πλειοψηφίας, η μεγαλύτερη διαφάνεια, διότι δεν υπάρχει καμία αμφισβήτηση, ότι όλοι οι διαγωνισμοί που έγιναν τα προηγούμενα χρόνια στην Εθνική Σχολή Δημόσιας Διοίκησης ήταν με πλήρη διαφάνεια.
      Και γι’ αυτό -εμείς τις παρατηρήσεις τις κάναμε και στην Επιτροπή- η μη δυνατότητα επιλογής θεματικών πεδίων, σε συνδυασμό με τον περιορισμό της δημοσιότητας -διότι πλέον μόνο σε δυο εφημερίδες της Αθήνας και σε μια της Θεσσαλονίκης, θα δημοσιεύεται σχετική προκήρυξη- είναι περιορισμός της δημοσιότητας και δεν καταλαβαίνουμε γιατί η Κυβέρνηση κάνει αυτή τη ρύθμιση.
      Όπως επίσης, δεν καταλαβαίνουμε γιατί πρέπει να γίνουν οι αλλαγές σε ό,τι αφορά τις δυνατότητες επιλογής θεματικών πεδίων για τις εξετάσεις, διότι έχει αποδειχθεί από την εμπειρία ότι με το σύστημα, έτσι όπως ίσχυε μέχρι σήμερα, με βάση τα στοιχεία δόθηκε δυνατότητα να φοιτήσουν στην Εθνική Σχολή Δημόσιας Διοίκησης υποψήφιοι, απόφοιτοι διαφόρων ειδικοτήτων και η δημόσια διοίκηση χρειάζεται και οικονομολόγους και τεχνικούς και νομικούς και αποφοίτους πολιτικών επιστημών. Και φοβούμαστε ότι με αυτή τη ρύθμιση που γίνεται, αυτή η δυνατότητα δεν υπάρχει. 
      Εμείς κυρίες και κύριοι συνάδελφοι, είμαστε αντίθετοι στο άρθρο 3, για τη δημιουργία θέσεως αναπληρωτή διευθυντή. Γιατί και αυτό κινείται στη γνωστή πάγια λογική της Κυβέρνησης της δημιουργίας νέων θέσεων στον ευρύτερο δημόσιο τομέα με μεγάλους μισθούς και απέναντι σ’ αυτήν τη λογική εμείς είμαστε αντίθετοι.
      Έρχομαι τώρα στο ζήτημα της καταπολέμησης της διαφθοράς. Με τις προβλεπόμενες ρυθμίσεις, ουσιαστικά με το άρθρο 6, επιχειρείται να αντιμετωπιστεί το θέμα της διαφθοράς στη δημόσια διοίκηση με την ενίσχυση του ρόλου και των αρμοδιοτήτων του Γενικού Επιθεωρητή Δημόσιας Διοίκησης, που θυμίζω ότι θεσμοθέτησε το ΠΑ.ΣΟ.Κ. και είναι φανερό –ήταν χαρακτηριστική η έκφραση αγωνίας του κυρίου εισηγητή της πλειοψηφίας- ότι στο θέμα της καταπολέμησης της διαφθοράς η Κυβέρνηση βρίσκεται σε πάρα πολύ δύσκολη θέση, αφού υπάρχει πλήρης αναντιστοιχία, μεταξύ των προεκλογικών εύκολων, λαϊκίστικων δημαγωγικών διακηρύξεων και των μετεκλογικών πράξεων.
       Για εμάς το ζήτημα της καταπολέμησης της διαφθοράς, η πάταξη της διαφθοράς είναι μεγάλο κορυφαίο πολιτικό ζήτημα, η αντιμετώπιση του οποίου προϋποθέτει σαφή γνώση των αιτίων που την προκαλούν. Και για μας επίσης τα βαθύτερα αίτια, κυρίες και κύριοι συνάδελφοι, δημιουργίας της διαφθοράς στη δημόσια διοίκηση είναι ο συγκεντρωτισμός και τα στεγανά στις δομές του κράτους, που παρά τις μεγάλες αλλαγές που έγιναν τα τελευταία χρόνια είναι ακόμη υπαρκτά. 
    Είναι η πολυνομία, είναι οι πολλές, αναχρονιστικές και επικαλυπτόμενες πολλές φορές υπουργικές αποφάσεις και εγκύκλιοι. Είναι η διάχυση της ευθύνης στις δημόσιες υπηρεσίες, η μη επαρκής και ολοκληρωμένη γνώση. Όλα αυτά είναι βασικές αιτίες της διαφθοράς. Και στην κατεύθυνση της αντιμετώπισης του φαινομένου της διαφθοράς, που δεν είναι μόνο ελληνικό φαινόμενο, αλλά παγκόσμιο, εμείς θεωρούμε ότι χρειάζεται συστράτευση, όχι  μόνο όλων των πολιτικών δυνάμεων, αλλά και των κοινωνικών δυνάμεων, των ενεργών πολιτών με βάση ένα πολύ σαφές δεσμευτικό πλαίσιο, έναν δεκάλογο, όπως εμείς πολύ χαρακτηριστικά λέμε, που θα είχε πολύ συγκεκριμένα σημεία. 
    Πρώτον, χρειάζεται πολιτική βούληση για ριζικές τομές στο μοντέλο διακυβέρνησης της χώρας με ριζική ισχυρή αποκέντρωση αρμοδιοτήτων, πόρων και ευθυνών και συνολική αναβάθμιση των διοικητικών λειτουργιών του κράτους και της αυτοδιοίκησης. Έγιναν προσπάθειες τα προηγούμενα χρόνια. Χρειάζεται, όμως, ένας νέος κύκλος μεταρρυθμίσεων στο κράτος και στην αυτοδιοίκηση.
    Δεύτερον, χρειάζεται εμμονή στην εφαρμογή στην πράξη ενός αξιοκρατικού συστήματος προσλήψεων και επιλογής των στελεχών και όχι μια μίζερη διαχείριση των προσώπων με έντονα τα στοιχεία του παραγοντισμού και του παλαιοκομματισμού, όπως γίνεται με την περίφημη συνέντευξη, που υποτιμά την προσωπικότητα των υποψηφίων για μια θέση στο δημόσιο.
    Τρίτον, χρειάζεται ριζική απλοποίηση των διαδικασιών στη λειτουργία της δημόσιας διοίκησης και κατάργηση όλων αυτών των αναχρονιστικών διατάξεων και εγκυκλίων. 
    Τέταρτον, χρειάζεται ενίσχυση και ανάπτυξη των καινοτόμων θεσμών και υπηρεσιών όπως είναι τα Κέντρα Εξυπηρέτησης Πολιτών, οι τηλεφωνικές υπηρεσίες, έτσι ώστε να μειώνουμε τα σημεία επαφής του πολίτη με τη δημόσια διοίκηση. 
    Πέμπτον, χρειάζεται συστηματική και συνεχής αξιολόγηση κάθε διοικητικής μονάδας του δημοσίου με βάση τα συγκεκριμένα αποτελέσματα που εδώ μπορεί να είναι και τα χρονοδιαγράμματα σε ό,τι αφορά την απάντηση σε αιτήματα πολιτών, η επίτευξη συγκεκριμένων στόχων με βάση χρονοδιαγράμματα τα οποία θα τηρούνται.
    Έκτον, απαιτείται ενίσχυση των συστημάτων ελέγχου και εποπτείας. Ο έλεγχος του “πόθεν έσχες” να είναι πραγματικός έλεγχος του πόθεν. Και βεβαίως, βελτίωση του πειθαρχικού δικαίου, το οποίο υπάρχει στην ελληνική δημόσια διοίκηση. 
    Έβδομον, πρέπει να ολοκληρωθεί η εισαγωγή του διπλογραφικού συστήματος που ξεκίνησε το ΠΑ.ΣΟ.Κ. σε όλο το φάσμα του δημοσίου τομέα, στα νοσοκομεία, στα νομικά πρόσωπα δημοσίου δικαίου, στην Τοπική Αυτοδιοίκηση, στους ασφαλιστικούς φορείς.
    Όγδοον, χρειάζεται αναβάθμιση του νομοθετικού έργου της Βουλής.
    Ένατον, χρειάζεται ενίσχυση του ρόλου της Επιτροπής Θεσμών και Διαφάνειας της Βουλής. 
    Και δέκατον, χρειάζεται αξιοποίηση των ανεξάρτητων αρχών που πρέπει να είναι πραγματικά ανεξάρτητες και πρέπει πραγματικά να είναι σε θέση να ανταποκριθούν στο ρόλο και την αποστολή τους. 
    Είναι φανερό, κυρίες και κύριοι συνάδελφοι, ότι η Κυβέρνηση δεν κινείται σε μια τέτοια κατεύθυνση. Εμείς, αν προχωρούσε σ’ αυτήν την κατεύθυνση, ήμασταν έτοιμοι, όχι μόνο να συνηγορήσουμε, αλλά να στηρίξουμε μια τέτοια προσπάθεια. Η Κυβέρνηση συνεχίζει μια επικοινωνιακή τακτική συνεχούς και ακατάσχετης ρητορείας για τον εξορκισμό της διαφθοράς και για τη συκοφάντηση του ΠΑ.ΣΟ.Κ. 
    Όμως, το παραμύθι με τον κακό δράκο δεν πείθει πλέον ούτε τα μικρά παιδιά. Τα πυροτεχνήματα εντυπωσιασμού, τα επικοινωνιακά τεχνάσματα, τα μεγάλα λόγια, οι κουβέντες καφενείου χωρίς ουσία και περιεχόμενο, δεν είναι σοβαρή πολιτική καταπολέμηση της διαφθοράς. Είναι μίζερη μικροπολιτική με βέβαιη κατάληξη την αποτυχία.
    Γι’ αυτό είναι φανερό ότι τις τελευταίες ημέρες η Νέα Δημοκρατία και ο κύριος Πρωθυπουργός βρίσκονται σε πολύ δυσχερή θέση, βρίσκονται σε αμηχανία αφού η πολιτική τους για την καταπολέμηση της διαφθοράς εγκλωβισμένη στους τέσσερις τοίχους του Μπαϊρακτάρη πνίγηκε στο γάλα της «ΜΕΒΓΑΛ». Και ζήσαμε αυτά τα δυόμισι χρόνια μια προσπάθεια της Κυβέρνησης που ξεκίνησε με τη φαρσοκωμωδία του βασικού μετόχου και κατέληξε στο δράμα των «κουμπάρων» που ζούμε αυτές τις μέρες.
      Ποιος, αλήθεια, θα προστατεύσει τους πολίτες από τους διαμεσολαβητές, τους προστάτες συμφερόντων και τα κάθε είδους δίκτυα, «των κουμπάρων», που φυτρώνουν παντού;
      Αλήθεια, τι απαντά η Κυβέρνηση στους κτηνοτρόφους, που βλέπουν την τιμή του γάλακτος να μειώνεται και την ίδια στιγμή η τιμή για τον καταναλωτή αυξάνει;
      Τι απαντά στους εργαζόμενους, στους αγρότες, στους μικρομεσαίους και στους συνταξιούχους, που βλέπουν τα εισοδήματά τους να μειώνονται, την ίδια στιγμή που οι εταιρείες πετρελαιοειδών, οι τράπεζες, οι εταιρείες εμπορίας φαρμάκων με τις πρακτικές εναρμόνισης των τιμών κερδοσκοπούν ανεξέλεγκτα;
      Αυτά, κυρίες και κύριοι συνάδελφοι, είναι πραγματικά μεγάλα σκάνδαλα, που χρειάζονται απαντήσεις με πράξεις και όχι με λόγια και καλές προθέσεις. Διότι οι κυβερνήσεις δεν κρίνονται ούτε από τα λόγια ούτε από τις καλές προθέσεις. Οι κυβερνήσεις κρίνονται από τις πράξεις.
      Εμείς, σε όποια προσπάθεια γίνεται –και γίνεται μία προσπάθεια με το συγκεκριμένο νομοσχέδιο- να ενισχυθεί ο ρόλος του Επιθεωρητή Δημόσιας Διοίκησης, είμαστε σύμφωνοι. Θα στηρίξουμε όποια τέτοια προσπάθεια.
      Θέλω, όμως, κύριε Πρόεδρε, να αναφερθώ στα θέματα που προβλέπονται στο τρίτο κεφάλαιο, στα θέματα που αφορούν τη Γενική Γραμματεία Ισότητας των Φύλων.
      Για εμάς είναι σαφές ότι οι πολιτικές προώθησης της ισότητας μεταξύ των ανδρών και των γυναικών μπορούν να συμβάλουν σημαντικά στην οικοδόμηση μιας κοινωνίας χωρίς ανισότητες, μιας κοινωνίας με συνοχή.
      Βεβαίως, το κυρίαρχο ζήτημα δεν είναι να κάνουμε μία εθνική επιτροπή, με την οποία δεν διαφωνούμε σε τελευταία ανάλυση. Το ζήτημα είναι να υπάρξουν συγκεκριμένες πολιτικές, που θα προωθούν τη συμμετοχή των γυναικών στα κέντρα λήψης των αποφάσεων, θα προασπίζουν τα δικαιώματα στην απασχόληση και θα βελτιώνουν τις απαραίτητες υποδομές κοινωνικής προστασίας και αλληλεγγύης.
      Διαφωνούμε, όμως, πλήρως με τον τρόπο συγκρότησης της Γενικής Γραμματείας Ισότητας, που προτείνετε. Διότι δεν είναι δυνατόν να δημιουργούνται άλλες δέκα θέσεις ειδικών συμβούλων, δεν είναι δυνατόν σε μια επιτελική υπηρεσία να έχουμε δεκαπέντε θέσεις Δ.Ε. και πέντε θέσεις υποχρεωτικής εκπαίδευσης. Αυτό δεν είναι επιτελική υπηρεσία για χάραξη πολιτικής. 
      Τελειώνω, κύριε Πρόεδρε –διότι ο χρόνος δεν μου επιτρέπει να αναφερθώ περαιτέρω- λέγοντας ότι με κάποια από τα άρθρα, τα οποία είναι τακτοποιητικού χαρακτήρα, εμείς συμφωνούμε. Και είναι το 12, το 13, το 14, το 15. 
      Θα πρέπει, όμως, να πούμε ότι με το συγκεκριμένο νομοσχέδιο η Κυβέρνηση δεν προωθεί την αναβάθμιση του Εθνικού Κέντρου Δημόσιας Διοίκησης και τη βελτίωση του συστήματος εκπαίδευσης. Δεν κάνει τομές σε ό,τι αφορά την αντιμετώπιση της διαφθοράς. Απλώς δημιουργεί νέες υπηρεσίες και θέσεις συμβούλων με μεγάλους μισθούς κατά πάγια κυβερνητική πολιτική. 
      Για τους λόγους αυτούς, κύριε Πρόεδρε, είμαστε αντίθετοι και καταψηφίζουμε το νομοσχέδιο επί της αρχής και επί των συγκεκριμένων άρθρων.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, η Δημόσια Διοίκηση έχει διαβρωθεί πάρα πολύ μέσα από τα σφυροκοπήματα που δέχθηκε και από το κεφάλαιο, αλλά και από την κυβερνητική πολιτική όλων των μέχρι σήμερα κυβερνήσεων. Είναι μία Υπηρεσία, η οποία πάντα εξυπηρετούσε τα συμφέροντα του μεγάλου κεφαλαίου. Έτσι την ήθελε το καθεστώς. Έτσι την ήθελαν οι κυβερνήσεις. Έχει απαξιωθεί, υποβαθμιστεί. Λασπολογήθηκε κατά κόρον από επίσημα κυβερνητικά στελέχη, ώστε να περάσει στη συνείδηση του ελληνικού λαού η ιδιωτικοποίηση του στενού και ευρύτερου δημόσιου τομέα χωρίς αντιδράσεις και σαν μόνη λύση για τα κακά, τα οποία κυριαρχούν στο δημόσιο τομέα.
      Το νομοσχέδιο, κυρίες και κύριοι Βουλευτές, δεν έρχεται να αλλάξει ουσιαστικά την κατάσταση αυτή. Η Δημόσια Διοίκηση χρησιμοποιήθηκε και χρησιμοποιείται ως ένα βασικό εργαλείο υλοποίησης της κυβερνητικής πολιτικής. Έτσι, κάθε φορά και ανάλογα με τους οικονομικούς, κοινωνικούς και πολιτικούς στόχους, η Δημόσια Διοίκηση και η Τοπική Αυτοδιοίκηση δέχονται θεσμικές παρεμβάσεις χειραγώγησης.
      Ποιοι είναι οι στόχοι της Κυβέρνησης με αυτό το νομοσχέδιο;
      Κατά την άποψή μας, θέλει μία Δημόσια Διοίκηση, στην οποία να κάνει ορισμένες παρεμβάσεις. Και θα πω συγκεκριμένα. Ουσιαστικά, όμως, δεν θίγει το μεγάλο πρόβλημα της Δημόσιας Διοίκησης, που είναι η αποσάθρωσή της, η υποβάθμισή της και η οποία τελικά βρίσκεται στα πρόθυρα της διάλυσής της.
      Κατά την Κυβέρνηση και η Δημόσια Διοίκηση θα πρέπει να χρησιμοποιηθεί για τους στόχους της Λισαβόνας -είναι ένα βασικό εργαλείο- και ιδιαίτερα να υλοποιηθεί το εθνικό σχέδιο μεταρρύθμισης που διαμόρφωσε η Κυβέρνηση. Όπως είπε ο Πρωθυπουργός, οι μεταρρυθμίσεις αυτές πάση θυσία θα υλοποιηθούν.
      Τι λένε αυτές οι μεταρρυθμίσεις; Παραπέρα ιδιωτικοποίηση του στενού και δημόσιου τομέα σε ό,τι έχει απομείνει, είσοδος γενικότερα του ιδιώτη με τις συμπράξεις σε όλους τους τομείς και ιδιαίτερα στην Τοπική Αυτοδιοίκηση, αναδιαρθρώσεις στο ασφαλιστικό, ανατροπή παραπέρα των εργασιακών σχέσεων, αναδιαρθρώσεις σε σχέση με τις συντάξεις, με τη γενίκευση της μερικής απασχόλησης, με τα χρονικά όρια της συνταξιοδότησης, με την παραπέρα ταξική υγεία και παιδεία στα πλαίσια της αποκέντρωσης, όπως προβλέπεται από την Ευρωπαϊκή Ένωση και όπως έχουν διακηρύξει εξάλλου και τα κόμματα του δικομματισμού, παράδοση έργων και υπηρεσιών του δημοσίου στους επιχειρηματικούς ομίλους, λιτότητα για τους εργαζόμενους, παραπέρα προνόμια στο κεφάλαιο.
      Τι δημόσια διοίκηση ήθελε και διαμόρφωσε η προηγούμενη Κυβέρνηση; Εργαλείο για τις καπιταλιστικές αναδιαρθρώσεις, τον εκσυγχρονισμό της οικονομικής και κοινωνικής ζωής των εργαζομένων, όπως έλεγε τότε ο Πρωθυπουργός και οι Υπουργοί του ΠΑ.ΣΟ.Κ.. Ο εκσυγχρονισμός αυτός ταυτίστηκε στα μικρομεσαία και φτωχά λαϊκά στρώματα με το λιμό, το σεισμό και τον καταποντισμό. Εκεί προστέθηκε και ο εκσυγχρονισμός. 
      Παράδεισος, όμως, ήταν για την πλουτοκρατία. Έτσι, η δημόσια διοίκηση απαξιώθηκε συνειδητά. Είχαμε ιδιωτικοποίηση βασικών τομέων της οικονομικής ανάπτυξης της χώρας και επιχειρήσεις στρατηγικής σημασίας πέρασαν στον ιδιώτη χωρίς ουσιαστικές μεγάλες αντιδράσεις. Εξάλλου, με τον κοινωνικό διάλογο που επιδίωκαν και επιδιώκουν μέχρι σήμερα οι κυβερνήσεις και που κάνουν συνένοχους τους εργαζόμενους, ιδιαίτερα με τη βοήθεια των ανώτατων συνδικαλιστικών οργανώσεων (Γ.Σ.Ε.Ε., Α.Δ.Ε.Δ.Υ. κ.λ.π.) οι ιδιωτικοποιήσεις αυτές, το στρίμωγμα των εργαζομένων, η λιτότητα συνεχίζεται επ’ άπειρον. Δεν είναι τυχαίο ότι οι επιχειρήσεις αυτές που ήταν σημαντικές για την ασφάλεια της χώρας ιδιωτικοποιούνται. 
      Από την άλλη πλευρά, θα θέλαμε να προσθέσουμε εδώ ότι όλα αυτά δήθεν γίνονται για το καλό της χώρας, για το καλό του λαού και με βάση την κοινωνική ευαισθησία.
      Κυρίες και κύριοι Βουλευτές, έρχεται το νομοσχέδιο και παίρνει ορισμένα βασικά μέτρα, κατά την άποψη της Κυβέρνησης, για να αλλάξει και να αναβαθμίσει τη δημόσια διοίκηση, να την προφυλάξει από τις καταχρήσεις, τα σκάνδαλα, από τα διάφορα γρηγορόσημα κ.λ.π.. Όμως, είναι δυνατόν, με διοικητικά ή κατασταλτικά μέτρα να λυθούν αυτά τα προβλήματα της παθογένειας που έχει η δημόσια διοίκηση, τα οποία είναι αποτέλεσμα της πολιτικής του δικομματισμού όλων αυτών των χρόνων;
      Είναι δυνατόν, κυρίες και κύριοι Βουλευτές, να αντιμετωπιστεί ουσιαστικά το πρόβλημα των σκανδάλων -όπως είπε ο Εισηγητής του ΠΑ.ΣΟ.Κ. συμφωνεί με τα μέτρα αυτά- είτε με το Γενικό Επιθεωρητή είτε με το Διευθυντή των Ελεγκτών, ή με το ότι θα μπορούν να περνούν από τον έλεγχο του πόθεν έσχες οι Διευθυντές των Πολεοδομιών και των άλλων υπηρεσιών;
      Κατά την άποψή μας, κυρίες και κύριοι Βουλευτές, το σκάνδαλο έχει πολιτικά χαρακτηριστικά. Είναι παράγωγο του ίδιου του συστήματος. Όταν ουσιαστικά η διακυβέρνηση της χώρας περνά μέσα από τα οικονομικά συμφέροντα των λίγων και πολύ περισσότερο όταν γίνεται συσσώρευση του πλούτου σε λίγα χέρια, οι εξαγορές συνειδήσεων θα πολλαπλασιάζονται, τα σκάνδαλα θα είναι στην ημερήσια διάταξη και δυστυχώς θα πηγαίνουμε από το κακό στο χειρότερο. 
      Εμείς θεωρούμε ότι μπορεί ορισμένα μέτρα να περιορίσουν κάπως το φαινόμενο αυτό, το οποίο είπαμε ότι είναι γέννημα θρέμμα του καπιταλιστικού συστήματος, όμως δεν θα το εξαλείψουν και συχνά θα παρουσιάζονται μεγάλες εξάρσεις.
      Στο νομοσχέδιο τα υπόλοιπα μέτρα που λαμβάνονται πως τα μέτρα στη Δημόσια Διοίκηση για τις σχολές, είναι θετικά. Έρχεται να νοικοκυρέψει κάπως το σύστημα των σχολών με τους διαγωνισμούς που γίνονται κ.λπ. 
      Όμως, το λάθος για μας είναι ότι υπάρχουν αυτές οι σχολές. Και αυτές οι σχολές βρίσκονται μάλιστα εκτός εκπαιδευτικού συστήματος. Υπάρχουν αντίστοιχα τμήματα της Δημόσιας Διοίκησης, τόσο στη Νομική Σχολή όσο και στις σχολές της Παντείου, όπου οι απόφοιτοι των σχολών αυτών βρίσκονται εκτός αντικειμένου απασχόλησης, διότι αυτές οι σχολές έρχονται να τακτοποιήσουν το θέμα των ελλείψεων σε στελεχιακό δυναμικό που υπάρχουν στις υπηρεσίες. Εμείς θεωρούμε πως αυτές οι σχολές πρέπει να λειτουργήσουν μέσα στο εκπαιδευτικό σύστημα. Πρέπει να ενταχθούν εκεί.
      Να πω λίγα λόγια για τα άρθρα 3 και 6, που με κατασταλτικά μέτρα θέλει η Κυβέρνηση να περιορίσει ορισμένα φαινόμενα κακοδιοίκησης κ.λπ..
      Το άρθρο 3 μιλάει για τον Αναπληρωτή Διευθυντή του Ινστιτούτου Επιμόρφωσης.
      Εμείς θεωρούμε ότι η επιμόρφωση μπορεί να γίνει πραγματικό εργαλείο βοήθειας όλων των δημοσίων υπαλλήλων, όταν αυτή γίνεται μέσα από το εκπαιδευτικό σύστημα. Όμως, όπως είναι συνδεδεμένο με την αξιολόγηση που κάνει ο Αναπληρωτής Διευθυντής στο ειδικό επιστημονικό προσωπικό, όπως τα πειθαρχικά δικαιώματα που έχει ο Γενικός Επιθεωρητής, δεν πρόκειται ποτέ να βοηθήσει το δημόσιο τομέα. Απεναντίας θα είναι η δαμόκλειος σπάθη πειθαναγκασμού των δημοσίων υπαλλήλων στις πολιτικές που θα ακολουθεί η Κυβέρνηση, ακόμη και σ’ εκείνες τις πολιτικές, όπως αναφέρει, ότι πρέπει να συμφωνούν οι υπάλληλοι αλλιώς υπάρχουν τα πειθαρχικά παραπτώματα, να συμφωνούν με κατευθυντήριες γραμμές του Ο.Α.Σ.Α., της Ευρωπαϊκής Ένωσης, της Ευρωπαϊκής Επιτροπής κ.λπ., ακόμη και σε αποφάσεις τέτοιες που δεν έχουν υιοθετηθεί από την Ελληνική Βουλή.
      Δεν θα πω για τις αποζημιώσεις που βρίσκονται μόνο στις δαπάνες μετακίνησης. Δεν θα πω για το άρθρο 5 για τις ρυθμίσεις λειτουργίας και τις αποσπάσεις προσωπικού, που εκεί θα πρέπει να γίνει η πρόσληψη μόνιμου προσωπικού. Δεν μπορώ, όμως, να μην αναφερθώ στο άρθρο 6 που ο Γενικός Επιθεωρητής πέρα απ’ όλα τα άλλα, πέρα από το ότι μονομερώς αξιολογεί καταγγελίες προσωπικού και επιβάλλει ποινές, πέρα από το ότι αναθέτει σε ιδιώτες ακόμη να κάνουν πραγματογνωμοσύνες, πέρα από το ότι αναθέτει σε νομικά πρόσωπα ιδιωτικού δικαίου και φυσικά πρόσωπα εκτέλεση μελετών κ.λπ., έρχεται να πειθαναγκάσει τους εργαζόμενους με τις πειθαρχικές ποινές.
      Κύριοι Βουλευτές, είναι κακοδιοίκηση άραγε ο περιορισμός της διαφθοράς, η μη εφαρμογή αποφάσεων και κατευθύνσεων που είναι εκτός της συνείδησης του εργαζόμενου; Μιλάμε για ένα συνειδητό εργαζόμενο, ο οποίος πράγματι εκτελεί τον όρκο που έχει δώσει. 
      Θα ήθελα εδώ να δούμε ότι όλες αυτές οι πιέσεις, όλος αυτός ο πέλεκυς που κρέμεται πάνω από τους εργαζόμενους, δεν θα λύσει τα προβλήματα αυτά. Κατά την άποψή μας, θα δυσχεραίνει τη θέση των εργαζομένων.
      Να πω λίγα λόγια για την ισότητα των δύο φύλων. Τα είπαμε και επί της αρχής στην επιτροπή. Δεν μπορεί μέσα από τους κοινωνικούς διαλόγους, όπως λέει, να θέλει ουσιαστικά να διαμορφώσει συνειδήσεις ή να πείσει την κοινωνία των πολιτών –άραγε ποια είναι η κοινωνία των πολιτών;- για το ευρωπαϊκό κεκτημένο, για το διεθνές δίκαιο. 
      Και μπαίνει το ερώτημα: Ποιο είναι το ευρωπαϊκό κεκτημένο; Τι έχει κάνει το ευρωπαϊκό κεκτημένο και τι συμμετοχή είχε σ’ αυτό το κατακρεούργημα των λαών και χωρών που γίνεται στο Αφγανιστάν, στο Ιράκ, παλιότερα στη Γιουγκοσλαβία; 
      Τι έχει κάνει για το δίκιο της Κύπρου και για την ανεξαρτησία της; Τελικά, τι έχει κάνει για όλα αυτά τα δικαιώματα των πολιτών που βρίσκονται σε διωγμό με τις αποφάσεις που παίρνει η νέα τάξη πραγμάτων, ο Μπλερ, ο Μπους, το ΝΑΤΟ και η Ευρωπαϊκή Ένωση; 
      Είμαστε ενάντια σ’ αυτά τα διεθνή κεκτημένα, γιατί θεωρούμε ότι σήμερα έχουν γίνει εργαλείο επιβολής, εργαλείο εξολόθρευσης λαών και χωρών για οικονομικά καθαρά συμφέροντα και για το μοίρασμα ξανά της πίτας.
      Όμως, δεν μπορώ να πω ότι το πρόβλημα της ισοτιμίας των δύο φύλων, είναι υπαρκτό και σοβαρό. Έχει σχέση με το γεγονός ότι η γυναικεία εργατική δύναμη είναι πιο εκμεταλλεύσιμη και στα πλαίσια των καπιταλιστικών αναδιαρθρώσεων η εργαζόμενη γυναίκα χρησιμοποιείται ως Δούρειος Ίππος για να εφαρμοστούν όλες οι αντιλαϊκές και αντεργατικές επιλογές του κεφαλαίου. Συνεπώς, δεν χρειάζεται να εφαρμοστεί άλλη πολιτική, υπέρ των εργαζομένων γυναικών και ανδρών. Όταν δεν υπάρχει αυτός ο προσανατολισμός, όποιες επιτροπές και αν συνιστώνται, δεν έχουν κανένα αποτέλεσμα. Αντίθετα, καλλιεργούν αποπροσανατολισμό, χωρίς να δημιουργούν προβληματισμούς για επίλυση των προβλημάτων. Αυξάνονται τα προβλήματα της ανισοτιμίας.
      Αυτά μπορούν, κατά την άποψή μας, να λυθούν μόνο σε πλαίσια εκτός καπιταλιστικού συστήματος μέσα σε μια άλλη κοινωνία. Κατά την άποψή μας, χρειάζεται αλλαγή πολιτικής, υπεράσπιση και διεύρυνση των δικαιωμάτων των γυναικών, πολιτική στήριξη της οικογένειας, κατάργηση κάθε μορφής ιδιωτικοποίησης και εμπορευματοποίησης των κοινωνικών παροχών.
      Εδώ θα ήθελα να πω ότι ουσιαστικά αυτή η εθνική επιτροπή που συστήνεται δεν γίνεται για άλλο λόγο, παρά για να χρησιμοποιηθεί σαν άλλοθι ότι αποφασίζονται δήθεν οι προτάσεις που θα έρχονται για την ισότητα, υποτίθεται, γυναικών και ανδρών, ώστε να υπάρχει μία πολιτική κάλυψη.
      Για τις προσλήψεις μόνιμου προσωπικού, δεν μπορεί αυτό να στέκεται μόνο στη βοήθεια στο σπίτι. Υπάρχουν χιλιάδες εργαζόμενοι που βρίσκονται σε δημοτικές και άλλες επιχειρήσεις. Ούτε είναι δυνατόν στις προσλήψεις για τροφίμους ορφανοτροφείων και βρεφοκομείων να στέκεστε μόνο στο 5% του προσωπικού. Χρειάζεται να αυξηθεί.
      Επίσης, για τις ρυθμίσεις των υπηρεσιακών θεμάτων, είχα ρωτήσει και στην επιτροπή. Μιλάτε, κύριε Υπουργέ, για οκτώ χρόνια από την απόκτηση του πτυχίου του εργαζόμενου, να συνυπολογίζεται και ο χρόνος που ο κατατασσόμενος έχει διανύσει με τον τίτλο των σπουδών αυτών στην ανώτερη βαθμίδα. Σας ξαναρωτώ: Σε οποιαδήποτε εργασία; Πώς θα συνυπολογίζεται αυτό; Πώς θα παίρνει μορφή υλοποίησης ο ανώτερος βαθμός; Προσδιορίστε το. Είναι πάλι κενό.
      Είμαστε αντίθετοι με το κοινωνικό πολύκεντρο της Α.Δ.Ε.Δ.Υ.. Είναι όπως αυτό της Γ.Σ.Ε.Ε.. Θεωρούμε ότι οι ακαδημίες της Γ.Σ.Ε.Ε. που κάνουν αυτά τα σεμινάρια, δεν πρέπει να χρηματοδοτούνται. Και όσον αφορά στην Τοπική Αυτοδιοίκηση, ενώ η ρύθμιση πάει να λύσει οικονομικά ζητήματα, δεν είναι δυνατόν η Τοπική Αυτοδιοίκηση με τη χρηματοδότηση που έχει, με αυτά τα χρέη που υπάρχουν στους Οργανισμούς Τοπικής Αυτοδιοίκησης και στις επιχειρήσεις τους να λύσει το πρόβλημα με αυτή τη λύση ότι δεν θα έχουν πρόστιμο, αν τελικά μέχρι 31.12.2006 πληρώσουν όλο το χρωστούμενο ποσό. Αυτό είναι αδύνατον να γίνει. Είναι εμπαιγμός. Ψάξτε και πείτε μας ποιοι είναι οι δήμοι που χρωστάνε και τα αίτια αυτών των χρεών. 
      Από την άλλη μεριά, εμείς λέμε, ότι σε δήμους που δεν ευθύνονται γι’ αυτά τα χρέη, να τακτοποιηθεί το χρέος, να αποσβεστεί και να ισοσκελιστεί με τα παρακρατούμενα έσοδα της Τοπικής Αυτοδιοίκησης που έκαναν τόσο η Νέα Δημοκρατία  όσο και το ΠΑ.ΣΟ.Κ. Κατά την Τοπική Αυτοδιοίκηση τα παρακρατούμενα έσοδα έχουν περάσει τα τριάμισι έως τέσσερα τρισεκατομμύρια δραχμές, χωρίς σ’ αυτά να υπολογίσουμε τους ετήσιους ανατοκισμούς.
     Όσον αφορά τώρα τις Επιτροπές Ιθαγένειας, εδώ κάνετε δύο επιτροπές, επανέρχεστε στο παλιό σύστημα κλπ.. Η μία επιτροπή είναι στην αποστολή του κράτους και η άλλη είναι διοριζόμενη επιτροπή. Εδώ εμείς προβλέπουμε διαβλητές διαδικασίες, χρηματισμούς κλπ.. Θα γίνει το «έλα να δεις» και ιδιαίτερα στη χρηματοδότηση που θα υπάρξει γι’ αυτές. 
     Επίσης, στο άρθρο 19, κύριε Υπουργέ, χρηματοδοτείτε οργανώσεις ξένων χωρών που θα διαμορφώσουν τη μεταναστευτική πολιτική, όπως για παράδειγμα της Αλβανίας. Είναι δυνατόν εμείς να χρηματοδοτούμε οργανώσεις της Αλβανίας, είτε και ελληνικές -ας πούμε ότι υπάρχουν- για να διαμορφώνεται η μεταναστευτική πολιτική, χώρια την εμπλοκή των ιδιωτικών εταιρειών και χώρια το «φαγοπότι» που θα ισχύσει; 
     Και έρχομαι τώρα στις τροπολογίες για να πω δυο λόγια. Κατ’ αρχήν, όσον αφορά την τροποποίηση του άρθρου 51 του Κώδικα, κύριε Υπουργέ, θα ήθελα να σας πω ότι μόνο εκεί είστε επιλεκτικοί, κάτι το οποίο δεν είναι σωστό. Με βάση το νόμο που εσείς έχετε ψηφίσει, τον Κώδικα….
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Γκατζή, μου επιτρέπετε μία διακοπή;
     ΝΙΚΟΛΑΟΣ ΓΚΑΤΖΗΣ: Ναι, κύριε  Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με συγχωρείτε πάρα πολύ, αλλά θα ήθελα να διευκρινίσω στον κ. Γκατζή το εξής: Κάθε άλλο, κύριε Γκατζή! Μόνο εκεί εμφανίζεται το πρόβλημα, να είναι δηλαδή η πλειοψηφία τόσο οριακή, που μπορεί να μη διοικηθεί η κοινότητα. Δηλαδή, σε όλες τις άλλες περιπτώσεις, η απόσταση πλειοψηφίας και μειοψηφίας είναι συγκεκριμένη και μόνο σ’ αυτές τις περιπτώσεις συμβαίνει αυτό εξαιτίας ενός σφάλματος. Αν το δείτε, υπήρξε σφάλμα σε ό,τι αφορά την αποτύπωση του αριθμού. Σας διαβεβαιώ γι’ αυτό και σας παρακαλώ να το δείτε. Είναι άδικο –συγχωρέστε με για την έκφραση- να λέγεται αυτό το πράγμα. Είναι λάθος. Απλώς και μόνο διορθώνουμε ένα λάθος και τίποτα παραπάνω. Δεν είναι καμιά επιλεκτική εφαρμογή και σας διαβεβαιώ γι’ αυτό. 
     ΝΙΚΟΛΑΟΣ ΓΚΑΤΖΗΣ: Θα το δεχτώ έτσι, κύριε Υπουργέ. Εξάλλου, εμείς είμαστε αντίθετοι με το σύστημα αυτό. Ξέρετε ότι είμαστε υπέρ της απλής αναλογικής στα δημοτικά, κοινοτικά, νομαρχιακά συμβούλια κ.λπ..
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό το δέχομαι.
     ΝΙΚΟΛΑΟΣ ΓΚΑΤΖΗΣ: Όμως, αν θέλετε και για να μην υπάρχει αυτή η ιδιαιτερότητα που κάνετε μόνο γι’ αυτό -γιατί αν το δείτε και στις άλλες περιπτώσεις και με το σύστημα που το υπολογίζετε, θα έχουμε τρομερή τροποποίηση των συνθέσεων του δημοτικού συμβουλίου με βάση τα 2/5 και τα 3/5- αυξήστε τον αριθμό των μελών του κοινοτικού συμβουλίου, προκειμένου να μην έχουμε τέτοιες παραμορφώσεις. Όμως, ο νόμος είναι νόμος και τον έχετε ψηφίσει εσείς! Φυσικά, σας είπα ότι εμείς είμαστε αντίθετοι. 
     Έρχομαι τώρα στην τροπολογία που αναφέρεται στην ΕΡΤ και για την οποία είμαστε υπέρ. Όμως, εδώ έχουμε δύο πράγματα. Το ένα αφορά τις οργανικές θέσεις οι οποίες είναι λίγες και λέτε ότι θα δημιουργηθούν οργανικές θέσεις με υπουργική απόφαση. Κύριε Υπουργέ, πρέπει να καλύπτουν και να προβλέπουν και νέες οργανικές θέσεις. Δηλαδή, με τη νέα τεχνολογία που αναπτύσσεται, θα χρειαστεί οπωσδήποτε και άλλο προσωπικό, οπότε θα πρέπει να το προβλέπει και να μην υπάρχει αυτό το κενό.
     Το άλλο αφορά τις εργασιακές σχέσεις. Οι εργαζόμενοι αυτοί, κατά την άποψή μας, θα πρέπει να μη βρίσκονται σε υποδεέστερη θέση από αυτή που έχουν σήμερα.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Επιτρέψτε μου, κύριε Πρόεδρε, να ολοκληρώσω. 
     ΠΡΟΕΔΡΕΥΩΝ (Γεώργιος Σούρλας): Όσο το δυνατόν συντομότερα, κύριε Γκατζή. 
     ΝΙΚΟΛΑΟΣ ΓΚΑΤΖΗΣ: Από την άλλη μεριά, σωστά θα ξεφύγουν από την ομηρία. Όμως, υπάρχουν και άλλοι, αρκετοί –χιλιάδες λένε οι εργαζόμενοι- οι οποίοι δεν υπάγονται σ’ αυτή την τροποποίηση που γίνεται με το προεδρικό διάταγμα, ούτως ώστε να ανανεωθεί η σύμβασή τους και να γίνουν αορίστου χρόνου. 
     Εμείς θεωρούμε ότι δεν πρέπει να χάσουν κανένα από τα εργασιακά, ασφαλιστικά και άλλα δικαιώματά τους και να προσμετρηθεί η προϋπηρεσία την οποία έχουν και για τη μισθολογική και για τη βαθμολογική τους εξέλιξη. 
     Τώρα, θα έρθω, κύριε Υπουργέ, στην τροπολογία με γενικό αριθμό 746 και ειδικό 75, η οποία αφορά τους μετανάστες. Εδώ, βάζετε πρόστιμο σε όσους έχει λήξει η προθεσμία και λέτε ότι μέσα σ’ ένα μήνα θα πρέπει να έχουν φύγει κ.λπ.. Επίσης, λέτε ότι θα πρέπει να φύγουν, αφού κριθεί ότι έχουν εξαλειφθεί τα προβλήματα τα οποία τους έχουν οδηγήσει στο να φύγουν από τη χώρα τους και να έρθουν εδώ. Μιλάω ιδιαίτερα για τους πολιτικούς μετανάστες. 
     Λέτε, κύριε Υπουργέ, ότι αυτό θα το κρίνει η Αστυνομία. Πείτε μου όμως το εξής: Είναι σε θέση η Αστυνομία -μια και αναφέρεστε στο Λίβανο- να μας πει ότι έχουν λήξει τα προβλήματα εκεί, όταν έχει ισοπεδωθεί μεγάλο τμήμα του Λιβάνου και οι άνθρωποι αυτοί δεν θα μπορέσουν να βρουν ούτε πού είναι το σπίτι τους; Αυτούς, λοιπόν, θα τους διώξουμε μετά από ένα μήνα; Εμείς θεωρούμε ότι δεν πρέπει να γίνει αυτό.
     Αν θέλετε, θα σας φέρω και ένα άλλο παράδειγμα. Μπορείς σήμερα να πεις σ’ έναν κάτοικο της Νέας Ορλεάνης –που ίσως δεν υπάρχουν εδώ- να πάει τώρα στη Νέα Ορλεάνη να μείνει, όταν ακόμα δεν έχουν αποτραβηχτεί τα νερά; Μπορούμε τελικά να εξαναγκάσουμε αυτούς τους ανθρώπους να πάνε στο Λίβανο ή στο Ιράκ ή κάπου αλλού;
      Εμείς θεωρούμε ότι δεν πρέπει να ισχύσουν ούτε τα πρόστιμα και πρέπει να δοθεί λύση με βάση τις διεθνείς συνθήκες, ώστε να προστατεύονται και όσοι είναι πολιτικοί μετανάστες, αλλά και όσοι δεν είναι πολιτικοί μετανάστες. Θα πρέπει να βρεθεί λύση, χωρίς οι άνθρωποι να εξαναγκάζονται να φεύγουν είτε για το Λίβανο είτε για άλλες χώρες.
      Θα αναφερθώ τώρα στην τροπολογία που έρχεται από το Υ.ΠΕ.ΧΩ.Δ.Ε. για το Κτηματολόγιο, όπου γίνεται μία διόρθωση.
      Κύριε Υπουργέ, εδώ θα πρέπει να δείτε ότι σε κάθε περίπτωση δικαιοπραξίας δεν μπορεί να θεωρείται υπεύθυνος ο πολίτης. Δεν είναι όμως μόνο γι’ αυτό. Μπορείτε να το γενικεύσετε για κάθε περίπτωση, όταν δεν ευθύνεται ο πολίτης αλλά το δημόσιο, να μην έχει την ευθύνη ο πολίτης απέναντι σ’ αυτά τα προβλήματα και να λύνεται το πρόβλημα.
      Θα συζητήσουμε και την τροπολογία των Βουλευτών του ΠΑ.ΣΟ.Κ., κύριε Υπουργέ;   
      ΠΡΟΕΔΡΕΥΩΝ (Γεώργιος Σούρλας): Όλα συζητούνται μαζί, κύριε Γκατζή, αρχή, άρθρα και τροπολογίες.
      ΝΙΚΟΛΑΟΣ ΓΚΑΤΖΗΣ: Τελειώνω, αναφέροντας αυτό που κάνατε δεκτό, την τροπολογία των δύο γυναικών, όπου δεν έχουμε αντίρρηση. Όμως, κύριε Υπουργέ, δεν είναι δυνατόν να το εφαρμόσετε σ’ αυτό το νόμο, σ’ αυτές τις εκλογές. Γιατί; 
      Πρώτα-πρώτα λήγει την Παρασκευή αυτή ο χρόνος όπου θα καταθέσουν τα ψηφοδέλτια, οι συνδυασμοί. Για να ισχύσει όμως ο νόμος, πρέπει να περάσει από την Εφημερίδα της Κυβέρνησης, που σημαίνει ότι η ανακήρυξη θα γίνει, αλλά με βάση ποιον νόμο; Με βάση τον ισχύοντα νόμο. Και ο ισχύον νόμος δεν τα προβλέπει αυτά. Εάν ήταν στις βουλευτικές εκλογές, το προβλέπει. Αυτό ισχύει και για τις βουλευτικές εκλογές. Δεν μπορεί όμως να εφαρμοστεί, γιατί δεν υπάρχει ο χρόνος. Εάν λέγατε ότι πάει για τις άλλες εκλογές, είναι εύλογο ότι θα είχαμε όλο το θεμιτό περιθώριο, όμως για να εφαρμοστεί τώρα, πιστεύω ότι θα δημιουργηθούν πολλά προβλήματα και στα ψηφοδέλτια και στους ανθρώπους, οι οποίοι θα ψάχνονται στην Τοπική Αυτοδιοίκηση, ιδιαίτερα οι αρχές που θα κάνουν τις ανακηρύξεις. Δείτε το.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, θέλω να πω στον κύριο Υπουργό ευθύς εξ’ αρχής το εξής: Κύριε Υπουργέ, επειδή ενδεχομένως να υπάρξει ένα πρόβλημα, να σπεύσετε να εκδώσετε μια εγκύκλιο, προκειμένου η ρύθμιση η οποία εισάγεται αναφορικά με το ονοματεπώνυμο των γυναικών, να αντιμετωπιστεί, για να μην υπάρξει κανένα πρόβλημα. Και είναι βέβαιο ότι δεν θα δημιουργηθεί κανένα νομικό ζήτημα από την ώρα που θα υπάρξει η νομοθετική ρύθμιση και θα υπάρξει και με τη δημοσίευση της σχετικής διατάξεως στο φύλλο της Εφημερίδας της Κυβέρνησης.
      Κυρίες και κύριοι συνάδελφοι, πράγματι είναι αναγκαία η επιμόρφωση των στελεχών της Δημόσιας Διοίκησης όσο και της Αυτοδιοίκησης. Και κατά τούτο είναι χρήσιμο και αναγκαίο να ενισχυθεί το Εθνικό Κέντρο Δημόσιας Διοίκησης και Αυτοδιοίκησης. Ας μην περιμένει όμως κανένας ότι ενισχυόμενο το Εθνικό Κέντρο Δημόσιας Διοίκησης και Αυτοδιοίκησης θα αντιμετωπίσει το πρόβλημα που υπάρχει στην λειτουργία της Δημόσιας Διοίκησης, μιας Δημόσιας Διοίκησης η οποία εξακολουθεί να γέρνει δυσλειτουργικά, μιας Δημόσιας Διοίκησης αναποτελεσματικής, μιας Δημόσιας Διοίκησης καθόλου φιλικής προς τον πολίτη και τέλος, μιας Δημόσιας Διοίκησης η οποία έχει ελάχιστη συμμετοχή στην όποια διαδικασία ανάπτυξης αυτού του τόπου. Άλλα πράγματα χρειάζονται στη Δημόσια Διοίκηση. Xωρίς να υποτιμώ, επαναλαμβάνω, την ανάγκη να ενισχυθεί το Εθνικό Κέντρο Δημόσιας Διοίκησης, εκείνο το οποίο κυρίως χρειάζεται είναι ο εξορθολογισμός της. Εκείνο το οποίο είναι επιβεβλημένο είναι η στελέχωσή της με άξιους ανθρώπους. Και για να υπάρξουν τέτοιοι, πρέπει να πρυτανεύσει η αξιοκρατία.
      Bεβαίως, η Δημόσια Διοίκηση πρέπει, κύριε Υπουργέ, να απαλλαγεί από την πολυνομία και να απαλλαγεί από την εξουσία του υπαλλήλου, ο οποίος λειτουργεί πάρα πολλές φορές, αξιοποιώντας ακριβώς την πολυνομία, μ΄ έναν καταδυναστευτικό τρόπο σε βάρος του πολίτη. Είναι τυχαίο το γεγονός, επί παραδείγματι, εκεί που έχουμε μια πρόδηλη πολυνομία –και αναφέρομαι στις πολεοδομικές υπηρεσίες ή στις υπηρεσίες των εφοριών-  εκεί κυρίως να παρατηρούνται ζητήματα τα οποία έχουν σχέση και με παρατυπίες και με παρανομίες, αλλά και με διαφθορά; Διότι ακριβώς αυτό το στοιχείο της πολυνομίας και οι υπερεξουσίες κάποιων δημοσίων υπαλλήλων  παρέχουν ένα εξαιρετικά πρόσφορο πεδίο, έτσι ώστε να αναπτύσσεται  μέσα από τις δαιδαλώδεις διαδικασίες η ικανότητα εκείνου που θέλει να διαφθείρεται και να διαφθείρει, να προσβάλει την ευνομία και εν τέλει να προσβάλει τον πολίτη. 
      Αναφορικά με το Εθνικό Κέντρο Δημόσιας Διοίκησης και Αυτοδιοίκησης, πρέπει να εξασφαλιστούν αντικειμενικά και συγκεκριμένα κριτήρια για τη συμμετοχή σ΄ αυτή την επιμορφωτική διαδικασία του Κέντρου και βεβαίως  να λείψουν εκείνες οι ρυθμίσεις που αφήνουν περιθώρια ρευστών κριτηρίων. Και το παράδειγμα εξυπηρετεί την κατανόηση του πολιτικού μου ισχυρισμού. Λέει επί παραδείγματι το νομοσχέδιο: «Για να εισαχθεί στο Εθνικό Κέντρο Δημόσιας Διοίκησης, πρέπει στο τελικό στάδιο να κριθεί ικανοποιητική η επίδοση του υπαλλήλου». Και σας ερωτώ καλοπροαίρετα: Τι θα πει «ικανοποιητική επίδοση»; Η επίδοση είναι μετρήσιμο μέγεθος. Η «ικανοποιητική επίδοση» πρέπει να οριοθετείται επίσης με αντικειμενικά κριτήρια. Δεν αφήνονται περιθώρια μεροληψίας και κομματικής ιδιοτέλειας, προκειμένου να εισαχθεί κάποιος στο Εθνικό Κέντρο Δημόσιας Διοίκησης, όταν ως κριτήριο τίθεται αυτό το ασαφές της «ικανοποιητικής επίδοσης»; Προφανώς ναι. Επομένως, αυτή η οριοθέτηση είναι συνολικότερα αναγκαία, αυτή η αποσαφήνιση είναι συνολικότερα αναγκαία, προκειμένου να απομακρύνουμε εκείνες τις ιδιοτέλειες και εκείνες τις μεροληψίες, οι οποίες αναμφισβήτητα, πολλές φορές, αποτελούν τον προθάλαμο της διαφθοράς και της αδιαφάνειας. 
      Κυρίες και κύριοι συνάδελφοι, ιδρύεται υπηρεσία για τον Αναπληρωτή Διευθυντή του Ινστιτούτου Επιμόρφωσης και έχει υπεραρμοδιότητες, έχει υπερεξουσίες. Και δεν αντιλαμβανόμαστε ότι ακριβώς αυτές οι υπεραρμοδιότητες δημιουργούν ιδιότυπα κέντρα, τα οποία μέσα από τις υπερεξουσίες που έχουν μπορούν να χαράσσουν μια πολιτική, η οποία δεν εξυπηρετεί το σκοπούμενο, αλλά εξυπηρετεί άλλες παράνομες λειτουργίες και κάποτε λειτουργίες διεφθαρμένης συμπεριφοράς.
      Το σχετικό νομοσχέδιο θέλει το Γενικό Επιθεωρητή Δημόσιας Διοίκησης να ασκεί τον ετήσιο έλεγχο των δηλώσεων περιουσιακής κατάστασης. Και θα έλεγε κάποιος καλοπροαίρετα ότι πράγματι έτσι μπορεί να επέλθει και μια αποσυμφόρηση, με την έννοια ότι είναι σωρευμένες αυτές οι δηλώσεις του «πόθεν έσχες» σε κάποια υπόγεια του Αρείου Πάγου και δεν είναι δυνατόν να ελεγχθούν. Και εδώ είναι το ζητούμενο. Έχουμε νόμο για τον έλεγχο της ετήσιας περιουσιακής κατάστασης των δημοσίων υπαλλήλων, αλλά και ημών των Βουλευτών και διερωτάται ο ελληνικός λαός -και μακριά από λαϊκισμούς και ισοπεδώσεις που δεν με αφορούν και δεν πρέπει να αφορούν και την πολιτική- πάρα πολύ απλά: γίνεται ο έλεγχος αυτών των ετησίων δηλώσεων περιουσιακής κατάστασης; 
      Είδατε ποτέ να έχουν ελεγχθεί δημόσιοι υπάλληλοι  και μάλιστα σε κρίσιμους τομείς λειτουργίας του ευρύτερου δημόσιου τομέα, με αποτέλεσμα ο Έλληνας πολίτης να καγχάζει και να έχει τη βεβαιότητα ότι υπάρχουν νόμοι για να προβάλλονται ως προς την ύπαρξή τους, αλλά για να μην εφαρμόζονται. 
      Επομένως το ζητούμενο δεν είναι να δώσουμε στον γενικό επιθεωρητή Δημόσιας Διοίκησης αρμοδιότητες ελέγχου της ετήσιας κατάστασης για την περιουσία του κάθε υπαλλήλου, αλλά να ελέγχεται πράγματι το «πόθεν  έσχες» και να καθίσταται με ουσιαστικό περιεχόμενο η νομοθετική ρύθμιση, η οποία ήδη υπάρχει. 
      Σε κάθε περίπτωση αυτή η αρμοδιότητα του Γενικού Επιθεωρητή Δημόσιας Διοίκησης για τον ετήσιο  έλεγχο των δηλώσεων περιουσιακής κατάστασης, δεν πρέπει να αφοπλίζει την παράλληλη υποχρέωση και δυνατότητα και του αρμόδιου εισαγγελέα να ελέγχει το «πόθεν έσχες» των δημοσίων υπαλλήλων και του κάθε υποχρέου στην υποβολή αυτής της δηλώσεως. 
      Κυρίες και κύριοι συνάδελφοι,  έγινε μεγάλη αναφορά για το ζήτημα της διαφθοράς. Το ζήτημα της διαφθοράς μέσα στη διαχρονικότητά του έχει συγκεκριμένη αιτία. Το έχουν γεννήσει συγκεκριμένες συμπεριφορές. Αυτό το φαινόμενο της διαφθοράς δεν είναι το αποτέλεσμα των πελατειακών σχέσεων αναφορικά με επιλογές στελέχωσης του ευρύτερου δημόσιου τομέα και μάλιστα σε κρίσιμους τομείς; Δεν είναι η λογική της κομματικής πελατειακής αντίληψης που θέλει να στελεχώνονται κρίσιμοι και ενδιαφέροντες τομείς της Δημόσιας Διοίκησης από τους κάθε φορά κομματικά «ημετέρους»; Έχει αφεθεί αυτή η ιστορία και φουντώνει και τείνει να γίνει γονιδιακό πρόβλημα της ευρύτερης δημόσιας, θα έλεγα, και της κοινωνικής ζωής του τόπου. Και πέρα από διαξιφισμούς και αντιπαραθέσεις ή και πολώσεις που προκύπτουν, ιδιαίτερα ανάμεσα στα δύο μεγάλα κόμματα, σε σχέση με το φαινόμενο της διαφθοράς, εκείνο που παραμένει ως καίριο ζήτημα για την αντιμετώπισή της είναι η αλλαγή της δομής της Δημόσιας Διοίκησης και του ευρύτερου δημόσιου τομέα και η απομάκρυνση του κομματισμού από τη λειτουργία του κράτους. 
      Διότι οι εκάστοτε πλειοψηφίες, κυρίες και κύριοι συνάδελφοι, θέλουν να δημιουργούν το στρατό των «ημετέρων», ο οποίος καταλαμβάνει καίριες θέσεις και διαχειρίζεται το δημόσιο χρήμα, τον ιδρώτα του ελληνικού λαού, κατά το πως συμφέρει αυτούς ή ενδεχομένως και τη συγκεκριμένη κομματική αντίληψη. 
      Και βεβαίως χρειάζεται αντιμετώπιση αυτού του καρκινώματος που λέγεται διαφθορά, διότι υπονομεύει συστηματικά τη λειτουργία της κοινωνίας και τη λειτουργία του κράτους. Η αντιμετώπιση, κατά τη γνώμη μας, βρίσκεται στη διαμόρφωση θεσμών διαφάνειας και διαχείρισης του δημόσιου χρήματος με όρους που θα κατοχυρώνουν αυτή τη διαχείριση και θα την καθιστούν χρηστή. Οτιδήποτε άλλο λέγεται, φοβάμαι ότι εάν δεν συνοδεύεται από συγκεκριμένα μέτρα για τη διαφάνεια θα εξανεμιστεί μετά από λίγες μέρες, αφού βέβαια το μόνο που θα έχει προστεθεί στην πολιτική ζωή, θα είναι το βάρος μιας πολωτικής αντιπαράθεσης, που σε τελευταία ανάλυση, δεν αφορά στην ουσία, γιατί το μόνο που μπορεί να έχει ως αποτέλεσμα είναι η προσμέτρηση κάποιων κομματικών οφελών στη μία ή στην άλλη παράταξη. Επομένως, το ζητούμενο είναι να συγκλίνουν οι πολιτικές αντιλήψεις, έτσι ώστε να  υπάρξουν οι θεσμοί διαφάνειας που θα κατοχυρώνουν τη χρηστή διαχείριση του δημόσιου χρήματος. 
      Αλλά ας επανέλθουμε στο νομοσχέδιο. Υπάρχει διάταξη μέσα στο νομοσχέδιο που λέει ότι θα υπάρχει δυνατότητα χρηματοδότησης για δράσεις μεταναστευτικής πολιτικής και σε ιδιώτες και σε νομικά πρόσωπα ιδιωτικού δικαίου. Δεν μας αρκούν για την μεταναστευτική πολιτική οι δράσεις των νομικών προσώπων δημοσίου δικαίου; Δεν είναι αρκετές οι δράσεις του δημοσίου για τη μεταναστευτική πολιτική; Δεν καταλαβαίνουμε ότι, όταν θεσμοθετούνται τέτοιες ρυθμίσεις, είναι ανοιχτός ο δρόμος για την ιδιωτικοποίηση του δημοσίου οφέλους και κατά συνέπεια για τη δυνατότητα ύπαρξης διαφθοράς στη διαχείριση τεραστίων χρηματικών ποσών;
    Δεν πρέπει να υπάρχουν τέτοιες ρυθμίσεις, ιδιαίτερα μάλιστα σε τομείς που αναφέρονται στην καρδιά του δημοσίου συμφέροντος. Η μεταναστευτική πολιτική αφορά τον πυρήνα του δημοσίου συμφέροντος, με το δεδομένο ότι όλες και όλοι συμφωνούμε πως η μεταναστευτική πολιτική είναι ένα σύγχρονο, καίριο ζήτημα της ευρύτερης δημόσιας ζωής του τόπου. 
    Περαιτέρω, κυρίες και κύριοι συνάδελφοι, ιδρύεται Εθνική Επιτροπή για την Iσότητα των δύο φύλων. Καμία αντίρρηση. Πράγματι, χρειάζεται η διυπουργική συνεργασία. Επισημαίνω, όμως, τον  κίνδυνο μήπως μέσα από τη ρύθμιση αυτή, εάν δεν υπάρξουν σαφείς ρυθμίσεις της δραστηριότητας της Εθνικής Επιτροπής, υποβαθμιστεί με επικαλύψεις η λειτουργία της Γενικής Γραμματείας Ισότητας των δύο φύλων. 
    Θα ήθελα να επισημάνω ότι πέρα από τις νομοθετικές προβλέψεις, αναφορικά με την αντιμετώπιση της ισότητας των δύο φύλων, που γίνονται στο διαδικαστικό επίπεδο, παραμένει, κύριε Υπουργέ, το μεγάλο ζήτημα: Για ποια ισότητα των δύο φύλων μιλάμε; 
    Εγώ δεν θέλω να υποτιμήσω το γεγονός ότι στο χώρο του δημοσίου, στο χώρο της Δημόσιας Διοίκησης έχουν γίνει κάποια βήματα. Ρωτήστε, όμως, έξω ποια ισότητα των δύο φύλων υπάρχει στον ιδιωτικό τομέα, εκεί που οι γυναίκες καταδυναστεύονται και μάλιστα οι γυναίκες μητέρες μέσα από μη ελαστικά ωράρια, μέσα από μη αμειβόμενη υπερεργασία, μέσα από συνθήκες οι οποίες είναι προσβλητικές και αναφορικά με τη διεκδικούμενη ισότητα των δύο φύλων, αλλά πολλές φορές προσβλητικές για την ίδια την ανθρώπινη υπόσταση. 
    Ας ιδρυθεί η Εθνική Επιτροπή για την Ισότητα των δύο φύλων. Ας λειτουργήσει χωρίς επικαλύψεις η Γενική Γραμματεία Ισότητας των δύο φύλων, αλλά επιτέλους ας προκύψουν εκείνες οι ρυθμίσεις που θα καθιστούν ουσιαστική την ισότητα και θα προστατεύουν ιδιαίτερα την εργαζόμενη γυναίκα, κυρίως στον ιδιωτικό τομέα. 
    Κυρίες και κύριοι συνάδελφοι, παραμένει το τεράστιο ζήτημα της ουσιαστικής ισότητας. Αυτή η ουσιαστική ισότητα εξαγγέλλεται και δεν υπάρχει. Με αυτές τις σκέψεις είμαι υποχρεωμένος να καταψηφίσω επί της αρχής το σχέδιο νόμου και να υποστηρίξω ότι βεβαίως υπάρχουν θετικές επιμέρους ρυθμίσεις, όπως αυτές που αφορούν τους Οργανισμούς Τοπικής Αυτοδιοίκησης ή και κάποιες τροπολογίες, οι οποίες σήμερα έρχονται για να αντιμετωπίσουν αποσπασματικά κάποια ζητήματα τα οποία απασχολούν τη λειτουργία του δημοσίου. 
    Θα ήθελα, όμως, να κάνω μια ειδική αναφορά στα ζητήματα που έχουν σχέση και που θίγονται με την τροπολογία για την ένταξη στον Οργανισμό της Ε.Ρ.Τ. εκείνων των υπαλλήλων που εκρίθησαν από το Α.Σ.Ε.Π. ότι καλύπτουν πάγιες και διαρκείς ανάγκες και ότι η σύμβασή τους μετατρέπεται σε σύμβαση αορίστου χρόνου. 
    Κύριε Υπουργέ, υπάρχουν πρόσφατες αποφάσεις του Πρωτοδικείου Αθηνών, οι οποίες με προσωρινές διαταγές επιβάλλουν στην Ε.Ρ.Τ. να δεχθεί για απασχόληση υπαλλήλους, κυρίως δημοσιογράφους, οι οποίοι προσέφυγαν στη δικαιοσύνη και δικαιώθηκαν, τουλάχιστον κατά το στάδιο της εκδόσεως προσωρινής διαταγής. 
    Πληροφορούμαι εγκύρως και με βεβαιότητα ότι επιχειρείται η μη συμμόρφωση της Ε.Ρ.Τ. προς τις δικαστικές αποφάσεις. Γίνονται μετακινήσεις αυτές τις ώρες και τους αφαιρούνται αρμοδιότητες που είχαν και που πρέπει να συνεχίσουν να έχουν μετά την έκδοση των προσωρινών διαταγών. 
    Εγώ δεν θα σας πω ότι εδώ έχουμε και το αδίκημα της απείθειας, με την έννοια ότι δεν συμμορφώνεται η διοίκηση της Ε.Ρ.Τ. με δικαστικές αποφάσεις. Εγώ θα σας πω ότι η έλλειψη σεβασμού προς τις δικαστικές αποφάσεις είναι ένα πολιτικό πρόβλημα και αποτελεί προσβολή και της ηθικής και της νομιμότητας η επιλογή μέσα από διαδικαστικά τερτίπια να αναιρέσουν και να ακυρώσουν το στοιχείο που δικαίωσε εκείνους που προσέφυγαν στη δικαιοσύνη, δηλαδή ότι καλύπτουν πάγιες και διαρκείς ανάγκες και ότι προσφέρουν εξαρτημένη εργασία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κουβέλη.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επειδή ο κ. Γκατζής έκανε μία πολύ σωστή παρατήρηση προηγουμένως στην τροπολογία που έχουν καταθέσει οι συνάδελφοι κ.κ. Χριστοφιλοπούλου και Παπακώστα, θα ήθελα να σας παρακαλέσω να δεχθούμε την εξής αναδιατύπωση: Η περίπτωση β΄ της παραγράφου 1 του άρθρου 35 του ν. 3463/2006 (Κώδικας Δήμων και Κοινοτήτων) αντικαθίσταται, από την έναρξη ισχύος αυτού του νόμου, ως εξής:». Πραγματικά, αν έχουν γίνει ανακηρύξεις, θα μπορούσε να δημιουργηθεί πρόβλημα. Επομένως μπαίνει ως εξής: Αντικαθίσταται, από την έναρξη ισχύος αυτού του νόμου, όχι δηλαδή του νόμου που ψηφίζουμε. Αντικαθίσταται, από την έναρξη ισχύος του ν. 3463/2006, και σημαίνει το ότι «έχουμε αναδρομική ισχύ».
      ΠΡΟΕΔΡΕΥΩΝ (Γεώργιος Σούρλας): Όχι «αυτού του νόμου», αλλά «του νόμου».
      Εισερχόμαστε στον κατάλογο των ομιλητών.
      Το λόγο έχει η συνάδελφος κ. Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε στην παρούσα συγκυρία στην Εθνική Αντιπροσωπεία ένα σχέδιο νόμου του οποίου η συμβολή στην εξυγίανση και την ποιοτική αναβάθμιση του δημόσιου βίου μας είναι αυτονόητη. Και θα περίμεναν οι πολίτες που μας παρακολουθούν και κρίνουν το έργο μας και τον καθένα από μας ξεχωριστά -αλλά πριν απ’ όλα και πρώτα απ’ όλα κρίνουν τα κόμματα και τις ηγεσίες τους- να είμαστε ενωμένοι οι Έλληνες Βουλευτές στον αγώνα για την πάταξη της διαπλοκής, που είναι το μεγαλύτερο πρόβλημα που αφορά σήμερα στο πολιτικό μας σύστημα. Όμως φευ, για μία ακόμα φορά η Αξιωματική Αντιπολίτευση -και λυπούμαι να πω στην περίπτωση αυτή και η υπόλοιπη Αντιπολίτευση- προκρίνουν την αντιπαράθεση εντυπώσεων αντί της πολιτικής ουσίας.
      Κυρίες και κύριοι συνάδελφοι Βουλευτές της Αντιπολίτευσης, επιτρέψτε μου, με την ευθύτητα που οφείλει να έχει απέναντι σε σας ένας νέος Βουλευτής να κάνω έκκληση στη σταθερή προσήλωσή σας, όλων ανεξαιρέτως, στη διαφάνεια και την καθαρότητα των πολιτικών διαδικασιών και να σας προσκαλέσω όλους μαζί να συμφωνήσουμε στην υπερψήφιση αυτού του νομοσχεδίου. Γιατί δεν είναι η Νέα Δημοκρατία ούτε και οποιοδήποτε άλλο κόμμα που έχουν στα προγράμματά τους την αδιαφάνεια και τη διαφθορά. Ούτε είναι ίδιον καμίας πολιτικής ιδεολογίας ο νεποτισμός και ο παράνομος πλουτισμός στις πλάτες των δημόσιων ταμείων. Αν υπάρχουν χρήσιμες και αποτελεσματικές προτάσεις, μπορούν ως τροπολογίες να κατατεθούν και είμαι απολύτως βέβαιη ότι ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος με την ευθυκρισία που τον διακρίνει δεν θα δυσκολευτεί να συναινέσει ως εκπρόσωπος της Κυβέρνησης στην Αίθουσα αυτή. Όμως ας μην υποκύψουμε στην εύκολη λύση της αντιπολίτευσης αυτοσκοπού. Αν το κάνουμε αυτό, τότε είναι βέβαιο ότι θα ρίξουμε νερό στο μύλο των κυκλωμάτων της διαφθοράς που πασχίζουν να μας εμφανίσουν όλους ίδιους. Αυτό το οποίο θα γίνει είναι να επιτρέψουμε σ’ αυτά τα κυκλώματα απερίσπαστα να δρουν σε βάρος του δημόσιου συμφέροντος. 
      Αγαπητοί συνάδελφοι, αντιλαμβάνομαι φυσικά ότι εγώ και ολόκληρη η Νέα Δημοκρατία οφείλουμε να απαντήσουμε πρώτοι εμείς ως Συμπολίτευση στο ερώτημα των Ελλήνων πολιτών: «Κι εσείς τι κάνατε;». Και απαντάμε σήμερα εμείς, οι Βουλευτές της Νέας Δημοκρατίας, σ’ αυτήν τη δίκαιη απαίτηση των πολιτών. Απαντάμε με την υποστήριξη που χωρίς κανέναν όρο, που χωρίς καμία πολιτική προϋπόθεση προσφέρουμε στον Πρωθυπουργό, την Κυβέρνησή μας και το παρόν σχέδιο νόμου για το οποίο είμαστε περήφανοι που το εισηγείται ο Υπουργός Εσωτερικών κ. Παυλόπουλος στην Εθνική Αντιπροσωπεία. Με τη βεβαιότητα ότι με τις διατάξεις του υπό συζήτηση σχεδίου νόμου η διαπλοκή και η διαφθορά δέχονται ένα καταλυτικό πλήγμα σε επίπεδο τυπικής θωράκισης της Ελληνικής πολιτείας. Αυτή είναι η απάντησή μας. Και είναι το νομοσχέδιο που εξετάζουμε εδώ σε συνδυασμό με τις διατάξεις της Συνταγματικής Αναθεώρησης που έχει εισηγηθεί η Νέα Δημοκρατία και έχουμε την τιμή ως παράταξη και ως Κυβέρνηση Πλειοψηφίας να έχουμε φέρει στη Βουλή μία ιστορική θεσμική τομή για τη βελτίωση της ποιότητας της δημοκρατίας μας. Μία τομή της οποίας τα βασικά σημεία –επιτρέψτε μου να συνοψίσω- για το υπό συζήτηση σχέδιο νόμου είναι τα εξής δύο:
      Πρώτον, την επέκταση των αρμοδιοτήτων ελέγχου της περιουσιακής κατάστασης των δημόσιων λειτουργών από το Γενικό Επιθεωρητή Δημόσιας Διοίκησης. Και δεύτερον την ενίσχυση των αρμοδιοτήτων του σε ό,τι αφορά την απλούστευση των διαδικασιών επιβολής κυρώσεων σε όσους επίορκους εμπλέκονται σε υποθέσεις διαφθοράς. 
      Θεωρώ αυτά τα δύο σημεία καθοριστικά γιατί οι διαδικασίες μιας εμπεδωμένης διαπλοκής στο δημόσιο χώρο, που επιδιώκει να εντοπίσει και να εξαρθρώσει το παρόν σχέδιο νόμου συνιστούν το λίκνο της διαφθοράς στη χώρα μας, όπως αυτό δημιουργήθηκε την προηγούμενη δεκαετία και συνεχίζει να δρα παραβιάζοντας τη νομιμότητα και διακωμωδώντας τους θεσμούς μας. 
      Η Νέα Δημοκρατία με την ολοκλήρωση δυόμισι ετών παρουσίας στο πηδάλιο διακυβέρνησης της χώρας κάνει τα καθοριστικά εκείνα θεσμικά βήματα για την αναβάθμιση της θωράκισής μας απέναντι στη μάστιγα της διαπλοκής. Και γι’ αυτό είναι η ώρα που με οδηγεί, κυρίες και κύριοι συνάδελφοι, στην έκκληση προς την Αντιπολίτευση με την οποία άρχισα την ομιλία μου, να παραμερίσουμε τις ασήμαντες διακομματικές διαφορές και να ενωθούμε απέναντι στον εξής ιερό σκοπό: Να κάνουμε την υπηρέτηση του δημόσιου συμφέροντος απαράβατο όρο της πρακτικής και της δραστηριότητας όλων μας.
      Διαφωνεί κανείς αγαπητοί συνάδελφοι, με τα όσα είπα ως αρχές για την αδιάκοπη και συνεχή πάλη που οφείλουμε ως Βουλευτές κατά της διαπλοκής; Και ερωτώ κάνοντας χρήση του αναφαίρετου ρητορικού δικαιώματος του ομιλητή Βουλευτή γιατί πραγματικά απορώ με τις εξελίξεις των τελευταίων ημερών. Τόσο λίγη και τόσο κακή μνήμη, φίλοι του ΠΑ.ΣΟ.Κ.; Μα, πραγματικά δεν θυμάστε τίποτε για την ακρίβεια και μάλιστα στο γάλα; Τώρα μαθαίνετε ότι υπήρχαν -και συνεχίζουν να υπάρχουν και σήμερα- θύλακες διαφθοράς και διαπλοκής στις υπηρεσίες που ελέγχουν τον ανταγωνισμό ανάμεσα στις επιχειρήσεις; Όμως, η κακή και επιλεκτική πολιτική μνήμη μάλλον είναι κολλητική σαν ιός και έχει επεκταθεί. Γιατί άκουσα πρόσφατα τον κ. Μάνο –όψιμο σύντροφό σας εν Βουλή- να μιλάει σαν να μην ήταν παρών στα πολιτικά πράγματα για δεκαετίες τώρα, και μάλιστα από διαφορετικά κομματικά μετερίζια και ακόμη ως Υπουργός. Γιατί ο κ. Μάνος αίφνης δηλώνει τώρα ότι οι ανεξάρτητες διοικητικές αρχές φύσει και θέσει ευνοούν την ανάπτυξη των σκανδάλων. Μα, ποιος τις ίδρυσε, φίλε κύριε Μάνο –θα τον ρωτούσα- τις αρχές αυτές, αν όχι το κόμμα με τον οποίο κατήλθατε ως επίλεκτος υποψήφιος και εξελέγητε ως Βουλευτής Επικρατείας του; Κόλλησε και σε σας το μικρόβιο της μονομερούς μνήμης; 
      Και τα λέω όλα αυτά γιατί τελικά η εντύπωση που μένει σε μένα είναι να δημιουργηθεί τεχνητά στους πολίτες η αίσθηση ότι είμαστε όλοι ίδιοι. Επειδή, λοιπόν, είναι και η Νέα Δημοκρατία δήθεν υπεύθυνη κατά την άποψη αυτή για τη διαπλοκή, την οποία μην ξεχνάμε ότι την παραλάβαμε από τους προηγούμενους, να προχωρήσουμε σε ένα συμψηφισμό για τις πολιτικές ευθύνες. Εμείς, όμως, συμψηφισμό δεν πρόκειται να κάνουμε, κυρίες και κύριοι συνάδελφοι, και σ’ αυτό ο Πρωθυπουργός ήταν και σαφής και κατηγορηματικός. Εμείς, όποιους ευθύνονται για το πολιτικό έγκλημα της διαπλοκής και για το ποινικό αδίκημα της διαφθοράς θα τους στείλουμε στον εισαγγελέα. Αυτό σημαίνει ο όρος «μηδενική ανοχή»: Όχι στους συμψηφισμούς. Και αυτή είναι και η ειδοποιός διαφορά μας που μας κάνει να διαφέρουμε από εσάς, φίλες και φίλοι της Αξιωματικής Αντιπολίτευσης.
      Εσείς, δια στόματος του τότε Πρωθυπουργού σας ζητήσατε ούτε λίγο, ούτε πολύ να πάνε από μόνοι τους οι ένοχοι μπροστά στον εισαγγελέα και στη δικαιοσύνη. Εσείς έχετε ένα πολιτικό παρελθόν που θέλετε και να ξεχάσετε και να σκεπάσετε, ενώ εμείς από τη μεριά μας δεν θα επιτρέψουμε στο πολιτικό παρόν να διασύρει το μέλλον όχι μόνο το δικό μας αλλά πριν από όλα και πρώτα από όλα της χώρας και των πολιτών!
      Με αυτές τις σκέψεις σας καλώ να υπερψηφίσουμε το παρόν νομοσχέδιο με τη βεβαιότητα ότι συμβάλλει στην ποιότητα της δημοκρατίας μας, στηρίζει τη διαφάνεια και την προστασία του δημόσιου συμφέροντος και ανοίγει διάπλατα το δρόμο για μία τίμια διαχείριση των δημόσιων υποθέσεων. Σ’ αυτό το δρόμο, κυρίες και κύριοι συνάδελφοι του ΠΑ.ΣΟ.Κ., σας καλούμε να μας ακολουθήσετε! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ευάγγελος Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, ο πολιτικός ταρτουφισμός, ο ψευτοπουριτανισμός και η υποκρισία πληρώνονται αργά ή γρήγορα. Και εδώ πληρώνονται δυόμισι ολόκληρα χρόνια μετά τις εκλογές, που ο κ. Καραμανλής κέρδισε εν πολλοίς υψώνοντας τη σημαία του αδιάφθορου και καταγγέλλοντας το ΠΑ.ΣΟ.Κ. ως πολιτικά υπαίτιο της διαφθοράς που τώρα ο ίδιος, οι Υπουργοί του και οι Βουλευτές του θεωρούν ότι είναι ένα διάχυτο κοινωνικό φαινόμενο που δεν αφορά το πολιτικό σύστημα ή το κυβερνών κόμμα, αλλά όλη την κοινωνία.
     Για τα φαινόμενα διαφθοράς και αδιαφάνειας επί ΠΑ.ΣΟ.Κ. φταίει το ΠΑ.ΣΟ.Κ.. Για τα φαινόμενα τα οξύτατα, τα πρωτοφανή διαφθοράς επί των ημερών της Νέας Δημοκρατίας σε υψηλό κυβερνητικό επίπεδο δεν φταίει η Νέα Δημοκρατία, φταίει ο κακός εαυτός της Ελληνικής κοινωνίας!
     Κι εγώ θα συνομολογήσω ότι πράγματι υπάρχει και συνευθύνη της κοινωνίας, διότι το φαινόμενο της διαφθοράς παράγεται μέσα από συνδυασμό των κενών και των αδρανειών της νομοθεσίας, των κακών διοικητικών και πολιτικών πρακτικών, αλλά και των κακών κοινωνικών νοοτροπιών και συμπεριφορών! 
     Η φοροδιαφυγή παράγει τη συναλλαγή με τον έφορο, η εισφοροδιαφυγή τη συναλλαγή με τα ασφαλιστικά ταμεία, η αυθαίρετη δόμηση τη συναλλαγή με τις πολεοδομικές αρχές και τα δασαρχεία και το «φακελάκι» στα νοσοκομεία συνδέεται με τον παράλογο τρόπο οργάνωσης του συστήματος υγείας και με την παράλογη και άνιση σχέση δημόσιου και ιδιωτικού τομέα! Αλλά αυτά τα ανακάλυψε ο κ. Καραμανλής σήμερα; Πού είναι το ήθος και το θάρρος ενός σύγχρονου Πρωθυπουργού μιας ευρωπαϊκής χώρας που οφείλει να λέει τα ίδια πράγματα και ως Αρχηγός της αντιπολίτευσης και ως Πρωθυπουργός;
     Και επί του συγκεκριμένου. Συνέπεσε το νομοσχέδιο αυτό που θίγει και θέματα διαφάνειας –υποτίθεται ενισχύει το Γενικό Επιθεωρητή με αρμοδιότητες ελέγχου του πόθεν έσχες για κρίσιμες κατηγορίες δημοσίων υπαλλήλων- να συζητείται στη διαρκή επιτροπή και στην Ολομέλεια μεσούντος του μεγάλου αυτού σκανδάλου της Επιτροπής Ανταγωνισμού!
     Περίμενα μέχρι την υστάτη ώρα, λίγο πριν την τελική ψηφοφορία, η Κυβέρνηση να προσθέσει διατάξεις, οι οποίες θα συνιστούν μια τομή στο πρόβλημα, διατάξεις άλλης τάξης, ριζοσπαστικές, θαρραλέες, πειστικές, όχι «μικρομερεμέτια» αυτού του τύπου «να δώσουμε μια ακόμα αρμοδιότητα ελέγχου, να αυξήσουμε λίγο τις ποινές». Αυτά δεν αποδίδουν!
     Πού είναι οι πρωτοβουλίες του κ. Καραμανλή, οι οποίες θα μπορούσαν να ενσωματωθούν στο νομοσχέδιο; Να εξαγγείλει –για παράδειγμα- ότι προβαίνει σε έκτακτο εις βάθος έλεγχο των περιουσιακών στοιχείων της κοινωνικής παράστασης, όλων των στοιχείων του βιογραφικού σημειώματος όλων των μετακλητών στελεχών του ευρύτεροι κυβερνητικού μηχανισμού και όλων των κομματικών στελεχών του κυβερνώντος κόμματος! Αυτή είναι μια πρωτοβουλία! Αυτό θα ήταν ένα δείγμα γραφής άλλου τύπου.
     Αντί γι’ αυτό, τι έχουμε; Τίποτα! Τα ίδια και τα ίδια, τον υπαινιγμό ότι το ΠΑ.ΣΟ.Κ. έκανε χειρότερα ή τα ίδια και επίσης τη θεωρία ότι πρέπει τώρα να διαμορφώσουμε κλίμα εθνικής συναίνεσης! Δηλαδή, για τη δική του κυβερνητική θητεία το ΠΑ.ΣΟ.Κ. φέρει ακέραια την ευθύνη, για τη θητεία της Νέας Δημοκρατίας πρέπει να μοιραζόμαστε όλα τα προβλήματα και την ευθύνη και των τυχαίων και των άτυχων συμβάντων και άρα ούτε γάτα ούτε ζημιά!
     Θέλετε να πάρετε πρωτοβουλίες τέτοιες, όπως αυτές που εισηγήθηκε το ΠΑ.ΣΟ.Κ.; Πάρτε τις και θα τις στηρίξουμε! Θέλετε να φέρετε ένα ολοκληρωμένο νομοθέτημα, το οποίο πράγματι να χτυπά το πρόβλημα στην καρδιά του, δηλαδή να αλλάζει άρδην τα δεδομένα και της νομοθεσίας και της διοικητικής πρακτικής, να περιορίζει τις διακριτικές ευχέρειες των κρίσιμων οργάνων, να χτυπά τη διαφθορά στον πυρήνα της;
      Αυτό ναι, θα είχε νόημα να γίνει αντικείμενο μεγάλης εθνικής, κοινωνικής και κοινοβουλευτικής συζήτησης. Χωρίς λαϊκισμούς, χωρίς να κολακεύουμε την κοινή γνώμη να διαμορφώσουμε ένα κίνημα πολιτών, να θεσπίσουμε επιτροπές κοινωνικού ελέγχου του τρόπου λειτουργίας όλων των κρίσιμων υπηρεσιών. Της εφορίας, του νοσοκομείου, της πολεοδομίας, του δασαρχείου. Αλλά με τέτοια μέτρα συμβατικά, υποκριτικά, αναποτελεσματικά όπως αυτά που περιλαμβάνονται στο νομοσχέδιο αυτό, δεν γίνεται δουλειά. 
      Θα μου πείτε: Δεν μπορούσατε να έχετε κάνει πολλά από αυτά που προτείνετε τώρα; Μα, εμείς προσπαθούσαμε να διαμορφώσουμε κλίμα συναίνεσης, αλλά από την εκλογή του το 1997 ο κ. Καραμανλής –ήδη δηλαδή, από τις εκλογές του 2000 που έχασε- είχε καταστήσει έμβλημα της επίθεσής του κατά του ΠΑ.ΣΟ.Κ. τα ζητήματα της διαφθοράς γιατί είναι αυτή η κακή μνήμη του 1989 που οδηγεί σε αλλεπάλληλα σφάλματα τη Νέα Δημοκρατία. Είναι ένα ακυρωτικό ελάττωμα της πολιτικής της στρατηγικής, γιατί υπάρχουν ορισμένες κρίσιμες στιγμές στην ιστορία ενός τόπου που ανοίγουν πληγές, διαμορφώνουν στρατηγικές επιλογές από τις οποίες δεν μπορεί  να απελευθερωθεί η Νέα Δημοκρατία, που είναι αιχμάλωτη εκείνων των καταστάσεων και εκείνων των αντιλήψεων. Και έτσι φθάνουμε σ’ ένα αδιέξοδο που το πληρώνει το κοινοβουλευτικό σύστημα συνολικά, το πληρώνει ο πολιτικός κόσμος συνολικά, το πληρώνουν οι δημοκρατικοί θεσμοί με απαξίωση. Γιατί εδώ η φθορά του κ. Καραμανλή και της Κυβέρνησής του είναι ένα ζήτημα που μας ενδιαφέρει βεβαίως γιατί είναι μία κακή κυβέρνηση που πρέπει να τιμωρηθεί, να χάσει τις εκλογές και αυτό είναι η ανάληψη της πολιτικής ευθύνης. 
      Αλλά εδώ υπάρχει ένα πρόβλημα δημοκρατίας, υπάρχει ένα πρόβλημα δημοκρατικών αξιών που πρέπει επίσης, να προστατεύσουμε. Και η Κυβέρνηση πέρα από όλα αυτά τα οποία συμβαίνουν, πέρα από όλα αυτά τα οποία συζητούμε έχει πολύ μεγαλύτερη θεσμική ευθύνη ηθικού και αξιακού περιεχομένου γιατί εκθέτει σε μία άδικη ή δίκαια, δεν έχει σημασία, αλλά σκληρή κοινωνική κριτική τους δημοκρατικούς θεσμούς.
      Και κλείνω μ’ ένα θέμα εξίσου σημαντικό: Την ομηρία των συμβασιούχων. Οι συμβασιούχοι ετέθησαν από τον κ. Καραμανλή προσωπικά με τηλεοπτικές του δηλώσεις προεκλογικά όμηροι. Η ομηρία συνεχίζεται με τις γνωστές διαδικασίες και τώρα με την πρόσφατη πρακτική του Ελεγκτικού Συνεδρίου έχουμε κορύφωση αυτής της ομηρίας. Διότι υπάρχουν σε δήμους και άλλα νομικά πρόσωπα συμβασιούχοι που έχουν δικαιωθεί με τελεσίδικες αποφάσεις πολιτικών δικαστηρίων, οι οποίες έκριναν ότι οι συμβάσεις τους είναι συμβάσεις εργασίας αορίστου χρόνου οι οποίοι εργάζονται σε πολύ σκληρές δουλειές, δεν λαμβάνουν αποδοχές και δεν καταβάλλονται οι ασφαλιστικές εισφορές. Και το Ελεγκτικό Συνέδριο διατάσσει τους επιτρόπους του να μην εγκρίνουν τα εντάλματα πληρωμής θεωρώντας ότι είναι ανίσχυρες οι αποφάσεις των πολιτικών δικαστηρίων γιατί δήθεν παραβιάζουν τη δικαιοδοσία τους, επειδή τα θέματα αυτά ανήκουν στα διοικητικά δικαστήρια. Το Ελεγκτικό Συνέδριο όμως, όπως εξήγησα και στην επιτροπή, δεν έχει τέτοια αρμοδιότητα να ελέγχει τη δικαιοδοσία των πολιτικών δικαστηρίων. Παραβιάζει με αυτά τα πρακτικά του Τμήματός του ευθέως, το άρθρο 100 παράγραφος 1 περίπτωση δ΄ του  Συντάγματος και το άρθρο 95 παράγραφος 5 που επιβάλλει τη συμμόρφωση σε όλες τις δικαστικές αποφάσεις. Αλλιώς λύνονται οι αποφατικές και καταφατικές συγκρούσεις αρμοδιότητας μεταξύ δικαιοδοτικών κλάδων, όχι έτσι. 
      Άρα, πρέπει να ψηφιστεί η τροπολογία που έχουμε καταθέσει, ώστε να γίνονται σεβαστές οι δικαστικές αποφάσεις και να σταματήσει η ομηρία των συμβασιούχων. Και είναι πράξη όχι απλώς πολιτικού πολιτισμού και κοινωνικής ευθύνης, αλλά υποχρεωτική πράξη σεβασμού του Συντάγματος η αποδοχή της τροπολογίας αυτής διότι αν η Κυβέρνηση δεν αποδεχτεί την τροπολογία αυτή επικαλούμενη την ανατροπή της νομολογίας του Τμήματος του Ελεγκτικού Συνεδρίου από μία μελλοντική απόφαση της ολομέλειάς του ή δεν ξέρω εγώ τι άλλο, πρέπει,  πρώτον, να σας πω ότι μπορεί ο καθένας να ισχυρίζεται ό,τι θέλει για το τι συμβαίνει στο χώρο της δικαιοσύνης και δεύτερον, δεν φερόμαστε ως Κοινοβούλιο έντιμα απέναντι σε ανθρώπους που κάνουν απεργία πείνας, που περιμένουν να πληρωθούν, που περιμένουν να νιώσουν μια στοιχειώδη εργασιακή ασφάλεια. 
      Άρα, περιμένουμε η Κυβέρνηση να σεβαστεί τις συνταγματικές της υποχρεώσεις και να ρυθμίσει το θέμα αυτό, όπως προτείνουμε με τη συγκεκριμένη τροπολογία μας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Παυλόπουλος έχει το λόγο για μία παρέμβαση. 
      Η πρώτη παρέμβαση είναι πεντάλεπτη, κύριε Υπουργέ και οι άλλες είναι τρίλεπτες.
      Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε.
      Κύριοι συνάδελφοι, ο κ. Βενιζέλος έχει μία αδιαμφισβήτητη ρητορική ικανότητα. Επιχειρηματολογεί απαντώντας σε θέσεις που ο ίδιος θέτει κατά το δοκούν. Και είναι εύκολο να απαντήσεις. Το μαθαίναμε από το Γυμνάσιο, ξέρετε, όταν μελετούσαμε τους λόγους των ρητόρων. Είναι πάρα πολύ εύκολο να απαντήσεις σε θέμα που εσύ ο ίδιος έχεις θέσει.
      Όμως, όλοι έχουμε τη μνήμη, για να αποδεικνύεται πολύ εύκολα σ’ αυτήν την Αίθουσα ότι ο κ. Καραμανλής και συνεπής ήταν ως Αρχηγός της αξιωματικής αντιπολίτευσης και ως Πρωθυπουργός και ότι δικαιώθηκε απολύτως στις θέσεις που διατύπωσε, καθώς και στην πολιτική που ακολουθεί σήμερα.
      Θα θυμίσω το εξής: Ο κ. Καραμανλής, ως αρχηγός της Αξιωματικής Αντιπολίτευσης, απηύθυνε στον τότε Πρωθυπουργό κ. Σημίτη την επιστολή, και του είπε ότι υπάρχει θεσμικό έλλειμμα στην αντιμετώπιση της διαφθοράς και της διαπλοκής και του ζήτησε να συζητήσουμε όλες οι πολιτικές δυνάμεις το θεσμικό οπλοστάσιο, το οποίο θα έπρεπε να θεσπιστεί, για να μην υπάρχει αυτό το ζήτημα.
      Πρώτον, ο κ. Σημίτης απάντησε ότι δεν υπάρχει κανένα θεσμικό κενό και όποιος θέλει, να πάει στον Εισαγγελέα. Και σήμερα, ο κ. Βενιζέλος μας λέει «δεν φτάνουν τα μέτρα που πήρατε, θέλουμε και άλλα»!
      Ποιος δικαιώνεται; Εκείνος που το έλεγε από τότε ή εκείνος που τώρα επανέρχεται;
      (Χειροκροτήματα από την πτέρυγα της Νέας Δημοκρατίας)
      Εμείς πήραμε μέτρα και θα παίρνουμε μέτρα. Και αυτά τα μέτρα που παίρνουμε αυτή τη στιγμή για το θέμα του «πόθεν έσχες», δεν τα πήραμε υπό το κράτος, όπως ξέρετε, των όσων σήμερα έρχονται στην επιφάνεια. Ήταν σε ανύποπτο χρόνο, γιατί γνωρίζουμε ότι υπάρχουν ακόμα κενά που πρέπει να τα καλύψουμε. 
      Μόνο που εμείς έχουμε φέρει δεκαεννέα παρεμβάσεις –που εγώ έχω δώσει στη δημοσιότητα- μετά από εισήγηση και του Γενικού Επιθεωρητή Δημόσιας Διοίκησης και του Σώματος Επιθεωρητών Ελεγκτών Δημόσιας Διοίκησης. Και εδώ ακριβώς φαίνεται αυτό το πράγμα. Και οι έλεγχοι αυξάνονται και οι καταγγελίες των πολιτών αυξάνονται –και θα έχει σημασία αυτό που θα πω τώρα- που σημαίνει ότι όχι επειδή υπάρχουν καταγγελίες, είναι περισσότερη η διαφθορά. Απλώς, εμπιστεύονται οι πολίτες αυτή τη στιγμή τον κρατικό μηχανισμό.
      Και ας πούμε για το τελευταίο γεγονός που ανέφερε ο κ. Βενιζέλος. Είναι λυπηρό, προβληματικό, καταδικαστέο, μας προβληματίζει όλους, αλλά αποδεικνύει ότι αυτό το κράτος λειτουργεί και είναι αξιόπιστο. Γιατί; Ας το αποστεώσουμε από τη δημοσιότητα που κάποιοι θέλουν να του δώσουν. Τι συνέβη; Μία επιχείρηση, η οποία –και δεν μπαίνω στα θέματα του τεκμηρίου αθωότητας, παίρνω τα γεγονότα όπως εμφανίζονται- εκβιαζόταν, εμπιστεύτηκε το κράτος και λέει: «με εκβιάζουν». Και έρχεται ο κρατικός μηχανισμός και αμέσως συλλαμβάνει τους εκβιαστές, όπου και αν ανήκουν.
      Ρωτώ το εξής: Αυτό είναι προς ψόγο της Κυβέρνησης και του κρατικού μηχανισμού ή θα έπρεπε να ομολογούμε σήμερα ότι αυτές τις ημέρες ακριβώς είναι που έρχεται η διαφθορά και αποκαλύπτεται και πατάσσεται, ενώ στο παρελθόν γιγαντωνόταν και συγκαλυπτόταν; 
      Γιατί αυτή είναι η αλήθεια, κυρίες και κύριοι συνάδελφοι. Και ας μην αυταπατόμεθα. Βεβαίως παίρνουν δημοσιότητα αυτά τα πράγματα, αλλά εμείς εδώ, σ’ αυτήν την Αίθουσα, πρέπει να κοιτάμε πώς λειτουργούμε θεσμικά. 
      Τονίζω ότι είναι λυπηρό, λυπηρότατο και μόνο που εμφανίζεται αυτό το φαινόμενο. Ώσπου να εξαλειφθεί η διαφθορά, θα είμαστε όλοι υπόλογοι, και αυτοί που κυβερνούν και αυτοί που είναι στην Αντιπολίτευση, γιατί ο κόσμος δεν ανέχεται τα φαινόμενα αυτά. 
      Γι’ αυτό, δεν είπαμε ότι τα κάναμε όλα, αλλά υπάρχει τεράστια διαφορά από το παρελθόν και υπάρχει μία προσπάθεια που γίνεται τώρα.
      Και τι ζητήσαμε; Ζητήσαμε από την Αντιπολίτευση να συμπράξει και τώρα με προτάσεις, όπως το ζητούσαμε και τότε. Ποιες όμως προτάσεις; Νεφελώματα για τα οποία δεν μπορεί κανείς να αντιληφθεί τι σημαίνουν;
      Εμείς, όταν ήμασταν αντιπολίτευση, καταθέταμε προτάσεις νόμων. Εγώ δεν είδα καμία πρόταση νόμου, σχετικά με τα θέματα αυτά. Εμείς οι ίδιοι ως Κυβέρνηση φέρνουμε διατάξεις, όπως αυτή που αφορά το «πόθεν έσχες». Μας είπε κανείς κάτι από την Αντιπολίτευση; Τη φέραμε μόνο γιατί ξέρουμε το έλλειμμα που υπάρχει.
      Και σας το λέω ξανά, κύριοι συνάδελφοι. Θα υπάρχουν και άλλα ελλείμματα και πρέπει να τα καλύψουμε. Κάθε φορά που έρχεται το κράτος και καλύπτει κομμάτια τα οποία αφορούν κενά στη νομοθεσία μας, μπορεί να εμφανίζονται άλλα πράγματα τα οποία πρέπει να έχουμε το νου μας πώς θα τα καλύψουμε και με ποιο τρόπο θα τα αντιμετωπίσουμε.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Γι’ αυτό, δεν είναι προς εκμετάλλευση αυτά τα πράγματα. Ούτε υπήρξε την εποχή εκείνη παρέμβαση ρητορική του κυρίου Καραμανλή. Ένα κενό ζήταγε να καλυφθεί που σήμερα –χαίρομαι που ο κ. Βενιζέλος το είπε εδώ- χρειάζεται ακόμα και σήμερα να καλυφθεί σε ορισμένα πράγματα.
      Ελάτε, όμως, με συγκεκριμένες προτάσεις. Βοηθήστε μας. Φέραμε ένα νομοσχέδιο. Δεν μας είπατε κάτι συγκεκριμένο ή και αν είπατε κάτι συγκεκριμένο, δεν είναι διατυπωμένο πουθενά ούτε ως πρόταση.
      Όσον αφορά το θέμα των συμβασιούχων, θα σας πω το εξής: «Κροκοδείλια δάκρυα» από το ΠΑ.ΣΟ.Κ. για τους συμβασιούχους, προς Θεού! Ο κ. Καραμανλής είπε αυτά που είπε προ των εκλογών και τα κάνει πράξη. Και το ξέρετε ότι τα κάνει πράξη. 
      Ξέρετε γιατί έχουμε φθάσει ως εδώ; Αν τον καιρό που εγώ ως Κοινοβουλευτικός Εκπρόσωπος, εν όψει της Αναθεώρησης του Συντάγματος, εκλιπαρούσα την κ. Παπανδρέου να λύσουμε το πρόβλημα -γιατί είχε εκδοθεί η κοινοτική οδηγία- είχε πάρει τα μέτρα που έπρεπε να πάρει, δεν θα συζητούσαμε σήμερα. 
     Δεν θα είχε καταδικαστεί η χώρα με το διάταγμα Ρέππα-Σκανδαλίδη. Γιατί εκεί έχουμε δικαστική απόφαση, ενώ για άλλα που έλεγαν για το βασικό μέτοχο δεν είδα καμιά δικαστική απόφαση. Εδώ δεν μιλάει κανένας για το ότι είχαμε μια δικαστική απόφαση που στην κυριολεξία υπήρξε κόλαφος για τη χώρα και, βεβαίως, δικαίωσε τους συμβασιούχους. 
     Το να έρχεται το ΠΑ.ΣΟ.Κ. τώρα που άφησε αυτά τα κενά, που δημιουργήθηκε το συνταγματικό πρόβλημα, που δημιουργήθηκε το κοινοτικό πρόβλημα, που λύνει η Κυβέρνηση αυτό το πρόβλημα, να επικαλείται ένα θέμα και μάλιστα να κάνει κριτική μεταξύ αποφάσεων, επιλογή μεταξύ αποφάσεων –αυτή καλή, αυτή κακή- δεν το καταλαβαίνω. 
     Χαίρομαι να μιλώ με τον κ. Βενιζέλο και να επιχειρηματολογούμε νομικά σ’ αυτή την Αίθουσα. Μόνο που, κύριε συνάδελφε, ξέρετε ότι εκτιμώ βαθύτατα τα νομικά σας, αλλά τα πολιτικά ζητήματα πολλές φορές δεν αντιμετωπίζονται μόνο με νομικά επιχειρήματα. Γιατί είναι εύκολο να αναπτύξεις νομικούς συλλογισμούς, αλλά όταν έχει δημιουργηθεί το πρόβλημα και εκεί βάλλεις εναντίον της δικαιοσύνης προς τη μία ή προς την άλλη κατεύθυνση, αυτό το θεωρώ εγώ εξαιρετικά επικίνδυνο ιδίως γι’ αυτήν την Αίθουσα. 
     Θα μιλήσω στο τέλος. Δεν θέλω να παρεμβαίνω περισσότερο γι’ αυτό το ζήτημα. Παράκληση θερμή. Δεν είναι προς εκμετάλλευση το θέμα αυτό. Το δράμα ορισμένων ανθρώπων, εξαιτίας κενών που μπορεί να έχουν μείνει από αβελτηρίες του παρελθόντος, δεν είναι προς εκμετάλλευση. Και το ΠΑ.ΣΟ.Κ., σας διαβεβαιώ, δεν νομιμοποιείται σε καμία περίπτωση σήμερα να χύνει «κροκοδείλια δάκρυα» για τους συμβασιούχους, όταν αυτό και την ομηρία των συμβασιούχων δημιούργησε και κανένα μέτρο δεν πήρε για να λυθεί η ομηρία αυτή και το κυριότερο απ’ όλα, οδήγησε τη χώρα σε καταδίκες. 
     Και εγώ δεν καταλαβαίνω, τα νομικά επιχειρήματα που σήμερα υπάρχουν, τα τόσο «γεραρά» νομικά του κ. Βενιζέλου, πού ήταν την εποχή εκείνη; Το λέω αν και ήταν αναρμόδιος Υπουργός, αλλωνών ήταν αρμοδιότητα. Αλλά πού ήταν την εποχή εκείνη να πει στους συναδέλφους του να μην οδηγήσουν τη χώρα σ’ αυτή την καταδίκη, την οποία είδαμε και η οποία δεν τιμά –το τονίζω- την ελληνική Πολιτεία; 
     Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, με την ανοχή σας και την καλοσύνη σας, μπορώ να πω μια φράση μόνο; 
     ΠΡΟΕΔΡΕΥΩΝ (Γεώργιος Σούρλας): Μια φράση να πείτε, αλλά όχι περισσότερο.
     ΕΥΑΓΓΕΛΟΣ ΒΕΝΙΖΕΛΟΣ: «Κοντός ψαλμός αλληλούια». Εγώ απηύθυνα δύο προκλήσεις. 
     Πρώτον, να διατάξει ο Πρωθυπουργός επανέλεγχο της προσωπικότητας, της περιουσιακής κατάστασης και της κοινωνικής παράστασης όλων των μετακλητών κυβερνητικών στελεχών και όλων των κομματικών στελεχών του κυβερνώντος κόμματος. Θα το κάνετε, ναι ή όχι; Ή θα είστε αιχμάλωτοι, συγγενών, φίλων και κουμπάρων; 
     Δεύτερη πρόκληση. Είναι σωστή η τροπολογία για τους συμβασιούχους και τις δικαστικές αποφάσεις; 
     ΠΡΟΕΔΡΕΥΩΝ (Γεώργιος Σούρλας): Κύριε Βενιζέλε, τα έχετε θέσει στην πρωτολογία σας αυτά. 
     ΕΥΑΓΓΕΛΟΣ ΒΕΝΙΖΕΛΟΣ: Έχετε αντίρρηση επιστημονική; Πρέπει να δώσουμε τα λεφτά στους ανθρώπους αυτούς που απεργούν και δεν μπορούν να νιώσουν ασφαλείς;
     Αν δεν έχετε αντιρρήσεις και συμφωνείτε επιστημονικά, πράξετε και πολιτικά. Το άλλο είναι ανακόλουθο και δημιουργεί τεράστιο κοινωνικό ζήτημα. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μου επιτρέπετε να δώσω μια απάντηση; 
     ΠΡΟΕΔΡΕΥΩΝ (Γεώργιος Σούρλας): Βεβαίως να απαντήσετε και να τελειώσει αυτή η συζήτηση. Άλλωστε την προκαλέσατε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Βενιζέλε, απευθύνετε μία έκκληση, μια παρότρυνση στον Πρωθυπουργό, ο οποίος έχει μια Κυβέρνηση...
     ΕΥΑΓΓΕΛΟΣ ΒΕΝΙΖΕΛΟΣ: Πρόκληση απηύθυνα. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όπως θέλετε πείτε την. Αλλά έχετε έναν Πρωθυπουργό, ο οποίος έχει μια Κυβέρνηση που οτιδήποτε πάει να εμφανιστεί αποκαλύπτεται και πατάσσεται. Περισσότερο απ’ αυτό, τι ζητάτε; Και δίνετε συμβουλές, όταν τα ίδια πράγματα συνέβαιναν στο παρελθόν επί των ημερών σας και δεν κάνατε τίποτα απ’ όλα αυτά που μας λέτε και το κυριότερο είχαμε μία περίοδο όπου ό,τι μπορούσε να συγκαλυφθεί, συγκαλυπτόταν; 
     Το ερώτημα είναι, ισχύει εδώ το «δάσκαλε που δίδασκες»; Το ερώτημα είναι –και το τονίζω αυτό- ποια μομφή μπορεί να δοθεί σε έναν Πρωθυπουργό, ο οποίος έχει μια Κυβέρνηση που έχει τη δυνατότητα να αποκαλύπτεται οτιδήποτε και να πατάσσεται εν τη γενέσει του; Αυτό απέδειξε το συγκεκριμένο φαινόμενο, όσο και αν είναι φορτισμένο το  κλίμα. 
     Δεύτερον, για το θέμα των συμβασιούχων σας είπα και θα απαντήσω και στο τέλος, ας αφήσουμε το Ελεγκτικό Συνέδριο να κάνει τη δουλειά του. Απομένει και ο δρόμος της ολομέλειας. Εγώ την οδό του να επιλέγω τις αποφάσεις με νομικά επιχειρήματα που ακροβατούν, αλλά που θέτουν σε κίνδυνο την ανεξαρτησία της δικαιοσύνης στη διάκριση των εξουσιών, δεν πρόκειται να την ακολουθήσω. Και δεν μπορώ να τη δεχθώ, δεδομένου ότι εκείνοι που σήμερα το κάνουν είναι εκείνοι που δημιούργησαν τη ρίζα του προβλήματος το οποίο σήμερα αντιμετωπίζουμε. Αφού τα ξέρατε από τότε, γιατί δεν λύνατε το πρόβλημα; Το αφήσατε να φθάσει ως εδώ και να μας δίνετε συμβουλές εκ των υστέρων. 
     Σας το είχα πει ότι ισχύει στην περίπτωση του Κόμματός σας η περίφημη ρήση του Τζουζέπε Ντι Στέφανο, ο οποίος έλεγε στα απομνημονεύματά του «Δεν έχω ανάγκη από συμβουλές για λάθη που μπορώ να κάνω μόνος μου». Αυτά έλεγε, αυτά ακολουθείτε.
     Ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Τζίμας έχει το λόγο. 
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, το γεγονός ότι το ΠΑ.ΣΟ.Κ. έχασε τις εκλογές το 2004 δεν σημαίνει ότι το απαλλάσσει από τις ευθύνες της εικοσάχρονης διακυβέρνησης της χώρας από το ίδιο και ούτε φυσικά αποτελεί μέσο εξαγνισμού το ότι έχασε τις εθνικές εκλογές το 2004. Επειδή όμως η γλώσσα των αριθμών πολλές φορές είναι καλύτερη, από οποιαδήποτε νομική ή θεωρητική τοποθέτηση, αυτό που ξέρει ο ελληνικός λαός είναι πως από το 2004 που είμαστε εμείς Κυβέρνηση μέχρι σήμερα σαράντα τέσσερις εφοριακοί υπάλληλοι με τον έναν ή άλλο τρόπο έχουν απομακρυνθεί από τις υπηρεσίες τους. Από τους σαράντα τέσσερις αυτούς υπαλλήλους οι έντεκα βρίσκονται σήμερα στις φυλακές του Κορυδαλλού και οι τριάντα βρίσκονται στη διαδικασία της οριστικής ή της προσωρινής παύσης. Εγώ σας προκαλώ, κύριοι συνάδελφοι του ΠΑ.ΣΟ.Κ., να μας πείτε εδώ, στην Εθνική Αντιπροσωπεία, στα είκοσι χρόνια που κυβερνήσατε την χώρα πόσους επίορκους εφοριακούς στείλατε στον Κορυδαλλό; Στα είκοσι χρόνια, πόσους στείλατε στον Κορυδαλλό και πόσους παύσατε από την εργασία τους; Εδώ είναι η μεγάλη πρόκληση. 
      Ας μιλήσουμε αναλογικά, για να δείτε την ποιοτική διαφορά αυτής της Κυβέρνησης. Μόνο το 2006 ο Υπουργός Εθνικής Οικονομίας, ο κ. Αλογοσκούφης, υπέγραψε παύση έξι εφοριακών υπαλλήλων, δύο προσωρινές παύσεις και επτά εκπτώσεις υπαλλήλων. Αυτά τα στοιχεία είναι μόνο για το 2006.
      Όμως, κυρίες και κύριοι συνάδελφοι, αντί σ’ αυτό το ζήτημα της ύπαρξης διαφθοράς και αδιαφάνειας στη χώρα μας να υπάρξει συναίνεση, βλέπουμε ότι στον αγώνα που κάνει σήμερα η Κυβέρνηση της Νέας Δημοκρατίας το ΠΑ.ΣΟ.Κ. θέλει να βρίσκεται στο περιθώριο. Είναι πρόβλημά του, εάν θέλει να ακολουθήσει την πορεία για την πάταξη της διαφθοράς και την ενίσχυση της διαφάνειας αυτής της Κυβέρνησης, της νέας διακυβέρνησης. Διότι η Νέα Δημοκρατία εδώ στη Βουλή, η Κυβέρνηση, ξεδιπλώνει τις δικές της ιδέες, το δικό της πρόγραμμα, το δικό της νομοσχέδιο. Μια αξιόπιστη Αξιωματική Αντιπολίτευση θα έπρεπε να έρθει στην Επιτροπή της Βουλής, στην Ολομέλεια της Βουλής, και να καταθέσει συγκεκριμένες προτάσεις για την καταπολέμηση της διαφθοράς.
      Θέλω να απευθύνω ένα ερώτημα προς τους συναδέλφους του ΠΑ.ΣΟ.Κ.. Κυρίες και κύριοι συνάδελφοι, υπάρχει ή δεν υπάρχει διαφθορά στην Ελλάδα; Δώστε, επιτέλους, μια απάντηση. Υπήρχε επί των ημερών σας διαφθορά; Υπήρχε αδιαφάνεια; Υπάρχουν συγκεκριμένα στοιχεία διεθνών οργανισμών που με στοιχεία του 2003 λένε ότι το 0,23% του τζίρου των ελληνικών επιχειρήσεων ήταν οι ανεπίσημες πληρωμές στην Ελλάδα. Αυτό το 0,23% του τζίρου των επιχειρήσεων μεταφράζεται, με στοιχεία του 2003, σε 330.000.000 ευρώ ανεπίσημες πληρωμές, «μίζα» όπως την ξέρει ο λαός. Και όλα αυτά επί των ημερών σας και μάλιστα με στοιχεία της Παγκόσμιας Τράπεζας που αφορούν την Ελλάδα μέχρι το 2003 που υπάρχουν διαθέσιμα στοιχεία. Ξέρετε για την περίοδο εκείνη πόσο ήταν οι ανεπίσημες πληρωμές, οι «μίζες» δηλαδή, στην Κορέα; Μόνο στο 0,02% του τζίρου των επιχειρήσεων και στην Ελλάδα ήταν στο 0,23%. Αυτήν την Ελλάδα μας παραδώσατε.
      ΠΑΝΑΓΙΩΤΗΣ ΣΓΟΥΡΙΔΗΣ: Υπάρχει κανένα μέτρο που να μετρά τη «μίζα»;
      ΜΑΡΓΑΡΙΤΗΣ ΤΖΙΜΑΣ: Παραδεχθείτε ότι μας κληροδοτήσατε ένα φαινόμενο, το φαινόμενο της διαφθοράς, το οποίο αυτή η Κυβέρνηση με συγκεκριμένα μέτρα και πολιτικές προσπαθεί να το αντιμετωπίσει. Και δεν αντιμετωπίζεται μέσα σε μια διετία ή στα στενά όρια μιας εκλογικής τετραετίας. Ο αγώνας εναντίον της διαφθοράς και ενίσχυσης των μέτρων διαφάνειας είναι διαρκής, δεν είναι στιγμιαίος. Χρειάζεται αλλαγές στην παιδεία. Πρέπει να αλλάξει η νοοτροπία του πολίτη, για να μην διασπαθίζει και καταχράται το δημόσιο χρήμα. Δεν είναι η πάταξη της διαφθοράς μόνο θέμα υπάρξεως νόμων, όταν η παιδεία κινείται σε άλλη κατεύθυνση, όταν δεν οχυρώνεται πνευματικά και ηθικά ο νέος από τη μικρή ηλικία, αλλά παρακολουθεί ένα πολιτικό, ένα κοινωνικό σύστημα το οποίο του υπαγορεύει «βγάλε χρήμα γρήγορα, εύκολα, παράνομα».
      Αυτή η Κυβέρνηση, λοιπόν, η  Κυβέρνηση Καραμανλή κάνει έναν πολύπλευρο αγώνα για να πατάξει τη διαφθορά, ενισχύοντας και θωρακίζοντας τον Έλληνα από την παιδική ηλικία, κάνοντας κανόνες και θεσμικό πλαίσιο, όπως είναι τα τελευταία νομοθετήματα με τα οποία μετατρέψαμε το πλημμέλημα σε κακούργημα. Η απιστία στο δημόσιο, επί των ημερών σας, ήταν πλημμέλημα. Αυτό το τελευταίο σκάνδαλο, το οποίο αποκάλυψε η Κυβέρνηση, εάν ίσχυε ο δικός σας νόμος, θα ήταν πλημμέλημα και με το δικό μας νόμο που έγινε το 2004, θα δικαστεί, ως κακούργημα, κυρίες και κύριοι συνάδελφοι του ΠΑ.ΣΟ.Κ.
      Μήπως θέλετε να σας θυμίσω, ποιος ήταν ο ρόλος του εφόρου, επί των ημερών του ΠΑ.ΣΟ.Κ., όταν πήγαινε ο επιχειρηματίας για να κάνει ρύθμιση, που ήταν στην απόλυτη δικαιοδοσία του εφόρου, να του πει θα πληρώσεις τόσα, αντί για τόσα; Και ξέρετε τι έκανε αυτή η Κυβέρνηση; Αυτή η Κυβέρνηση έβαλε αντικειμενικά κριτήρια στη διαδικασία ελέγχων. Δεν μπορεί πλέον ο έφορος να πει, ότι θα πληρώσεις τόσα στην τάδε επιχείρηση, διότι τα κριτήρια ελέγχου είναι αντικειμενικά.
       Αυτή η Κυβέρνηση, λοιπόν, ομαδοποίησε το ποιες κατηγορίες δαπανών θα εκπίπτουν από το φορολογητέο εισόδημα. Διότι εμάς μας ενδιαφέρει. Η φοροδιαφυγή στην Ελλάδα είναι 30.000.000.000 ευρώ. Για τον πολύ κόσμο το νούμερο δε λέει τίποτα, αλλά 32.000.000 ευρώ, θα πληρώσουμε φέτος για να εξυπηρετήσουμε το δημόσιο χρέος που εσείς μας κληροδοτήσατε. Η μείωση της φοροδιαφυγής σημαίνει εξυπηρέτηση του δημόσιου χρέους. Αυτή είναι η πραγματικότητα. Εάν το χρέος που εσείς μας κληροδοτήσατε, τα 212.000.000.000 ευρώ, δεν το παραλαμβάναμε εμείς, θα μπορούσαμε να ασκήσουμε εκτεταμένη κοινωνική πολιτική, από την πρώτη ώρα που γίναμε Κυβέρνηση. Αλλά μας παραδώσατε μία Ελλάδα των χρεών.
      Μιλήσατε εσείς για πολιτικές ευθύνες Υπουργών. Δεν υπήρξε πολιτική ευθύνη στο σκάνδαλο του Χρηματιστηρίου; Γιατί δεν στείλατε στον εισαγγελέα τη διοίκηση της «Δ.Ε.Κ.Α.»; Ξέρετε ότι η διοίκηση της «Δ.Ε.Κ.Α.» είναι υπόδικη αυτήν τη στιγμή, γιατί ο πρώην αρχηγός της Νέας Δημοκρατίας ο κ. Έβερτ άσκησε εκείνη την αγωγή το 2002; Με προσφυγή του Μιλτιάδη Έβερτ βρίσκεται η «Δ.Ε.Κ.Α.», η διοίκηση του Χρηματιστηρίου για διασπάθιση και κατάχρηση του δημοσίου χρήματος στα Ελληνικά δικαστήρια. Δεν πήγε με δική σας πρωτοβουλία. Και μείνατε απαθείς μπροστά σε ένα σκάνδαλο. Θέλετε να  το ονομάσετε σκάνδαλο; Ενάμισι εκατομμύριο Έλληνες, εν πάση περιπτώσει, έχασαν το εισόδημά τους και δεν ανέλαβε κανένα στέλεχός σας πολιτική ευθύνη κι αφήσατε το αδίκημα να παραγραφεί. 
      Θέλετε να μιλήσουμε για το Εθνικό Κτηματολόγιο; Δε βλέπατε ότι πήρατε από την Ευρωπαϊκή Ένωση 100.000.000.000 για να κάνετε Κτηματολόγιο, δεν προχωρούσε και μας ρίχνουν πρόστιμο; Δεν υπήρχαν πολιτικές ευθύνες τότε στα στελέχη σας; Στείλατε τη διοίκηση του Εθνικού Κτηματολογίου στα δικαστήρια εσείς; Όχι, είναι υπόδικη από τη Νέα Δημοκρατία η διοίκηση του Εθνικού Κτηματολογίου, χώρια που πληρώνουμε το πρόστιμο εμείς, ως νέα διακυβέρνηση.
      Και να έρθουμε και στο μεγάλο σκάνδαλο. Κυρίες και κύριοι συνάδελφοι του ΠΑ.ΣΟ.Κ., ογδόντα πέντε πολίτες, ογδόντα πέντε άνθρωποι πνίγηκαν με το ναυάγιο του «ΣΑΜΙΝΑ», ένα χιλιόμετρο έξω από την Πάρο και κανενός Υπουργού σας δεν ίδρωσε το αφτί να υποβάλει την παραίτησή του. Και έρχεστε εσείς και μιλάτε τώρα για ύπαρξη πολιτικών ευθυνών από μία Κυβέρνηση, η οποία με συγκεκριμένο νομοθέτημα, με συγκεκριμένη δέσμη μέτρων, προσπαθεί να αντιμετωπίσει το μεγαλύτερο κοινωνικό πρόβλημα, το μεγαλύτερο ζήτημα, το οποίο οδηγεί τους πολίτες στον κοινωνικό αποκλεισμό και ενισχύει τη φτώχεια. Διότι η ύπαρξη της διαφθοράς σημαίνει αφαίμαξη εισοδημάτων του απλού πολίτη, ενισχύει τη φτώχεια. Και μας παραδώσατε μία Ελλάδα που ένας στους πέντε Έλληνες ζούσε κάτω από το όριο της φτώχειας. Σας συνέφερε, όμως, ο λαός να είναι εξαρτημένος, διότι εσείς συνετηρείσθο με πελατειακές σχέσεις και όσο πιο μειωμένα είναι τα εισοδήματα του λαού, τόσο πιο εξαρτημένος είναι ο λαός από την εξουσία. Εμείς, όμως, θέλουμε έναν πολίτη, που θα έχει ισχυρά εισοδήματα, με λιγότερη, μηδενική, ανοχή στη διαπλοκή, για να μπορέσουμε να ανεβάσουμε το βιοτικό του επίπεδο. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τζίμα.
      Το λόγο έχει ο κ. Κουτσούκος. 
    ΓΙΑΝΝΗΣ ΚΟΥΤΣΟΥΚΟΣ: Θέλω, κύριε Πρόεδρε, να εκφράσω τα αισθήματα της συμπάθειάς μου στους προλαλήσαντες συναδέλφους της Πλειοψηφίας, της Νέας Δημοκρατίας και στον εισηγητή της γιατί αντιλαμβάνομαι την πολιτική τους αμηχανία. Είναι άνθρωποι που ζουν στον κόσμο και βλέπουν τι γίνεται σήμερα και τι λέει ο λαός για την πολιτική της Νέας Δημοκρατίας και τα σκάνδαλα που κατακλύζουν καθημερινά το δημόσιο βίο και πλήττουν πέρα από την Κυβέρνηση και το πολιτικό σύστημα. Και επειδή δεν έχουν τίποτε να πουν, ακριβώς γι’ αυτό το λόγο κάνουν αναδρομές στο παρελθόν. Είμαι βέβαιος ότι θα ακούσουμε αυτές τις μέρες πράγματα που τα έχει κρίνει ο λαός, ξεχασμένες υποθέσεις που ενδεχομένως να φτάνουν και μέχρι την εποχή του Χαρίλαου Τρικούπη ή και του Κολοκοτρώνη. 
    Αυτά, γιατί η Πλειοψηφία, τα στελέχη της, η Κυβέρνηση δεν μπορεί να απαντήσει πολιτικά σε σχέση με αυτά που έλεγε προεκλογικά, τις προσδοκίες που είχε καλλιεργήσει στον ελληνικό λαό και για τη σημερινή πραγματικότητα. Φαντάζει δηλαδή η ρητορεία των στελεχών της Κυβέρνησης σαν να μην υπάρχει σήμερα κυβέρνηση η οποία να έχει τις ευθύνες για τη διαχείριση των πραγμάτων του τόπου και δεν αναλαμβάνει αυτές τις ευθύνες. 
    Δεν ήθελα να το πω. Λείπει και ο Υπουργός. Θα του το μεταφέρει ο κ. Νάκος. Είπε προηγουμένως, ο συνάδελφος που κατήλθε από το Βήμα για τον κ. Αλογοσκούφη που παρέπεμψε εφοριακούς στα πειθαρχικά και απέλυσε. Θα καταθέσω στα Πρακτικά τους νόμους των κυβερνήσεων ΠΑ.ΣΟ.Κ. από τον ν.2429/96 μέχρι και το πιο πρόσφατο τον ν. 3213/2003 που το ΠΑ.ΣΟ.Κ.,  και οι κυβερνήσεις του θέσπισαν θεσμούς ελεγκτικούς για όλους τους οικονομικούς υπαλλήλους, θεσμούς που εσείς καταψηφίζατε και καταδικάζετε και με τους οποίους σήμερα μπορεί να υπάρχει ένας σοβαρός έλεγχος για τους επίορκους, τον οποίο όμως δεν μπορείτε να χρησιμοποιείτε και δεν μπορείτε να σπιλώνετε έναν ολόκληρο κλάδο.
    Ερωτώ, λοιπόν, τον κύριο Υπουργό της Δημόσιας Διοίκησης και να μας απαντήσει για λογαριασμό του κ. Αλογοσκούφη, τον οποίον επικαλέστηκε ο προηγούμενος συνάδελφος: Με ποία διάταξη του Δημοσιοϋπαλληλικού Κώδικα, με ποιο νόμο ο διευθυντής του κ. Τσιτουρίδη μπορούσε να είναι διευθυντής μιας δημόσιας υπηρεσίας και συγκεκριμένα υποδιευθυντής στο Π.Ε.Κ. και να ασκεί παράλληλα καθήκοντα; Αυτό για τους υποστηρικτές των νόμων και των αυστηρών διατάξεων.
      Διότι, κυρίες και κύριοι συνάδελφοι, μία κυβέρνηση έχει την ευθύνη να θεσμοθετεί συστήματα ελέγχου, να τα υποστηρίζει και να εφαρμόζει τις κείμενες διατάξεις. Και όταν εφαρμόζει τις κείμενες διατάξεις δεν μπορεί να επαίρεται ότι έχει τη ρομφαία και ότι καταπολεμά τη διαπλοκή και να εφησυχάζει επειδή ο Πρωθυπουργός μιλά για μηδενική ανοχή, λες και θα μπορούσε κανένας Πρωθυπουργός να πει ότι θα έχει μια ανοχή σ’ αυτούς που παρανομούν. Μην τρελαθούμε κιόλας! Ή δεν μπορεί να είναι ικανοποιημένα τα στελέχη της Νέας Δημοκρατίας και οι Υπουργοί της, επειδή ο Πρωθυπουργός ξιφούλκησε κατά των λεγόμενων «νταβατζήδων» τους οποίους στη συνέχεια ανέχεται και τους δίνει τις δουλειές. 
      Η Κυβέρνηση, λοιπόν, αγαπητοί συνάδελφοι και κύριε Υπουργέ της Δημόσιας Διοίκησης έχει πάνω απ’ όλα την ευθύνη να καλλιεργεί αξίες και πρότυπα τα οποία θα είναι στην αντιδιαστολή των φαινομένων της διαφθοράς.
      Ας πάρουμε, όμως, την πρακτική της Κυβέρνησης και κυρίως την πρακτική της στη Δημόσια Διοίκηση. Διότι σήμερα μιλάμε για την ενίσχυση του Επιθεωρητή της Δημόσιας Διοίκησης, ενός θεσμού που το ΠΑ.ΣΟ.Κ. θεσμοθέτησε και που εσείς κατακρίνατε και καταψηφίζατε. Η ενίσχυση αυτή, βέβαια, γίνεται σε ορισμένα ζητήματα, για τα οποία κανένας δεν θα μπορεί να έχει αντίρρηση. Πρέπει, όμως, να σημειώσουμε ότι με ελεγκτικούς και κατασταλτικούς μηχανισμούς δεν χτυπάμε τη διαφθορά, ιδίως αν καλλιεργούμε στο εσωτερικό της Δημόσιας Διοίκησης αντίθετες αξίες και αρχές.
      Μπορώ να σας φέρω δύο χαρακτηριστικά παραδείγματα:
      Ποιο είναι σήμερα το σύστημα αξιών και αρχών που καλλιεργεί η Νέα Δημοκρατία σε σχέση με τις προσλήψεις των υπαλλήλων στο Δημόσιο; Η συνέντευξη και ο μπάρμπας στην Κορώνη. Μας γυρίζει, δηλαδή, πίσω σε καταδικασμένες εποχές. Ο νέος υπάλληλος, που θα μπει με έναν πλάγιο τρόπο στη Δημόσια Διοίκηση, ποιες αξίες θα υπηρετήσει στο εσωτερικό της; Θα είναι υποστηρικτής της ελάσσονος προσπάθειας. Θα έχει την αντίληψη ότι, αφού βολευόμαστε με πλάγιους τρόπους, με πλάγιους τρόπους μπορούμε να λειτουργήσουμε και στο εσωτερικό της Δημόσιας Διοίκησης.
      Δεύτερο παράδειγμα: Τι σύστημα προαγωγών για τη στελέχωση των θέσεων ευθύνης θεσμοθέτησε η Κυβέρνηση στο εσωτερικό της Διοίκησης; Μείωσε και τα τυπικά και τα ουσιαστικά προσόντα. Διότι ήρθαν τα δικά μας παιδιά και είπαν: «Δεν φτάνουν τα προσόντα, που έχουμε, να καλύψουν τις θέσεις. Μειώστε τα.» Και επειδή η Κυβέρνηση είχε στο πίσω μέρος του μυαλού της να ελέγξει τη Δημόσια Διοίκηση, μείωσε τα προσόντα, καθαίρεσε όλα τα στελέχη της Διοίκησης και έβαλε τους δικούς της. 
      Όταν στο εσωτερικό της διοίκησης ο απλός υπάλληλος βλέπει ότι δεν επιβραβεύεται αυτός που προσπαθεί, αυτός που μοχθεί, αυτός που κάνει σωστά τη δουλειά του, με ποία λογική θα συμπεριφερθεί έναντι του πολίτη όταν το παράδειγμα της πολιτικής ηγεσίας είναι η συναλλαγή; 
      Γι’ αυτά δεν υπάρχει πολιτική ευθύνη; Δεν έχει ευθύνη η Κυβέρνηση για όλο αυτό το σύστημα των αξιών που καλλιεργεί στη νεολαία μας, στους υπαλλήλους, στην κοινωνία; Αρκείται, δηλαδή, στη μηδενική ανοχή, που λέει ο Πρωθυπουργός;
      Νομίζω ότι όχι απλά εθελοτυφλεί, αλλά σκόπιμα καλλιεργεί ένα σύστημα που την εξυπηρετεί πολιτικά. Αυτό, όμως, δεν εξυπηρετεί καθόλου τον τόπο.
      Αναφέρει η εισηγητική έκθεση για τους ελεγκτικούς θεσμούς, που θα αντιμετωπίσουν τους ευεπίφορους προς διαφθορά υπαλλήλους. 
      Μα, τους ευεπίφορους, κύριε Υπουργέ και αγαπητοί συνάδελφοι, εσείς τους διαπαιδαγωγείτε, με το σύστημα αξιών που καλλιεργείτε. Και αυτό είναι μία δική σας μεγάλη ευθύνη. 
      Όπως, όμως, λέει και ο λαός μας, «αγαπάει ο Θεός τον κλέφτη, αγαπάει και το νοικοκύρη». Κι εσάς, απ’ ό,τι φαίνεται, σας βοήθησε μια φορά και η «Δεξιά του Κυρίου» να κοροϊδέψετε τον ελληνικό λαό. Αυτή τη στιγμή, όμως, έχει αποκαλυφθεί και ο βίος και η πολιτεία σας.
      Απαντώντας στον προηγούμενο συνάδελφο, που εκτίμησε ότι έχει μειωθεί η μίζα, θα του έλεγα ότι το «μιζόμετρο» μάλλον το χειρίζεται η κλαδική των κουμπάρων και έχετε βγάλει τέτοια συμπεράσματα. 
      Ο λαός μας, όμως, έχει άλλη εικόνα για το τι γίνεται σήμερα στον τόπο. Γι’ αυτό και έχει καταδικάσει αυτή την πολιτική και απαιτεί μία πολιτική διαφάνειας, μία πολιτική αξιοκρατίας, μία πολιτική ισότητας ευκαιριών, που είναι το καλύτερο αντίδοτο κατά των φαινομένων της διαφθοράς και των κοινωνικών στρεβλώσεων.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Το λόγο έχει ο κ. Αλιβιζάτος.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η παρέμβασή μου αφορά την τροπολογία που κατέθεσε το ΠΑ.ΣΟ.Κ., με την οποία δήθεν προσπαθεί να δώσει νόμιμη λύση στο πρόβλημα, το οποίο έχει προκύψει με τους συμβασιούχους εργαζομένους στον ευρύτερο δημόσιο τομέα και τους Ο.Τ.Α. όλης της χώρας. 
      Θα ήθελα να τοποθετηθώ επ’ αυτής της τροπολογίας, διότι το ζήτημα αυτό αφορά και τους σαράντα τέσσερις συμβασιούχους στο Δήμο Αργοστολίου, της πρωτεύουσας του Νομού Κεφαλονιάς και Ιθάκης, που έχω την τιμή να εκπροσωπώ και οι οποίοι είναι από μηνών απλήρωτοι. Και είναι απλήρωτοι, εξαιτίας της ανεύθυνης στάσης και συμπεριφοράς των ανθρώπων που τους προσέλαβαν με αδιαφανείς διαδικασίες. Και τους απασχολούν πάνω από πέντε, έξι, επτά, οκτώ, δέκα χρόνια σε φορέα και αντικείμενο απασχόλησης διαφορετικό από αυτόν που είχαν προσληφθεί. 
Μετά από χρόνια καλούμεθα να αντιμετωπίσουμε σύμφωνα με το νόμο μία παράνομη κατάσταση ετών, η οποία διαμορφώθηκε από αυτούς που δημιούργησαν αυτή ακριβώς την κατάσταση. Σήμερα καλούμεθα ως Βουλευτές να τοποθετηθούμε υπεύθυνα, να βοηθήσουμε τους ανθρώπους αυτούς και τις οικογένειές τους να βρουν λύση στο πρόβλημα της επιβίωσης που αντιμετωπίζουν. 
      Κυρίες και κύριοι συνάδελφοι, η τροπολογία που κατέθεσε το ΠΑ.ΣΟ.Κ. δεν αποτελεί λύση στο πρόβλημα. Το ΠΑ.ΣΟ.Κ. μάς καλεί να αντιμετωπίσουμε νομοθετικά και να ανατρέψουμε μια δικαστική απόφαση, μια απόφαση του Α΄ Τμήματος του Ελεγκτικού Συνεδρίου. Θεωρώ ότι η μεθοδολογία αυτή είναι απαράδεκτη και θα πρέπει εδώ να συμφωνήσουμε όλοι μαζί ότι δεν θα επιτρέψουμε να δημιουργηθεί ένα τέτοιο προηγούμενο, δηλαδή να ανατραπεί μια δικαστική απόφαση με νομοθετική παρέμβαση. Αλίμονο εάν φέρναμε στη Βουλή και ψηφίζαμε νόμο κάθε φορά που δεν μας άρεσε μια δικαστική απόφαση, εκτός εάν προφανής στόχος της Αντιπολίτευσης δεν είναι η ουσία του ζητήματος, αλλά η δημιουργία πρόσκαιρων εντυπώσεων στη χρονική συγκυρία μάλιστα των επερχόμενων δημοτικών και νομαρχιακών εκλογών.
      Αν μπορούσε τόσο απλά να δοθεί λύση στο πρόβλημα των συμβασιούχων με μία απλή τροπολογία, γιατί δεν έγινε αυτό τόσα χρόνια και αφήνατε το ζήτημα να σέρνεται; Τι σας εμπόδισε να φέρετε την ίδια τροπολογία στη Βουλή το προηγούμενο διάστημα; Ξεχνάτε ότι την περίοδο διακυβέρνησης της χώρας από την Κυβέρνηση του ΠΑ.ΣΟ.Κ. δεν έγινε ούτε ένας συμβασιούχος αορίστου χρόνου με γενική ρύθμιση.
      Έχω να κάνω ένα ακόμη ερώτημα, που αφορά στην περίπτωση των συμβασιούχων στο Αργοστόλι. Γιατί όλα τα προηγούμενα χρόνια η δημοτική αρχή της πόλης που πρόσκειται στο ΠΑ.ΣΟ.Κ. δεν προχωρούσε στις προσλήψεις του αναγκαίου προσωπικού με τις διαδικασίες του Α.Σ.Ε.Π., για το οποίο εσείς τόσο κόπτεσθε; Αντί για αυτήν την καθαρή διαδικασία, προτιμούσε να προσλαμβάνει το προσωπικό με συμβάσεις έργου στη διαδημοτική επιχείρηση ως εργάτες και στη συνέχεια τους αποσπούσε σε διάφορες υπηρεσίες και τους απασχολούσε σε καθήκοντα διαφορετικά από αυτά που προέβλεπαν οι συμβάσεις τους.
      Και κάτι ακόμα. Γιατί ο Δήμαρχος Ληξουρίου προέβλεψε και εγκαίρως νομιμοποίησε τις προσλήψεις των συμβασιούχων του μέσω του Α.Σ.Ε.Π., συμβασιούχων που είχαν προσληφθεί κάτω από ακριβώς τις ίδιες συνθήκες όπως αυτές των υπαλλήλων του Αργοστολίου; 
      Ποιος φταίει, λοιπόν, για το πρόβλημα; Η Κυβέρνηση που επιχειρεί να το διαχειριστεί με καθαρό και νόμιμο τρόπο, ή στην περίπτωση της Κεφαλλονιάς ο Δήμαρχος του Αργοστολίου που έπαιζε όλα αυτά τα χρόνια πολιτικά παιχνίδια, εκμεταλλευόμενος τον ιδρώτα απλών εργαζομένων, ή επειδή είχε στο νου να κρατά ανθρώπους σε ομηρία για να επαναλάβω μία λέξη, η οποία ακούστηκε απόψε εδώ;
      Κύριε Υπουργέ, κατά την επίσκεψή σας στην Κεφαλλονιά στις 16 Αυγούστου συναντήσατε δύο φορές εκπροσώπους των συμβασιούχων του Δήμου Αργοστολίου και θέλω να σας ευχαριστήσω γι’ αυτό. Κατά τις συναντήσεις στις οποίες παρέστη και ο δικηγόρος τους, αναλύσατε εν εκτάσει τα προβλήματα που δημιούργησε η απόφαση του Ελεγκτικού Συνεδρίου και υποδείξατε όλα τα λάθη και τις παραλείψεις που έκαναν όλοι αυτοί που εμπλέκονται στην υπόθεση των σαράντα τεσσάρων συμβασιούχων. Στην αγόρευσή σας στη 	Διαρκή Επιτροπή Δημόσιας Διοίκησης, Δημόσιας τάξης και Δικαιοσύνης αναφέρατε ότι πρέπει να αφεθεί το Ελεγκτικό Συνέδριο, εφόσον αυτό το κρίνει, να παραπέμψει το θέμα στην Ολομέλεια συντομότατα και το επαναλάβατε και προηγουμένως απαντώντας στο συνάδελφο κ. Βενιζέλο. Εκφράσατε την ελπίδα ότι θα το πράξει αυτό και θα παραπέμψει το θέμα. 
      Το ερώτημα είναι το εξής: Και εάν δεν το κάνει; Πόσος χρόνος θα απαιτηθεί μέχρις ότου υλοποιηθεί αυτή η παραπομπή, βγει η απόφαση, έτσι ώστε να δικαιωθούν ή όχι οι συμβασιούχοι;
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Τελευταίο ερώτημα: Τι θα γίνουν αυτοί οι συμβασιούχοι που αυτήν τη στιγμή παραμένουν απλήρωτοι και πένονται; 
     Αναφέρεται στην επιτροπή επίσης ότι υπάρχει και άλλος νόμιμος τρόπος για να πληρωθούν οι εργαζόμενοι και να ξεπεραστεί προσωρινά το πρόβλημα που δημιουργεί η εφαρμογή της νομιμότητας. Να μου επιτρέψετε να σας διαβάσω ακριβώς τι είπατε: «Εάν μεν λυθεί το ζήτημα, κανένα πρόβλημα. Αν δεν λυθεί με βάση και το σκεπτικό της Ολομέλειας, τότε θα δούμε τι πρέπει να πράξει η πολιτεία εφόσον προκύπτει ζήτημα, χωρίς όμως –και το τονίζω- να θίγεται ούτε η ανεξαρτησία της δικαιοσύνης, ούτε η αρχή της διάκρισης των εξουσιών. Αυτό είπα και αυτό θα γίνει». 
     Σας παρακαλώ και σας ζητώ, κύριε Υπουργέ, να προωθήσουμε άμεσα την όποια διαδικασία χρειάζεται ώστε να πληρωθούν προς το παρόν οι συμβασιούχοι εν αναμονή της οιασδήποτε αποφάσεως από το Ελεγκτικό Συνέδριο. Οι συμβασιούχοι αυτοί των οποίων οι οικογένειες αντιμετωπίζουν ουσιαστικό πρόβλημα επιβίωσης και οι οποίοι, όπως γνωρίζετε, γιατί το ακούσατε, επιβαρύνονται επιπλέον και με κολοσσιαία έξοδα πληρωμής δικηγόρων κ.λπ. 
     Ειλικρινά δεν τολμώ να πω σ’ αυτήν την Αίθουσα το ποσό που πληρώνει εις έκαστον εξ αυτών, κατ’ αποκοπήν, που έχουν αναλάβει τις υποθέσεις τους. Γιατί οι άνθρωποι αυτοί δεν φταίνε σε τίποτα να πληρώνουν την ανευθυνότητα και τον πολιτικό καιροσκοπισμό που επέδειξαν όλα αυτά τα χρόνια οι πολιτικοί εργοδότες τους.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, η διαδικασία συζήτησης των νομοσχεδίων που ψηφίζονται στις Επιτροπές, δίνει τη δυνατότητα στην άπαξ συζήτηση στην Ολομέλεια επί της αρχής, των άρθρων και του συνόλου σε μία συνεδρίαση, να κάνουμε κάποιες ευρύτερες συζήτησης. Έτσι ακούστηκαν εδώ πολλά και διάφορα εκτός του νομοσχεδίου.
     Μου δίνεται και εμένα η ευκαιρία να υπενθυμίσω σ’ αυτούς που μιλούν για τους συμβασιούχους ότι το Κοινοβούλιο στην Αναθεώρηση του Συντάγματος ψήφισε άρθρο που έλεγε ότι οι ανανεούμενες συμβάσεις με οποιαδήποτε σχέση εργασίας, δεν σημαίνουν και μονιμότητα. Αυτό το ξεχνάμε τελείως.
     Το δεύτερο που θέλω να υπενθυμίσω σ’ αυτήν την Αίθουσα είναι ότι και το κράτος είναι επιχείρηση και ότι όπως κάθε επιχείρηση έχει διάφορες σχέσεις εργασίας υπαλλήλων της, έτσι δεν πρόκειται να πάψει το κράτος να έχει ωρομίσθιους, το κράτος να έχει και συμβασιούχους με σύμβαση έργου, με σύμβαση εργασίας, αορίστου χρόνου και μόνιμους υπαλλήλους. Και εδώ αν θέλουμε να συζητήσουμε επί τους ζητήματος αυτού θα πρέπει να πάρουμε μια σοβαρή απόφαση ποιο κράτος θέλουμε: Το μικρό και ευέλικτο; Το κράτος στρατηγείο, το οποίο θα πρέπει να καθορίζεται μόνο από δημοσίους υπαλλήλους συγκεκριμένους με συγκεκριμένο οργανόγραμμα και οι υπόλοιπες εργασίες του κράτους, οι υπηρεσίες, να προσφέρονται out source;
     Έτσι μπαίνουμε σε μία αίθουσα και πυροβολούμε δεξιά και αριστερά λες και βρισκόμαστε σε saloon με διάφορα πράγματα ανάλογα με το πώς μας βολεύει;
     Έρχομαι επί του νομοσχεδίου. Θα θέσω κάποια ρητορικά ερωτήματα.
     Γιατί γίνεται η επιμόρφωση των δημοσίων υπαλλήλων και του ευρύτερου δημόσιου τομέα; Γιατί γίνεται η εκπαίδευση του ανθρώπινου δυναμικού στο δημόσιο τομέα; Γιατί προσπαθούμε να επενδύσουμε στη γνώση και στην καινοτομία για τις υπηρεσίες του δημόσιου τομέα και του ευρύτερου τομέα; Η απάντηση είναι μία: Για την εξυπηρέτηση του πολίτη.
     Το δεύτερο ρητορικό ερώτημα που θέτω: Σήμερα ο πολίτης εξυπηρετείται από τη Δημόσια Διοίκηση; Αν ρωτήσουμε τους πολίτες, θα μας πουν μεγαλόπρεπα «όχι». Γιατί ταλαιπωρούνται από τη Δημόσια Διοίκηση.
      Εγώ θα απαντήσω πιο κομψά. Υπό προϋποθέσεις. Αρκεί να κάνουμε υπέρβαση της γραφειοκρατίας, γιατί εκεί είναι το ζήτημα. Σε τι βοηθά η γραφειοκρατία; Βοηθάει στο να υπάρχει πολιτικός έλεγχος και «γρηγορόσημο», γιατί, για να υπερβεί τη γραφειοκρατία ο πολίτης που συνθλίβεται από αυτήν, καταφεύγει στο πολιτικό μέσον. Πάει στον αντινομάρχη, στον αντιδήμαρχο και λέει, μα, εγώ θα πάρω το πιστοποιητικό μετά από τριάντα ημέρες. Το χρειάζομαι τώρα. Πρέπει να γίνει η δουλειά μου. Μην στεναχωριέσαι του λέει ο αντινομάρχης ή ο αντιδήμαρχος. Τηλεφωνεί στο διευθυντή και ενώ κανονικά υπάρχουν διαδικασίες, το πιστοποιητικό ή οποιαδήποτε εργασία τελειώνει μέσα σε τρεις ημέρες.
      Περνάει, λοιπόν, ο πολίτης μετά από το γραφείο του «αντί», και του λέει ευχαριστώ, όχι εγώ, μιλάμε γι’ αυτό που δικαιούται ο πολίτης να το πάρει αμέσως, περάστε από το γραφείο του νομάρχη να πείτε μία καλημέρα ή από το γραφείο του δημάρχου. Αυτό είναι ο πολιτικός έλεγχος. Το δε «γρηγορόσημο», όταν δεν καταφεύγω στον πολιτικό έλεγχο, τι γίνεται; Πας και λες στον υπάλληλο, κάντο γρήγορα και πάρε. Γιατί αυτό το σημείο της διαφθοράς στο οποίο εσείς επενδύσατε  επί έντεκα χρόνια στο ΠΑ.ΣΟ.Κ. είναι θέμα που έχει να κάνει με άλλες διαρθρωτικές αλλαγές, οι οποίες έγιναν σ’ ένα βαθμό. 
      Πώς μπορούμε να πολεμήσουμε τη γραφειοκρατία; Με θεσμούς. Και εκεί θα πρέπει να υπάρχει συνεννόηση πάνω σε αυτούς. Όχι να τορπιλίζονται οι θεσμοί. Τα Κέντρα Εξυπηρέτησης Πολιτών δεν είναι θεσμός, ο οποίος ξεπερνά τη γραφειοκρατία; Το Σ.Δ.Ο.Ε. δεν είναι θεσμός, ο οποίος παλεύει και αντιστέκεται πάνω σ’ αυτό που ο έφορος είχε πριν ΠΑ.ΣΟ.Κ. εποχής, το να μπορεί να διαπραγματεύεται τις υποθέσεις; Επί ΠΑ.ΣΟ.Κ. δεν έγινε το ότι ο έφορος δεν δικαιούται να πάει σε διαπραγμάτευση, αλλά κατευθείαν μπαίνει το πρόστιμο και δεν μπορεί να το διαπραγματευθεί; Οι ανεξάρτητες αρχές πότε έγιναν; Επί ΠΑ.ΣΟ.Κ. δεν προτάθηκαν; 
      Η αξιοκρατία είναι ένα άλλο στοιχείο για να πολεμήσεις τη γραφειοκρατία. Αξιοκρατία στις προσλήψεις και αξιοκρατία στις τοποθετήσεις. Και θα αναρωτηθεί κάποιος μέσα σ’ αυτήν την Αίθουσα, μα, αποκλείετε αυτόν που θα προσλάβεις αξιοκρατικά να σου βγει «σάπιο μήλο»; Κανένας δεν το αποκλείει. Αλλά τουλάχιστον η τοποθέτησή του έγινε με αξιοκρατία και βάσει συγκεκριμένων διαδικασιών. 
      Έλεγχος και διασταύρωση στοιχείων, ένας άλλος λόγος για να ξεπεράσεις τη γραφειοκρατία. Επίσης, η παράδοση. Και πώς κτίζεται η παράδοση; Με διαμόρφωση νοοτροπίας και με διαμόρφωση συνειδήσεων; Ξέρετε είμαι μηχανικός και πριν ασχοληθώ με την πολιτική, είχα κατασκευαστική εταιρεία. Δίναμε σε κάποιες υπηρεσίες με τις ίδιες τιμές εκπτώσεις 60% και σε κάποιες άλλες με τις ίδιες τιμές δίναμε εκπτώσεις 20%. Γιατί το κάναμε αυτό; Ο εργολάβος πάντοτε τα ίδια κερδίζει. Γιατί υπήρχαν περιθώρια στο 60% να βγάλεις τα ίδια και στο 20% να βγάλεις και λιγότερα. Γιατί συνέβαινε αυτό; Γιατί κάποιοι επέβλεπαν να γίνεται ποιοτικό το έργο. Άρα αυτό σημαίνει παράδοση, tradition που λένε οι ξένοι. Παράδοση στην υπηρεσία στην οποία και ο επόμενος που θα έρθει, γαλουχείται μ' αυτόν τον τρόπο. 
      Και έχουμε και ένα εργαλείο, κύριοι συνάδελφοι, που δεν το αξιοποιήσατε. Είναι το εργαλείο της πληροφορικής. Η πληροφορική έχει αυτό το στοιχείο. Αντικειμενικοποιεί τα στοιχεία τα οποία καταγράφονται. Υπάρχει αυτή η αντικειμενικότητα και δεν μπορεί το ένα στοιχείο με το άλλο να υπάρξει υπέρβαση και παράλληλα ταχύτητα επεξεργασίας. Αλλά, τι γίνεται με την κοινωνία της πληροφορίας; Τελμάτωσε. Ποιες είναι οι απορροφήσεις που έγιναν στη Δημόσια Διοίκηση από την κοινωνία της πληροφορίας; Ποιες υπηρεσίες έγιναν on line; Πώς διασταυρώνονται τα στοιχεία; 
Γιατί αυτό το πρόγραμμα δεν προχωράει με τα χρήματα που μας έχει δώσει η Ευρωπαϊκή Ένωση και σπαταλούνται αλλιώς; Πού είναι, λοιπόν, τα μεγάλα λόγια ότι θα πατάξετε τη διαφθορά, όταν σας δίνεται η δυνατότητα μέσα από αυτήν την υπόθεση προώθησης της πληροφορικής; 
      Βγήκατε με τη σημαία της κάθαρσης. Αποφύγατε το πεδίο της πολιτικής και «παίξατε» στο πεδίο της ηθικής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πείτε μου, κύριοι συνάδελφοι της Νέας Δημοκρατίας, δυόμισι χρόνια ποιες αξίες προωθήσατε; Καταργήσατε το Α.Σ.Ε.Π. μέσα από τη συνέντευξη; Αυτό εκμαυλίζει συνειδήσεις!
      Θα σας πω το εξής. Για να μπεις στη Πυροσβεστική επί ΠΑ.ΣΟ.Κ., έλεγε τόσο το λάδι, τόσο ο βαθμός απολυτηρίου λυκείου, τόσο η ξένη γλώσσα, τόσο εκείνο και τόσο το άλλο. Οι βαθμοί ήταν αυτοί. 
      Εσείς σήμερα, έχετε ως απαραίτητη προϋπόθεση να έχεις απολυτήριο λυκείου, να έχεις γνώση της ξένης γλώσσας ή οτιδήποτε άλλο, αλλά δεν μετράει ο βαθμός. Παίρνω όποιον θέλω στην προκήρυξη. Ακριβώς έτσι όπως σας το λέω! Διαβάστε την προκήρυξη και σας προκαλώ, κυρία Παπακώστα! Σας προκαλώ και θα σας την καταθέσω και στη Βουλή. Διαβάστε την προκήρυξη πώς είναι! Το ίδιο γίνεται και στους πενταετούς και στους επταετούς θητείας. 
      Άρα, λοιπόν, έτσι δεν εκμαυλίζονται οι συνειδήσεις των νέων; Ουσιαστικά, διαχειρίζεστε την ελπίδα γιατί οι νέοι άνθρωποι θέλουν να βρουν εργασία. 
      Τέλος πάντων, ας αφήσουμε τους συμψηφισμούς -και τελειώνω μ’ αυτό- γιατί σας έπιασα στα πράσα και εσείς το βιολί σας, «για όλα φταίει το ΠΑ.ΣΟ.Κ.» 
      Για το Κτηματολόγιο, σας παραπέμπω στην ομιλία του κ. Σουφλιά, τελευταίως. Για την υπόθεση της «Δ.Ε.Κ.Α.», σας λέω ότι αλλάξατε δυο εισαγγελείς για να μπορείτε να φθάσετε σ’ αυτό και πάλι δεν θα βρείτε τίποτα απ’ αυτήν την υπόθεση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε! 
      ΠΑΝΑΓΙΩΤΗΣ ΣΓΟΥΡΙΔΗΣ: Είπατε ότι για το «ΣΑΜΙΝΑ» πρέπει να υπάρξει παραίτηση Υπουργών. Σας ερωτώ, λοιπόν, το εξής: Για το ΣΙΝΟΥΚ, γιατί δεν έγινε καμιά παραίτηση Υπουργών; 
      Για να υπάρξει συναίνεση πάνω στα θέματα της διαφθοράς, θα πρέπει να ζητήσετε συγγνώμη για όσα κατηγορούσατε το ΠΑ.ΣΟ.Κ. και μαζί τα δυο κόμματα, ΠΑ.ΣΟ.Κ. και Νέα Δημοκρατία, να ζητήσουμε συγγνώμη από τον ελληνικό λαό.
      (Χειροκροτήματα από την πτέρυγα του ΠΑ.ΣΟ.Κ.).
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, η παθογένεια της Δημόσιας Διοίκησης στην Ελλάδα είναι ενδημική με ιστορικό βάθος. Κατά καιρούς παρουσιάζονται μεγαλόστομες πρωτοβουλίες, συνήθως ως ασκήσεις επί χάρτου οι οποίες έχουν βραχυπρόθεσμα αποτελέσματα και είναι αποσπασματικές. Δεν αγγίζουν την καρδιά του προβλήματος και δεν απαντούν σε κυρίαρχα ερωτήματα. 
      Οφείλουμε κατ’ αρχάς να απαντήσουμε στα εξής: Ποιος είναι ο ρόλος του κράτους και της Δημόσιας Διοίκησης σήμερα, στον 21ο αιώνα, σε περιβάλλον ραγδαίων τεχνολογικών και άλλων εξελίξεων; Δηλαδή, ποιες δουλειές πρέπει να κάνει το κράτος; Λιγότερο ή περισσότερο κράτος; Ποιο το αποτελεσματικότερο μοντέλο διακυβέρνησης; Ποιες οι καταλληλότερες εργασιακές σχέσεις στους διάφορους τομείς κρατικής δραστηριότητας; Πώς επιλέγονται, καταρτίζονται, αξιοποιούνται και αμείβονται τα στελέχη της Δημόσιας Διοίκησης; Κατοχή οργανικών θέσεων για όλη τη σταδιοδρομία ή ευέλικτες μορφές απασχόλησης στο δημόσιο; Πυραμίδα ογκώδης και ανεστραμμένη, δηλαδή πλήθος στρατηγών, αεροπαγιτών, γενικών ή απλών διευθυντών ή ολίγοι, οι αξιότατοι, στις κορυφές; Ανέλιξη σε αυτές, με επετηρίδα και τυπικά προσόντα ή με βάση τις ικανότητες και τη διάθεση προσφοράς; Ποιος ο σωστός αριθμός και οι βασικές αρμοδιότητες Υπουργείων, φορέων αυτοδιοίκησης και οργανισμών του δημοσίου; Ποια η ορθολογική διοικητική διαίρεση της χώρας; Ποια η πολιτική προσλήψεων; Ποιο το καθηκοντολόγιο και προσοντολόγιο; Ποιος ο τρόπος τοποθέτησης ή προαγωγής; Μείωση ή αύξηση των βαθμών; Και άλλα ερωτήματα θα μπορούσε κανείς να  προσθέσει σε όσα ανέφερα.
      Κυρίες και κύριοι συνάδελφοι, το Υπουργείο Δημόσιας Διοίκησης εδώ και δυόμισι χρόνια, δεν έχει αναπτύξει ούτε μια νομοθετική πρωτοβουλία στην κατεύθυνση που θα υπήρχαν απαντήσεις σ’ αυτά τα ερωτήματα.
      Έτσι και το συζητούμενο σήμερα νομοσχέδιο είναι ένα άθροισμα αποσπασματικών ρυθμίσεων και διευθετήσεων χωρίς καμία αρχή, χωρίς κανέναν κορμό, χωρίς καμία απάντηση στα ερωτήματα που απαιτεί η Δημόσια Διοίκηση.
      Έτσι θα περιοριστώ στην αναφορά μου σε κάποια άρθρα όπου έχω επιφυλάξεις και αντιρρήσεις.
      Για τα άρθρα 1 έως 5 περιορίζομαι σε αυτά που είπα στην Επιτροπή -δεν έχω χρόνο να τα επαναλάβω. Τάσσομαι υπέρ της μείζονος αυτονομίας των σχολών και χαλάρωσης του ασφυκτικού εναγκαλισμού του Υπουργείου πάνω στις σχολές αυτές.
      Όσον αφορά στο άρθρο 6, το είπα και στην επιτροπή, στην παράγραφο 4, περίπτωση ε(i), καθώς και στην παράγραφο 6 υποπερίπτωση β΄ και γ΄ επανανομοθετούνται αυτούσιες διατάξεις που ήδη ισχύουν. Το θεωρώ απαράδεκτο νομοτεχνικά. Φανταστείτε τον εφαρμοστή του δικαίου να αναγράφει σε απόφασή του «σύμφωνα με την τάδε παράγραφο, του τάδε άρθρου, του τάδε νόμου, όπως αυτή επαναλήφθηκε με την παράγραφο τάδε, του τάδε άρθρου, του τάδε νόμου».
      Τα πρόσωπα που αναφέρονται στη διάταξη αυτή είναι ήδη υποχρεωμένα από το νόμο και υποβάλλουν δηλώσεις περιουσιακής κατάστασης. Το μόνο που αλλάζει είναι το ελεγκτικό όργανο. Δεν έχω αντίρρηση που αναλαμβάνει την ευθύνη ο Γενικός Επιθεωρητής, θεσμικό δημιούργημα και αυτό κυβέρνησης ΠΑ.ΣΟ.Κ., όπως θεσμικό δημιούργημα κυβερνήσεων ΠΑ.ΣΟ.Κ. είναι και μία σειρά από ελεγκτικά όργανα και μηχανισμοί.
      Αντίρρηση έχω στην παράγραφο 8 του ιδίου άρθρου. Συνιστάται με νόμο μία απλή διεύθυνση, κάτι που μπορείτε να το κάνετε με προεδρικό διάταγμα. Φοβούμαι, έως είμαι βέβαιος ότι το κάνετε με νόμο για να ισχύσει η παρέκκλιση που εισάγεται, ώστε κατά την πρώτη εφαρμογή τον διευθυντή να τον ορίσετε εσείς ουσιαστικά.
      Άρθρο 8: Είμαι αντίθετος με τη σύσταση Εθνικής Επιτροπής Ισότητας μεταξύ ανδρών και γυναικών, όχι λόγω της θεματολογίας, αλλά επειδή είμαι αντίθετος με όλες τις εθνικές επιτροπές που νομοθετούνται κατά καιρούς για οποιοδήποτε θέμα που είναι μόνο για την εικόνα και τίποτε άλλο.
      Θα σας  θυμίσω και εδώ, κύριε Υπουργέ, ότι η Εθνική Επιτροπή για τη Διοικητική Μεταρρύθμιση στα δυόμισι χρόνια θητείας της σημερινής Κυβέρνησης έχει συνεδριάσει μόνο μία φορά. Τότε έγινε ένα πανηγύρι, μαζευτήκαμε εκεί καμιά πενηνταριά άνθρωποι και χαρήκαμε που είδαμε ο ένας τον άλλο. Μιλήσαμε όποιοι μιλήσαμε για δύο-τρία λεπτά και τίποτε άλλο, καμιά συνέχεια. Τελικά ό,τι έγινε ήταν για την εικόνα. Και εδώ το ίδιο θα γίνει. Κάποιοι θα τυπώσουν επισκεπτήρια με την ιδιότητά τους ως μέλη της Επιτροπής αυτής. Θεωρώ ότι αυτά τα όργανα είναι αναποτελεσματικά και δεν προσφέρουν τίποτα απολύτως. Όποιος θέλει να συλλέξει απόψεις για ένα θέμα, μπορεί να το κάνει με χίλιους δυο τρόπους παρά με μία παράσταση όπου θα μετέχουν δεκάδες άτομα.
      Στο ίδιο άρθρο έχω μεγάλη επιφύλαξη για το δεύτερο εδάφιο της παραγράφου 5, ότι δηλαδή μπορούν να συνιστώνται επιτροπές στις ομάδες εργασίας κ.λπ.. Εκτός αυτού θεωρώ ότι ο κάθε Υπουργός μπορεί να συνιστά επιτροπές με την ισχύουσα ήδη νομοθεσία.
      Άρθρο 9: Νομίζω ότι αυτό το άρθρο το φέρνετε με νόμο για να έχετε τις τρεις θέσεις δικηγόρων. Μου είναι αδιανόητο σε μία γενική γραμματεία να συνιστώνται θέσεις δικηγόρων. Οι γενικές γραμματείες ανήκουν στο στενό δημόσιο τομέα και εξυπηρετούνται από το Νομικό Συμβούλιο του Κράτους. Δεν θα μου βγάλετε από το μυαλό –και συγχωρείστε μου που το λέω με έμφαση- πως αυτό είναι για εξυπηρετήσεις. Είναι αδιανόητο στον πυρήνα της Δημόσιας Διοίκησης να συνιστώνται θέσεις δικηγόρων.
      Όσον αφορά το άρθρο 10 έχω μία επιφύλαξη. Στην παράγραφο 1 η ισχύουσα διάταξη προβλέπει για όσα παιδιά ανατράφηκαν σε δημόσιο φορέα ή δημοτικό ορφανοτροφείο. Εδώ βλέπω ότι φτάνουμε μέχρι και σε σωματείο. Δεν καταλαβαίνω τι σωματείο μπορεί να είναι αυτό που απασχολείται με τη διατροφή και ανατροφή ορφανών παιδιών. Φοβάμαι πως εδώ θα γίνει κάποια καταστρατήγηση.
      Όσον αφορά το άρθρο 17 διαχρονικά είμαι αντίθετος σε κάθε ρύθμιση χρεών που δεν μπορεί να εξηγηθεί για λόγους που έχουν να κάνουν με φυσικές καταστροφές ή άλλες περιπτώσεις ανωτέρας βίας. Για πολλοστή φορά ρυθμίζετε θέματα χρεών, δήμων, νομαρχιών κ.λπ.. Ζήτησα στην Επιτροπή να μας πείτε στην Ολομέλεια ποιοι είναι οι δήμοι αυτοί που πιέζουν για τη ρύθμιση και ποιες νομαρχίες, να ξέρουμε για ποιους νομοθετούμε.
      Αυτήν τη στιγμή, κύριε Υπουργέ, έρχεται μια ρύθμιση απρόσωπη, η οποία όμως πίσω της έχει ονοματεπώνυμα και αν θέλουμε να είμαστε σοβαροί ως νομοθέτες, πρέπει να ξέρουμε ποιοι είναι αυτοί. Αυτό πρέπει να αναφέρεται στην αιτιολογική έκθεση. Πρέπει να λέει ότι ρυθμίζει τις οφειλές του τάδε δημάρχου και όχι συλλήβδην ρύθμιση για νηστεύσαντες και μη νηστεύσαντες για πολλοστή φορά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, ένα λεπτό. 
      Και σήμερα επεκτείνετε το χρόνο που είχατε ορίσει στην αρχική διάταξη μέχρι 31-12-2006 για μέχρι το φθινόπωρο του 2007. Είμαι αντίθετος με αυτές τις ρυθμίσεις, γιατί βλέπω ότι αυτήν τη φορά το πάτε και παραπέρα. Βλέπω πως κάποιοι ιδιώτες οφείλουν μισθώματα σε δήμους και ρυθμίζετε τις οφειλές των ιδιωτών προς τους δήμους. Ειλικρινά δεν το καταλαβαίνω. Μέχρι πού θα φθάσουν αυτές οι χαριστικές και αναιτιολόγητες πράξεις; Βλέπω οφειλές από κάθε είδους συμβάσεις μισθώσεων που αποτελούν έσοδα των Ο.Τ.Α. και που έχουν καταστεί ληξιπρόθεσμες και δεν τις πληρώνουν οι οφειλέτες. Δηλαδή μισθώνει κάποιος από ένα δήμο ένα κατάστημα, δεν πληρώνει τα μισθώματα και αντί να αποβληθεί, ή να υποχρεωθεί δικαστικά να πληρώσει, έρχεται ο νομοθέτης, εμείς, και ασχολούμαστε με την οφειλή του μισθωτού αυτού. Μου είναι αδιανόητο. Δεν είναι δουλειά του νομοθέτη αυτή. Να πάει ο δήμος να εισπράξει τα λεφτά του με κάθε νόμιμο μέσο και όχι έτσι. Και επιτέλους οι φωτογραφίες που νομοθετείτε έχουν ονοματεπώνυμο. Να μας πείτε ποιοι δήμαρχοι ζήτησαν τη διάταξη αυτή και για ποιους οφειλέτες και το ύψος των οφειλών αυτών, άλλως σας ζητώ να αποσύρετε αυτήν τη διάταξη. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε το συνάδελφο κ. Κοσμίδη. 
      Ο  κ. Καράογλου έχει το λόγο. 
      ΘΕΟΔΩΡΟΣ ΚΑΡΑΟΓΛΟΥ: Το συζητούμενο σήμερα στην Εθνική Αντιπροσωπεία νομοσχέδιο του Υπουργείου Εσωτερικών Δημόσιας Διοίκησης και Αποκέντρωσης είναι ένα ιδιαίτερα σημαντικό νομοσχέδιο, που με τα σχετικά άρθρα του δίνει σημαντικές απαντήσεις σε πολύ σοβαρά προβλήματα, που εδώ και χρόνια απασχολούν το χώρο της Δημόσιας Διοίκησης και της Τοπικής Αυτοδιοίκησης ειδικότερα. 
      Ζητήματα που αφορούν  τη λειτουργία της Εθνικής Σχολής Δημόσιας Διοίκησης και της Εθνικής Σχολής Τοπικής Αυτοδιοίκησης ρυθμίζονται, ενώ παράλληλα αντιμετωπίζεται ο τρόπος  της εισαγωγής των σπουδαστών στις σχολές αυτές με πλήρη αξιοκρατία και διαφάνεια. 
      Προβλέπεται η διεύρυνση και η ενίσχυση των αρμοδιοτήτων του Γενικού Επιθεωρητή Δημόσιας Διοίκησης και ρυθμίζονται θέματα του Σώματος Επιθεωρητών Ελεγκτών Δημόσιας Διοίκησης, έτσι ώστε  να υπάρχουν περισσότεροι  έλεγχοι και συνεπώς μεγαλύτερη διαφάνεια σε ό,τι αφορά τη λειτουργία του δημόσιου τομέα και των λειτουργών του. 
      Προβλέπει τη σύσταση και λειτουργία εθνικής επιτροπής για την ισότητα μεταξύ γυναικών και ανδρών, ρυθμίζει διάφορα άλλα υπηρεσιακά θέματα που αφορούν τους Ο.Τ.Α., τα Κ.Ε.Π., το Κοινωνικό Πολυκέντρο της Α.Δ.Ε.Δ.Υ., ενώ για μια ακόμα φορά η Κυβέρνηση του κ. Κώστα Καραμανλή δίνει μία μεγάλη ανάσα στους Ο.Τ.Α. Α΄ και Β΄ βαθμού, ρυθμίζοντας οικονομικά τους θέματα και δίνοντας τη δυνατότητα για εξόφληση οφειλών στο δημόσιο, ή σε διάφορους ασφαλιστικούς οργανισμούς, χωρίς καμιά απολύτως επιπρόσθετη επιβάρυνση, αν υπάρξει εξόφληση της οφειλής έως 31-12-2006, ή σε πολλές δόσεις, αν προτιμηθεί η τμηματική καταβολή της οφειλής. 
      Με αυτόν τον τρόπο, όπως είπα και πιο πριν, για μια ακόμα φορά η νέα διακυβέρνηση της χώρας αποδεικνύει εμπράκτως το ιδιαίτερο ενδιαφέρον της, τη φροντίδα της, τη μέριμνά της, την ενεργό στήριξη στην Τοπική Αυτοδιοίκηση, που τόσο κατάφωρα όλα τα προηγούμενα χρόνια επί κυβερνήσεων του ΠΑ.ΣΟ.Κ είχε αδικηθεί. 
      Θυμίζω επιγραμματικά, προς επίρρωση των λεγομένων μου, ότι η Κυβέρνηση αυτή εισήγαγε και ψήφισε το νέο Κώδικα Δήμων και Κοινοτήτων μετά από εξαντλητικό διάλογο με την Κ.Ε.Δ.Κ.Ε., ότι ετοιμάζει και σύντομα θα φέρει στη Βουλή μετά από συνεχή διάλογο με την Ε.Ν.Α.Ε.-το νέο Κώδικα Νομαρχιακής Αυτοδιοίκησης, ότι ψήφισε νόμο που καθιέρωσε την οικονομική αυτοδυναμία της Νομαρχιακής Αυτοδιοίκησης, υπερτριπλασιάζοντας  τους πόρους που μέχρι τότε αυτή είχε, και μία σειρά άλλων νομοθετημάτων που αποδεικνύουν την ουσιαστική και καθοριστική συμβολή της στη λειτουργία της Τοπικής Αυτοδιοίκησης Α΄και Β΄ βαθμού. 
    Στο σημείο αυτό θα ήθελα να κάνω μια ιδιαίτερη αναφορά στην παράγραφο 4 του άρθρου 17 του συγκεκριμένου νομοσχεδίου, που αφορά ρύθμιση οφειλών πολιτών προς οργανισμούς Τοπικής Αυτοδιοίκησης Α΄ βαθμού και έχουν καταστεί ληξιπρόθεσμες ως τη δημοσίευση του παρόντος νόμου και δίνει τη δυνατότητα για εξόφληση των παραπάνω οφειλών χωρίς πρόστιμα και προσαυξήσεις, σε είκοσι τέσσερις –το μάξιμουμ- μηνιαίες δόσεις, ύστερα εννοείται από σχετική απόφαση του οικείου δημοτικού ή κοινοτικού συμβουλίου.
    Πιστεύω ότι είναι μια σημαντική παρέμβαση της Κυβέρνησης που λύνει ένα σοβαρότατο πρόβλημα τόσο των οργανισμών Τοπικής Αυτοδιοίκησης Α΄ βαθμού που θα εισπράξουν τα οφειλόμενα σε αυτούς μισθώματα, όσο και των πολιτών που θα μπορέσουν μ' αυτόν τον τρόπο να τακτοποιήσουν τις οφειλές τους. 
    Ιδιαίτερα για την περιοχή μου, το Νομό Θεσσαλονίκης που αντιμετωπίζει το συγκεκριμένο σοβαρό πρόβλημα, αφορά τους μυδοκαλλιεργητές των Δήμων Χαλάστρας και Αξιού που έχουν τις μυδοκαλλιέργειές τους στα νερά του Θερμαϊκού Κόλπου και χρωστούν πολύ μεγάλα ποσά στους αρμόδιους δήμους. 
    Είμαι βέβαιος ότι με την ψήφιση του παραπάνω νομοσχεδίου λύνεται ένα σοβαρότατο πρόβλημά τους και γι’ αυτό εκφράζω ιδιαίτερα την ικανοποίησή μου, αλλά και τις ευχαριστίες και τις δικές μου και των μυδοκαλλιεργητών, γιατί η Κυβέρνηση αντιμετωπίζει με τον καλύτερο δυνατό τρόπο ένα τοπικό, και όχι μόνο, πρόβλημα. 
    Βεβαίως, για το θέμα της Τοπικής Αυτοδιοίκησης θα μπορούσε κανείς να μιλάει ώρες ολόκληρες, γιατί είναι θέματα που αφορούν γενικότερα την περιφερειακή ανάπτυξη, την προοπτική ανάπτυξης της χώρας μας. Θεωρώ, όμως, ότι αυτό που είναι το φλέγον ζήτημα των ημερών, αυτό που θα πρέπει να μας απασχολήσει -και απασχολεί όλους τους πολίτες- είναι τα φαινόμενα διαφθοράς που πρόσφατα αποκαλύφθηκαν και ευρύτατα συνεχίζουν να συζητούνται.
    Τις τελευταίες, λοιπόν, μέρες στη δημόσια ζωή του τόπου κυριαρχούν συζητήσεις και αποκαλύψεις φαινομένων διαφθοράς στους κόλπους της πολιτικής, της δημόσιας ζωής του τόπου, φαινόμενα που ρίχνουν βαριά τη σκιά τους πάνω από θεσμούς, τους οποίους εμπιστεύεται η συντριπτική πλειοψηφία των πολιτών. 
    Πρέπει στο σημείο αυτό να ξεκαθαρίσουμε ότι δεν επιτρέπονται γενικεύσεις και γενικότεροι αφορισμοί και οι λίγοι που παρεκκλίνουν του έργου και του καθήκοντός τους να χαρακτηρίζουν το σύνολο. Δεν υπάρχει ούτε ένας πολίτης αυτής της χώρας που να μην έχει βιώσει το πρόβλημα της διαφθοράς, όπως δεν υπάρχει ούτε ένας πολίτης που να μην πιστεύει βαθιά πώς η χώρα για πολλά χρόνια ήταν δέσμια εξωθεσμικών συμφερόντων και κέντρων διαπλοκής.
    Η διαφθορά και η διαπλοκή έχουν ονοματεπώνυμο. Γιγαντώθηκαν στη χώρα μας υπό την ανοχή ή σε μερικές περιπτώσεις και υπό την ενθάρρυνση των κυβερνήσεων του ΠΑ.ΣΟ.Κ., δημιουργώντας ένα περιβάλλον στο οποίο οικονομικά συμφέροντα αποκτούσαν δύναμη συνδιοίκησης, ένα καθεστώς ευνοιοκρατίας των λίγων και αρεστών, ένα κλίμα που έπνιγε κάθε δημιουργική προσπάθεια και κυριολεκτικά δηλητηρίαζε την κοινωνική και οικονομική ζωή του τόπου. 
    Χρέος της κάθε ευνομούμενης πολιτείας είναι να προχωρήσει χωρίς δισταγμό προς την κατεύθυνση της αντιμετώπισης των φαινομένων διαφθοράς που εμφανίζονται σε κάθε έκφανση του δημόσιου βίου και παράλληλα η προστασία των θεσμών και των πολιτών. 
    Αυτό ακριβώς αποτελεί και πολιτική βούληση της Κυβέρνησης της Νέας Δημοκρατίας που ήδη, με τις δεκάδες νομοθετικές της πρωτοβουλίες, δημιουργεί το απαιτούμενο θεσμικό πλαίσιο για τη διαφάνεια, την εξάλειψη της διαφθοράς και της διαπλοκής που, αφού γιγαντώθηκαν επί είκοσι χρόνια από τις κυβερνήσεις του ΠΑ.ΣΟ.Κ., συνέχισαν και συνεχίζουν να δηλητηριάζουν το δημόσιο βίο.
    Το αποτέλεσμα ήταν να κυριαρχεί ο κομματισμός, οι πελατειακές σχέσεις, η αναξιοκρατία και οι αδικίες. Αποτέλεσμα, βεβαίως, ήταν και ένα θολό δίχτυ που είχε απλωθεί πάνω από την πολιτική και τους πολιτικούς από διάφορους επιχειρηματίες, κυρίως του χώρου των κατασκευών και των Μέσων Ενημέρωσης, που επιδίωξαν και έτυχαν προνομιακής μεταχείρισης, ανταλλάσσοντας, προφανώς, την πολιτική υποστήριξη που παρείχαν αφειδώς στις πρώην κυβερνήσεις του ΠΑ.ΣΟ.Κ. με επαγγελματικά και οικονομικά οφέλη.
    Αυτή, όμως, η Κυβέρνηση θα προχωρήσει χωρίς να λογαριάζει κανένα πολιτικό κόστος, βάζοντας το μαχαίρι στο κόκαλο, ανυποχώρητη στην προσπάθειά της για διαφάνεια παντού. Αυτό σημαίνει εφαρμογή των νόμων από όλους και για όλους, κανόνες και επιτέλους διαφάνεια και αξιοκρατία. 
    Τα εξωθεσμικά κέντρα που επιχειρούν παρεμβάσεις στο πολιτικό σύστημα θα πάρουν την απάντησή τους. Η Κυβέρνηση θα προχωρήσει επιτέλους για τους πολλούς, για ισότητα, αξιοκρατία, διαφάνεια στις αποφάσεις και τη διαχείριση του δημόσιου χρήματος και ίσες ευκαιρίες για όλους, όσο και όποιοι αντιδράσουν, γιατί θα χάσουν τα προνόμια που με γκρίζους και υπόγειους τρόπους απέκτησαν. 
    Τριάντα μήνες τώρα η Κυβέρνηση προχωρά στην ίδια πορεία, παρά τα  μηνύματα των οικονομικών συμφερόντων που πλέον, μπροστά στην απώλεια των προνομίων που απολάμβαναν σε βάρος της ισοτιμίας και των πολιτών, έχουν περάσει στα «χτυπήματα».
      Παρά ταύτα, η Κυβέρνηση είναι αποφασισμένη όχι μόνο να θωρακίσει με το απαραίτητο θεσμικό πλαίσιο τη διαφάνεια στο δημόσιο βίο, αλλά παράλληλα να συνεχίσει τη σε βάθος έρευνα και την απόδοση ευθυνών σε όσους ολίγους και ισχυρούς για χρόνια καταπατώντας και εξαπατώντας πλούτισαν σε βάρος της χώρας και των πολλών. 
      Κλείνοντας, κύριε Πρόεδρε, θα ήθελα να πω ότι η Κυβέρνηση και η Νέα Δημοκρατία θα συνεχίσουν την πάταξη της διαφθοράς και της διαπλοκής παρά τον πόλεμο που ήδη το «σύστημα ΠΑ.ΣΟ.Κ.» έχει ξεκινήσει από το φόβο των αποκαλύψεων. Το επικοινωνιακό σκηνικό που επιχειρεί να στήσει αυτό το «σύστημα ΠΑ.ΣΟ.Κ.» θα καταρρεύσει παταγωδώς γιατί δεν είναι τίποτε άλλο παρά μία προσπάθεια που ο ελληνικός λαός πολύ απλά περιγράφει με την παροιμία «φωνάζει ο κλέφτης για να φοβηθεί ο νοικοκύρης». Θα συνεχίσουμε δίχως να λογαριάζουμε το πολιτικό κόστος γιατί αυτό είναι το χρέος μας προς τη χώρα και τους πολίτες.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Ο κ. Καρπούζας έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, η σύγχρονη διακυβέρνηση της χώρας απαιτεί μία αποτελεσματική και συνεκτική Κυβέρνηση που θα λειτουργήσει λογικά και συντονισμένα, αλλά και που θα στηρίζεται σε μία σύγχρονη και οργανωμένη Δημόσια Διοίκηση, μία διοίκηση απαλλαγμένη από τις πρακτικές μιας παλαιοκομματικής νοοτροπίας και απαράδεκτης συμπεριφοράς.
      Στην κατεύθυνση της προσπάθειας αυτής του προγραμματισμού και της οργάνωσης χρειαζόμαστε τη συμπαράσταση του κοινωνικού συνόλου που αναγνωρίζοντας την πραγματική κατάσταση θα πρέπει ενεργά να συμμετέχει στη διαμόρφωση ενός κλίματος για την εφαρμογή κανόνων λειτουργίας που θα βοηθήσουν στην κοινωνική, οικονομική, πολιτιστική και πολιτική αναβάθμιση της χώρας μας. Στα δυόμισι χρόνια διακυβέρνησης από τη Νέα Δημοκρατία γίνεται μία μεγάλη προσπάθεια ώστε να διορθώσουμε ό,τι πρέπει να διορθωθεί. 
      Γνωρίζω ότι η αναφορά στο παρελθόν δεν αρέσει στην Αξιωματική Αντιπολίτευση, πλην όμως ότι η ίδια την προκαλεί με τη συμπεριφορά της. Η επιτυχία της Κυβέρνησης του κ. Κώστα Καραμανλή ενοχλεί την Αξιωματική Αντιπολίτευση γιατί βλέπει ότι συνεχώς απομακρύνεται από την υλοποίηση της επιθυμίας της να γίνει κυβέρνηση και αντιδρά. Κατέρχεται σε παλαιοκομματικές πρακτικές που θυμίζουν τις εποχές όπου διακήρυσσε με συνθήματα την πόλωση και την αντιπαλότητα την οποία ξαναφέρνει και χρησιμοποιεί. 
      Η αδυναμία του Αρχηγού της Αξιωματικής Αντιπολίτευσης κ. Παπανδρέου να εκφράσει σαφές πολιτικό μήνυμα εκδηλώνεται με φραστικές επιθέσεις χωρίς ουσία. Η δημιουργία κλίματος πόλωσης εκ μέρους του βλάπτει τη δημοκρατία, την κοινωνία και τον τόπο μας. Η προσπάθειά του να αποδυναμώσει το προφίλ του Πρωθυπουργού Κώστα Καραμανλή και να τον κατηγορήσει ότι κρύβεται και ότι δεν αναλαμβάνει τις ευθύνες του πέφτει στο κενό και αποδοκιμάζεται από την πλειοψηφία του ελληνικού λαού. Η λογική της πόλωσης που επιχειρείται και η οξεία αντιπαράθεση ανήκουν σε παλαιές εποχές, εποχές συνθημάτων που χρησιμοποίησε το ΠΑ.ΣΟ.Κ. όπως «ο λαός δεν ξεχνά τι σημαίνει δεξιά», «δεν δικαιούστε να ομιλείτε» και άλλα. 
      Όπως απέδειξε η δημοσκόπηση επώνυμης εταιρείας που δημοσιεύτηκε σε εφημερίδα της Κυριακής, το 75,3% θεωρεί τη διαφθορά ως διαχρονικό φαινόμενο, το 54% την αποδίδει στη νοοτροπία των Ελλήνων, το 20,8% στη γραφειοκρατία και το 19,3% στους χαμηλούς μισθούς. 
      Η καλύτερη όμως απάντηση στο θόρυβο που δημιουργείται, κύριοι συνάδελφοι της Αξιωματικής Αντιπολίτευσης, είναι ότι στην ίδια δημοσκόπηση το 50,9% των ερωτηθέντων εμπιστεύεται τον κ. Κώστα Καραμανλή για την αντιμετώπιση της διαφθοράς και μόνο το 26,3% τον Αρχηγό της Αξιωματικής Αντιπολίτευσης κ. Παπανδρέου. 
      Επίσης, στην ερώτηση ποιο κόμμα αφορούν τα φαινόμενα διαφθοράς, το 44% απάντησε «και τα δύο κόμματα», το 24,8% απάντησε «το ΠΑ.ΣΟ.Κ.» και μόνο το 14,1% απάντησε «τη Νέα Δημοκρατία». 
      Κυρίες και κύριοι της Αξιωματικής Αντιπολίτευσης, η διαφθορά προϋπήρξε της Κυβέρνησής μας. Μεγάλωσε και λάμπρυνε επί ημερών του ΠΑ.ΣΟ.Κ., δυστυχώς όμως συνεχίζει να υπάρχει και επί των δικών μας ημερών και αν συνεχιστεί η δική σας αντίδραση και η εκμετάλλευση του φαινομένου για αντιπολιτευτικούς λόγους, φοβάμαι ότι θα είναι δύσκολη η πάταξή της.
      Αποδεικνύεται ότι η διαπλοκή και η διαφθορά δεν έχουν χρώματα. Η διαφθορά εντοπίζεται στην αντιμετώπισή της, αλλά και στην αντοχή του δέλεαρ, της πρόκλησης της εξουσίας και του χρήματος.
      Εδώ, κύριοι συνάδελφοι της Αξιωματικής Αντιπολίτευσης, ας μην κάνουμε συγκρίσεις γιατί είναι σίγουρο πως δεν σας συμφέρει, αλλά και σε καμία περίπτωση το κόμμα μου και εγώ προσωπικά δεν θέλουμε συμψηφισμούς. Για τη διαφθορά φταίει το μεγάλο κράτος και ό,τι έχει δημιουργηθεί όλα αυτά τα χρόνια που πέρασαν με κυβερνήσεις ΠΑ.ΣΟ.Κ., μια ουρά εξουσίας με πάρα πολλούς καλοπληρωμένους που στελεχώνουν τη λεγόμενη Δημόσια Διοίκηση στην ευρύτερή της έννοια. Ανεξάρτητες διοικητικές αρχές που λειτουργούν ανεξέλεγκτα. Η πλειονότητα των ανεξάρτητων αρχών αποδεικνύεται ανίκανη και ασύδοτη. Ένα κράτος έξω από το κράτος, όπως αναφέρει έγκριτη εφημερίδα. ‘Ένα δεύτερο κράτος πιο δυνατό από το παλιό με τις δικές του δομές και τη γραφειοκρατία. 
      Είναι αυτό το κράτος, κύριοι συνάδελφοι της Αξιωματικής Αντιπολίτευσης, που έγινε σε δυόμισι χρόνια διεφθαρμένο; Για το ότι θεωρούμαστε η πιο διεφθαρμένη χώρα μεταξύ των είκοσι πέντε της Ευρωπαϊκής Ένωσης, για το ότι βρισκόμαστε σε χειρότερη θέση από χώρες του Τρίτου Κόσμου, όπως η Χιλή και η Αίγυπτος ποιος ευθύνεται; Η Νέα Δημοκρατία και ο Πρωθυπουργός Κώστας Καραμανλής; 
      Ποιος κατήργησε το μαθηματικό τύπο στα δημόσια έργα; Ποιος μετέτρεψε την απιστία για την υπηρεσία από πλημμέλημα σε κακούργημα; Ποιος θωράκισε τους θεσμούς; Ποιος απέλυσε δικαστές και δημόσιους λειτουργούς για παράβαση καθήκοντος; Αναφέρθηκε και από συναδέλφους ότι μόνον από το 2004 μέχρι σήμερα σαράντα τέσσερις υπάλληλοι έχουν απομακρυνθεί από την υπηρεσία. Το 2006 ο Υπουργός υπέγραψε  κάποιες οριστικές παύσεις τις οποίες δεν θέλω να αναφέρω. Πότε, κύριοι συνάδελφοι του ΠΑ.ΣΟ.Κ., επί δικών σας ημερών είδατε στελέχη σας να οδηγούνται στον εισαγγελέα και στη φυλακή προφυλάσσοντας το πρόσωπό τους από τις κάμερες; Θέλουμε να μας υποδείξετε μια φορά μόνο. 
      Κυρίες και κύριοι συνάδελφοι της Αντιπολίτευσης, όλες οι προσπάθειες για μεταρρυθμίσεις και αλλαγές αντιμετωπίζουν μεγάλες δυσκολίες από καλοβολεμένους και παλαιοκομματικούς. Δυστυχώς, όμως, αντιμετωπίζουν και τη δική σας αντίδραση. Η διαφθορά πήρε μεγάλες διαστάσεις, ακόμη κατόρθωσε να διεισδύσει και στον ιδιωτικό τομέα. Ο Πρωθυπουργός μας, Κώστας Καραμανλής, η Κυβέρνησή μας και το κόμμα μας, έχουμε τη βούληση να προχωρήσουμε στις απαιτούμενες αλλαγές και μεταρρυθμίσεις. Η μηδενική ανοχή στη διαφθορά την οποία διακήρυξε ο Πρωθυπουργός, είναι το σύνθημά μας. Όλος ο πολιτικός κόσμος, όλοι μας, πρέπει να δώσουμε το σωστό παράδειγμα σεβόμενοι τους κοινοβουλευτικούς θεσμούς και εκφράζοντας πολιτικό λόγο με επιχειρήματα και όχι συνθηματολογώντας. Συνθήματα και πρωτοσέλιδα εφημερίδων που πρόσκεινται στο χώρο της Αξιωματικής Αντιπολίτευσης, όπως «βαθιά πολιτική και κοινωνική κρίση», «στα χαρακώματα Κυβέρνηση και ΠΑ.ΣΟ.Κ.», «πολιτικό δράμα», δεν μας αγγίζουν. 
      Προχωρούμε δυναμικά με σύνεση εφαρμόζοντας το κυβερνητικό μας πρόγραμμα που ενέκρινε ο ελληνικός λαός στις εκλογές στις 7 Μαρτίου του 2004 έχοντας με το μέρος μας τη συντριπτική πλειοψηφία της κοινωνίας, θωρακίζουμε το κράτος νομοθετώντας και αισιοδοξούμε ότι στο τέλος της τετραετίας θα έχουμε υλοποιήσει όλες τις προεκλογικές μας δεσμεύσεις.
      Θα ήθελα εδώ να ευχαριστήσω την πολιτική ηγεσία του Υπουργείου Εσωτερικών, Δημόσιας Διοίκησης και Αποκέντρωσης για τη σύνταξη αυτού του νομοσχεδίου αλλά και την αποδοχή της πρότασης για την τακτοποίηση οφειλών από κάθε είδους συμβάσεις μίσθωσης που αποτελούν έσοδα των οργανισμών Τοπικής Αυτοδιοίκησης Α΄ βαθμού και έχουν καταστεί ληξιπρόθεσμες. ‘Ετσι ρυθμίζονται και οι οφειλές των μυδοκαλλιεργητών του νομού μου, του Νομού Πιερίας, όπως ανέφερε και ο συνάδελφος προηγουμένως, και των μυδοκαλλιεργητών που Νομού Θεσσαλονίκης, καθώς με τη ρύθμιση αυτή απαλλάσσονται από πρόστιμα και προσαυξήσεις καταβάλλοντας οφειλές σε είκοσι τέσσερις μηνιαίες δόσεις, οφειλές οι οποίες προέκυψαν από τις ζημιές που προκλήθηκαν κατά τη διάρκεια του πολέμου στη Σερβία, όπου απαγορεύονταν η συλλογή των μυδιών, αλλά και από ασθένειες που οφείλονται στην μόλυνση της θάλασσας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος, κ. Κακλαμάνης, έχει το λόγο.
      Παρά το γεγονός ότι θα πείτε ενδιαφέροντα πράγματα, κύριε Πρόεδρε, η Αίθουσα δεν δείχνει και τόσο ενθουσιώδης!
      Ορίστε, έχετε το λόγο, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία συνάδελφε κι εσείς, οι υπόλοιποι τέσσερις εκπρόσωποι του ελληνικού λαού στο Εθνικό μας Κοινοβούλιο, διερωτώμαι πραγματικά εάν έχουμε συνείδηση της αποστολής μας ατομικώς και συλλογικώς σε μία περίοδο που οι ανθρωπιστικές, οι δημοκρατικές, οι πατριωτικές αξίες και θεσμοί περνούν μια κρίση καταλυτική.
     Προϊόν και αποτέλεσμα αυτής της κρίσης είναι και όλα αυτά τα φαινόμενα, τα οποία πολύ εύκολα ανακύπτουν στις αντιπαραθέσεις μας στην Αίθουσα αυτή εδώ και είκοσι χρόνια, όταν ο Επίτιμος Πρόεδρος της Νέας Δημοκρατίας, ο κ. Μητσοτάκης, απεφάσισε να χρησιμοποιήσει ως «αντι-Ανδρέας» –έτσι επελέγη τότε ο κ. Μητσοτάκης- το ατομικό όπλο της σκανδαλολογίας εναντίον της τότε κυβερνήσεως. 
     Είναι το όπλο, το οποίο κατενίκησε έναν Περικλή –ως υπεξαιρέτη του χρυσού των Αθηναίων που εφυλάσσετο στην Ακρόπολη- έναν Ελευθέριο Βενιζέλο, ο οποίος κατηγορήθηκε διότι κάποιος λειτουργός, αρμόδιος για το τότε κρατικό μονοπώλιο της κινίνης, κατηγορήθη για ατασθάλειες. Ηθωώθη μετά τις εκλογές, δεν έχει σημασία ως προς το αποτέλεσμα.
     Σήμερα είδα, αγαπητοί συνάδελφοι, ένα δημοσίευμα με μία έρευνα για μία σειρά επαγγελμάτων, στην οποία –σημειωτέον- σειρά επαγγελμάτων εντάσσει και αυτό που εγώ προσωπικά –και ελπίζω όλοι εδώ μέσα- δεν το θεωρώ επάγγελμα, δηλαδή την ενασχόληση με τα κοινά. Το θεωρώ περισσότερο μειωτικό και απαξιωτικό, εάν θεωρείται αυτή η ενασχόληση με τα κοινά για μισό αιώνα, από τα μαθητικά θρανία του νυχτερινού σχολείου μέχρι σήμερα, ότι είναι επάγγελμα. 
     Έχω ασκήσει το επάγγελμα του δικηγόρου και μέχρι να σπουδάσω άσκησα μια σειρά επαγγελμάτων, για τα οποία είμαι και ιδιαίτερα υπερήφανος γιατί μου έδωσαν τη δυνατότητα φεύγοντας από το χωριό μου να ζήσω με –αυτό που άλλοι με αγάπη, άλλοι απαξιωτικά λένε- τα λαϊκά στρώματα.
     Δεν είναι επάγγελμα λοιπόν η πολιτική, αλλά έχουμε διαποτίσει την ελληνική κοινωνία με την αντίληψη αυτή, ώστε σε μια κλιμάκωση με άριστα το «100» ο πολιτικός, αυτός που ασχολείται με τα κοινά και λέγεται πολιτικός ως επάγγελμα, έχει «8» –επαναλαμβάνω με άριστα το «100».
     Τι σημαίνουν όλα αυτά; Σημαίνουν ότι δεν προστατεύουμε τους θεσμούς της Κοινοβουλευτικής Δημοκρατίας. Κανονικά θα έπρεπε να νιώθουμε ως οι τριακόσιοι που φυλάττουν τις Θερμοπύλες της Κοινοβουλευτικής Δημοκρατίας.
     Κυρίες και κύριοι συνάδελφοι, ελπίζω ότι η διαφθορά που διαποτίζει και επεκτείνεται σε όλο το εύρος της πολιτικής, της οικονομικής και της κοινωνικής μας ζωής να μην κατορθώσει –λόγω αδυναμίας του πολιτικού συστήματος να την αντιμετωπίσει- να αλώσει με τις αξίες πια που αρχίζουν να κυριαρχούν, τις αξίες που προκύπτουν από τις διάφορες θεωρίες του οικονομισμού, όπου εκεί ανήκει και η διάθεση του πλουτισμού και ο καταναλωτισμός.
      Ένας φίλος μου –δεν τον συμπαθείτε πολύ, ιδιαίτερα εσείς της Νέας Δημοκρατίας- ο Κώστας ο Λαλιώτης λέει ότι είμαστε στην εποχή των χαρταετών. Δηλαδή, πετάμε χαρταετούς. Δεν χρειάζεται ειδικό βάρος. Ο χαρταετός χρειάζεται αέρα να φυσάει και «αμόλα καλούμπα». 
      Διερωτώμαι: Εμείς εδώ οι τριακόσιοι εκπρόσωποι του λαού, είμαστε χαρταετοί; Δεν αισθανόμαστε ότι έχουμε ένα ειδικό βάρος; 
      Θα πω, για παράδειγμα, ότι επί μία ώρα και ένα τέταρτο τέσσερις δημοσιογράφοι και ένας πρώην συνάδελφός μας ο οποίος είναι τώρα νομάρχης, απασχολούσαν το πανελλήνιο και οι πέντε σ’ ένα διάλογο ο οποίος για μένα ήταν ό,τι πιο εξευτελιστικό και για την πολιτική και για τη δημοσιογραφία. Κατανάλωναν τον εθνικό πλούτο των ερτζιανών επί μία ώρα και ένα τέταρτο! 
      Υπάρχουν, λοιπόν, ζητήματα και πρέπει κάποια στιγμή να αρθούμε πάνω από τα καθημερινά. Την ευθύνη πρώτα-πρώτα γι’ αυτό έχει η Κυβέρνηση. Η Κυβέρνηση έχει, αν θέλετε, τη δυνατότητα να βάζει την ατζέντα. Και όταν η Κυβέρνηση δεν βάζει εκείνα τα ζητήματα ή δεν τα βάζει με τον τρόπο που μπορούν να βοηθήσουν την έξοδο απ’ αυτό το κλίμα, ποιο είναι το αποτέλεσμα; Να βλέπουμε –και αυτό συζητήσαμε πριν με τον κ. Κουβέλη- χθες, προχθές και σήμερα στους εσωτερικούς χώρους της Γενικής Ασφάλειας να περιφέρουν με χειροπέδες κάποιους που εγώ θα έλεγα, εφόσον τυπικά και μέχρις ότου καταδικασθούν φέρονται ως στελέχη του χώρου σας, έστω ως οπαδοί, ως ψηφοφόροι, είναι δυνατόν να χρησιμοποιούνται αυτοί οι άνθρωποι για να πειστεί ο ελληνικός λαός ότι αυτή η Κυβέρνηση δεν έχει καμία ανοχή για τη διαφθορά; 
      Δεν είναι αυτό υποκρισία, κυρίες και κύριοι; Με το να λέμε «να πάτε στον εισαγγελέα» –το λέγαμε επί ΠΑ.ΣΟ.Κ. και τώρα επίσης- με το να λέμε ότι εμείς κόβουμε κεφάλια, εμείς ψάχνουμε να βρούμε ποιοι μπορεί να είναι γύρω μας που δεν είναι καθαροί, νομίζετε ότι έτσι πείθεται ο απλός πολίτης, ο οποίος μέρα με την ημέρα δυστυχώς είναι έρμαιο αυτού του τύπου της ενημέρωσης, της ψυχαγωγίας, της επιμόρφωσης τουρλού, που όλοι μαζί με πράξεις ή παραλείψεις του έχουμε εξασφαλίσει; Δεν είναι σε θέση να διακρίνει τίποτα άλλο παρά έναν πολιτικό κόσμο, ο οποίος είναι ανάξιος να οδηγήσει αυτόν τον τόπο σε μία διέξοδο από το σημερινό τέλμα. 
      Και όταν αυτά φωλιάζουν στη συνείδηση των απλών ανθρώπων, τότε το επακόλουθο είναι η κοινωνική αποσύνθεση και ο δρόμος προς τα φασιστικά ιδεώδη. Το βλέπουμε στην Ευρώπη. Ανησυχούν στη δυτική Γερμανία για την άνοδο των νεοναζιστών. Γιατί εμείς είμαστε τόσο ήσυχοι εδώ; Εάν το πολιτικό μας σύστημα, εάν η δημοκρατία είναι αδύναμη να αντιμετωπίσει αυτά τα φαινόμενα, τότε οφείλουμε να ανησυχούμε. 
      Και λέγαμε, λοιπόν, με τον κ. Κουβέλη, ότι όταν στη δικτατορία οδηγείτο κάποιος από το Ε΄ Αστυνομικό Τμήμα στο Πρωτοδικείο δεν του έβαζαν χειροπέδες. Και εμένα από τη Γενική Ασφάλεια στη Σήμανση, πίσω από το δημαρχείο που ήταν τότε, δεν μου έβαλαν χειροπέδες. Και τώρα στους περισσότερους που οδηγούνται στη Σήμανση ή στην Εισαγγελία δεν βάζουν χειροπέδες. Βάζουν αν είναι κάποιος ύποπτος φυγής ή αν θέλουμε να δημιουργήσουμε εντυπώσεις δίδοντας ανάλογες εντολές στα όργανα που συνοδεύουν τους όποιους κρατούνται στον εισαγγελέα ή στη Σήμανση. 
      Τώρα, κύριε Υπουργέ, θα μου επιτρέψετε να πω δυο λόγια για το νομοσχέδιο. Στην Αναθεώρηση του 2001, κάναμε μία επανάσταση –εγώ τολμώ να πω- με τις αλλαγές στο Σύνταγμα. Για ποιο λόγο φέρνετε ένα νομοσχέδιο το οποίο ασχολείται με βασικά σημαντικά ζητήματα, όπως είναι το Εθνικό Κέντρο Δημόσιας Διοίκησης, οι ελεγκτικοί μηχανισμοί από την άλλη μεριά για το δημόσιο τομέα και τα στελέχη του, η Γραμματεία Ισότητας κ.λπ.; Για ποιο λόγο, κύριε Υπουργέ, να μην αξιοποιήσουμε αυτήν την αποκέντρωση που κάναμε στις Επιτροπές και αντί για ένα «ποτ πουρί», να μη φέρετε τέσσερα νομοσχέδια; Για ποιο λόγο; Θα μπορούμε να συζητήσουμε εδώ πολιτικά, θα μπορούν και οι επιτροπές να τα επεξεργαστούν νομοτεχνικά, για να μη νομοθετούμε πρόχειρα. 
      Έχει δίκιο ο κ. Κοσμίδης που σας λέει ότι εδώ, παραμονές των εκλογών, δίνετε τη δυνατότητα για διευκολύνσεις σε ό,τι αφορά τις δανειακές υποχρεώσεις των δήμων, αλλά και τις υποχρεώσεις απέναντι στους δήμους. Για ποιο λόγο να μην ξέρουμε; Γιατί η Βουλή να μη γνωρίζει –και στη συνέχεια οι πολίτες να μην γνωρίζουν- ότι ο τάδε δήμος χρωστάει αυτά; Πολλές φορές δεν ξέρουν οι δημότες τι οφειλές έχει ο δήμος και πολλές φορές αυτό σημαίνει και κακή διαχείριση ενδεχομένως. 
      Τέλος, κύριε Υπουργέ, θέλω να σας ρωτήσω τι είναι προτιμότερο. Έχουμε έναν Γενικό Επιθεωρητή. Εγώ γνωρίζω τον κ. Ρακιντζή, τον τιμώ ως δικαστικό, αλλά θέλω να πω ότι δεν παύει να είναι αυτός που διορίζει η Κυβέρνηση. 
      Έχουμε τον αντεισαγγελέα του Αρείου Πάγου. Η Εισαγγελία του Αρείου Πάγου έχει συσσωρεύσει σε δωμάτια, σε χώρους εκεί, τα πόθεν έσχες των δικαστικών και άλλων –πλην των Βουλευτών- ανωτέρων και ανωτάτων λειτουργών και άλλων υπόχρεων σε δήλωση του «πόθεν έσχες». 
      Γιατί να μην ενισχύσουμε αυτή τη θεσμική λειτουργία, παρά δημιουργούμε αυτή για το «πόθεν έσχες»; Άλλο πράγμα είναι οι έλεγχοι στη Δημόσια Διοίκηση. Όμως, για το «πόθεν έσχες», εγώ φοβούμαι ότι θα γίνει κάτι ανάλογο που ξεκίνησε δυστυχώς –για λόγους πάλι όχι σωστούς- στη δικαιοσύνη με τα «πόθεν έσχες» που ξέχασαν κάποιοι δικαστές να υποβάλουν. Δεν θα είναι αυτή η διαδικασία αδιάβλητη ή θα είναι σε θέση καθένας να αμφισβητήσει το κύρος της. 
      Και επειδή πολλές φορές έχουμε μιλήσει γι’ αυτά τα θέματα της διαφθοράς, εγώ έχω προτείνει εδώ και χρόνια κάτι, το οποίο και πάλι το προτείνω τώρα εδώ σε σας. Δεν πρόκειται να αντιμετωπιστεί η διαφθορά -όπως είπα, έχει διαποτίσει και επεκτείνεται σε όλο το εύρος της πολιτικής, οικονομικής και κοινωνικής μας ζωής- εάν δεν στήσουμε στο τέλος του ποταμιού, εκεί, την ενέδρα γι’ αυτούς που επωφελούνται, που χρηματίζονται, που συναλλάσσονται, που παίζουν το ρόλο των μεσαζόντων. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας ευχαριστούμε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αυτή τη φράση θα πω μόνο. Προσέξτε γιατί και εσάς θα σας αρέσει αυτή η σκέψη μου. 
      Εδώ, κάνουμε όλοι μια δήλωση του «πόθεν έσχες» και υποχρεούμεθα να γράφουμε ό,τι έχουμε και δεν έχουμε. Κανείς δεν είναι τόσο βλαξ ή επιπόλαιος να γράψει ότι έχει και στην Ελβετία ένα λογαριασμό ή στο Παρίσι ένα ακίνητο ή στην Κύπρο ή οπουδήποτε αλλού –μέχρι πρότινος στην Κύπρο- μια off shore εταιρεία κ.λπ..
      Γιατί λοιπόν να μην κάνουμε στο νόμο για το «πόθεν έσχες» την εξής προσθήκη; Πρώτον, όσοι υποχρεούνται σε δήλωση του «πόθεν έσχες», δεν μπορούν να χρησιμοποιούν off shore εταιρείες. 
      Δεν είπαν ότι δεν μπορούν οι Βουλευτές να παίζουν στο Χρηματιστήριο; Και ρίξαμε όλα τα κόμματα στάχτη στα μάτια του  κοσμάκη, λες και είναι οι Βουλευτές που θα κάνουν στο Χρηματιστήριο ό,τι γίνεται. Στο Χρηματιστήριο και από εμάς εδώ, αν κάποιοι θα κάνουν μέσω άλλων, παρένθετων προσώπων, είναι αυτοί που μπορεί να έχουν σχέση με παραγωγικά Υπουργεία ή που προορίζονται να καταλάβουν τέτοιες θέσεις. 
      Γιατί, λοιπόν, να μην πούμε εκεί, όχι off shore εταιρείες και για ό,τι δεν δηλώνεται, αυτός ο οποίος φέρεται ως κύριος πράγματος, χρηματικού ποσού, κάποιων αξιών να παραιτείται υπέρ του ελληνικού δημοσίου. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. Η πρότασή σας…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι μια λύση με ένα κίνητρο για όποιον, ακόμη και συμμέτοχο, που πρέπει να απαλλάσσεται από οποιαδήποτε ευθύνη, οποιονδήποτε, αποκαλύψει τέτοια στοιχεία, ώστε το ελληνικό δημόσιο να τα αναλάβει….
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, επειδή μου δώσατε και εμένα την ευκαιρία με την τελευταία σας παρατήρηση, θα ήθελα…
      ΑΠΟΣΤΟΛΟΣ ΚΑΚΛΑΜΑΝΗΣ: Συμφωνείτε με αυτά που λέω;
      ΠΡΟΕΔΡΕΥΩΝ (Ιωάννης Τραγάκης): Απόλυτα συμφωνώ. Με τα τελευταία που είπατε για το «πόθεν έσχες» συμφωνώ απόλυτα. 
      Αλλά ο χρόνος σας έληξε. Τελειώσατε.
      ΑΠΟΣΤΟΛΟΣ ΚΑΚΛΑΜΑΝΗΣ: Θέλετε να ξέρετε και κάτι άλλο; Ανάλογες διατάξεις για την καταπολέμηση των ναρκωτικών οδηγούν στο να πηγαίνουν στη φυλακή οι απλοί χρήστες και όχι οι έμποροι των ναρκωτικών. Στην περίπτωση εδώ ισχύει το αντίθετο.
      ΠΡΟΕΔΡΕΥΩΝ (Ιωάννης Τραγάκης): Πάντως, γι’ αυτό το θέμα που θέσατε, κύριε Πρόεδρε, θα ήθελα να σας υπενθυμίσω…
      ΑΠΟΣΤΟΛΟΣ ΚΑΚΛΑΜΑΝΗΣ: Διότι ο έμπορος δεν θα εμφανίσει το χρήστη ότι έχει τα λεφτά. Τα λεφτά τα έχει εκείνος. 
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε Πρόεδρε. Ευχαριστούμε πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Και εγώ ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Θα ήθελα να παρατηρήσω ότι σε ό,τι αφορά το «πόθεν έσχες» των Βουλευτών, γνωρίζετε ότι η επιτροπή του άρθρου 21 έχει το δικαίωμα και τη δικαιοδοσία, βάσει του νόμου, να ανοίξει οποιονδήποτε λογαριασμό Έλληνα Βουλευτή, Έλληνα πολιτικού δηλαδή, ή άλλων υπόχρεων προς «πόθεν έσχες» σε οποιοδήποτε σημείο του κόσμου. Αυτό το γνωρίζετε. Το ένα είναι αυτό.
      Το δεύτερο, κύριε Πρόεδρε, που ήθελα να πω είναι ότι η πρότασή σας είναι σωστή και την έχω κάνει και άλλη φορά και θα την επαναλάβω για μια ακόμα φορά προς τον κύριο Υπουργό Δημόσιας Διοίκησης, ότι το «πόθεν έσχες» και των δικαστικών, αλλά και των δημόσιων λειτουργών, θα πρέπει να ελέγχεται, όπως και των Βουλευτών, από Σώμα Ορκωτών Ελεγκτών Λογιστών.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είναι και η ώρα τώρα περασμένη.
      ΠΡΟΕΔΡΕΥΩΝ (Ιωάννης Τραγάκης):  Τα είπαμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε να σας πω. Ήμουν  έντεκα χρόνια Πρόεδρος της Βουλής. Δεν γίνεται ο έλεγχος, γιατί δεν είναι δυνατόν να γίνει ο έλεγχος.
      Επαναλαμβάνω, ποιος βλαξ θα γράψει το προϊόν του χρηματισμού του, της παράνομης συναλλαγής του στο «πόθεν έσχες»; 
      ΠΡΟΕΔΡΕΥΩΝ (Ιωάννης Τραγάκης):  Σε ό,τι αφορά τους Βουλευτές, κύριε Πρόεδρε, ξέρετε ότι γίνεται ουσιαστικός έλεγχος και δεν γίνεται από τη Βουλή. Γίνεται από Σώμα Ορκωτών Ελεγκτών Λογιστών. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, δεν με καταλαβαίνετε τι λέω; 
      ΠΡΟΕΔΡΕΥΩΝ (Ιωάννης Τραγάκης): Εγώ σας καταλαβαίνω.
      ΑΠΟΣΤΟΛΟΣ ΚΑΚΛΑΜΑΝΗΣ: Επαναλαμβάνω, αν ένας εκ των τριακοσίων έχει off shore εταιρείες, έχει καταθέσεις στο εξωτερικό, θα το γράψει εκεί; 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Πρόεδρε. Πήραμε χρόνο από τους επόμενους. 
      ΑΠΟΣΤΟΛΟΣ ΚΑΚΛΑΜΑΝΗΣ: Πήραμε χρόνο, αλλά αυτές είναι χρήσιμες συζητήσεις. 
      ΠΡΟΕΔΡΕΥΩΝ (Ιωάννης Τραγάκης): Ο κ. Φούσας έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά τότε θα πρέπει κάποια κόμματα που τα προεκλογικά τους και όποια άλλα, τη λειτουργία τους, μπορεί να μην τα έχουν εδώ αλλά σε off shore εταιρείες…
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ, πάρα πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Το πολιτικό χρήμα ξέρετε πολύ καλά…
      ΠΡΟΕΔΡΕΥΩΝ (Ιωάννης Τραγάκης): Παρακαλώ πολύ, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλείτε πολύ τώρα, πάνω στην ουσία; 
      ΠΡΟΕΔΡΕΥΩΝ (Ιωάννης Τραγάκης): Τι τώρα; Στα είκοσι λεπτά; Τις ουσίες τις έχετε πει.
      ΑΠΟΣΤΟΛΟΣ ΚΑΚΛΑΜΑΝΗΣ: Αγαπητέ, κύριε Τραγάκη, λέω κάτι που όλοι το μουρμουρίζουμε. Το πολιτικό χρήμα το γράφει κανείς στη δήλωση του «πόθεν έσχες»; Προς Θεού! 
      ΠΡΟΕΔΡΕΥΩΝ (Ιωάννης Τραγάκης): Πού να το ξέρω εγώ το πολιτικό χρήμα; 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν διαφωνεί κανείς. Υποθέτω ότι αν παρανόμως σας ενισχύει κάποιος στις εκλογές, δεν θα το γράψετε. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ευχαριστούμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να κάνετε κάποια παρέμβαση; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μια διευκρίνιση μόνο θέλω να κάνω.
      Κύριε Πρόεδρε, ιδιαίτερα για τις τελευταίες παρατηρήσεις που κάνατε, θέλω να σας ευχαριστήσω και να σας πω ότι εγώ προσωπικά και στο πλαίσιο του Υπουργείου και θα τις ερευνήσω και θα κοιτάξω τι μπορούμε να αξιοποιήσουμε από αυτά που είπατε. Γιατί σ’ αυτόν το διάλογο, ιδιαίτερα σε θέματα που αφορούν διαφάνεια, πρώτον, κανείς δεν τα ξέρει όλα και δεν το ισχυρίστηκε η Κυβέρνηση. Πάντα θα υπάρχουν κενά που πρέπει να καλύπτονται και πάντα πρέπει να αξιοποιούμε και την εμπειρία ανθρώπων, οι οποίοι έχουν χρόνια ολόκληρα ασκήσει καθήκοντα πάνω σ’ αυτόν τον κρίσιμο τομέα.
      Σας ευχαριστώ πάρα πολύ και σας διαβεβαιώ ότι έλαβα πολύ σοβαρά υπ’ όψιν, ιδίως τα τελευταία τα οποία είπατε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Το λόγο έχει ο συνάδελφος κ. Φούσας. 
      ΑΠΟΣΤΟΛΟΣ ΚΑΚΛΑΜΑΝΗΣ: Από εδώ μέσα θα αρχίσει η κάθαρση… 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, έχω δώσει το λόγο. Όλα αυτά που λέτε, να ξέρετε ότι είναι εκτός Πρακτικών. 
      Ορίστε, κύριε Φούσα, έχετε το λόγο. 
      ΑΝΤΩΝΙΟΣ ΦΟΥΣΑΣ: Θα με ακούσετε, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Αυτό είναι τιμωρία τώρα…
      ΑΝΤΩΝΙΟΣ ΦΟΥΣΑΣ: Οφείλω να πω ότι πραγματικά, κύριε Πρόεδρε, χαίρομαι που σας διαδέχομαι στο Βήμα. Και χαίρομαι, διότι και οι σκέψεις σας είναι πάντοτε χρήσιμες, ιδίως οι αποψινές. Είναι ιδιαίτερα ευχάριστο που ο Υπουργός δήλωσε ότι αυτές τις σκέψεις και τις προτάσεις σας τις βλέπει με ιδιαίτερο ενδιαφέρον και θα τις μελετήσει. Βεβαίως, όμως, επιτρέψτε μου να παρατηρήσω κάτι, για το οποίο θα ήθελα και μία εξήγηση, γιατί είμαι σίγουρος ότι αυτές οι προτάσεις σας δεν είναι σημερινές. 
      ΑΠΟΣΤΟΛΟΣ ΚΑΚΛΑΜΑΝΗΣ: Προ τετραετίας δημοσιευμένες στα «ΝΕΑ». 
      ΑΝΤΩΝΙΟΣ ΦΟΥΣΑΣ: Θα ήθελα να ξέρω, εάν πράγματι το δικό σας κόμμα τότε και η κυβέρνησή σας τις υιοθέτησε ή γιατί δεν τις υιοθέτησε. 
      ΑΠΟΣΤΟΛΟΣ ΚΑΚΛΑΜΑΝΗΣ: Εκοιμάτο τον ύπνον, όπως και εσείς τώρα, και πυροβολούσε, όπως πυροβολείτε και εσείς τώρα. 
      ΑΝΤΩΝΙΟΣ ΦΟΥΣΑΣ: Μου επιτρέπετε; Εγώ ξέρω μία κυβέρνησή σας πολλών ετών που, όπως λέτε, εκοιμάτο, αλλά ξέρω και μία κυβέρνηση που ο Υπουργός σας έκανε τη συγκεκριμένη δήλωση. 
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα λυπάμαι που θα το πω αλλά επαναλαμβάνω ότι η υποκρισία δεν έχει τέλος εδώ μέσα. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ, επί του νομοσχεδίου.
      ΑΝΤΩΝΙΟΣ ΦΟΥΣΑΣ: Τελειώνω με το θέμα αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Το κόμμα, το άλφα ή το βήτα ή η προσωπικότητα του καθενός μετράει εδώ μέσα; 
      ΑΝΤΩΝΙΟΣ ΦΟΥΣΑΣ: Μου δίνετε την ευκαιρία, κύριε Πρόεδρε, να ασχοληθώ με δύο θέματα πολύ ενδιαφέροντα από αυτά που θίξατε. 
      ΑΠΟΣΤΟΛΟΣ ΚΑΚΛΑΜΑΝΗΣ: Λειτουργεί το κόμμα σας οργανωτικά, δημοκρατικά; 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, πρέπει να αναλύσω τις σκέψεις μου.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ πολύ να μη διακόπτετε. 
      Κύριε Φούσα, σας παρακαλώ να συνεχίσετε επί του νομοσχεδίου. 
      ΑΝΤΩΝΙΟΣ ΦΟΥΣΑΣ: Θα ήθελα να αναφερθώ σε δύο άλλα θέματα, τα οποία είναι πολύ ενδιαφέροντα. Το πρώτο θέμα έχει σχέση και με την ιδιότητά μου σαν δικηγόρου και είναι το θέμα για τις κάμερες και τις χειροπέδες στους κρατουμένους. Είναι άδικο να επιρρίπτετε ευθύνες στην Κυβέρνηση. Είναι απολύτως άδικο, διότι αυτό δεν είναι θέμα της Κυβέρνησης. 
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος έδωσε την εντολή; 
      ΑΝΤΩΝΙΟΣ ΦΟΥΣΑΣ: Δεν έδωσε καμία κυβέρνηση την εντολή και δεν μπορεί να έδωσε η Κυβέρνηση εντολή. Και εγώ συμφωνώ μαζί σας ότι αυτά δεν θα έπρεπε να γίνονται. Αυτά, όμως, όπως ξέρετε, είναι έργο άλλων και ιδίως των Μέσων Μαζικής Ενημέρωσης, που δυστυχώς δεν σέβονται το νόμο, γιατί ξέρετε ότι υπάρχει σχετική νομοθετική ρύθμιση για τα θέματα αυτά. 
      ΑΠΟΣΤΟΛΟΣ ΚΑΚΛΑΜΑΝΗΣ: Λείπει ο συνάδελφός μου, ο Γραμματέας της Νέας Δημοκρατίας, που ανέφερε τις χειροπέδες. 
      ΑΝΤΩΝΙΟΣ ΦΟΥΣΑΣ: Θέλω να αναφερθώ και σε ένα άλλο θέμα πάρα πολύ σοβαρό. Άκουσα με πολλή χαρά, κύριε Πρόεδρε, τον τρόπο που εργαστήκατε, που σπουδάσατε, το επάγγελμα που ασκούσατε και, αν καλά ενθυμούμαι, ήσασταν πάντοτε κατά του επαγγελματικού ασυμβίβαστου των Βουλευτών. Και αυτό έχει σχέση με αυτό που είπατε σήμερα, για το εάν πράγματι οι Βουλευτές ασκούν επάγγελμα ή πώς ασκούν επάγγελμα ή πώς πολιτεύονται. Θα ήθελα να σας ρωτήσω –και έχει αξία αυτό- κάτι εν όψει και της αναθεώρησης του Συντάγματος, που αρχίζει αύριο. Το δικό μας κόμμα εισηγήθηκε να αναθεωρήσουμε τη διάταξη του άρθρου 57, σχετικά με το επαγγελματικό ασυμβίβαστο. Είχα ακούσει ότι και το δικό σας κόμμα ενδιαφέρεται για την αναθεώρηση αυτής της διάταξης. Γιατί δεν συμπεριλαμβάνεται στη δική σας πρόταση; Διότι δεν συμπεριλαμβάνεται, σας ομιλώ ειλικρινά. Εσείς δεν συμπεριλαμβάνατε τη διάταξη του άρθρου 57 για αναθεώρηση. Αντίθετα, μάλιστα, αντικρούοντας τη δική μας πρόταση, λέτε ότι είναι δυνατόν αυτό το θέμα να ρυθμιστεί με έναν καινούργιο εκτελεστικό νόμο. 
      Άρα, λοιπόν, υπάρχουν ζητήματα. Με το κύρος που έχετε, ασκείστε όση πίεση μπορείτε και στο δικό σας κόμμα, για να συγκλίνουμε έστω με αυτήν την αναθεώρηση που τώρα επιχειρούμε, να βρούμε τις καλύτερες λύσεις. Πράγματι, μία από τις καλύτερες λύσεις είναι να καταργηθεί το απόλυτο επαγγελματικό ασυμβίβαστο των Βουλευτών. 
      Και τώρα στο νομοσχέδιο. Με το νομοσχέδιο αυτό επιχειρείται, όπως όλοι γνωρίζουμε, βλέπουμε, διαβάζουμε και καταλαβαίνουμε, να ρυθμιστούν ιδιαίτερα σοβαρά θέματα που έχουν σχέση με τη Δημόσια Διοίκηση, αλλά ασφαλώς και με την αυτοδιοίκηση στην πατρίδα μας.
       Δεν είναι ώρα να αναλύσω όλα αυτά τα θέματα, ούτε και να τα αναπτύξω. Διότι αναπτύχθηκαν και από τον εισηγητή μας και από τους άλλους αγορητές. Πρέπει να πω, όμως, ότι ασφαλώς δεν επιχειρεί αυτό το νομοσχέδιο να λύσει όλα τα θέματα αυτών των θεμάτων της Δημόσιας Διοίκησης και της αυτοδιοίκησης, αλλά επιλαμβάνεται πολύ σοβαρών θεμάτων, όπως παραδείγματος χάριν επιλαμβάνεται του μεγάλου θέματος των δυο σχολών. Της Εθνικής Σχολής Δημόσιας Διοίκησης και της Εθνικής Σχολής Αυτοδιοίκησης. Επιλαμβάνεται ασφαλώς του μεγάλου θέματος του Γενικού Επιθεωρητού Δημόσιας Διοίκησης και του δίδει περισσότερες αρμοδιότητες και είναι ανάγκη να έχει αυτές τις αρμοδιότητες. 
      Με την ευκαιρία αυτή πρέπει να υπογραμμίσω ότι ο σημερινός Γενικός Επιθεωρητής Δημόσιας Διοίκησης κ. Ρακιτζής, στον οποίο και αναφερθήκατε, υπήρξε ένας λαμπρός δικαστής και είναι απολύτως βέβαιον ότι ασκεί και θα ασκεί με ιδιαίτερη επιτυχία τα υψηλά καθήκοντά του.
       Με τη συζήτηση αυτή αναφερθήκαμε, όμως και στο θέμα της διαφθοράς, της διαπλοκής και της παράνομης συναλλαγής. Ασφαλώς είναι ένα μεγάλο ζήτημα. Εσείς όμως του ΠΑ.ΣΟ.Κ. θελήσατε για τρεις λόγους να υψώσετε τη φωνή για το μεγάλο αυτό θέμα.
      Πρώτον, γιατί ασφαλώς είναι αντικείμενο αυτού του νομοσχεδίου το θέμα της διαφθοράς και πράγματι ενισχύει νομοθετικά τον τρόπο που θα πατάξουμε αυτό το τραγικό φαινόμενο, κάτι που ασφαλώς το κάναμε και με πολλά άλλα νομοθετήματα.
      Δεύτερον, διότι πράγματι είναι επίκαιρο το θέμα με όσα φαινόμενα είδαμε, τα οποία όλοι μας καταδικάζουμε και για τα οποία ασφαλώς επελήφθη ήδη η δικαιοσύνη.
      Τρίτον, γιατί εσείς του ΠΑ.ΣΟ.Κ. νομίζετε ότι σηκώνοντας το θέμα αυτό σήμερα στην Αίθουσα αυτή, είναι δυνατόν να ασκήσετε αντιπολίτευση στην Κυβέρνηση για το μεγάλο αυτό ζήτημα. Οφείλω, λοιπόν, να εξηγηθώ για το μεγάλο αυτό ζήτημα.
      Η Κυβέρνηση έχει σαφή θέση. Είναι απέναντι στη διαφθορά και στη διαπλοκή. Λέτε και σεις πως είστε. Υπάρχει, όμως, μια μεγάλη διαφορά. Εσείς λέγατε πάντοτε πως για όλα αυτά τα φαινόμενα, όποιος έχει στοιχεία να πάει στον εισαγγελέα. Εμείς δεν είμαστε αυτής της σχολής. Εμείς είμαστε της σχολής ότι τα φαινόμενα αυτά τα αποκαλύπτουμε, τα φαινόμενα αυτά τα καταγγέλλουμε, τα φαινόμενα αυτά τα στέλνουμε στη δικαιοσύνη και η δικαιοσύνη ασφαλώς επιλαμβάνεται αυτών των θεμάτων. Έτσι νομίζω ότι είναι δυνατόν το παγκόσμιο φαινόμενο της διαφθοράς που δυστυχώς και εδώ στη χώρα μας έχει πάρει ενδημικές διαστάσεις, να καταπολεμηθεί. Αλλά για να καταπολεμηθεί χρειάζεται και η δική σας συμπαράσταση. Χρειάζεται και η δική σας κυρίως αυτοκριτική, την οποία δεν κάνετε. Εμείς πάντως σας υποσχόμαστε -και υποσχόμαστε ιδίως στον ελληνικό λαό- ότι θα συνεχίσουμε τον αγώνα κατά της διαφθοράς, διότι το θέλει ο ελληνικός λαός και το έχει ανάγκη η πατρίδα μας. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      Το λόγο έχει η κ. Παπακώστα.
      ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κύριοι Βουλευτές, ενδιαφέρουσα πραγματικά η συζήτηση που πραγματοποιείται απόψε στη Βουλή των Ελλήνων, με αφορμή το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων του Υπουργείου Εσωτερικών, Δημόσιας Διοίκησης και Αποκέντρωσης».
      Πρέπει να σας πω ότι προς το τέλος αυτής της κουβέντας και έτσι όπως καταλήγει πραγματικά αισθάνομαι αισιοδοξία και αντλώ δύναμη, διότι θα συμφωνήσω απολύτως και θα συνομολογήσω ότι σε καμία περίπτωση δεν τιμά τον πολιτικό κόσμο της χώρας συνολικά, διακομματικά, αυτή η ξιφούλκηση με επιχειρήματα, του ποιος είναι πιο έντιμος από τον άλλον και του ποιος, εν πάση περιπτώσει, υπεραμύνεται περισσότερο της μιας, ή της άλλης άποψης, περί εντιμότητας.
      Σημασία έχει κυρίες και κύριοι συνάδελφοι, να συναποφασίσουμε και να συνεννοηθούμε. Και αυτό το πνεύμα συναίνεσης το οποίο εξέφρασε από την πλευρά της Αξιωματικής Αντιπολίτευσης ο πρώην Πρόεδρος της Βουλής κ. Κακλαμάνης θεωρώ ότι μας βρίσκει όλους σύμφωνους υπό μια προϋπόθεση  και υπό έναν όρο, ότι πράγματι όλοι μας εννοούμε ακριβώς τα ίδια πράγματα, όταν μιλούμε για τη διαφάνεια στο δημόσιο βίο, για την υπεράσπιση του δημοσίου συμφέροντος και του δημοσίου χρήματος και την αλλαγή και την  εμπέδωση μιας διαφορετικής σχολής σκέψης, η οποία δεν θα έχει να κάνει με το ύψος του ποσού που κάθε φορά συζητούμε αλλά με τη μηδενική ανοχή στο φαινόμενο. 
      Και νομίζω ότι είναι μια χρυσή ευκαιρία –και κλείνω με αυτήν την παρατήρηση αυτό το κομμάτι- σε όλο το πολιτικό φάσμα διακομματικά, συνολικά στον πολιτικό κόσμο της χώρας μας να αποδείξει ότι μπορεί να αρθεί στο ύψος των περιστάσεων –εγώ το πιστεύω απολύτως αυτό- υπό την προϋπόθεση  ότι δεν θα γίνεται μικροκομματική σπέκουλα είτε με αφορμή τις δημοτικές και νομαρχιακές εκλογές είτε με αφορμή τα μικρομεσοπρόθεσμα μικροκομματικά συμφέροντα, γιατί τελικώς αυτή η ιστορία, αυτή η υπόθεση τους θίγει όλους. 
      Κατά συνέπεια υπάρχει εντιμότητα στον πολιτικό κόσμο της χώρας, υπάρχει πολιτική βούληση από την πλευρά του Πρωθυπουργού και της Κυβέρνησης, υπάρχει πολιτική βούληση όπως εκτιμώ από το σύνολο των κοινοβουλευτικών στη Βουλή των Ελλήνων. Απομένει να αποδείξουμε όλοι μας πως εννοούμε ακριβώς το ίδιο πράγμα. 
      Και θα συμφωνήσω απολύτως και με τις προτάσεις τις οποίες προηγουμένως δημοσιοποίησε ο καλός συνάδελφος κ. Κακλαμάνης όσον αφορά το ζήτημα του πώς διασφαλίζουμε το «πόθεν έσχες» όλων μας ώστε να μην υπάρχει καμία αμφιβολία και να μην είναι διάτρητη αυτή η υπόθεση. 
      Όσον αφορά το νομοσχέδιο κύριε Υπουργέ, έχω καταθέσει δύο τροπολογίες εκ των οποίων τη μια με την αγαπητή συνάδελφο από το ΠΑ.ΣΟ.Κ. κ. Χριστοφιλοπούλου. Κύριε Υπουργέ, η τροπολογία αυτή αφορά τη δυνατότητα και το δικαίωμα των γυναικών να επιτρέπεται να επιλέγουν οι ίδιες το επώνυμο με το οποίο θα αναγράφονται στο ψηφοδέλτιο. Αναφέρομαι και στα ψηφοδέλτια τώρα εν όψει των δημοτικών και νομαρχιακών εκλογών, αφού, όπως αυτήν την ώρα ισχύει με το άρθρο 35 του ν. 3463/2006, δηλαδή του Κώδικα Δήμων και Κοινοτήτων, καθορίζεται ότι είναι υποχρεωμένες οι υποψήφιες γυναίκες δημοτικοί ή νομαρχιακοί σύμβουλοι να εμφανίζονται οπωσδήποτε πρώτα με το επώνυμο με το οποίο είναι γραμμένες στην οικογενειακή τους μερίδα-δημοτολόγιο. Εμείς λοιπόν προτείνουμε –και θεωρώ ότι πρέπει να γίνει αποδεκτή αυτή η τροπολογία, αν θέλουμε να θωρακίσουμε θεσμικά τη συμμετοχή των γυναικών στα κοινά- τη δυνατότητα και το δικαίωμα των γυναικών να μπορούν να χρησιμοποιούν ως πρώτο επώνυμό τους είτε το πατρικό είτε του συζύγου ανεξάρτητα από το με ποιο επώνυμο είναι γραμμένες στην οικογενειακή τους μερίδα και πάντως και τα δύο επώνυμα και να είναι στη διακριτική τους ευχέρεια και όχι να είναι υποχρεωμένες να αναγράφουν ως πρώτο το επώνυμο με το οποίο είναι καταχωρημένες στην οικογενειακή μερίδα. Διότι οι περισσότερες από τις γυναίκες υποψήφιες είναι αναγνωρίσιμες με τελείως διαφορετικό επώνυμο από αυτό με το οποίο είναι εγγεγραμμένες στην οικογενειακή μερίδα και στο δημοτολόγιο. Επίσης κύριε Υπουργέ, θα πρέπει να έχει αναδρομική ισχύ η αποδοχή αυτής της τροπολογίας για να μπορέσει να λειτουργήσει σε αυτές τις δημοτικές και νομαρχιακές εκλογές. Νομίζω ότι είναι ένα θέμα που σας βρίσκει απολύτως σύμφωνο και θεωρώ ότι θα πρέπει να λειτουργήσετε θετικά προς αυτήν την κατεύθυνση. 
      Μια δεύτερη τροπολογία κύριε Πρόεδρε, και κύριοι Βουλευτές, έχει να κάνει με το άρθρο 16. Εκεί θα πρέπει να σας πω ότι στην προτεινόμενη ρύθμιση του άρθρου 16 του σχεδίου νόμου που αποβλέπει στην εύρυθμη και απρόσκοπτη εφαρμογή από τους Οργανισμούς Τοπικής Αυτοδιοίκησης του Προγράμματος «Βοήθεια στο Σπίτι», το οποίο είναι ένα σημαντικό πρόγραμμα, προκειμένου να αξιοποιηθεί το γνωστικό αντικείμενο, η υποδομή αλλά και η εμπειρία του προσωπικού το οποίο υπηρετεί και υπηρετούσε για τις ανάγκες του προγράμματος, θεωρώ –και με αυτήν την τροπολογία αυτό προτείνω προς την πολιτική ηγεσία του Υπουργείου Εσωτερικών- ότι θα πρέπει να ενταχθούν εντός των εργαζομένων των οποίων οι συμβάσεις ή οι σχέσεις εργασίας μετατρέπονται σε αορίστου χρόνου και εκείνοι οι εργαζόμενοι οι οποίοι με δικαστική απόφαση έστω και του Πρωτοδικείου έχουν αθωωθεί, εφόσον προσφέρουν τις υπηρεσίες τους στο πρόγραμμα αυτό έως την ψήφιση του παρόντος νόμου.
      Η προσθήκη, λοιπόν, αυτή –προσθήκη και όχι τροπολογία- για τους εργαζομένους αυτούς είναι νόμιμη, αφού ο χαρακτηρισμός της συμβάσεώς τους ως αορίστου χρόνου έχει γίνει με δικαστική απόφαση λόγω καλύψεως παγίων και διαρκών αναγκών και συνεχίζουν να προσφέρουν τις υπηρεσίες τους στο Πρόγραμμα «Βοήθεια στο Σπίτι» έως και σήμερα. Και είναι και κοινωνικά δίκαιη, αφού με τις γνώσεις και την εμπειρία αυτού του προσωπικού παρέχεται σημαντική υπηρεσία στο κοινωνικό σύνολο, σε ανθρώπους οι οποίοι είναι ανήμποροι. Και, βεβαίως, εξυπηρετεί και τους στόχους του προγράμματος αυτού, με την αποστολή και την προσφορά που έχει στους Οργανισμούς Τοπικής Αυτοδιοίκησης αυτού του είδους η δράση του Προγράμματος «Βοήθεια στο Σπίτι». Παράλληλα δε, ενισχύει και διευρύνει τις υπάρχουσες προνοιακές δομές, οι οποίες είναι αναγκαίες για να ασκείται μία κοινωνική πολιτική, η οποία εκ των πραγμάτων απαραίτητη, προς τους ανήμπορους συμπολίτες μας.
      Κατά συνέπεια, λοιπόν, κύριε Υπουργέ, θεωρώ ότι αυτή η προσθήκη και δίκαιη είναι αλλά και κοινωνικά εξισορροπεί ανισότητες. Και νομίζω ότι αξιοποιούμε ένα στελεχικό δυναμικό, το οποίο μας είναι ιδιαίτερα χρήσιμο προς την κατεύθυνση μιας κοινωνικής πολιτικής, η οποία τηρεί την αρχή της επικουρικότητας, δηλαδή όσο πιο κοντά στο πρόβλημα, όσο πιο κοντά στον πολίτη τόσο καλύτερα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, σας ευχαριστώ πάρα πολύ για τη συζήτηση, το επίπεδο της συζήτησης και για πολλές από τις προτάσεις που ακούστηκαν μέσα σε αυτήν την Αίθουσα με αφορμή ένα νομοσχέδιο που κάποιοι στην αρχή το κατηγόρησαν ότι δεν έχει μία ενιαία αρχή και που αποδεικνύεται ότι μπορεί να μην έχει την ενότητα που είχαν άλλα νομοσχέδια του Υπουργείου Εσωτερικών, πλην όμως αφορά ένα συγκεκριμένο Υπουργείο και επίσης αφορά την ενίσχυση θεσμών, που είναι εντελώς απαραίτητοι για βασικά θέματα τα οποία σχετίζονται με την ομαλή λειτουργία του κράτους και με τη διαφάνεια. Άλλωστε, το νομοσχέδιο αυτό απέδειξε ότι έρχεται να καλύψει ενδεχόμενα κενά, πριν η ίδια η συγκυρία τα καταδείξει. Και είναι ιδιαίτερα κρίσιμη και η συγκυρία, μέσα από την οποία συζητείται αυτό το νομοσχέδιο και, επομένως, διεξάγεται και η συζήτηση στο Κοινοβούλιο.
      Σε ό,τι αφορά το ζήτημα των θεσμών, θα ήθελα να τονίσω για μία ακόμη φορά κάτι: Καμία κυβέρνηση από μόνη της δεν είναι δυνατόν να καλύψει τα οποιαδήποτε κενά υπάρχουν σε ό,τι αφορά τα ζητήματα τα οποία σχετίζονται και με την καταπολέμηση της διαφθοράς και με την πάταξη της αδιαφάνειας και της διαπλοκής. 
      Είναι γνωστό –και αυτό το έχει αποδείξει η ίδια η εμπειρία- ότι χρειάζεται μια συστράτευση όλων των πολιτικών δυνάμεων. Διότι όταν όλες οι πολιτικές δυνάμεις έχουν την ενότητα και τη βούληση να προχωρήσουν, τότε μόνο δίνουν το μήνυμα προς κάθε κατεύθυνση και τότε εμπνέουν και τον ίδιο τον κόσμο να εμπιστεύεται το κράτος, να εμπιστεύεται την πολιτική και βέβαια να συμβάλει και από την πλευρά της η κοινωνία προς αυτή την κατεύθυνση. Διότι αυτή η συμβολή και συστράτευση της κοινωνίας είναι πάρα πολύ σημαντική.
      Αν έκανα, όμως, μια αναφορά προηγουμένως, όταν μιλούσε ο κ. Βενιζέλος, στο παρελθόν –κάτι το οποίο απέφυγα συστηματικά όλες αυτές τις ημέρες, γιατί δεν ωφελεί- το έκανα γιατί εάν είχαμε εγκαίρως, από το παρελθόν, συστρατευθεί προς αυτήν την κατεύθυνση, τότε τα πράγματα θα ήταν πολύ καλύτερα. 
      Πέραν τούτου, όμως, αποδεικνύεται ότι αυτή η Κυβέρνηση, ξέροντας το πρόβλημα από τον καιρό που ήταν αντιπολίτευση, κάνει τη δουλειά της και καλεί όλους να καταπολεμήσουμε μαζί μία μάστιγα, η οποία όσο διαιωνίζεται, έχει και ένα άλλο αποτέλεσμα, το οποίο δεν πρέπει ποτέ να παραγνωρίζουμε. Διαποτίζει νοοτροπίες. Υπονομεύει την ίδια την κοινωνία. Και αυτό έχουμε χρέος και να το συνειδητοποιήσουμε, αλλά και απέναντι σε αυτό να αντισταθούμε. 
      Έρχομαι στα επί μέρους ζητήματα, τα οποία αφορά το νομοσχέδιο, δίνοντας και κάποιες απαντήσεις στα θέματα, τα οποία μου ετέθησαν.
      Εθνικό Κέντρο Δημόσιας Διοίκησης: Θα είδατε ότι οι ρυθμίσεις αυτές είναι εξαιρετικά κρίσιμες, γιατί μετά από πολλά χρόνια απραξίας το Εθνικό Κέντρο ολοκληρώθηκε και σε ό,τι αφορά τη Σχολή της Δημόσιας Διοίκησης και σε ό,τι αφορά τη Σχολή της Τοπικής Αυτοδιοίκησης αλλά και τα Περιφερειακά Ινστιτούτα. Πριν από λίγες ημέρες εγκαινιάστηκε το τελευταίο Περιφερειακό Ινστιτούτο στη Μυτιλήνη.
      Είναι ανάγκη, λοιπόν, και ο τρόπος των εξετάσεων να εκσυγχρονιστεί, αλλά και, βεβαίως, από εκεί και πέρα η υποδομή του ίδιου του Κέντρου να λειτουργήσει καλύτερα. Δεν δημιουργούμε πρόσθετο προσωπικό, εξορθολογίζουμε, όμως, τον τρόπο αξιοποίησης του υφιστάμενου προσωπικού. Απλώς κάνουμε μια εξαίρεση και δημιουργούμε έναν αναπληρωτή διευθυντή στο Ινστιτούτο Επιμόρφωσης. Διότι όταν έχεις τόσα περιφερειακά ινστιτούτα είναι ανάγκη να υπάρχει αναπληρωτής διευθυντής, ο οποίος θα μπορεί να εποπτεύει στην περιφέρεια όλα αυτά τα κομμάτια του ινστιτούτου, τα οποία λειτουργούν.
      Ο κ. Κουβέλης έκανε μία παρατήρηση γιατί στο άρθρο 2 υπάρχει η φράση «ικανοποιητική επίδοση», η οποία ενέχει, κατά τον κ. Κουβέλη έτσι όπως τη διάβαζε στο κείμενο του νόμου, στοιχεία υποκειμενικότητας. Ο όρος «ικανοποιητική επίδοση» δεν είναι «αξιολογικός», για να χρησιμοποιήσω μια νομική έκφραση, μέσα στο κείμενο. Ο όρος «ικανοποιητική επίδοση» παραπέμπει στην επίδοση την οποία ο ίδιος ο νόμος καθορίζει παραπάνω. Αυτό πρέπει να σας τονίσω ότι σημαίνει πως υπάρχουν αντικειμενικά κριτήρια με βάση τα οποία κρίνεται πότε είναι ικανοποιητική και πότε δεν ικανοποιητική. Επομένως ο κίνδυνος τον οποίο ο κ. Κουβέλης επεσήμανε –καλόπιστα βέβαια- δεν υπάρχει.
      Δεύτερο θέμα, δεύτερη ενότητα, εκείνη που αφορά τους ελεγκτικούς μηχανισμούς. Άκουσα εδώ πολλά για το θέμα του γενικού επιθεωρητή. Βεβαίως τον δημιούργησε το ΠΑ.ΣΟ.Κ. και θυμάμαι πάρα πολύ καλά τι είχα πει εγώ τότε ως Κοινοβουλευτικός Εκπρόσωπος της Νέας Δημοκρατίας, όταν συζητιόταν το σχετικό σχέδιο νόμου. Είχα πει ότι έτσι όπως εδημιουργείτο ο γενικός επιθεωρητής, ήταν, για να χρησιμοποιήσω την έκφραση του Σεφέρη, «ένα πουκάμισο αδειανό», απλώς ένας θεσμός παραπάνω.
       Πού ήταν, όμως, τα μέσα με τα οποία θα μπορούσε να επιτελέσει τα καθήκοντά του; Απόδειξη ότι χρειάστηκε, όταν ανέλαβα τα καθήκοντά μου, να φέρω σειρά ρυθμίσεων, τις οποίες έχω δώσει στη δημοσιότητα, που ο ίδιος ο επιθεωρητής πρότεινε, για να μπορέσει να κάνει τη δουλειά του. Αναφέρω ορισμένες από αυτές, ενώ άλλες υπάρχουν και μέσα στο νόμο. Για παράδειγμα, είχες έναν επιθεωρητή, ο οποίος έκανε έλεγχο, αλλά δεν μπορούσε να άρει με τίποτε –έφυγε ο κ. Κακλαμάνης, θα συνομολογούσε την παρατήρησή μου αυτή- το τραπεζικό, το φορολογικό και το χρηματιστηριακό απόρρητο εκείνων τους οποίους ελέγχει. Είναι δυνατόν να είναι αποτελεσματικός τέτοιος έλεγχος; 
      Ο επιθεωρητής εστερείτο σχεδόν προσωπικού. Ο επιθεωρητής ανακάλυπτε έναν υπάλληλο που δεν έκανε τη δουλειά του και το μόνο που μπορούσε να κάνει είναι να πει ότι ο υπάλληλος αυτός πρέπει να παραπεμφθεί από το πειθαρχικό συμβούλιο. Δεν είχε καμία δυνατότητα να το επιβάλει. Τι είδους επιθεωρητής ήταν αυτός; Όλα αυτά τα μέσα, δηλαδή, να παρεμβαίνει σε θέματα διαφάνειας, τους επίορκους υπαλλήλους να μπορεί πράγματι να τους ελέγχει, να έχει τα μέσα να το κάνει, τώρα τα απέκτησε. Και γι’ αυτό τα αποτελέσματα τα οποία ο ίδιος έδωσε στη δημοσιότητα σχετικά με την ελεγκτική του δραστηριότητα είναι απτά αυτήν τη στιγμή που μιλάμε. Επομένως ξανατονίζω ότι τώρα ο Γενικός Επιθεωρητής αποκτά ουσιαστικά τις αρμοδιότητες, τις οποίες έπρεπε να έχει.
      Και επειδή μου ετέθη το θέμα «μα, γιατί του δίνουμε αυτό το «πόθεν έσχες» με αυτές τις ρυθμίσεις που εισάγουμε;», εξηγώ το εξής: Γνωρίζουμε πως έχει το καθεστώς του «πόθεν έσχες» της μεγάλης πλειοψηφίας των υπαλλήλων. Ουσιαστικά σήμερα αυτό το καθεστώς είναι απλή καταγραφή της μεταβολής των περιουσιακών στοιχείων. Ενδεχομένως για κατηγορίες υπαλλήλων οι οποίοι ασκούν απλές αρμοδιότητες αυτό να αρκεί. Αλλά ξέρετε ότι το μεγάλο θέμα της διαφθοράς εντοπίζεται σε υπαλλήλους οι οποίοι έχουν καίριας σημασίας θέσεις στον κρατικό μηχανισμό και έχουν άμεση σχέση με τη διαχείριση χρήματος, όπως για παράδειγμα εκείνοι που υπηρετούν στις εφορίες, στις πολεοδομίες κ.λπ.. 
      Πήραμε, λοιπόν, τον κανόνα ότι οι προϊστάμενοι των μονάδων αυτών πρέπει να έχουν ουσιαστικό έλεγχο «πόθεν έσχες». Ποιο όργανο είναι το καταλληλότερο; Ο γενικός επιθεωρητής, αλλά με μέσα που του δίνουμε και με ειδική υπηρεσία την οποία του παρέχουμε για να κάνει τη δουλειά αυτή. Ποιο άλλο όργανο θα μπορούσε να κάνει ουσιαστικότερα έναν τέτοιον έλεγχο, παρά το όργανο εκείνο το οποίο έχει και την εμπειρία και τη δικαιοδοσία για να μπορέσει να προβεί σε τέτοιου είδους ελέγχους;
    Το σταθμίσαμε από πολλές πλευρές. Πέραν τούτου, έχει  ένα σημαντικό καλό η εισαγωγή αυτού του θεσμού, ότι δεν υπάρχει ταύτιση ελέγχοντος και ελεγχομένου, ούτε καν όσμωση ελέγχοντος και ελεγχομένου. 
    Επομένως η ρύθμιση αυτή είναι αναγκαία και θα δούμε πώς θα πάει στην εφαρμογή της. Πάντως, ένα είναι βέβαιο, ότι δεν είναι δυνατόν να παραμείνουμε στο σημερινό καθεστώς όπου οι υπάλληλοι, οι οποίοι έχουν τόσο σημαντική αρμοδιότητα σε οικονομικές συναλλαγές, σε κρίσιμες συναλλαγές με το κοινό, αυτοί οι υπάλληλοι ουσιαστικά δεν έχουν έλεγχο του «πόθεν έσχες». Και τονίζω ότι αυτό –επειδή έλεγε ο κ. Βενιζέλος για μέτρα που πρότεινε η Αξιωματική Αντιπολίτευση- είναι ένα συγκεκριμένο πράγμα και δεν έγινε με αφορμή τη σημερινή συγκυρία. Φέραμε το νομοσχέδιο αυτό νωρίτερα, πριν ξεσπάσουν αυτά τα πράγματα, υπολογίζοντας ότι είναι δυνατόν να εμφανιστούν τέτοια φαινόμενα. 
    Δεν σύρεται πίσω από τα γεγονότα αυτή η Κυβέρνηση. Και εδώ επίσης αποδεικνύεται αυτό που τόνισε ο κ. Καραμανλής χρόνια πριν, όταν ήμασταν στην αντιπολίτευση. Γράφαμε στον κ. Σημίτη τότε ότι χρειάζονταν μέτρα, ότι είχαμε κενά στα ζητήματα που αφορούν τη διαφάνεια. Αυτά τα κενά καλύπτουμε τώρα. 
    Σας λέω ότι δεν έπεται ότι δεν υπάρχουν κι άλλα. Εδώ είμαστε. Εδώ είναι η συμβολή όλων των πολιτικών δυνάμεων και ιδίως της Αξιωματικής Αντιπολίτευσης, ώστε αν υπάρχουν κενά, να τα καλύψουμε περαιτέρω. Όμως με συγκεκριμένες προτάσεις, με συγκεκριμένη στόχευση, με συγκεκριμένες ρυθμίσεις. Όχι με γενικές κρίσεις. Θα μου πείτε «όταν ήσασταν στην αντιπολίτευση, τι κάνατε;». Σας θυμίζω ότι κάθε πρόταση που είχαμε, άρεσε ή δεν άρεσε στην κυβέρνηση, αντιστοιχούσε σε μια πρόταση νόμου. Αυτό είχαμε πράξει. Νομίζω ότι αυτό είναι εκείνο που μας δέσμευσε και στη συνέχεια και μας δεσμεύει για να κάνουμε αυτά που είχαμε πει. Γιατί όλα αυτά που κάνουμε τώρα, εμείς τα είχαμε πει. 
    Αν με ρωτάτε εάν λύσαμε το πρόβλημα, σας είπα και από την αρχή: φυσικά όχι. Ο αγώνας κατά της διαφθοράς είναι διαρκής. Δεν χωράει ούτε επανάπαυση ούτε εφησυχασμό. Και τονίζω, όπου υπάρχουν κενά, εδώ είμαστε να τα καλύψουμε. 
    Αν με ρωτάτε επίσης εάν είμαστε ικανοποιημένοι από το πώς πάνε τα  πράγματα, πάλι θα σας πω όχι. Ποτέ δεν μπορεί να είναι ένας πολιτικός ικανοποιημένος. Έχουν γίνει βέβαια σημαντικότατα βήματα. Βλέπετε αυτήν τη στιγμή, πρώτον, οι έλεγχοι να έχουν τριπλασιαστεί και, δεύτερον, οι καταγγελίες των πολιτών –το τονίζω και απάντηση δεν παίρνω- που παραλάβαμε στο Σώμα Επιθεωρητών-Ελεγκτών Δημόσιας Διοίκησης ήταν γύρω στις τέσσερις χιλιάδες και κάτι το 2004 και αυτή τη στιγμή ξεπερνάνε τις δέκα χιλιάδες. Και μη γυρίσει κάποιος να μου πει ότι επειδή έχουμε περισσότερες καταγγελίες, έχουμε περισσότερη διαφθορά, όπως κάποιοι επιχείρησαν να πουν. Υπήρχε πολύ περισσότερη πριν, αλλά ο πολίτης δεν εμπιστευόταν να πάει σε έναν κρατικό μηχανισμό, ο οποίος, δυστυχώς, λειτουργούσε περισσότερο συγκαλυπτικά παρά αποκαλυπτικά. 
    Σήμερα πάει ο πολίτης και καταγγέλλει, γιατί εμπιστεύεται το κράτος. Και εμπιστεύεται το κράτος ότι αυτό το οποίο καταγγέλλεται, θα το ερευνήσει, θα το πατάξει. 
    Αυτό που συνέβη αυτές τις ημέρες –δεν θα κουράζομαι να το λέω- αν το αποστεώσετε από τη δημοσιότητα –δεν θα κάνω κριτική σε κανέναν- την οποία έχει, για τους λόγους που του δίνουν δημοσιότητα κάποιοι, τι σημαίνει; Σημαίνει ότι λειτούργησε το κράτος και λειτούργησε σωστά. Διότι η εταιρεία, η οποία θεώρησε εαυτή εκβιαζόμενη, δεν είπε «τι να πάω να κάνω;» ούτε υπέκυψε στον εκβιασμό. Εμπιστεύτηκε το κράτος και το κράτος έδρασε ακαριαία, δεν συγκάλυψε κανέναν. Τι σημαίνει αυτό, εάν το δείτε; Σημαίνει μια Κυβέρνηση που, επιτέλους, σιγά-σιγά κάνει τον πολίτη να εμπιστεύεται το κράτος και κάνει τον κρατικό μηχανισμό να ενεργεί πάραυτα.
    Επειδή άκουσα προηγουμένως αναφορές για τις εικόνες με τις χειροπέδες και όλα αυτά, θέλω να τονίσω για πολλοστή φορά ότι η εικόνα ανήκει στην ευθύνη εκείνων που την εμφανίζουν. Δεν θα γίνω κήνσορας κανενός. Ο πολιτικός πρέπει να υφίσταται την κριτική και όχι να κάνει κριτική, ακόμη και όταν δέχεται τις πιο άδικες επιθέσεις ή επίσης, αν διαφωνεί με τον τρόπο που ορισμένα πράγματα παρουσιάζονται. 
    Αλλά εγώ ερωτώ το εξής: Την εικόνα με τις χειροπέδες την επέβαλε η Κυβέρνηση; Σε καμία  περίπτωση. Είναι ευθύνη εκείνων που την έδειξαν. Από κει και πέρα, το μόνο που μπορώ να πω εγώ -και οφείλω να πω- είναι ότι η Κυβέρνηση οφείλει να σέβεται και θα σέβεται το τεκμήριο αθωότητας ακόμη και σε πράγματα που φαίνονται αυταπόδεικτα. 
      Ένα άλλο ζήτημα είναι το θέμα της ισότητας. Το ξανατονίζω, είμαι εναντίον των επιτροπών που δημιουργούνται χωρίς αιτία. Στα νομοσχέδια τα οποία έχω φέρει ελάχιστα πράγματα έχω προσθέσει και μόνο προς διόρθωση των υφισταμένων. Αλλά εδώ μας έλειπε ένα σημαντικό θεσμικό όργανο με βάση και τη στρατηγική της Λισαβόνας. Η ισότητα –και ελέχθη εδώ ορθά- δεν είναι θεωρία, είναι πράξη. Για να γίνει πράξη όμως ιδίως στον ιδιωτικό τομέα πρέπει να πεισθούν οι επιχειρήσεις στις οποίες μπαίνουν οι γυναίκες να δώσουν τη δυνατότητα στη γυναίκα να εξελιχθεί ισοτίμως. Για να γίνει αυτό, και επειδή δεν μπορείς να το επιβάλεις, αυτό χρειάζεται ένας διάλογος. Αυτό γίνεται σε όλα τα κράτη.
      Ποιος θα τον κάνει αυτόν το διάλογο; Πρέπει να τον κάνει μια επιτροπή που, ταυτοχρόνως, θα έχει μέσα και τους φορείς οι οποίοι έχουν τη δυνατότητα να αποτελούν μονάδες νομιμοποίησης. Γι’ αυτό έχει αυτήν τη σύνθεση η επιτροπή. Με ποιον θα συζητήσει το κράτος για να τον πείσει ότι πρέπει η ισότητα να γίνει πράξη; Μπορεί άνωθεν να επιβάλει και να πει σε κάθε επιχείρηση, τόσες γυναίκες θα χρησιμοποιείς στις διευθυντικές θέσεις; Χρειάζεται λοιπόν διάλογος ο οποίος όμως δεν σημαίνει άνωθεν επιβολή. Και αυτή η νομιμοποίηση θα προέλθει μόνο από την παρουσία σε τέτοιες επιτροπές φορέων οι οποίοι μπορούν να διαλέγονται με το κράτος και με τις επιχειρήσεις. Έλειπε αυτή η επιτροπή και τη δημιουργήσαμε. Δείτε αν υπάρχει ή δεν υπάρχει στα υπόλοιπα κράτη. Καλύπτουμε λοιπόν ένα κενό και δεν προσθέτουμε ένα γραφειοκρατικό όργανο ούτε προσθέτουμε περισσότερους υπαλλήλους. Κάνουμε ένα όργανο διαλόγου, έναν διαμεσολαβητή ανάμεσα στο κράτος που παίρνει τις αποφάσεις και σε εκείνες τις επιχειρήσεις οι οποίες πρέπει να εφαρμόσουν μια πολιτική η οποία είναι αναγκαία αλλά δεν μπορεί να επιβληθεί άνωθεν.
      Και έχουμε περάσει σε μια άλλη εποχή. Είναι η εποχή πλέον που πολύ περισσότερα επιτυγχάνεις σε επίπεδο πολιτικής μέσα από τη μεσολάβηση, μέσα από το διάλογο, παρά μέσα από την επιβολή. Είναι η φύση της κοινωνίας, είναι η φύση της οικονομίας τέτοια πια. Και δεν είναι τυχαίο ότι αυτό δικαιολογεί και την ολοένα και μεγαλύτερη παρουσία ανεξάρτητων αρχών γενικότερα. Βεβαίως είμαι από εκείνους που δεν πιστεύουν ότι αποτελούν πανάκεια οι ανεξάρτητες αρχές. Ίσα-ίσα όταν πολλαπλασιάζονται εκεί που δεν πρέπει, μπορεί να πει κανείς ότι σε πολλές περιπτώσεις απαξιώνονται. Αλλά υπάρχουν πεδία στα οποία οι ανεξάρτητες αρχές είναι απαραίτητο να λειτουργούν.
      Και έχουμε τώρα ένα χαρακτηριστικό παράδειγμα. Η Επιτροπή Ανταγωνισμού. Μπορείτε να μου πείτε αν δεν υπήρχε η Επιτροπή Ανταγωνισμού πώς θα ήταν δυνατόν να αντιμετωπίσουμε φαινόμενα τα οποία σήμερα είναι εξαιρετικά επίκαιρα; Οι μεσολαβητικοί μηχανισμοί, ιδίως όταν έχουν ανεξάρτητη μορφή, είναι εξαιρετικά χρήσιμοι. Είναι εκείνοι οι μηχανισμοί μέσα από τους οποίους νομιμοποιείται η κρατική δράση και ταυτοχρόνως το κράτος προσλαμβάνει εικόνες από την κοινωνία, που από μόνο του δεν μπορεί να έχει.
      Και έρχομαι σε ένα τελευταίο θέμα το οποίο αφορά τους Οργανισμούς Τοπικής Αυτοδιοίκησης. Πρέπει να σας πω ότι με λύπησαν ορισμένα πράγματα που άκουσα. Άκουσα συναδέλφους να λένε, «πείτε μας ποιοι είναι εκείνοι οι δήμοι που χρωστάνε και ρυθμίζετε τα χρέη τους»; Πρώτα-πρώτα -και το λέω προς την Αξιωματική Αντιπολίτευση- ό,τι έκανα το έκανα γιατί συνεννοήθηκα με την Κ.Ε.Δ.Κ.Ε. και είδε το πρόβλημα. Και μη μου πει κανείς ότι η Κ.Ε.Δ.Κ.Ε. παίζει κομματικά παιχνίδια. Δεύτερον, εάν έπρεπε να σας απαριθμήσω, κύριοι συνάδελφοι της Αξιωματικής Αντιπολίτευσης, ποιοι είναι εκείνοι οι δήμοι που έχουν τώρα τα μεγαλύτερα προβλήματα, η έκπληξή σας θα ήταν πολύ δυσάρεστη. Γιατί κυρίως είναι δήμοι των οποίων οι δήμαρχοι άφησαν μια πολύ βαριά υποθήκη παράνομων προσλήψεων και φόρτωσαν τεράστια βάρη στους Οργανισμούς Τοπικής Αυτοδιοίκησης.
      Αλλά δεν είναι μόνο αυτό. Δεν νομιμοποιείται η Αξιωματική Αντιπολίτευση να μου λέει, φέρνεις ρυθμίσεις για τους Οργανισμούς Τοπικής Αυτοδιοίκησης και γιατί το κάνεις όταν ξέρουμε ότι για να φθάσει σε αυτό το οικονομικό κατάντημα η Τοπική Αυτοδιοίκηση και να υπερχρεωθεί –γιατί χρέη ρυθμίζουμε σε αυτήν την περίπτωση- αυτό οφείλεται στο ότι η κυβέρνηση του ΠΑ.ΣΟ.Κ., μεταξύ 1997 και 2003, υπεξαίρεσε συστηματικά 1.400.000.000 ευρώ! Τους οδήγησε στην υπερχρέωση και σήμερα ρωτάνε την Κυβέρνηση Καραμανλή γιατί έρχεται να ρυθμίσει τα χρέη τους χωρίς βεβαίως το δημόσιο να χάσει ούτε 1 ευρώ!
Παρακαλώ πάρα πολύ! Δεν μπορείς να έχεις την τακτική υπεξαιρώ, οδηγώ στην υπερχρέωση, έχω και δημάρχους με προσλήψεις που υπερχρέωσαν δήμους, και θα σηκώσει ψηλά τα χέρια η πολιτεία και θα του πει: «Δεν με ενδιαφέρει, πορεύσου εν ειρήνη». Και θα έχεις μία Τοπική Αυτοδιοίκηση που καλείται μεθαύριο στο Δ’ Κοινοτικό Πλαίσιο Στήριξης να διαδραματίσει έναν κρισιμότατο ρόλο! 
      Αν δείτε ποιοι είναι οι περισσότεροι τελικοί δικαιούχοι στο Δ’ Κοινοτικό Πλαίσιο Στήριξης και αν δείτε τι σημαίνει «τελικός δικαιούχος» στο Δ’ Κοινοτικό Πλαίσιο Στήριξης και τι πιστοποίηση πρέπει να έχει για να είναι αξιόπιστος για την απορρόφηση των κοινοτικών κονδυλίων, θα καταλάβετε ότι η αγωνία μου, ως Υπουργού Εσωτερικών είναι τεράστια για το πώς πρέπει να προετοιμάσουμε τους δήμους για να αντεπεξέλθουν σ’ αυτήν τη μεγάλη πρόκληση. Γιατί, στο κάτω-κάτω, αν δεν απορροφήσουν οι δήμοι και οι νομαρχίες, να ξέρετε ότι όχι μόνο δεν θα πάει καλά η Τοπική Αυτοδιοίκηση, αλλά δεν θα πάει καλά ο τόπος. Αυτά είναι κοινοτικά χρήματα που μας ανήκουν. 
      Με αυτόν τον τρόπο κάνουμε μία «σεισάχθεια» που επιτρέπει χωρίς –το τονίζω- να μη χάνεται δημόσιο χρήμα καθόλου, να διευκολύνουμε τους Οργανισμούς Τοπικής Αυτοδιοίκησης για να μπορέσουν να οδηγηθούν σε ένα μέλλον που τους ανήκει, αλλά υπό όρους, οι οποίοι τους επιτρέπουν να εξελιχθούν. Και αυτό σε καμία περίπτωση δεν σημαίνει –και το τονίζω- κομματικό νεποτισμό προς Οργανισμούς Τοπικής Αυτοδιοίκησης. 
      Και αν θέλουν και  αν έβλεπαν -και την άλλη φορά και το Κομμουνιστικό Κόμμα και άλλοι έκαναν ορισμένες αναφορές- ποιοι είναι οι περισσότερο χρεωμένοι δήμοι, κάποιοι από την Αξιωματική Αντιπολίτευση, θα καταλάβαιναν γιατί μιλάμε. Το τονίζω όμως ότι δεν υπάρχει κανενός είδους κομματικός νεποτισμός. 
      Κλείνω για να μη σας κουράσω με μία-δύο αναφορές σ’ αυτά που είπε ο συνάδελφος και πρώην Αντιπρόεδρος της Βουλής κ. Σγουρίδης.
      Ο κ. Σγουρίδης είπε μια μεγάλη αλήθεια για την ηλεκτρονική διακυβέρνηση. Και λέει ότι για να πατάξεις τη διαφθορά έχεις ένα σημαντικό όπλο, την ηλεκτρονική διακυβέρνηση, ώστε να μην είναι ανάγκη ο πολίτης να πηγαίνει στον κάθε γκισέ και να χάνει τις ώρες του και βεβαίως στην περίπτωση αυτή να υπάρχουν κρούσματα διαφθοράς. Θα συμφωνήσω απόλυτα μαζί του. 
      Μόνο, μπορεί να μου πει ο κ. Σγουρίδης, -ως Αντιπρόεδρος της Βουλής, -ίσως και να μην τα ήξερε- ποιο ήταν το επίπεδο απορρόφησης της «Κοινωνίας της Πληροφορίας» που μας άφησε η προηγούμενη κυβέρνηση; Λυπάμαι, κύριοι συνάδελφοι της Αξιωματικής Αντιπολίτευσης, δεν μου αρέσουν οι αναφορές στο παρελθόν, δεν κερδίζουμε και τίποτα, αλλά όταν προκαλούμαι, δεν μπορώ να μην το πω. Η απορροφητικότητα ήταν δραματική, οικτρή. Τριάμισι ολόκληρα χρόνια δεν είχε γίνει απολύτως τίποτα! Φτιάχτηκε η «Κοινωνία της Πληροφορίας Α.Ε.» με καθυστέρηση σχεδόν δύο χρόνων και ήταν στα σπάργανα όταν παραλάβαμε το Υπουργείο Εσωτερικών. Τα στοιχεία είναι εδώ! Όλη η απορροφητικότητα που μας αφήσατε ήταν δραματική! Γιατί δεν ομολογείτε κάτι; Το λέω πολλές φορές εδώ και τα στοιχεία δεν είναι δικά μου, αλλά της EUROSTAT: Διαχειριστήκατε το Γ’ Κοινοτικό Πλαίσιο Στήριξης περίπου τριάμισι χρόνια. Η απορροφητικότητα των Π.Ε.Π. -των Περιφερειακών Επιχειρησιακών Προγραμμάτων- ήταν 15,6%! Τα στοιχεία δεν είναι δικά μου. 
      Μα, όταν χάσατε τόσα χρόνια, έρχεστε και ζητάτε τα ρέστα, όταν μάλιστα αυτή τη στιγμή τρέχει όλο το πρόγραμμα που αφορά την ηλεκτρονική διακυβέρνηση με άλλες ταχύτητες; Και το βλέπετε! Δεν έχετε δει τι έχει γίνει σε πολλούς και σημαντικούς τομείς; Και μέσα από το Πρόγραμμα «ΣΥΖΕΥΞΗΣ» και μέσα από το Πρόγραμμα «ΑΡΙΑΔΝΗ» και μέσα από το Πρόγραμμα «ΠΟΛΙΤΕΙΑ» και μέσα από τη δικτυακή πύλη, την οποία τώρα ετοιμάζουμε, για να προχωρήσουμε ακόμα περισσότερο. 
      Εγώ θα φέρω ένα παράδειγμα, γιατί εσείς το ξεκινήσατε, αλλά για να δείτε και τη διαφορά. Φτιάξατε τα Κ.Ε.Π.. Το είπα! Εδώ ήμασταν, μέσα σ’ αυτήν την Αίθουσα, το έφερε ο Σταύρος ο Μπένος τότε σε μια τροπολογία, αλλά μόνος του. Δεν είχε στήριξη. Εγώ καθόμουν σε εκείνα τα έδρανα –θυμάμαι- και του είπαμε από πλευράς Νέας Δημοκρατίας να το προχωρήσει. 
      Παραλάβαμε τα Κ.Ε.Π., αλλά η σύμβασή τους ήταν στον αέρα. «Έπεσα» πάνω στο Ελεγκτικό Συνέδριο για να μπορέσουμε να προχωρήσουμε. Η χρηματοδότησή τους ήταν πραγματικά ανύπαρκτη. Οι υπάλληλοι ήταν «όμηροι». Ξέρετε πόσες συναλλαγές το χρόνο κατέγραφε το σύστημα των Κ.Ε.Π. το 2003; Γύρω στις τετρακόσιες τριάντα χιλιάδες. Ξέρετε πόση είναι σήμερα η παραγωγικότητα των Κ.Ε.Π.; Πάνω από δύο εκατομμύρια συναλλαγές το χρόνο! Μα, καλά αυτό τον πενταπλασιασμό δεν τον βλέπετε; Πώς έγινε; Μόνος του; Γιατί δεν τον καταφέρνατε τα προηγούμενα χρόνια; Να κάνετε κριτική το καταλαβαίνω. Να μας βοηθάτε να πάμε πιο γρήγορα, το θέλουμε και εμείς, γιατί δεν είμαστε ικανοποιημένοι. Αλλά τώρα να λέτε, «γιατί δεν έγινε η ηλεκτρονική διακυβέρνηση», τι να κάνουμε; Υπάρχει μια τεράστια ευθύνη του παρελθόντος! 
      Επίσης, μην πετάμε αυτές τις φράσεις στον αέρα, οι οποίες μπορεί να πιάνουν ενδεχομένως από πλευράς συνθημάτων, αλλά βλάπτουν την αλήθεια και κάποια στιγμή η αλήθεια  αποδεικνύεται και αποκαλύπτεται. 
      Άκουσα να λέγεται «με τη συνέντευξη που φέρατε και που κατήργησε το Α.Σ.Ε.Π.»! Ποια συνέντευξη έφερα και κατήργησε το Α.Σ.Ε.Π.; Εγώ καθιέρωσα τη συνέντευξη που την κάνει το Α.Σ.Ε.Π., όταν το θέλει το Α.Σ.Ε.Π.. Το ξέρετε ότι σε πολλές περιπτώσεις οι φορείς ζητούν συνέντευξη και δεν τη δίνει το Α.Σ.Ε.Π.. Κατάργησα το Α.Σ.Ε.Π. όταν του ανέθεσα και την αρμοδιότητα όχι μόνο να κάνει τη συνέντευξη, αλλά να κρίνει αν πρέπει να μπει η συνέντευξη; Γιατί αυτό το ψέμα;
       Αν εννοείτε περιπτώσεις που δεν υπάρχει Α.Σ.Ε.Π., όπως π.χ. στα θέματα της Αστυνομίας, του Στρατού ή στις φυλάξεις των δημόσιων κτηρίων, θα σας θυμίσω κάτι, ότι επί των ημερών σας καθιερώθηκε αυτή η συνέντευξη -το έλεγα και την άλλη φορά, έφερα το χαρτί- επί Γεωργίου Ρωμαίου και την εφαρμόζετε αυτήν τη συνέντευξη χρόνια ολόκληρα. Καλά, όταν την εφαρμόζατε εσείς εκτός Α.Σ.Ε.Π. ήταν καλή, αλλά επειδή την εφαρμόζουμε κι εμείς σήμερα σε αυτούς τους χώρους και μόνο, που ούτως ή άλλως δεν υπάγονται στο Α.Σ.Ε.Π., είναι κακή; Δεν είναι λογική κριτικής αυτή. Βοηθείστε μας, αν υπάρχουν κενά, λάθη, να τα διορθώσουμε, εδώ είμαστε. Αλλά αυτή η μηδενιστική κριτική των πάντων δεν ωφελεί κανέναν.
      Παρ’ όλα αυτά, επειδή η συζήτηση έγινε σ΄ ένα κλίμα, το οποίο εγώ θεωρώ εξαιρετικά θετικό, ιδίως με τις παρατηρήσεις που έκανε ο κ. Κακλαμάνης, θα ήθελα να σας ευχαριστήσω. Θα μείνω μόνο σε αυτό που μου έθεσε ο κ. Αλιβιζάτος και ορισμένοι συνάδελφοι σχετικά με την τροπολογία που κατέθεσε η Αξιωματική Αντιπολίτευση για το θέμα των συμβασιούχων.
      Κύριε Πρόεδρε, κύριοι συνάδελφοι, πρέπει να είμαστε ειλικρινείς σε αυτήν την Αίθουσα. Το ξαναλέω, το πρόβλημα των συμβασιούχων δημιουργήθηκε από την προηγούμενη κυβέρνηση, καταδικαστήκαμε από την Ευρωπαϊκή Ένωση γι’ αυτό και κάνει σήμερα μία προσπάθεια η Κυβέρνηση εξαιρετικά σημαντική. Υπάρχουν ορισμένα προβλήματα. 
      Είδα τον κ. Βενιζέλο να κάνει κριτική για το Ελεγκτικό Συνέδριο. Εγώ δεν θα κάνω καμία κριτική. Εγώ λέω ότι το Ελεγκτικό Συνέδριο έχει μία απόφαση και υπάρχουν αποφάσεις μονομερούς Πρωτοδικείου από την άλλη που τελεσιδίκησαν. Δεν μπορώ να γίνω κήνσορας ούτε του ενός ούτε του άλλου! Επαφίεμαι στο ότι υπάρχει η διέξοδος της ολομελείας του Ελεγκτικού Συνεδρίου που πιστεύω ότι θα την ακολουθήσει. Και είναι πολύ κακό, κύριοι συνάδελφοι, ανάλογα με το πόσο μας αρέσουν οι αποφάσεις, να τις κριτικάρουμε. Θα φτάσουμε στο σημείο, εάν ακολουθήσουμε αυτόν το δρόμο, να νομοθετούμε κατά περίπτωση, αυτό δεν είναι μόνο πολιτικά απαράδεκτο, αλλά είναι θεσμικά απαράδεκτο. Πού είναι η έννοια της ανεξαρτησίας της δικαιοσύνης, πού είναι η έννοια της διάκρισης των εξουσιών. 
      Όμως, εγώ σε αυτήν την Αίθουσα έχω χρέος, μολονότι καταλαβαίνω το πρόβλημα που έχει δημιουργηθεί εξαιτίας της ύπαρξης δύο αντίρροπων αποφάσεων, να πω την αλήθεια, την οποία αλήθεια κάποιοι θέλουν να την αγνοούν εδώ μέσα. Δεν κάνω κριτική σε καμία απόφαση. Ξέρετε, όμως, πώς δημιουργήθηκε το πρόβλημα των λεγόμενων αμετάκλητων αποφάσεων, για τις οποίες συνάδελφοι ήλθαν εδώ και μας είπαν ότι πρέπει να εφαρμοστούν;
      Συγκεκριμένοι δήμαρχοι προσέλαβαν υπαλλήλους, εκτός των διαδικασιών του Α.Σ.Ε.Π. φυσικά, είτε με συμβάσεις έργου είτε με συμβάσεις εργασίας, υπογράφοντας ότι δεν υποκρύπτεται σύμβαση αορίστου χρόνου. Τις ανανέωσαν, υπογράφοντας με ευθύνη ότι αυτές οι συμβάσεις δεν υποκρύπτουν σύμβαση αορίστου χρόνου, γιατί αλλιώς δεν μπορούσαν να ανανεωθούν. Και αφού τις υπέγραψαν τις ανανεώσεις με αυτήν τη διαβεβαίωση, προσφεύγουν οι εργαζόμενοι στο δικαστήριο και πάνε οι ίδιοι οι δήμαρχοι που υπέγραψαν αυτές τις δηλώσεις στο δικαστήριο, συνομολογούν ότι δεν ίσχυε η πρώτη τους υπογραφή ότι πράγματι προέκυπτε σύμβαση αορίστου χρόνου και από πάνω όχι μόνο συνομολογούν, αλλά δεν κάνουν ούτε έφεση ούτε αναίρεση.
      Κύριοι συνάδελφοι, εάν το ψάξετε λίγο περισσότερο το θέμα, ξέρετε τι σημαίνει; Το έχετε δει, εσείς που τόσο εύκολα έρχεστε και λέτε εδώ ότι πρέπει να λύσουμε αυτό το πρόβλημα; Θέλω να σας πω ένα πράγμα. Ναι, βεβαίως, το πρόβλημα που έχει δημιουργηθεί να το λύσουμε. Θα πρέπει, όμως, να καταλάβουμε ότι δεν είναι ανεξέλεγκτοι και εκείνοι οι δήμαρχοι, οι οποίοι άλλα υπογράφουν, άλλα υποστηρίζουν στα δικαστήρια και «παίρνουν στο λαιμό» τους ανθρώπους, τους οποίους προσλαμβάνουν χωρίς καμία, απολύτως, διαδικασία αξιοκρατίας. Πρέπει να κοιτάξουν στα μάτια, όλοι αυτοί οι δήμαρχοι και όλοι εκείνοι, οι οποίοι έρχονται τώρα και παραπονιούνται για το πρόβλημα που πράγματι υπάρχει, όλους τους άνεργους που δεν είχαν την τύχη να προσληφθούν από το δήμαρχο, πέρα και έξω από τις  υφιστάμενες διαδικασίες. 
Όλα αυτά πρέπει να τα παρακολουθούμε. Παρατηρώ το δράμα των ανθρώπων που δεν πληρώνονται, παρατηρώ το δράμα των ανθρώπων που είναι άνεργοι και παρατηρώ επίσης το πολύ επικίνδυνο φαινόμενο που σας ανέφερα πριν, να έρχεται ο ίδιος ο λειτουργός της Τοπικής Αυτοδιοίκησης και από τη μια να λέει «όχι δεν είναι η σύμβαση αορίστου χρόνου», αλλά στο δικαστήριο να λέει «είναι αορίστου χρόνου» και να μην ασκεί ούτε καν το ένδικο μέσο. Για σκεφθείτε πού θα πάμε, κύριοι συνάδελφοι, με αυτές τις τακτικές. Το τονίζω. Τα λέω αυτά, χωρίς να αγνοώ το πρόβλημα, που έχει δημιουργηθεί, των ανθρώπων, οι οποίοι αυτήν τη στιγμή δεν πληρώνονται. Αλλά, αν άκριτα ερχόμαστε -ιδίως αν είμαστε υπεύθυνοι για την ομηρία των συμβασιούχων χρόνια ολόκληρα και την παραβίαση του Κοινοτικού Δικαίου- εδώ να χύνουμε κροκοδείλια δάκρυα κατά πώς βολεύει η συγκυρία, μια λέξη ταιριάζει: «λαϊκισμός», που είναι εξαιρετικά επικίνδυνος, γιατί μόνο τους εργαζόμενους δεν ωφελεί μόνο την κοινωνία δεν ωφελεί. Και αυτό παρακαλώ πάρα πολύ να το λάβουμε σοβαρά υπ΄ όψιν. Αυτός είναι ο λόγος για τον οποίο φυσικά δεν δέχομαι την τροπολογία αυτή και επαφίεμαι στην κρίση της ολομέλειας του Ελεγκτικού Συνεδρίου. Κι αν από εκεί προκύψει ζήτημα, να το δούμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     ΑΙΚΑΤΕΡΙΝΗ ΠΑΠΑΚΩΣΤΑ: Για τις τροπολογίες δεν είπατε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τις έχω δεχθεί. Το είπα από την αρχή.
     ΑΙΚΑΤΕΡΙΝΗ ΠΑΠΑΚΩΣΤΑ: Με αναδρομική ισχύ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το είπα.
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεώργιος Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Κυρία και κύριοι συνάδελφοι, θέλω να επιστρέψω στον κύριο Υπουργό, που μόλις κατήλθε από το Βήμα, τα περί «λαϊκισμού», τα οποία ανέφερε και να του προσθέσω ότι η Αίθουσα εδώ δεν προσφέρεται για δημαγωγία. Το ΠΑ.ΣΟ.Κ. δεν χύνει κροκοδείλια δάκρυα για τους συμβασιούχους, απλά λέει προς την Κυβέρνηση και τον κύριο Υπουργό και βέβαια και προς τον ελληνικό λαό ότι η Κυβέρνηση αυτή προεκλογικά, διά στόματος του κυρίου Πρωθυπουργού, εξήγγειλε και παραέπεισε διακόσιους πενήντα χιλιάδες ανθρώπους ότι θα τους νομιμοποιούσε και ότι θα έλυνε το πρόβλημά τους. Σήμερα γνωρίζουμε πολύ καλά όλοι την εξαπάτηση αυτής της κατηγορίας των ανθρώπων. 
     Τώρα βέβαια ας έρθουμε σ΄ αυτό το συγκεκριμένο ζήτημα. Ας ξεκαθαρίσει τη θέση του ο κύριος Υπουργός. Θέλει να λύσει το πρόβλημα αυτών των ανθρώπων ή θα κάνει κριτική στο πώς πάρθηκαν οι αποφάσεις με τις οποίες αμετακλήτως είναι εφοδιασμένοι; Και αναφέρομαι, επειδή μίλησε για δημάρχους, ότι τουλάχιστον στην πόλη της Χαλκίδας υπάρχουν πενήντα και πλέον συμβασιούχοι, οι οποίοι πράγματι προσφέρουν εργασία στο εξαιρετικά επαχθές και καθόλου υγιεινό επάγγελμα του συλλέκτη των σκουπιδιών κάθε βράδυ και όλοι αυτοί οι άνθρωποι είναι φτωχοί και ταλαίπωροι και επί τόσο καιρό δεν πληρώνονται, γιατί το Ελεγκτικό Συνέδριο -ενώ σε άλλες περιπτώσεις έβγαλε αποφάσεις, οι οποίες δικαίωσαν ορισμένους δήμους- δεν θέλει να ικανοποιήσει το αίτημα αυτών των ανθρώπων, κατά παράβαση της αρχής ότι κάθε αμετάκλητη απόφαση πρέπει να γίνεται σεβαστή. Ο κύριος Υπουργός έρχεται -αφού μας κάνει κριτική για τους δημάρχους -αφού μας λέει ότι χύνουμε κροκοδείλια δάκρυα, δεν χύνουμε, όμως, κροκοδείλια δάκρυα, χύνουμε, ειλικρινά δάκρυα απέναντι σε ανθρώπους, οι οποίοι πραγματικά αντιμετωπίζουν ένα πρόβλημα-  και μας λέει ότι θα το λύσει, αφού το κρίνει η ολομέλεια του Ελεγκτικού Συνεδρίου. Γι’ αυτό, λοιπόν, ή θα πείτε «σέβομαι τις αποφάσεις των δικαστηρίων και εν προκειμένω του Ελεγκτικού Συνεδρίου και δεν θα τους ικανοποιήσω» ή δεν μπορείτε να λέτε εκ των προτέρων «θα το περιμένω», ενώ το Τμήμα είπε «όχι», και να καθυστερείτε την πληρωμή των ανθρώπων. Ξέρουμε πολύ καλά ότι δεν θέλετε να το κάνετε γιατί, όπως ακούσαμε και από το συνάδελφο από το Αργοστόλι, προφανώς έχετε πληροφορίες ότι έτσι θα ενισχύσετε κάποιους δημάρχους του ΠΑ.ΣΟ.Κ., οι οποίοι πράγματι αντιμετωπίζουν ένα πρόβλημα σοβαρό. Όπου κι αν είναι αυτοί οι δήμαρχοι,  όπου κι αν ανήκουν -αν υπάρχουν και κάποιοι της Νέας Δημοκρατίας- θέλετε να τους σύρετε στις εκλογές με αυτό το πρόβλημα μέσα στην ίδια τους την πόλη, με διαδηλώσεις εργαζομένων, με ανθρώπους άνεργους, με ανθρώπους αγανακτισμένους. 
     Και μου έκανε εντύπωση ο κύριος συνάδελφος από το Αργοστόλι, ο οποίος εν πάση περιπτώσει, αντί να προασπίσει τα συμφέροντα αυτών των ανθρώπων, άσκησε κριτική στο Δήμαρχο Αργοστολίου για το τι έπραξε και για το τι δεν έπραξε σε αντίθεση μ΄ έναν άλλο δήμαρχο, ο οποίος τα έκανε καλά. 
    Κατά συνέπεια αποκαλύπτεται η σκοπιμότητά σας, γιατί δεν θέλετε να ικανοποιήσετε αυτό το ζήτημα. Προφανώς, θα το κάνετε μετά τις εκλογές, αφού προηγουμένως θα περιμένετε –λέτε- την απόφαση της ολομέλειας του Ελεγκτικού Συνεδρίου.
    Κύριε Υπουργέ, στην προσπάθειά σας να μας αντικρούσετε και να βάζετε στο στόμα μας λόγια και θέσεις που δεν έχουμε, είπατε προηγουμένως ότι εμείς εναντιωθήκαμε στο ζήτημα της ρυθμίσεως των χρεών των δήμων. Μάλιστα, μας δημιουργήσατε και αισθήματα ενοχής, γιατί τάχα η Κ.Ε.Δ.Κ.Ε. –η οποία ξέρουμε πολύ καλά πού ανήκει, πού πρόσκειται- σας το ζήτησε. 
    Δεν το ζητήσαμε εμείς αυτό. Δεν είπαμε εμείς οτιδήποτε κατά του συγκεκριμένου άρθρου ούτε ο εισηγητής μας ανέφερε κάτι τέτοιο. Αν πράγματι πρέπει να ορθοποδήσουν κάποιοι δήμοι και εάν πρέπει να απαλλαγούν από κάποια πρόστιμα, εμείς δεν έχουμε καμία αντίρρηση, εφόσον παραμένει ο βασικός κορμός της οφειλής. 
    Μόνο ένας συνάδελφος, ο κ. Κοσμίδης, σας είπε συγκεκριμένα –και αυτό θα μπορούσε να γίνει πιο σωστά, όταν τα νομοσχέδιά σας δεν έθιγαν δέκα ζητήματα μαζί και άλλες είκοσι τροπολογίες, ώστε να μη μπορεί να γίνει, κατά περιφρόνηση του κοινοβουλευτικού έργου, σωστή κοινοβουλευτική εργασία μέσα στη Βουλή- ότι θα θέλαμε να ξέρουμε αυτούς τους δήμους. Ήταν η προσωπική του άποψη και δεν νομίζω ότι στερείται ηθικού ερείσματος, όταν είπε ότι δεν μπορεί να δεχθεί, πλην φαινομένων φυσικών εκτροπών, πως μπορεί να υπάρχουν οφειλέτες προς τους δήμους, που να μπορούν να λαμβάνουν συγχωροχάρτι και να ελαττώνεται έτσι η περιουσία του δήμου. Εδώ, βέβαια, έχουμε ένα αδίκημα απιστίας. 
    Άκουσα συναδέλφους από τη βόρεια Ελλάδα να μιλούν για ταλαίπωρους, πράγματι, μυδοκαλλιεργητές, οι οποίοι ενδεχομένως να είχαν πρόβλημα. Αλλά σε αυτούς, που έχουν πρόβλημα, είναι δίκαιο, είναι ηθικό ο κάθε κακοπληρωτής να βρίσκει άσυλο και να μην τιμωρείται εις υγείαν και εις βάρος των –συγχωρείστε με για τη φράση- των αφελών, των κορόιδων, οι οποίοι πληρώνουν και είναι συνεπείς στις υποχρεώσεις τους; Κατά συνέπεια δεν είπαμε εμείς αυτά τα λόγια. 
    Μας ψέξατε ότι εγκληματούμε σε βάρος της Τοπικής Αυτοδιοίκησης και πως εμείς είμαστε εκείνοι, που τη φέραμε σε δεινή θέση, γιατί τάχα επί τόσα χρόνια καθυστερούσαμε τις υποχρεώσεις της κεντρικής εξουσίας για χρηματοδότηση των δήμων. 
    Δεν μας είπατε, όμως, όταν σας ελέγξαμε κατ’ επανάληψη κοινοβουλευτικά, πρόσφατα και στην Επιτροπή Δημόσιας Διοίκησης, γιατί έχετε παρακρατήσει 582.000.000 ευρώ για τα έτη 2004 έως 2006; Γιατί ενώ μεταφέρετε και μεταφέρονται σωρηδόν αρμοδιότητες προς την Τοπική Αυτοδιοίκηση, παράλληλα αυτές δεν χρηματοδοτούνται; Βεβαίως, καμία απάντηση δεν μας δώσατε στην επιτροπή για το σκανδαλώδη τρόπο με τον οποίο διαχειρίζεστε τα κονδύλια του «ΘΗΣΕΑ» και την προκλητική χρηματοδότηση σε ημετέρους δήμους. 
    Προφανώς είστε σε αδυναμία να απαντήσετε. Τι κάνατε; Πάντοτε, λες και ζούμε συνεχώς στο παρελθόν, αναφέρετε τι κάναμε εμείς παλιότερα. Μα, εσείς υποσχεθήκατε στον ελληνικό λαό ότι θα είστε καλύτεροι από εμάς. Τον ξεγελάσατε και σας ψήφισε. Θα σας κρίνουμε γι’ αυτά που κάνετε τώρα και γι’ αυτά που σχεδιάζετε να κάνετε. 
    Εσείς δεν θα είστε προφανώς ευχαριστημένοι με αυτά που κάνετε. Δεν έχετε επιχειρήματα για το παρόν, γι’ αυτό μονίμως, όπως έκανε και ο εκλεκτός συνάδελφος και φίλος, ο εισηγητής κ. Λυκουρέντζος, θα μας πηγαίνετε διαρκώς στο παρελθόν. 
    Κάποιος μίλησε για τον Κολοκοτρώνη κ.λπ. Δηλαδή, αν πάμε και πριν την εικοσαετία του ΠΑ.ΣΟ.Κ. και ερευνήσουμε –αν βρούμε ποτέ τα κιτάπια- όλα κινούνταν και έρρεαν καλώς; Νομιμοποιούμαι να το κάνω αυτό; Ασφαλώς όχι, όπως δεν νομιμοποιείστε και εσείς. Κοιτάξτε τη δική σας διακυβέρνηση και τη δική σας πρακτική. 
    Κύριε Υπουργέ, είναι, το λιγότερο καπηλεία, πρωτοπόρους θεσμούς, όπως τα Κ.Ε.Π., όπως η ηλεκτρονική διακυβέρνηση, τους οποίους το ΠΑ.ΣΟ.Κ. οραματίστηκε, σχεδίασε και εφάρμοσε -και μάλιστα βρισκόμουν τότε σε αυτήν την Αίθουσα, όταν εσείς διαρκώς φέρνατε αντιρρήσεις και μεμψιμοιρούσατε- σήμερα να επαίρεστε ότι τους προχωρήσατε και τάχα τους βελτιώσατε. Λογικό είναι κάποιοι νεότευκτοι θεσμοί να μη μπορούν από την αρχή να βρουν το δρόμο τους. Τους ενισχύσατε. 
    Παραδεχτείτε, λοιπόν, ότι το ΠΑ.ΣΟ.Κ. καινοτόμησε. Έκανε πολλά πράγματα, τα οποία άλλαξαν το ρου και το χαρακτήρα αυτής της χώρας. Να έχετε τη γενναιότητα να το παραδεχτείτε. Μη χρησιμοποιείτε τη διακυβέρνηση του ΠΑ.ΣΟ.Κ. κάθε φορά που θέλετε να βρείτε άλλοθι για τις δικές σας αβλεψίες, για τις δικές σας αμέλειες. 
      Έρχομαι στο επίκαιρο ζήτημα της διαφθοράς, που εμφανίζουν σήμερα στελέχη σας, τα οποία συνδέονται στενά με πρωτοκλασάτα στελέχη της Κυβέρνησης και αυτό προσπαθείτε να το παραποιήσετε. Νομίζω ότι αυτό το ζήτημα δεν πρέπει να περάσει απαρατήρητο. 
      Είπατε προηγουμένως –και είναι πολύ σωστό- ότι μας δόθηκε η ευκαιρία να μιλήσουμε γι’ αυτό το νομοσχέδιο εκτενέστατα και ιδιαίτερα για το βασικό ζήτημα της διαφθοράς, το οποίο μας αφορά. Βεβαίως παραλείψατε να πείτε κάτι ή μάλλον το είπατε ακροθιγώς, δεν το είπατε με εκείνη πραγματικά την πασίδηλη αντίληψη και έννοια που το εκλαμβάνει όλος ο ελληνικός λαός, δηλαδή ότι μιλάμε ακριβώς γι’ αυτό το ζήτημα, επειδή η συγκυρία και αυτά τα φοβερά γεγονότα, τα οποία έχουν αποκαλυφθεί ήλθαν στο φως. 
      Μας λέτε ότι στο παρελθόν γίνονταν διαρκώς τα ίδια. Εγώ θα σας απαντήσω με πολλή ηρεμία και με πολλή απλότητα: Εσείς δηλαδή τι μας λέτε, ότι μπορούν αυτά τα πράγματα να συνεχίζονται και ότι δεν έχετε πραγματικά καμία πολιτική ευθύνη όταν αυτά είναι στελέχη σας, επειδή τάχα αυτά γίνονταν και στο παρελθόν; Μπορείτε πραγματικά αυτήν την άποψη να την περάσετε στην ελληνική κοινωνία; 
      Η ελληνική κοινωνία σας ψήφισε και ίσως ήλθε η ώρα να ζητήσετε σήμερα συγγνώμη από τον άνθρωπο εκείνο που αναμόρφωσε τη χώρα, που έβαλε τη χώρα στην Ευρωπαϊκή Ένωση, τον Κώστα Σημίτη και να το κάνει και ο ίδιος ο σημερινός Πρωθυπουργός, κ. Καραμανλής, ο οποίος τον αποκαλούσε χωρίς αιδώ αρχιερέα της διαπλοκής και της διαφθοράς. Σήμερα, όταν όλοι αυτοί οι άνθρωποι είναι γύρω από τον Πρωθυπουργό και γύρω από Υπουργούς σας, αισθάνεστε καμία υποχρέωση να ζητήσετε μία συγγνώμη, γι’ αυτό το πράγμα; 
      Πείτε μας, σας παρακαλώ πολύ, ποια πραγματικά δικαστικά δεδομένα σε όσα σκάνδαλα και σε όσες αναφορές περί ανήθικων συναλλαγών είχατε τότε εγείρει οδηγήθηκε και βρέθηκε μία δικαστική απόφαση, ώστε να μπορείτε να μιλάτε σήμερα τεκμηριωμένα;
      Μας λέτε ότι κάνατε την απιστία κακούργημα. Σας το είχα πει και τότε στην επιτροπή, γιατί παρ’ ότι σε επαρχιακά, εγγύς βέβαια της πρωτευούσης, πλαίσια δικηγορούσα, γνωρίζω πολύ καλά και γνωρίζετε ότι περί το δημόσιο η απιστία ήταν πάντοτε κακούργημα. Υπάρχει και ένα άλλο αδίκημα περί απιστίας και περί απάτης και περί ζημίας του δημοσίου, το οποίο επισείει ποινή ισόβιας κάθειρξης. Αν θυμάμαι καλά, είναι νόμος του 1950. Μη μας λέτε ότι δεν υπήρχε νομικό «οπλοστάσιο», ούτως ώστε οι παρανομούντες σε βάρος του δημοσίου να μη βρίσκουν την τιμωρία. 
      Αγαπητοί κύριοι συνάδελφοι της Νέας Δημοκρατίας, αν καυχάστε ότι αυτή η υποτιθέμενη μεταρρύθμιση μόνο στον ιδιωτικό, τελικώς, τομέα θα έχει απήχηση, ότι η απιστία θα είναι κι εκεί κακούργημα, αφού πραγματικά πήρατε ένα τόσο μεγαλεπήβολο, ένα τόσο πραγματικά ακέραιο, ένα τόσο πραγματικά αποφασιστικό μέτρο, γιατί, παρά την πρόβλεψη να είναι στις μέρες μας η απιστία κακούργημα, οι κύριοι αυτοί, τους οποίους εσείς διορίσατε σε καίριες θέσεις και μάλιστα για να προστατεύουν την τιμή ενός βασικού αγαθού διατροφής, όπως είναι το γάλα συνελήφθησαν και μάλιστα για αδίκημα που σε βαθμό θα ήταν πάντοτε κακούργημα; Γιατί, κύριοι συνάδελφοι, αυτοί οι άνθρωποι δεν συνετίστηκαν, δεν φοβήθηκαν, δεν παραδειγματίστηκαν; 
      Αντιλαμβάνεστε, λοιπόν –και αυτό είναι μεγάλη αλήθεια- ότι κανένας νόμος δεν μπορεί να σταματήσει αυτούς, οι οποίοι πραγματικά ρέπουν προς το αδίκημα και οι οποίοι θα είναι πάντοτε επιζήμιοι για το ελληνικό δημόσιο. Θα ήταν ευθύτητα, εκ μέρους σας, να μας το πείτε αυτό και τότε, πράγματι, να δούμε όλοι μαζί αν μπορούμε να αλλάξουμε κάποια στιγμή την ελληνική κοινωνία. Αυτό θα ήταν πολύ τίμιο, αλλά να μας λέτε ότι φέραμε τώρα την απιστία ως κακούργημα και ότι τάχα αλλάξαμε τα πάντα, ε, όχι, το πρόσφατο παράδειγμα σας το απέδειξε ότι αυτό δεν έχει καμία, μα, καμία σημασία. 
      Μας λέτε ότι διαρκώς υπάρχει μηδενική ανοχή στη διαφθορά. Σας απαντάμε, κύριοι συνάδελφοι, ότι αυτό πλέον ηχεί σαν ανέκδοτο. Όταν οι βόμβες των σκανδάλων και των ατασθαλιών, σε βάρος του δημοσίου, εκρήγνυνται καθημερινώς, όταν άνθρωποι πιάνονται επ’ αυτοφώρω να χρηματίζονται, άνθρωποι οι οποίοι είχαν καίριες θέσεις και οι οποίοι συνδέονται σοβαρά και με το κόμμα σας και με την Κυβέρνησή σας, δεν μπορείτε πραγματικά να μας λέτε αυτό το σύνθημα. Αυτό το σύνθημα είναι πολύ υποκριτικό, ηχεί κίβδηλα και δεν έχει καμιά, μα, καμία αξία. 
      Πολιτική ευθύνη. Πώς την εννοείτε, αγαπητέ συνάδελφε και εισηγητά της Πλειοψηφίας, την πολιτική ευθύνη; Μας είπατε ότι πολιτική ευθύνη θα υπήρχε μόνο όταν υπήρχε συγκάλυψη. Ακούστε με, λοιπόν, κατ’ αρχάς, σε ό,τι αφορά  τη συγκάλυψη. Ο Πρόεδρός μας, ο Γιώργος Παπανδρέου, πολύ απλοϊκά και ξεκάθαρα σας είπε ότι αποκαλύπτετε εκεί που δεν μπορείτε να συγκαλύψετε. Και σας ρωτώ, λοιπόν: Δηλαδή ότι επαναστάτησε μία επιχείρηση –εγώ σκέφτομαι πολύ φωναχτά, γιατί είμαι πάντα ειλικρινής- ή αν γίνονταν κάποιο ξεκαθάρισμα κυκλωμάτων μέσα σε όλο αυτό το σύστημα και «δόθηκε» ίσως πιο μικρό «ψάρι» από ένα μεγάλο άλλο «ψάρι» που ζητούσε μεγαλύτερα δώρα για να προβεί σε αυτήν την παρανομία, θα το πιστωθείτε εσείς, θα το πιστωθεί η Κυβέρνησή σας; Μπορείτε να μας πείτε μία υπόθεση, μία και μοναδική υπόθεση –σας προκαλώ, κύριε Υπουργέ- που η Κυβέρνησή σας με τους ελεγκτικούς της μηχανισμούς, με τα αρμόδια όργανα, με όλες αυτές τις ανεξάρτητες και τις, πάσης φύσεως, αρχές, που σωρηδόν έχουμε κουραστεί με οποιαδήποτε διακυβέρνηση να ψηφίζουμε σε αυτήν την Αίθουσα, σαν να θέλουμε να βρούμε άλλοθι για τα όσα πραγματικά επικίνδυνα, βλαβερά και επιζήμια γίνονται σε βάρος του ελληνικού λαού, απέδωσε έναν πράγματι ένοχο, ώστε να παραδεχθώ ότι είστε εκείνη η κυβέρνηση που παίρνει τις πρωτοβουλίες;
      Αναφερθήκατε, αγαπητέ κύριε συνάδελφε, στο παραδικαστικό κύκλωμα. 
      (Στο σημείο αυτό κτυπάει του κουδούνι λήξεως του χρόνου ομιλίας του κυρίου Βουλευτού)
      Δύο, τρία λεπτά θέλω ακόμα, κύριε Πρόεδρε. 
      Μα, και πάλι δεν ζείτε στην ελληνική επικράτεια; Δεν αντιλαμβάνεσθε ότι και αυτό δεν είναι έργο δικό σας; Δεν αντιλαμβάνεσθε ότι και αυτό, άσχετα, με νόμιμα ή με παράνομα μέσα προέκυψε από δημοσιογραφικές έρευνες και λέτε ότι στις ημέρες σας θεωρείται η διαφθορά στίγμα και τάχα πριν δεν ήταν;
      Αντιλαμβάνεσθε, λοιπόν, ότι όλα αυτά τα ζητήματα δεν μπορείτε να τα επικαλείσθε. Σήμερα μας ζητάτε συναίνεση, σήμερα ανακαλύπτετε ότι πραγματικά η διαφθορά είναι ένας «δράκος», τον οποίο δεν μπορείτε να πολεμήσετε. Σήμερα ζητήσατε και από πολλούς συναδέλφους να στηρίξουμε τον κ. Καραμανλή. Δεν μπορούμε να στηρίξουμε τον κ. Καραμανλή, όταν ο κ. Καραμανλής διά των εκπροσώπων του Υπουργών και Βουλευτών μάς λέει ότι, εμείς απαντάμε με τις χειροπέδες. Και όπως πολύ σωστά σας είπαν διαπομπεύονται άνθρωποι και εσείς λέτε ότι δεν φταίει η Κυβέρνηση, ότι αυτούς τους ανθρώπους τους πηγαίνουν πέρα-δώθε με τις χειροπέδες, ότι τιμωρείτε. 
      (Στο σημείο αυτό κτυπάει επανειλημμένα του κουδούνι λήξεως του χρόνου ομιλίας του κυρίου Βουλευτού)
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε, αλλά δεν θα έχετε δικαίωμα δευτερολογίας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Όχι, κύριε Πρόεδρε, δεν θα δευτερολογήσω. Τέτοια ώρα δευτερολογία; 
      Γι όλα αυτά, λοιπόν, μας λέτε ότι δεν έχετε ευθύνη για τα μέσα ενημέρωσης. Κύριοι συνάδελφοι, ζούμε όλοι στην Ελλάδα και μπορούμε να γνωρίζουμε πραγματικά ποιος ελέγχει και πώς ελέγχονται τα μέσα ενημέρωσης, διότι πραγματικά η προσπάθειά σας να πατάξετε τα μέσα ενημέρωσης –και να σας θυμίσω εκείνο το νόμο, με τον οποίο τάχα θα βάλλατε κατά της διαπλοκής και ορθώσατε το ανάστημά σας απέναντι στον ευρωπαϊκό γίγαντα- τελικά ήταν ένα πυροτέχνημα για να μην πω ότι ήταν ένα τέχνασμα για να συνεχίσετε το «θεάρεστο» έργο της διαπλοκής, γιατί όλοι οι «νταβατζήδες» ανθούν σήμερα. Και μάλιστα πληροφορούμαι με τις λίγες γνώσεις, τις οποίες έχω ότι πράγματι …
      ΠΡΟΕΔΡΕΥΩΝ (Ιωάννης Τραγάκης): Μετά από αυτά που λέτε ολοκληρώσατε, κύριε συνάδελφε!
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Κύριε Πρόεδρε, στους άλλους συναδέλφους δώσατε χρόνο …
      ΠΡΟΕΔΡΕΥΩΝ (Ιωάννης Τραγάκης): Είστε εκτός θέματος, κύριε συνάδελφε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Γιατί με διακόπτετε, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Είστε εκτός θέματος, αλλά τέλος πάντων συνεχίστε για να τελειώσετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Να τελειώσω, κύριε Πρόεδρε, αλλά δεν σας καταλαβαίνω. Δεν δικαιούμαι τη δευτερολογία μου;
      ΠΡΟΕΔΡΕΥΩΝ (Ιωάννης Τραγάκης): Ξεπεράσατε το χρόνο σας, θα καθίσετε και θα δευτερολογήσετε μετά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Εντάξει, κύριε Πρόεδρε, εφόσον με τιμωρείτε …
      ΠΡΟΕΔΡΕΥΩΝ (Ιωάννης Τραγάκης): Δεν σας τιμωρώ, αλλά …
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Κύριε Πρόεδρε, εγώ σας σέβομαι, αλλά έχουμε όλοι δικαιώματα και σας τα έχω πει και στην εξεταστική επιτροπή. 
      ΠΡΟΕΔΡΕΥΩΝ (Ιωάννης Τραγάκης): Τα ίδια έχουμε όλοι, πάντα. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Δεν μπορεί οι άλλοι συνάδελφοι να μιλούν είκοσι λεπτά και στον Κοινοβουλευτικό Εκπρόσωπο του κόμματος να συμπεριφέρεστε κατ’ αυτόν τον τρόπο!
      Σας παρακαλώ πάρα πολύ!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε. Έχετε δει εκ μέρους του Προεδρείου …
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Εγώ δεν απευθύνομαι σε πρόσωπο. Εγώ απευθύνομαι στο Προεδρείο, που θεωρώ αδιαίρετο …
      ΠΡΟΕΔΡΕΥΩΝ (Ιωάννης Τραγάκης): Έχετε δει αδικία από το συγκεκριμένο Προεδρείο; 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Δεν έχω δει με την πονηρή έννοια μεροληψία, αλλά …
      ΠΡΟΕΔΡΕΥΩΝ (Ιωάννης Τραγάκης): Μην το πείτε, κύριε συνάδελφε!
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): … κάπου είστε πιο ανεκτικός. Φαίνεται ότι εδώ μετρούν τα ένσημα και πόσα χρόνια είναι ο κάθε ένας εδώ μέσα! 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, σε ένα λεπτό για να πάρει το λόγο και ο κ. Έξαρχος, για να τελειώσουμε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Εγώ, λοιπόν, θέλω να σας πω ότι εμείς είμαστε κατά της διαφθοράς. Είμαστε πολέμιοι της διαφθοράς! Έχουμε κάνει εκατοντάδες προτάσεις με τον Πρόεδρό μας και δεν ανήκουμε σε παρατάξεις που έχουν μέσα στελέχη που, ενώ συμβαίνουν αυτά τα πράγματα –που ντρέπεται το πανελλήνιο- αυτοί δεν πουλούν τους φίλους τους! Πουλούν, όμως, τους ψηφοφόρους τους! Γιατί οι ψηφοφόροι τους τους ψήφισαν για να εκπροσωπούν το λαό πραγματικά, για να πατάξουν τη διαφθορά και όχι να αισθάνονται επιείκεια για τους φίλους τους!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Οι δύο εισηγητές θα έχουν το λόγο από τρία λεπτά ο καθένας και θα κλείσει τη συνεδρίαση ο κύριος Υπουργός.
      Ορίστε, κύριε Λυκουρέντζο, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, τους ψηφοφόρους τους δεν τους πουλούν εκείνοι, οι οποίοι υπερασπίζονται αρχές και αξίες και παραμένουν ασυμβίβαστοι στην αναμέτρηση με τα φαινόμενα της διαφθοράς και της διαπλοκής. Έτσι, λοιπόν η όποια κατηγορία απευθύνεται από τον αξιότιμο Κοινοβουλευτικό Εκπρόσωπο προς την παράταξή μας δεν μας αφορά.
      Δεύτερον, σε ό,τι αφορά τη δική μας γενναιότητα: Πότε, εσείς, καλέσατε δικούς μας Υπουργούς σε εγκαίνια, σε εκδηλώσεις, που εμείς σας καλούμε και σας τιμούμε για ό,τι προσφέρατε στην πατρίδα; Το κάνουμε ή δεν το κάνουμε; Γιατί μας λέτε αν έχουμε τη γενναιότητα να αναγνωρίζουμε ή όχι!
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Δεν πρόλαβα να διατελέσω Υπουργός!
      ΑΝΔΡΕΑΣ ΛΥΚΟΥΡΕΝΤΖΟΣ: Απόψε, κύριε Πρόεδρε, διακατέχομαι από το αίσθημα της χαρμολύπης. Είμαι χαρούμενος από τη μια μεριά γιατί ουδέν εκ των επιχειρημάτων, τα οποία διατύπωσα ως εισηγητής, κατερρίφθη εκ μέρους των συναδέλφων μου της Αξιωματικής Αντιπολίτευσης, λυπημένος από την άλλη διότι δεν αλλάζουν συμπεριφορά. 
      Τι σας είπα; Σε όσα σας κατήγγειλε ο κ. Καραμανλής στις 4 Φεβρουαρίου 2003 σιωπήσατε! Σιωπήσατε και σιωπάτε! Δεν συγκινηθήκατε για το περιβόητο κτήριο του Ο.Π.Α.Π.. Δεν σας ενόχλησε. Να σας θυμίσω μόνο ένα και να μην σας πω τα μεγάλα γιατί είναι και πάνω από τις δυνάμεις σας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Τους πιάσανε επ’ αυτοφώρω!
      ΑΝΔΡΕΑΣ ΛΥΚΟΥΡΕΝΤΖΟΣ: Να μη σας πω για την Αττική Οδό! Είναι πάνω από τις δυνάμεις σας και το καταλαβαίνω. Δεν σας αφορά! Να μη σας πω για τον Ο.Τ.Ε.. Είναι πάνω από τις δυνάμεις σας. Δεν σας αφορά!
      Όμως, μη μου λέτε, κύριοι, που ήσασταν και Βουλευτές τότε –εγώ δεν ήμουν- ότι δεν είχατε τη δυνατότητα να αντιδράσετε! Πότε αντιδράσατε επιτέλους; Όταν εμείς καθημερινά όχι μόνο είμαστε ασυμβίβαστοι, αλλά για εμάς δικοί μας αντίπαλοι είναι αυτοί, οι οποίοι καταχρώνται την εμπιστοσύνη του ελληνικού λαού και την εμπιστοσύνη της Κυβέρνησής μας! Έτσι είναι, κύριοι. Για εμάς αυτοί, οι οποίοι προβαίνουν σ’ αυτά τα τελευταία κρούσματα, είναι πρώτα δικοί μας αντίπαλοι! Δεν είναι δικοί σας. Έρχεστε, λοιπόν, και προσπαθείτε να συμψηφίσετε καταστάσεις, που δεν συμψηφίζονται; 
      Γιατί, κύριε Κοινοβουλευτικέ Εκπρόσωπε του ΠΑ.ΣΟ.Κ., έμεινε ανοικτή η Βουλή; Για να μη λέτε το επιχείρημα, που είπατε απόψε, ότι εμείς δεν στείλαμε κανέναν στη δικαιοσύνη και ότι δεν ενδιαφερθήκαμε να ασκηθεί δίωξη. Εμείς κάναμε ό,τι ορίζει η συνταγματική νομιμότητα, ό,τι ορίζουν οι κανονισμοί, ό,τι ορίζουν οι νόμοι! Μην έρχεστε, λοιπόν, και προσπαθείτε να συμψηφίσετε πράγματα, τα οποία δεν συμψηφίζονται.
      Με όλο το σεβασμό και την αγάπη που σας έχω, δεν μου λέτε, αυτή η τροπολογία, για την οποία επιμένετε, τι υπονοεί στην πραγματικότητα; Υπονοεί, κύριε Υπουργέ, την κατάργηση του Α.Σ.Ε.Π.. Δηλαδή, μπορεί ο κάθε κύριος δήμαρχος να προσλαμβάνει όποιους θέλει εκτός διαδικασιών Α.Σ.Ε.Π., να υπογράφει όσες συμβάσεις θέλει και να έρχονται εδώ οι συνάδελφοι της Αξιωματικής Αντιπολίτευσης εμπορευόμενοι τον ανθρώπινο πόνο και να καταργούμε το Α.Σ.Ε.Π.! 
      Ωραία, σπουδαία επιχειρήματα έχετε ανακαλύψει! Εμπόριο του ανθρώπινου πόνου, εμπόριο της ανθρώπινης ελπίδας, εναντίον των θεσμών της διαφάνειας, που κατά τα άλλα κόπτεστε! Αυτό είναι το όραμα που μας προτείνετε; Και μας προτείνετε κάπως αργά τέτοια ώρα στη Βουλή, αλλά μπορούμε να το επαναλάβουμε οποιαδήποτε άλλη ώρα θέλετε και στα κανάλια, για να μάθουν οι Έλληνες, τα νέα παιδιά της πατρίδος τι συνταγές έχετε! 
      Όμως, με αυτές τις συνταγές κλείνετε πονηρά το μάτι και όχι εμείς για εκλογικούς λόγους. Έτσι κλείνατε πονηρά το μάτι στην ελληνική κοινωνία τόσα χρόνια. Τα πάντα γίνονται, τα πάντα επιτρέπονται με το ΠΑ.ΣΟ.Κ..
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε με αυτό.
      ΑΝΔΡΕΑΣ ΛΥΚΟΥΡΕΝΤΖΟΣ: Τέλος –μία φράση, κύριε Πρόεδρε- μιλήσατε για τα Κ.Ε.Π.. Εδώ παρουσιάσατε, κύριε Υπουργέ, ότι έχουμε πενταπλασιασμό των εργασιών που γίνονται από τα Κ.Ε.Π.. 
      Όμως αυτή η Κυβέρνηση αντί να κάνει ό,τι θα έκαναν οι κύριοι του ΠΑ.ΣΟ.Κ. κατά τρόπο απροκάλυπτο και κομματικό –αφού οι περισσότεροι δήμαρχοι και νομάρχες έχουν υποστηριχθεί από τη Νέα Δημοκρατία- και ενώ θα μπορούσατε να πείτε «επιτυχημένος θεσμός, «μπράβο», «ζήτω», διπλασιάζουμε τις θέσεις», εσείς, τι κάνατε, κύριε Υπουργέ; Τις μειώσατε τις θέσεις και τις μειώσατε, γιατί δεν αντέχει το ταμείο! Και στην πατρίδα μου, την Αρκαδία, αφαιρέσατε από τους εργαζομένους στα Κ.Ε.Π. των δήμων δεκατέσσερις θέσεις!
      Αυτή είναι η διαφορά. Δεν συμφωνώ με αυτό που κάνατε, το να μειώσετε τις θέσεις των εργαζομένων κατά δεκατέσσερις στην Αρκαδία, Αυτή είναι η διαφορά μας από το ΠΑ.ΣΟ.Κ.. 
      Τέλος, κύριε Υπουργέ …
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΝΔΡΕΑΣ ΛΥΚΟΥΡΕΝΤΖΟΣ: Μία φράση, κύριε Πρόεδρε. Επιτρέψτε μου να τη διατυπώσω.
      Επειδή πρέπει να αναγνωρίζουμε την εμπιστοσύνη, την οποία μας δείχνει και ο Υπουργός και ο Γραμματέας της Κοινοβουλευτικής Ομάδος, με το να μας ορίζει ως εισηγητές, σας ευχαριστώ πάρα πολύ και τους δύο για την εμπιστοσύνη που μου δείξατε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Έξαρχος, εισηγητής του ΠΑ.ΣΟ.Κ., έχει το λόγο.
      ΒΑΣΙΛΕΙΟΣ ΕΞΑΡΧΟΣ:  Ευχαριστώ, κύριε Πρόεδρε.
      Κύριε Πρόεδρε, επεχείρησε για άλλη μία φορά ο εισηγητής της Πλειοψηφίας με βουτιά στο παρελθόν, να ξεφύγει από τα προβλήματα του παρόντος, που είναι πολύ οδυνηρά για την Κυβέρνηση και βεβαίως δεν είπε λέξη για τις ρυθμίσεις, που πρέπει να γίνουν για το μέλλον.
      Εγώ επανέρχομαι και θέλω να επαναλάβω και προς τους κυρίους Υπουργούς αυτό που είπαμε στην πρωτομιλία, ότι εμείς δεν διεκδικούμε το μονοπώλιο της πολιτικής για την καταπολέμηση της διαφθοράς. Η Κυβέρνηση το διεκδικούσε ως αντιπολίτευση και συνεχίζει και σήμερα φοβάμαι στον ίδιο ολισθηρό δρόμο. 
      Εμείς μιλήσαμε για την ανάγκη συστράτευσης, όχι μόνο όλων των πολιτικών δυνάμεων, αλλά και της ίδιας της κοινωνίας των ενεργών πολιτών, που οφείλουν να αντιληφθούν ότι το θέμα της καταπολέμησης της διαφθοράς τούς αφορά και τους ίδιους προσωπικά. 
      Και επικαλείστε τα στοιχεία. Μα, είναι λογικό, κύριε Υπουργέ, όταν ο θεσμός του Γενικού Επιθεωρητή δημιουργήθηκε το 2003, προφανώς το 2004 και το 2005 και το 2006 και το 2010 και το 2012 και με άλλη κυβέρνηση θα έχει μεγαλύτερο αριθμό ελέγχων, διότι καλλιεργείται η εμπιστοσύνη του κόσμου, όταν και τα δύο κόμματα και εσείς που κάνατε κριτική παλαιότερα, τώρα τον αποδέχεστε ως θεσμό. 
      Εμείς θέλουμε να σας προτείνουμε ορισμένα πολύ πρακτικά θέματα, γιατί μας ζητήσατε προτάσεις. 
      Έχετε καταλάβει ότι το ζήτημα της συνέντευξης, έτσι όπως εφαρμόζεται στην πράξη υποτιμά τη νοημοσύνη των πολιτών. Καταργείστε την, λοιπόν. 
      Έχετε διαπιστώσει στην πράξη –και χαίρομαι ότι τώρα αναγνωρίζεται η μεγάλη προσφορά των Κ.Ε.Π.- ότι αυτά είναι ένας θεσμός πολύ δημιουργικός, πολύ αποτελεσματικός και ότι η εμπιστοσύνη των πολιτών στο θεσμό ενισχύεται.  Σας θυμίζω ότι στελέχη δικά σας, κυβερνητικά έλεγαν παλαιότερα ότι είναι παραμάγαζα, που πρέπει να κλείσουν. Τώρα, όμως, που τα έχετε υιοθετήσει προφανώς βελτιώνεται η λειτουργία τους. Γι’ αυτό νομίζω ότι και καινούργια πρέπει να δημιουργηθούν και καλύτερη στελέχωση πρέπει να υπάρξει.
      Φέρετε διάταξη στη Βουλή, που να περιορίζει τη δυνατότητα των ίδιων προσώπων να συμμετέχουν σε πολλά διοικητικά συμβούλια και επιτροπές, για να την υπερψηφίσουμε. Ενισχύστε τις υπηρεσίες της Αντιεισαγγγελίας του Αρείου Πάγου, γιατί με τη ρύθμιση που κάνετε –που εμείς δεν διαφωνούμε- τι αναγνωρίζετε ουσιαστικά στην πράξη; Ότι η Αντιεισαγγελία δεν είναι σε θέση να κάνει τους ελέγχους του «πόθεν έσχες» που πρέπει. 
      Όμως, αυτό δεν μπορούμε να το αποδεχθούμε γενικά, διότι θα οδηγηθούμε σε μία λογική στο επόμενο διάστημα να μεταφέρουμε την αρμοδιότητα ελέγχου του «πόθεν έσχες» από το Γενικό Επιθεωρητή Δημόσιας Διοίκησης και για άλλες υπηρεσίες.
      Τέλος, κύριε Πρόεδρε, σε ό,τι αφορά τις τροπολογίες έχω να πω ότι εμείς συμφωνούμε με την τροπολογία με γενικό αριθμό 744 για το δικαίωμα των γυναικών να κάνουν χρήση όποιου επωνύμου θέλουν, είτε του πατρικού είτε του συζύγου τους. 
      Συμφωνούμε επίσης, με την τροπολογία με γενικό αριθμό 745 που αφορά τη ρύθμιση που κάνει το Υ.ΠΕ.ΧΩ.Δ.Ε., διότι πραγματικά μπορεί να δημιουργηθούν προβλήματα στις συναλλαγές. 
      Συμφωνούμε και με την τροπολογία με γενικό αριθμό 746, διότι μπορεί να δώσει λύση σ’ ένα πρόβλημα καθώς επίσης, με την τροπολογία με γενικό αριθμό 750, που ρυθμίζει τα θέματα των εργαζομένων στην Ε.Ρ.Τ. και με την τροπολογία με γενικό αριθμό 752 με την οποία ρυθμίζονται θέματα των εκλογών στους Ο.Τ.Α.. 
      Βεβαίως, σε ό,τι αφορά τις θέσεις μας για τα άρθρα ισχύουν αυτά τα οποία διατυπώσαμε στην επιτροπή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Γκατζής έχει το λόγο, για τρία λεπτά.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είχα σκοπό να πάρω το λόγο, αλλά είναι προκλητική η συζήτηση των συναδέλφων από τα δύο μεγάλα κόμματα.
      Ό,τι ακριβώς μεταφέρει ο Τύπος και εκεί που δίδεται σήμερα η βαρύτητα, είναι γύρω από τα σκάνδαλα, γύρω από τις καταχρήσεις, γύρω από τις λοβιτούρες κ.λπ.. Το κλίμα του Τύπου μεταφέρθηκε και πάλι εδώ μέσα από τα δύο μεγάλα κόμματα, χωρίς να γίνεται καμία συζήτηση για τα ουσιαστικότερα προβλήματα, που απασχολούν τον κόσμο. Όχι ότι δεν είναι πρόβλημα αυτό. Είναι, το γεννά το σύστημα. Τα είπαμε εμείς αυτά. Τα παράγει, τα αναπαράγει και θα τα αναπαράγει, όσο τελικά γιγαντώνει το μονοπωλιακό κεφάλαιο και επιβάλλει την πολιτική του. Δηλαδή, φεύγει η πολιτική από τους πολιτικούς και περνά στους οικονομικούς παράγοντες. Θα υπάρχει αυτό, θα διαβρώνει συνειδήσεις. 
      Για τη φτώχεια, την ανεργία; Καμία αντιπαράθεση!
      Θα ήθελα να σας πω κάτι. Κύριε Πρόεδρε, 10 λεπτά ακρίβυνε το κουλούρι, δηλαδή 34 δραχμές. Το σιτάρι πέρσι το πήραν 35 δραχμές. Καταλαβαίνετε τι συμβαίνει; Καταλαβαίνετε ποιος την πληρώνει τη «νύφη»; Οι αγρότες που τους παίρνουν φθηνά το σιτάρι και ο καταναλωτής, που θα καταναλώνει αυτά τα αγαθά. Και μιλάμε τώρα για βασικά αγαθά. 
      Έτσι, λοιπόν, τέτοιες κοκορομαχίες που γίνονται στη Βουλή για θέματα, τα οποία έχουν την εξήγησή τους, νομίζω ότι πρέπει να τις δει ο ελληνικός λαός και στις εκλογές να δώσει το μήνυμα σ’ αυτά τα δύο μεγάλα κόμματα! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Ορίστε, κύριε Υπουργέ, έχετε το λόγο για πέντε λεπτά και να ολοκληρώσετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν θα ήθελα να επανέλθω στα θέματα τα οποία εξήγησα. Θα τονίσω μονάχα κάποια σημεία, τα οποία δείχνουν ότι όσο διαστρέφουμε την πραγματικότητα ή προσπαθούμε να μιλήσουμε με συνθήματα, τόσο λιγότερο βοηθάμε και στη νομοθετική λειτουργία, αλλά και στο κύρος και στο επίπεδο της Βουλής. 
      Άκουσα ξανά για τα θέματα ηλεκτρονικής διακυβέρνησης από τον Κοινοβουλευτικό Εκπρόσωπο της Αξιωματικής Αντιπολίτευσης. Είπα μία λέξη. Δεν το ξέρετε πώς αφήσατε την «Κοινωνία της Πληροφορίας»; Δεν γνωρίζετε ποια ήταν η κατάσταση στο πρόγραμμα «ΠΟΛΙΤΕΙΑ»; Να αναφέρω ότι το θέμα αυτό βρίσκεται στα χέρια του εισαγγελέα; 
      Δεν γνωρίζετε, επίσης, ποια ήταν η κατάσταση των Κ.Ε.Π.; Άκουσα, λέει, ότι μιλούσαν από τη Νέα Δημοκρατία για «παραμάγαζα» ως προς τα Κ.Ε.Π. κ.λπ.. Μα, όταν ο Σταύρος Μπένος, απ’ αυτό εδώ το Βήμα, προσπαθούσε να περάσει την τροπολογία, δεν βρισκόταν άνθρωπος από την τότε κυβερνητική πλευρά να τον στηρίξει. Και το θυμάται και εκείνος και το λέει. Εμείς τον στηρίξαμε. Ούτε το Υπουργείο του δεν τον ήθελε το θεσμό εκείνο, εκείνη την εποχή. 
      Επιπλέον, όταν τα έφτιαξαν, ήταν μία σύμβαση –σας το λέω, γιατί δεν πήγατε να δείτε στο Ελεγκτικό Συνέδριο- στον αέρα. Το Ελεγκτικό Συνέδριο την πέρασε την τελευταία στιγμή, για να μην κλείσουν τα Κ.Ε.Π.. Δεν το ξέρατε ότι η χρηματοδότηση δεν ήταν όχι μόνο εξασφαλισμένη, αλλά στην πραγματικότητα ήταν στον αέρα; Δεν το ξέρατε ποιο είναι το καθεστώς των εργαζομένων; 
      Και το κυριότερο –το ξαναλέω- αφού τον φτιάξατε και πήγαιναν καλά τα πράγματα, γιατί οι συναλλαγές ήταν μόνο 400.000 περίπου σ΄ ένα ολόκληρο χρόνο από το 2003 και τώρα οι συναλλαγές ξεπερνάνε τα 2.000.000 το χρόνο; 
      Φυσικά τον βρήκαμε το θεσμό, φυσικά τον ενστερνιστήκαμε, όπως ενστερνιζόμαστε κάθε τι θετικό που υπάρχει. Και το λέγαμε και για το Γενικό Επιθεωρητή. Τι αρμοδιότητες είχε ο Γενικός Επιθεωρητής; Τίποτα ουσιαστικά δεν έκανε. Ποια ήταν τα αποτελέσματα των ελέγχων μέχρι το τέλος του 2003 και μέχρι τα μέσα του 2004; Δεν τα ξέρετε; Τα στατιστικά στοιχεία είναι εδώ. 
      Άκουσα, επίσης, να λένε ότι υποβαθμίζεται η Εισαγγελία, «γιατί δεν έδιναν εκεί το «πόθεν έσχες», να ενισχύσουμε την Εισαγγελία»; Ρωτάτε την ίδια την Εισαγγελία αν μπορεί να αντεπεξέλθει σ’ αυτόν τον όγκο εργασίας τον οποίο έχει; Και όταν έχεις καίριας σημασίας προϊσταμένους, εφορίες και πολεοδομίες και πρέπει να το λύσεις το πρόβλημα τώρα, άμεσα –γιατί ξέρουμε τι σημαίνει διαφθορά- θα περιμένεις πρώτα να καταφέρει να ελέγξει όλα εκείνα που ελέγχει η Εισαγγελία και κατόπιν να έρθεις να προσθέσει και αυτό το ζήτημα; 
      ΒΑΣΙΛΕΙΟΣ ΕΞΑΡΧΟΣ: Μα, δεν διαφωνήσαμε σ’ αυτό, κύριε Υπουργέ. Δεν σας είπαμε αυτό το πράγμα. Άλλο πράγμα σας είπαμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούστε. Η αμηχανία πολλές φορές οδηγεί σε «προτάσεις» -εντός εισαγωγικών- οι οποίες δεν αντέχουν σε καμία κριτική. 
      Κατόπιν τούτου, σας λέω ξανά ένα πράγμα. Εγώ χαίρομαι για το γεγονός ότι σε ορισμένα θέματα η συζήτηση συνέβαλε, αλλά ο μηδενισμός δεν ωφελεί κανέναν, δεν οδηγεί πουθενά. 
      Κατά τα άλλα, θα ήθελα να διορθώσω κάτι που για πρώτη φορά το άκουσα. Όλα τα είχα ακούσει για το θέμα της Ευρωπαϊκής Ένωσης, αλλά να ακούσω ότι ο κ. Σημίτης μας έβαλε στην Ευρωπαϊκή Ένωση, αυτό δεν το γνώριζα! Εγώ ήξερα ότι ο Κωνσταντίνος Καραμανλής μας έβαλε στην Ευρωπαϊκή Ένωση με πολλή φρόνηση και πολύ κόπο, για να χρησιμοποιήσω και άλλη μια έκφραση του Γεώργιου Σεφέρη. 
      Και βεβαίως, ξέρω ότι την εποχή εκείνη κάποιοι εκραύγαζαν «ΕΟΚ και ΝΑΤΟ το ίδιο συνδικάτο». Τώρα το να έρχονται και να μπερδεύουν την Ευρωπαϊκή Ένωση με την Ο.Ν.Ε., δεν το καταλαβαίνω. Γιατί αν μου λέγατε ότι ο κ. Σημίτης μας έβαλε στην Ο.Ν.Ε., θα σας έλεγα, ναι, επί κυβέρνησης ΠΑ.ΣΟ.Κ. μπήκαμε στην Οικονομική και Νομισματική Ένωση, στην ευρωζώνη. 
      Αλλά μήπως δεν μπήκαμε τελευταίοι και ουραγοί, ένα χρόνο μετά τους άλλους, με ονομαστική σύγκλιση και όχι με ουσιαστική σύγκλιση; Τα ξεχάσατε; Δηλαδή έγινε αυτό που ήταν αυτονόητο. Γιατί η πραγματικά μεγάλη τομή ήταν να μπεις στην Ευρωπαϊκή Ένωση, τότε που μπήκαμε, κόντρα σε όλα τα ρεύματα και κόντρα σ’ όλη την αντιπολίτευση. Και μπήκαμε. Και μας κάνατε σύμβολο το αυτονόητο; Γιατί δεν έμεινε καμία χώρα έξω. Ξέρετε ότι έμειναν εκείνες, που δεν ήθελαν. Δεν έμεινε καμία άλλη.
      Δηλαδή τι έπρεπε να γίνει; Το κανονικό ποιο θα ήταν; Για να καταλάβετε τι θα πει μετριοκρατία γενικά και κυβέρνηση, τότε, μειωμένων προσδοκιών. Ποιο θα ήταν το φυσιολογικό; Να μην είχαμε μπει, γιατί «αυτή ήταν η Ελλάδα», κατά πως έλεγε ο κ. Σημίτης την εποχή εκείνη; 
      Μη με κάνετε να γυρίζω στο παρελθόν, σας παρακαλώ. Δεν σας βολεύει. Εκείνη την περίοδο ξέρετε πώς μπήκαμε στην Οικονομική και Νομισματική Ένωση και με τη δημιουργική λογιστική και όλα τα άλλα. Και τα πληρώνουμε τώρα. Μας λέγατε ότι το έλλειμμα ήταν 1,2% στον προϋπολογισμό του 2004 και αποδείχτηκε ότι ήταν 6,5% με 7%. Ψέματα λέγατε, ανύπαρκτα στοιχεία είχατε δώσει και έρχεστε τώρα και κάνετε κριτική σ’ αυτήν την Κυβέρνηση, η οποία πάει το έλλειμμα στο τέλος του χρόνου, στο 3% και κάνει πράξη και πολλές προεκλογικές της δεσμεύσεις, δεσμεύσεις του κυβερνητικού της προγράμματος, παρά την κακή οικονομική συγκυρία. 
      Και μιας και μιλάμε για Οργανισμούς Τοπικής Αυτοδιοίκησης και εκλογές, εδώ διπλασιάσαμε το «ΘΗΣΕΑΣ» σε σχέση με το «ΕΠΤΑ» και τριπλασιάσαμε τους πόρους της Νομαρχιακής Αυτοδιοίκησης.
      ΑΝΔΡΕΑΣ ΛΥΚΟΥΡΕΝΤΖΟΣ: Και μειώνετε τις θέσεις των Κ.Ε.Π., αντί να τις αυξήσετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από κει και πέρα, θέλω να σας πω να μην κάνετε αυτήν την κριτική, η οποία με οδηγεί στο παρελθόν. Σας είπα ότι δεν ενδιαφέρεται ο κόσμος για το παρελθόν. Μας ενδιαφέρει πώς θα πάμε μπροστά. 
      Αλλά κάθε φορά που θα επικαλείσθε στοιχεία τα οποία δεν είναι ακριβή, θα παίρνετε απάντηση. Αυτή είναι αρχή μου και δεν θα κάνω καθόλου πίσω από αυτήν την αρχή, όσο αργά και να είναι, όσο λίγοι κι αν είμαστε σ’ αυτήν την Αίθουσα.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ.
      Κύριε Υφυπουργέ, έχετε να κάνετε καμιά παρατήρηση-προσθήκη στην τροπολογία με γενικό αριθμό 745 και με ειδικό αριθμό 74;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε και ευχαριστώ.
      Κάνουμε μια μικρή αλλαγή σε ό,τι αφορά την τροπολογία, την οποία αναφέρατε, ουσιαστικά στις ημερομηνίες, οι οποίες αναφέρονται στο κείμενο της τροπολογίας. Πρόκειται για τις εμπράγματες δικαιοπραξίες, οι οποίες έχουν συνταχθεί στο διάστημα μεταξύ 2.8.2006 και 31.8.2006. Αλλάζει η δεύτερη ημερομηνία και γίνεται 10.9.2006.
      Είναι ένα πρόβλημα, το οποίο δημιουργήθηκε, επειδή ο νέος ν. 3481/2006 για το Κτηματολόγιο, ενώ τύποις δημοσιεύθηκε στο φύλλο Εφημερίδας της Κυβερνήσεως στις 2.8.2006, στην πραγματικότητα λόγω κάποιου προβλήματος που παρουσιάστηκε στο Εθνικό Τυπογραφείο, κυκλοφόρησε στις 31.8.2006. Για να καλύψουμε, λοιπόν, το πρόβλημα αυτό, το οποίο δημιουργήθηκε και που είναι προφανές ότι δεν οφείλεται σε κανένα λάθος, σε καμία παράλειψη του Υ.ΠΕ.ΧΩ.Δ.Ε., φέρνουμε αυτήν την τροπολογία και αλλάζουμε τη δεύτερη ημερομηνία για να υπάρξει πλήρης κάλυψη των πράξεων, που έχουν γίνει μέχρι στιγμής. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ωραία.
      Κύριε Υπουργέ, έχει υποβληθεί μια τροπολογία από το συνάδελφο Βουλευτή κ. Μπούρα, με γενικό αριθμό 748 και ειδικό 77. Έχετε να πείτε κάτι σχετικά με αυτήν την τροπολογία;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ξέρουν οι  κύριοι συνάδελφοι ποιες τροπολογίες κάνουμε δεκτές σε συνεννόηση και με τα κόμματα, όταν κάναμε την αρχική συζήτηση. Έχει λήξει η συζήτηση αυτού του θέματος.
      Θα παρακαλέσω τον κ. Μπούρα στο επόμενο νομοσχέδιο του Υπουργείου Εσωτερικών, που θα είναι ένα νομοσχέδιο που θα αφορά μεταναστευτικά θέματα, να κατατεθεί σύντομα, για να υπάρξει συνεννόηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      ΝΙΚΟΛΑΟΣ ΓΚΑΤΖΗΣ: Εμείς, κύριε Πρόεδρε, δεν ψηφίζουμε την τροπολογία με γενικό αριθμό 746 και ειδικό 75 και την τροπολογία με γενικό αριθμό 752 και ειδικό 81.
      ΠΡΟΕΔΡΕΥΩΝ (Ιωάννης Τραγάκης): Έχει καταγραφεί η διαφωνία σας, αλλά η συζήτηση, όπως γνωρίζετε, είναι ενιαία και η ψήφιση είναι ενιαία.
      Κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με τις τροποποιήσεις του κυρίου Υπουργού και τις τροπολογίες υπ’ αριθμό 745/74, όπως τροποποιήθηκε από τον κύριο Υπουργό, 746/75, 750/79, 752/81 και 744/73, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.  
      ΠΡΟΕΔΡΕΥΩΝ (Ιωάννης Τραγάκης): Συνεπώς το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης» έγινε δεκτό κατά πλειοψηφία ενιαία επί της αρχής, των άρθρων και του σύνολό του, με τις τροποποιήσεις του κυρίου Υπουργού και τις τροπολογίες 745/74, όπως τροποποιήθηκε από τον κύριο Υπουργό, 746/75, 750/79, 752/81 και 744/73 όπως τροποποιήθηκε από τον κύριο Υπουργό και έχει ως εξής: 
      (Να καταχωριστεί το κείμενο του νομοσχεδίου σελ.314α)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Ερωτάται το Σώμα: Γίνεται δεκτή η από 14/9/2006 ομόφωνη απόφαση της Διάσκεψης των Προέδρων;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς η παραπάνω απόφαση έγινε δεκτή ομοφώνως. 
      (Να καταχωριστεί το κείμενο της απόφασης σελ. 315α)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση της παραπάνω απόφασης.
      ΟΛΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
    Κύριοι συνάδελφοι, έχουν διανεμηθεί τα Πρακτικά της των συνεδριάσεων της Τετάρτης 6 Σεπτεμβρίου 2006 και της Πέμπτης 7 Σεπτεμβρίου 2006 και ερωτάται το Σώμα, εάν τα επικυρώνει.
    ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της των συνεδριάσεων της Τετάρτης 6 Σεπτεμβρίου 2006 και της Πέμπτης 7 Σεπτεμβρίου 2006 επικυρώθηκαν.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 00.36΄ λύεται η συνεδρίαση για σήμερα ημέρα Τετάρτη 20 Σεπτεμβρίου 2006 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Τουριστικής Ανάπτυξης «Ανάπτυξη ιαματικού τουρισμού και λοιπές διατάξεις», σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 

??

??

??

??

ΣΥΝΕΔΡΙΑΣΗ 19-9-06	ΣΕΛ. 2



