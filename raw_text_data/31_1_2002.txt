
ΣΥΝΕΔΡΙΑΣΗ ΟΒ΄
Πέμπτη, 31 Ιανουαρίου 2002
ΠΙΝΑΚΑΣ ΠΕΡΙΕΧΟΜΕΝΩΝ


ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Κ. Παπούλια, σελ.
3. Ανακοινώνεται ότι τη συνεδρίαση παρακολουθούν μαθητές, από το Αμερικάνικο Κολέγιο, το 5ο Γυμνάσιο Αγίας Παρασκευής, το 3ο Λύκειο Αμαρουσίου, Αξιωματικοί από τη Σχολή Πολέμου Αεροπορίας, το 16ο Γυμνάσιο Περιστερίου, το Γυμνάσιο Πελοπίου Ηλείας, το 7ο Γυμνάσιο Πειραιά, το Γυμνάσιο Βάρδας Ηλείας και το 8ο Δημοτικό Σχολείο Κορυδαλλού, σελ.
4. Συζήτηση και λήψη απόφασης επί της προτάσεως του Προέδρου της Ν. Δημοκρατίας Κ. Καραμανλή και Βουλευτών του Κόμματός του, για σύσταση Εξεταστικής Επιτροπής με αντικείμενο τη διερεύνηση "της νομιμότητας των διαδικασιών χορήγησης της Ελληνικής ιθαγένειας από το 1990 ως τις 9-4-2000",σελ.
5. Αίτηση ονομαστικής ψηφοφορίας επί της προτάσεως του Προέδρου της Ν. Δημοκρατίας για σύσταση Εξεταστικής Επιτροπής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 1 Φεβρουαρίου 2002, σελ.
ΟΜΙΛΗΤΕΣ
Α. Επί της προτάσεως για σύσταση Εξεταστικής Επιτροπής.
ΑΚΡΙΒΑΚΗΣ Α., σελ.
ΑΝΔΡΕΟΥΛΑΚΟΣ Α., σελ.
ΒΛΑΧΟΣ Γ., σελ.
ΒΡΕΤΤΟΣ Κ., σελ.
ΓΕΡΑΝΙΔΗΣ Β., σελ.
ΓΚΟΥΣΚΟΣ Δ., σελ.
ΔΑΜΑΝΑΚΗ Μ., σελ.
ΚΑΡΑΜΑΝΛΗΣ Κ., σελ.
ΚΑΣΤΑΝΙΔΗΣ Χ., σελ.
ΚΟΥΡΟΥΜΠΛΗΣ Π., σελ.
ΛΑΜΠΡΟΠΟΥΛΟΣ Ι., σελ.
ΛΥΚΟΥΡΕΖΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΡΚΟΓΙΑΝΝΑΚΗΣ Χ., σελ.
ΜΗΤΣΟΤΑΚΗΣ Κ., σελ.
ΜΠΕΝΑΚΗ - ΨΑΡΟΥΔΑ Α., σελ.
ΝΕΡΑΝΤΖΗΣ Α., σελ.
ΝΙΩΤΗΣ Γ., σελ.
ΠΑΓΚΑΛΟΣ Θ., σελ.
ΠΑΥΛΟΠΟΥΛΟΣ Π., σελ.
ΠΟΛΥΖΟΣ Ε., σελ.
ΠΟΛΥΔΩΡΑΣ Β., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΙΔΗΣ Κ., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΣΕΡΤΙΚΙΔΗΣ Π., σελ.
ΤΣΙΠΛΑΚΗΣ Κ., σελ.
ΦΟΥΝΤΟΥΚΙΔΟΥ Π., σελ.
ΧΡΥΣΟΧΟΙΔΗΣ Μ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΟΘ'
Πέμπτη 31 Ιανουαρίου 2002


Αθήνα, σήμερα στις 31 Ιανουαρίου 2002, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30/1/2002 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΟΗ΄ συνεδριάσεώς του της 30ης Ιανουαρίου 2002 σε ό,τι αφορά στην ψήφιση στο σύνολο του σχεδίου νόμου:
1. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για συνεργασία στους τομείς του πολιτισμού, της εκπαίδευσης και της επιστήμης"
2. "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις.")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Τσιπλάκη, Βουλευτή Σερρών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Υπαλλήλων Πυροσβεστικού Σώματος Νομού Μαγνησίας ζητεί τη λήψη μέτρων για την καλύτερη λειτουργία των πυροσβεστικών κλιμακίων του Νομού Μαγνησίας.
2) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμαρχος Ζαγοράς Μαγνησίας ζητεί την αύξηση του ποσού επιχορήγησης στο Δήμο του για την κάλυψη λειτουργικών αναγκών.
3) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Κοινότητα Αρρένων του Νομού Καστοριάς ζητεί την παραχώρηση της νομής και χρήσης δημόσιας έκτασης στο Κοινοτικό Δάσος Ζούζουλης.
4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία κάτοικοι του Δήμου 'Εδεσσας ζητούν την ανάκληση της απόφασης του Δημοτικού Συμβουλίου 'Εδεσσας σχετικά με τον χώρο εγκατάστασης του Βιολογικού Καθαρισμού που βρίσκεται κοντά στον οικισμό Προάστιο 'Εδεσσας.
5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος των εν Ελλάδι Τουριστικών και Ταξιδιωτικών Γραφείων ζητεί να δοθούν κίνητρα στις επιχειρήσεις του κλάδου για τη μη απόλυση προσωπικού με επιδότηση της διατήρησης των θέσεων εργασίας.
6) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Εργαζομένων Καζίνο, Ξενοδοχείο, Τελεφερίκ Πάρνηθας ζητεί την κάλυψη των κενών οργανικών θέσεων εργασίας της επιχείρησης με προσλήψεις προσωπικού αορίστου χρόνου.
7) Ο Βουλευτής Ηρακλείου κ. ΣΤΕΛΙΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων διαμαρτύρεται για τη μείωση της αποζημίωσης των συναδέλφων αστυνομικών που εργάζονται ως συνοδοί Βουλευτών.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο το Οικονομικό Επιμελητήριο ζητεί να παραταθεί η υποβολή των δηλώσεων συνάφειας ΦΠΑ.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου διαμαρτύρεται για την κατάργηση των πρακτορείων της ΔΕΗ Νεαπόλεως και οροπεδίου Λασιθίου.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Μητροπολίτης της Ιεράς Μητρόπολης Σητείας διαμαρτύρεται για την περικοπή χρηματοδότησης έργων της Εκκλησίας της Κρήτης από το Γ' Κοινοτικό Πλαίσιο Στήριξης.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Κρήτης διαμαρτύρεται για το κλείσιμο του γραφείου της ΔΕΗ στη Νεάπολη.
12) Ο Βουλευτής Θεσσαλονίκης κ. ΓΕΩΡΓΙΟΣ ΣΑΛΑΓΚΟΥΔΗΣ κατέθεσε αναφορά με την οποία ο κ. Λάζαρος Κοτσανίδης, δημοτικός εισπράκτορας ΔΕ1 του Δήμου Πικρολίμνης Κιλκίς ζητεί διευκρινήσεις για το νομοθετικό πλαίσιο της εργασιακής του σχέσης.
13) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Πανελλήνιος Σύλλογος Διδακτικού Προσωπικού Οργανισμού Εργατικής Εστίας ζητεί τη συνέχιση της λειτουργίας των Κέντρων Εργαζόμενης Νεότητας.
14) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Φαρμακευτικός Σύλλογος Κέρκυρας ζητεί την εμπρόθεσμη εξόφληση των λογαριασμών των μελών του για τη χορήγηση φαρμάκων σε ασφαλισμένους του Δημοσίου.
15) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμαρχος Λευκιμμαίων Κέρκυρας ζητεί την ολοκλήρωση των έργων αποχέτευσης του Δήμου του.
16) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε έγγραφο με το οποίο η Διεύθυνση Τεχνικών Υπηρεσιών της Νομαρχιακής Αυτοδιοίκησης Κέρκυρας ζητεί τη χορήγηση πίστωσης για την εκτέλεση αντιπλημμυρικών έργων στις περιοχές Τρίκλινου, 'Αφρας και Ποταμού Κέρκυρας.
17) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Πανδημοκρατικός Συνδυασμός Αταλάντης ζητεί τη χορήγηση οικονομικής ενίσχυσης στον Οργανισμό Κωπαϊδος για την αποκατάσταση των κατεστραμμένων καναλιών.
18) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Σωματείο Εργαζομένων ΛΑΡΚΟ διαμαρτύρεται για την μετάθεση γιατρού από τον Υγειονομικό Σταθμό της περιοχής του και ζητεί την τοποθέτηση άλλου.
19) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τη διαμαρτυρία των συμβασιούχων της Ο.Α. στην Κέρκυρα εξαιτίας της καθυστέρησης της καταβολής των δεδουλευμένων τους.
20) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με τις αρνητικές αντιδράσεις για τα σχέδια δημιουργίας μονάδας μαζούτ στη θάλασσα της Σαγιάδας στην Κέρκυρα.
21) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για το στεγαστικό πρόβλημα που αντιμετωπίζει το Ιόνιο Πανεπιστήμιο.
22) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Σύλλογος των Επιτυχόντων Εκπαιδευτικών του Διαγωνισμού ΑΣΕΠ 2000 ζητεί την κάλυψη των επιπλέον κενών οργανικών θέσεων εργασίας στη δημόσια εκπαίδευση.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 624/19-7-01 ερώτηση δόθηκε με το υπ'αριθμ. 11577/27-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 624 που κατατέθηκε στις 19-7-01 από το Βουλευτή κ. Μιχάλη Καρχιμάκη και μας διαβιβάστηκε με το Α.Π. 4472/19-9-01 έγγραφο του Υπουργείου Ανάπτυξης, σας πληροφορούμε ότι σχετικά με τις ρυθμίσεις του από 30/6/1991 Π.Δ/γματος (ΦΕΚ 474/Δ/23-7-91) σας έχουμε ήδη ενημερώσει με τα 10891/22-5-01, 9754/19-10-00, 7765/9-11-00 και 5759Β/12-1-99 έγγραφά μας, αντίγραφα των οποίων επισυνάπτουμε. 
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 633/20-7-01 ερώτηση δόθηκε με το υπ'αριθμ. 11380/20-8-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 633 που κατατέθηκε στις 20-7-01 από το Βουλευτή κ. Δημήτριο Σιούφα επισυνάπτεται για ενημέρωσή σας σχετικά με το θέμα φωτοαντίγραφο του αρ.πρωτ.οικ.19088/2872/6-8-01 εγγράφου της αρμόδιας Δ/νσης Χωροταξίας του ΥΠΕΧΩΔΕ. 
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 676/24-7-01 ερώτηση δόθηκε με το υπ'αριθμ. 821/11-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 676/24-7-01 την οποία κατέθεσε ο Βουλευτής κ. Λευτέρης Ν. Παπαγεωργόπουλος, και αφορά στην κατάταξη σε θέσεις με σχέση εργασίας Ιδιωτικού Δικαίου Αορίστου Χρόνου του προσωπικού του ΕΠΕΑΕΚ (Β΄ ΚΠΣ) του ΤΕΙ Χαλκίδας, σας γνωρίζουμε τα ακόλουθα: 
Σύμφωνα με τις διατάξεις του άρθρου 17 του ν.2839/2000, το προσωπικό των προγραμμάτων του ΕΠΕΑΕΚ (Β΄ ΚΠΣ) των ΤΕΙ, το οποίο την 31-3-2000 συμπλήρωνε είκοσι τέσσερις (24) μήνες τουλάχιστον υπηρεσίας με νόμιμες και τυπικές συμβάσεις και υπηρετούσε κατά τη δημοσίευση του νόμου ή κατά το χρονικό διάστημα από 1-8-1999 μέχρι 31-3-2000, κάλυπτε πάγιες και διαρκείς ανάγκες του φορέα αυτού, κατατάσσεται σε οργανικές ή προσωποπαγείς θέσεις με σχέση εργασίας ιδιωτικού δικαίου αορίστου χρόνου. 
Στο ΤΕΙ Χαλκίδας προέκυψε το πρόβλημα της νομιμότητας των συμβάσεων εργασίας, οι οποίες είχαν υπογραφεί μεταξύ της τότε Προέδρου του ΤΕI και του προσωπικού των προγραμμάτων του ΕΠΕΑΕΚ, επειδή δεν είχαν επικυρωθεί από την αρμόδια Επιτροπή Ερευνών του ΤΕΙ Χαλκίδας, όπως όριζε η αριθ. ΚΑ/679/22-8-96 Κ.Υ.Α..
Ύστερα από σχετικό ερώτημα της Επιτροπής Ερευνών του Ιδρύματος, όπως διαπιστώθηκε στην αριθ. 18/24-1-2001 πράξη της, η αρμόδια υπηρεσία του ΥΠΕΠΘ ζήτησε από τη Νομική Υπηρεσία τη γνώμη της για τη νομιμότητα των προαναφερομένων συμβάσεων. 
Επ΄ αυτού εξεδόθη η αριθ. 440/27-6-2001 γνωμοδότηση του Νομικού Συμβουλίου του Κράτους η οποία έγινε αποδεκτή. 
Σύμφωνα με την παραπάνω γνωμοδότηση οι συμβάσεις έργου που υπεγράφησαν μεταξύ της Προέδρου του ΤΕΙ Χαλκίδας - Προέδρου της Επιτροπής Ερευνών και Υπευθύνου ΄Εργου, και των συμβαλλομένων υπαλλήλων του ΕΠΕΑΕΚ θεωρούνται νόμιμες κατά την έννοια της περιπτ. δ, της παρ. 1 του άρθρου 17 του ν.2839/2000 και θα προχωρήσει η κατάταξη των κατά των άνω συμβασιούχων σε προσωρινές θέσεις του ΤΕΙ Χαλκίδας με σύμβαση εργασίας ιδιωτικού δικαίου, εφόσον συντρέχουν και οι λοιπές προϋποθέσεις που προβλέπουν οι διατάξεις του προαναφερθέντος άρθρου.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
4. Στην με αριθμό 716/24-7-01 ερώτηση δόθηκε με το υπ' αριθμ. 824/12-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 716/24-7-01 την οποία κατέθεσε ο Βουλευτής κ. Αλ. Κόντο και αφορά στο 2ο Δημοτικό Σχολείο Ξάνθης, σας γνωρίζουμε τα ακόλουθα:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Η Νομαρχιακή Αυτοδιοίκηση Ξάνθης θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Ανατολικής Μακεδονίας. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό ΠΔΕ συνολικά για οικόπεδα - κατασκευές και τους Ο.Τ.Α. για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Η Νομαρχιακή Αυτοδιοίκηση Ξάνθης χρηματοδοτείται φέτος για οικόπεδα και κατασκευές σχολικών κτιρίων από το ΠΔΕ του ΥΠ.Ε.Π.Θ. με 50.000.000 δρχ.
Η Νομαρχιακή Αυτοδιοίκηση Ξάνθης στην τριετία 1998 - 2000 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. και του ΟΣΚ Α.Ε.
1998
Για οικόπεδα κατασκευές 240.000.000 δρχ.
Για επισκευές 195.000.000 δρχ.
1999
Για οικόπεδα κατασκευές 60.000.000 δρχ.
Για επισκευές 117.000.000 δρχ.
2000 
Για οικόπεδα κατασκευές 50.000.000 δρχ.
Για επισκευές 60.000.000 δρχ.
Πέραν των τακτικών επιχορηγήσεων (ΣΑΕ 047) έγιναν από τον ΟΣΚ Α.Ε. και έκτακτες επιχορηγήσεις συνολικού ύψους:
1. 42.000.000 δρχ. κατά το έτος 1999
2. 82.240.000 δρχ. κατά το έτος 2000
για επισκευές, συντηρήσεις και κατασκευές σχολείων της Ν.Α. Ξάνθης.
Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ.
Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Ξάνθης θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
Σε ό,τι αφορά στο 2ο Δημοτικό Σχολείο Ξάνθης, σας γνωρίζουμε ότι η Δ/νση Προγραμματισμού της Ν/κής Αυτ/σης Ξάνθης με σχετικό έγγραφό της, μας πληροφόρησε της, μας πληροφόρησε τα ακόλουθα:
Το προαναφερόμενο σχολείο, είναι θεσμοθετημένο ως 11θέσιο Δημοτικό Σχολείο στεγαζόμενο στο κυρίως κτίριο, που αποτελείται από πέντε (5) κανονικές αίθουσες διδασκαλίας, δύο (2) αίθουσες διδασκαλίας που προέκυψαν από διαχωρισμό με γυψοσανίδες μιας κανονικής αίθουσας, μία (1) αίθουσα διαμορφωμένη στο τέλος του διαδρόμου και μία (1) αίθουσα στο υπόγειο του κτιρίου, και σε κτίριο ΠΡΟΚΑΤ στον αύλειο χώρο του σχολείου αποτελούμενο από δύο (2) αίθουσες διδασκαλίας.
Η ανάγκη των παραπάνω αναγκαστικών διαμορφώσεων του σχολείου προέκυψε εντός του 1999 από την ραγδαία ανοικοδόμηση της περιοχής, την κατακόρυφη αύξηση των παλιννοστούντων ομογενών μαθητών και την αύξηση της προσέλευσης στο σχολείο μουσουλμάνων μαθητών.
Τέλος, σας γνωρίζουμε ότι ο ΟΣΚ Α.Ε. έχει εκπονήσει την Αρχιτεκτονική μελέτη για την προσθήκη 3αιθούσων διδασκαλίας, Αίθουσας πολλαπλών χρήσεων, από και τη διαμόρφωση χώρου Γυμναστικής. Η μελέτη αυτή εγκρίθηκε πρόσφατα από το Τεχνικό Συμβούλιο του Οργανισμού.
Με την ολοκλήρωση της Στατικής και Ηλεκτρομηχανολογικής μελέτης θα συνταχθούν τα τεύχη για τη δημοπράτηση του έργου.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στην με αριθμό 787/26-7-01 ερώτηση δόθηκε με το υπ' αριθμ. 7124/9-10-01 έγγραφο από τον Υπουργό Aνάπτυξης η ακόλουθη απάντηση:
"Σε απάντηση της ερώτησης 787/26-7-01 που κατέθεσαν στη Βουλή οι Βουλευτές κύριοι Σπ. Στριφτάρης, Π. Κοσιώνης, Ν. Γκατζής και Α. Τζέκης, σας γνωρίζουμε τα εξής:
Με το άρθρο 21 του ν. 2941/2001 (ΦΕΚ 201 Α) που πρόσφατα ψήφισε το Ελληνικό Κοινοβούλιο, το Ελληνικό Δημόσιο διατηρεί το 35% του μετοχικού κεφαλαίου των ΕΛΠΕ Α.Ε.
Με το ποσοστό αυτό το Ελληνικό Δημόσιο μπορεί να ελέγχει την εταιρεία ΕΛΠΕ Α.Ε. σε σοβαρά θέματα. Η Κυβέρνηση με γνώμονα το δημόσιο συμφέρον θα εκτιμήσει πότε είναι οι κατάλληλες συνθήκες για να πωλήσει μέρος ή όλο από το πέραν του 35% ποσοστό του μετοχικού κεφαλαίου των ΕΛΠΕ Α.Ε.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
6. Στην με αριθμό 790/26-7-01 ερώτηση δόθηκε με το υπ' αριθμ. 1527/9-10-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 790/26-7-01, που κατατέθηκε στη Βουλή από τη Βουλευτή κ. Πόπη Φουντουκίδου σχετικά με τις οφειλές του ΙΚΑ και του ΤΑΠΟΤΕ στα φαρμακεία της Θεσσαλονίκης, σας γνωρίζουμε τα εξής:
Όσον αφορά το ΙΚΑ, όπως μας γνώρισε η Διοίκηση του Ιδρύματος έχουν ήδη εξοφληθεί από το περιφερειακό υποκατάστημα ΙΚΑ Θεσσαλονίκης οι λογαριασμοί των 1015 φαρμακείων Θεσ/νίκης που έχουν υποβληθεί και που αφορούν τους λογαριασμούς Ιουνίου και Ιουλίου 2001.
Σημειώνεται ότι κατά τη διάρκεια της απεργίας των γιατρών του ΙΚΑ, η Διοίκηση του Ιδρύματος έδωσε οδηγίες προς όλα τα υποκαταστήματα οι ασφαλισμένοι αφού καταβάλλουν τις δαπάνες των φαρμάκων στα φαρμακεία να τους επιστρέφεται η δαπάνη με την υποβολή των σχετικών δικαιολογητικών.
Συνεπώς κατά την περίοδο αυτή τα φαρμακεία εισέπραττα απ' ευθείας από τον ασφαλισμένο την αξία των φαρμάκων.
Όσον αφορά το ΤΑΠΟΤΕ όπως μας γνώρισε το Ταμείο κατά το παρελθόν υπήρχαν κάποιες καθυστερήσεις στην εξόφληση των φαρμακείων της Θεσ/νίκης οι οποίες ήδη έχουν διευθετηθεί.
Στα φαρμακεία του Φαρμακευτικού Συλλόγου Θεσ/νίκης έχουν καταβληθεί όλα τα οφειλόμενα ποσά μέχρι και τον Αύγουστο του 2001.
Ο Υφυπουργός
Ν. ΦΑΡΜΑΚΗΣ"
7. Στις με αριθμό 836/31-7-01, 1326/7-9-01 ερωτήσεις δόθηκε με το υπ' αριθμ. 11433/20-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στις ερωτήσεις με αριθμούς 836/31-7-01 και 1326/7-9-01 που κατατέθηκαν από το Βουλευτή κ. Δημήτρη Πιπεργιά, σας γνωρίζουμε τα εξής:
Κατατέθηκε στη Βουλή προς ψήφιση το Σχέδιο Νόμου για τη Βιώσιμη Ανάπτυξη της Αττικής. Το υπ' όψη Σχέδιο Νόμου εκπονήθηκε σε συνεργασία των Υπουργείων ΠΕΧΩΔΕ και Ανάπτυξης λαμβάνοντας υπ' όψη τις κατά καιρούς μελέτες καθώς και την εισήγηση της επιτροπής που είχε συσταθεί για το σκοπό αυτό, στην οποία συμμετείχαν και οι παραγωγικοί και κοινωνικοί φορείς της Αττικής.
Σύμφωνα με το άρθρο 12 του παραπάνω Σχεδίου Νόμου οι προωθούμενες διατάξεις του δεν έχουν εφαρμογή για τις μονάδες παραγωγής ηλεκτρικής ενέργειες.
Τέλος, όσον αφορά στη διαμόρφωση των τιμών των ατμοσφαιρικών ρύπων για το μήνα Ιούλιο επισυνάπτουμε για πληρέστερη ενημέρωση σας την απάντηση του αρμόδιου Τμήματος Ποιότητας Ατμόσφαιρας της Δ/νσης ΕΑΡΘ του ΥΠΕΧΩΧΕ.
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
8. Στην με αριθμό 913/7-8-01 ερώτηση δόθηκε με το υπ' αριθμ. 5792/31-10-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 913/7-8-01 που κατέθεσε στη Βουλή ο Βουλευτής κ. Ιορδ. Τζαμτζής, σχετικά με το ιδιοκτησιακό καθεστώς των εκτάσεων του παλαιού οικισμού του Αγίου Αθανασίου του Ν. Πέλλας, σας γνωρίζουμε ότι το ζήτημα ρυθμίστηκε με την υπ' αριθμ. 2536/6-8-01 απόφαση του Υπουργού Γεωργίας, η οποία στηρίχθηκε στη διάταξη του άρθρου 26, παράγραφος 1 του ν. 2732/1999 και στα στοιχεία που υποβλήθηκαν από την αρμόδια Υπηρεσία Γεωργίας της Νομαρχιακής Αυτοδιοίκησης Πέλλας.
Ο Υπουργός
ΓΕΩΡΓΙΟΣ ΠΑΣΧΑΛΙΔΗΣ"
9. Στην με αριθμό 931/10-8-01 ερώτηση AKE 113 δόθηκε με το υπ' αριθμ. 2126/12-10-01 έγγραφο από τον Υπουργό Eργασίας και Κοινωνικών Ασφαλίσεων η ακόλουθη απάντηση:
"Απαντώντας στην 931/113/2001 ερώτηση / ΑΚΕ και η από 21-5-01 Αναφορά της Συντονιστικής Επιτροπής Μεταναστευτικών Κοινοτήτων της Ελλάδας, που κατατέθηκαν στη Βουλή από τους Βουλευτές κυρίους Λ. Κανέλλη, Αντ. Σκυλλάκο και Ε. Χαϊτίδη, για τα θιγόμενα σ΄ αυτές θέματα αρμοδιότητάς μας, σας πληροφορούμε τα εξής:
Α. Από το 1998, έτος έναρξης χορήγησης των Λευκών/Πράσινων Καρτών (και όχι το 1994, όπως εσφαλμένα αναφέρεται στο πρώτο ερώτημα), και μέχρι 30-6-01 εγκρίθηκαν από τις κατά τόπους Α/θμιες Επιτροπές 240.052 Πράσινες Κάρτες, χορηγήθηκαν ήδη μέχρι την παραπάνω ημερομηνία 235.099.
Το αντίστοιχο στατιστικό στοιχείο δεν υπάρχει όσον αφορά τη Λευκή Κάρτα, διότι η τελευταία ήταν σύντομης χρονικής ισχύος (μέχρι 30-4-99), δεδομένου ότι θα ακολουθούσε η χορήγηση της Πράσινης Κάρτας, εφόσον βεβαίως πληρούντο οι προβλεπόμενες νόμιμες προϋποθέσεις.
Αναφορικά με τη διαδικασία χορήγησης Λευκής/Πράσινης Κάρτας, σας γνωρίζουμε τα ακολουθα:
Σύμφωνα με το Π.Δ. 358/97, για τη χορήγηση της Λευκής Κάρτας ήταν απαραίτητη προϋπόθεση η υποβολή σχετικής αίτησης του αλλοδαπού μέχρι 31-5-98 με 4 φωτογραφίες και η προσκόμιση μέχρι 30-4-99:
- στοιχείων ταυτότητάς του (διαβατήριο, ταυτότητα, πιστοποιητικό γέννησης ή οικογενειακής κατάτασης),
- υπεύθυνης δήλωσης που να βεβαιώνει ότι τα δηλούμενα στοιχεία του είναι αληθή
- βεβαίωσης Υπουργείου Δημόσιας Τάξης (Υ.Δ.Τ.), περί μη καταχώρησης σε λίστα ανεπιθύμητων αλλοδαπών
- ποινικού μητρώου τύπου Α
- πιστοποιητικού νοσοκομείου ότι δεν πάσχει από μολυσματική νόσο επικίνδυνη για τη δημόσια υγεία
- η Λευκή Κάρτα ίσχυε μέχρι 30-4-99, για την έκδοσή της δεν απαιτείτο από το σχετικό Π.Δ. 358/97 απόφαση Επιτροπής, παρά μόνον η εμπρόθεσμη υποβολή των απαραίτητων παραπάνω δικαικολογητικών.
Σύμφωνα με το Π.Δ. 359/97 για τη χορήγηση Πράσινης Κάρτας απαραίτητη προϋπόθεση ήταν η υποβολή σχετικής αίτησης του αλλοδαπού μέχρι 30-4-99, η προσκόμιση όλων των δικαιολογητικών της Λευκής Κάρτας, και η απόδειξη πραγματοποίησης εισοδήματος κατά τη διάρκεια του έτους 1998 που να αντιστοιχεί σε εισόδημα 40 ημερών εργασίας ανειδίκευτου εργάτη, ή η καταβολή ποσού 15.000 δρχ. στις κατά τόπους Αγροτικές Τράπεζες Ελλάδος (ΑΤΕ) για τους απασχολούμενους στην αγροτική οικονομία.
Οι Πράσινες Κάρτες εξεδίδοντο μετά από σύμφωνες αποφάσεις των αρμόδιων Α/θμιων Επιτροπών, στις οποίες, σύμφωνα με τα προβλεπόμενα από το Π.Δ. 359/97 προέδρευαν Πρωτοδίκες -είχαν δε διάρκεια ισχύος από 1 - 3 έτη κατά περίπτωση. 
Σύμφωνα με τα στοιχεία που έχουν δηλωθεί από τις κατά τόπους Υπηρεσίες του Οργανισμού Απασχόλησης Εργατικού Δυναμικού (ΟΑΕΔ) συμπεραίνεται ότι κατά το χρονικό διάστημα μεταξύ Ιουνίου και Αυγούστου 2001 εγκρίθηκαν από τις Πρωτοβάθμιες Επιτροπές, 1000 περίπου αιτήσεις αλλοδαπών.
Στις παραπάνω αιτήσεις θα πρέπει να προστεθεί και ένας αριθμός 100 περίπου προσφυγών προς τη Δευτεροβάθμια Ειδική Επιτροπή του άρθρου 5 του Π.Δ. 359/97 κατά ανακλητικών ή απορριπτικών αποφάσεων για χορήγηση Πράσινης Κάρτας, οι οποίες εξετάσθηκαν θετικά κατά το χρονικό διάστημα Ιουνίου - Αυγούστου 2001.
Κατόπιν τούτου και κατά μία γενική εκτίμηση, όπως προαναφέρθηκε, ο συνολικός αριθμός των αλλοδαπών στους οποίους εγκρίθηκε η χορήγηση Πράσινης Κάρτας, κατά το παραπάνω χρονικό διάστημα υπολογίζεται σε 1.100.
Με βάση τη σχετική στατιστική επεξεργασία δείγματος 212.860 αιτήσεων αλλοδαπών για έκδοση Πράσινης Κάρτας, την οποία πραγματοποίησε το Ε.Π.Α. (Εθνικό Παρατηρητήριο Απασχόλησης), ο τομέας της γεωργίας καταλαμβάνει το μεγαλύτερο ποσοστό (14,05% στο σύνολο των αιτήσεων), ακολουθούν οι οικοδομικές εργασίες (2,37%), ενώ οι υπόλοιποι τομείς δραστηριότητας καταλαμβάνουν ποσοστά μικρότερα του 2%.
Β. Σχετικά με την παράνομη απασχόληση των αλλοδαπών στους εργασιακούς χώρους, σας γνωρίζουμε τα εξής:
Το Σώμα Επιθεώρησης Εργασίας (Σ.ΕΠ.Ε.) από τη σύστασή του λειτουργεί με βάση το συγκεκριμένο ετήσιο προγραμματισμό.
Μεταξύ των βασικών προτεραιοτήτων - δράσεων που υιοθέτησε και υλοποιεί είναι και οι έλεγχοι για παράνομη απασχόληση αλλοδαπών.
Ειδικότερα οι Κοινωνικές Επιθεωρήσεις του Σ.ΕΠ.Ε. σύμφωνα και με τον προαναφερόμενο προγραμματισμό δράσης για τα έτη 1999 (β' εξάμηνο), 2000 και 2001 πραγματοποιούν ελέγχους σε επιχειρήσεις για την πάταξη της παράνομης απασχόλησης των αλλοδαπών στις επιχειρήσεις της χώρας μας. Σημειώνουμε ότι πέραν των προγραμματισμένων ελέγχων οι Επιθεωρήσεις διενεργούν ελέγχους και μετά από συγκεκριμένες καταγγελίες. Από τα στατιστικά στοιχεία του Σ.ΕΠ.Ε. και για τις διαπιστωθείσες παραβάσεις κατά τους γενομένους ελέγχους για μεν το β' εξάμηνο του 1999 υποβλήθηκαν 9 μηνύσεις για δε το έτος 2000 υποβλήθηκαν συνολικά 162 μηνύσεις.
Επισημαίνουμε, ότι οι Κοινωνικοί Επιθεωρητές έχουν εντολή να εντατικοποιήσουν τους ελέγχους, στα πλαίσια των αρμοδιοτήτων τους, ειδικότερα με την εφαρμογή του νέου νόμου 2874/2000 (ΦΕΚ 286/Α/29-12-2000) "Προώθηση της απασχόλησης και άλλες διατάξεις".
Οσον αφορά το τέταρτο ερώτημα, σας ενημερώνουμε ότι βασικές επιδιώξεις και στόχοι του Υπουργείου Εργασίας και Κοινωνικών Ασφαλίσεων και του ΙΚΑ είναι η σωστή ασφαλιστική τακτοποίηση των απασχολουμένων, η καλύτερη κατά το δυνατόν εξυπηρέτηση των ασφαλισμένων και εργοδοτών και η καταπολέμηση της εισφοροδιαφυγής.
Ο έλεγχος για την ασφαλιστική τακτοποίηση όλων των εργαζομένων διενεργείται από τους υπαλλήλους εξωτερικού ελέγχου των κατά τόπους υποκαταστημάτων του ΙΚΑ, οι οποίοι σύμφωνα με τις ιδιαιτερότητες κάθε μονάδας και κατόπιν εντολών της Διοίκησης, στα πλαίσια της εντατικοποίησης των ελέγχων, επισκέπτονται τους χώρους εργασίας. 'Ηδη με εντολή του Υπουργού Εργασίας και Κοινωνικών Ασφαλίσεων συγκροτήθηκαν μικτά συνεργεία του Σ.ΕΠ.Ε. και του ΙΚΑ για την διενέργεια έκτακτων ελέγχων για την τήρηση των διατάξεων της Εργατικής Νομοθεσίας.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Παρασκευής 1 Φεβρουαρίου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1.- Η με αριθμό 317/29-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αποκατάσταση των ζημιών από τις πρόσφατες κατολισθήσεις, στον οδικό άξονα Λουτρών Αιδηψού - Λίμνης στην Εύβοια κλπ.
2.- Η με αριθμό 325/29-1-2002 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με την απόδοση στα ασφαλιστικά ταμεία, τα οφειλόμενα από τη συμμετοχή του κράτους στην τριμερή χρηματοδότηση κλπ.
3.- Η με αριθμό 328/29-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων για τον αποτελεσματικό έλεγχο των κανόνων ασφαλείας, και πρόληψης των ατυχημάτων, στους χώρους εργασίας κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν. Βουλής)
1.- Η με αριθμό 322/29-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Βαϊνά προς τον Υπουργό Γεωργίας, σχετικώς με τον αποκλεισμό υποψηφίων από το πρόγραμμα νέων γεωργών, στο Δήμο Αμφιλοχίας Αιτωλοακαρνανίας. 
2.- Η με αριθμό 321/29-1-2002 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση κατασκευής του οδικού άξονα Σπάρτης - Γυθείου. 
3.- Η με αριθμό 327/29-1-2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση των προβλημάτων του Τεχνικού Επαγγελματικού Εκπαιδευτηρίου Καισαριανής. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και των Βουλευτών του Κόμματός του, για σύσταση Εξεταστικής Επιτροπής, με αντικείμενο τη διερεύνηση "της νομιμότητας των διαδικασιών χορήγησης της ελληνικής ιθαγένειας από το 1990 ως τις 9-4-2000".
Έχω την τιμή να θέσω υπόψη του Σώματος την ομόφωνη απόφαση της Διάσκεψης των Προέδρων για την οργάνωση της συζήτησης όπως έχει γίνει και στο παρελθόν σε συζήτηση παρόμοιων προτάσεων κατά την εφαρμογή της διατάξεως του άρθρου 65 παράγραφος 5 του Κανονισμού της Βουλής, δηλαδή να υπάρξει κατάλογος κατά προτεραιότητα ομιλητών που θα οριστούν από τα κόμματα ανά τρεις από το κόμμα της Νέας Δημοκρατίας και το Πανελλήνιο Σοσιαλιστικό Κίνημα και ανά ένας συνάδελφος από τα άλλα δύο κόμματα εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. Όποιος άλλος συνάδελφος θέλει να μιλήσει θα εγγραφεί με το ηλεκτρονικό σύστημα μέχρι το τέλος της ομιλίας του δευτέρου ομιλητή και θα καταρτιστεί στη συνέχεια ενιαίος κατάλογος ομιλητών με εναλλαγή. 
Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι είκοσι λεπτά της ώρας. Ο δεύτερος ομιλητής από το ΠΑ.ΣΟ.Κ. και τη Νέα Δημοκρατία από δεκαπέντε λεπτά και ο τρίτος ομιλητής από το ΠΑ.ΣΟ.Κ. και τη Νέα Δημοκρατία από δέκα λεπτά. 
Σύμφωνα με τον Κανονισμό οι λοιποί συνάδελφοι που θα εγγραφούν στον κατάλογο θα μιλήσουν πέντε λεπτά και μετά από τους κατά προτεραιότητα ομιλητές. Δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι είκοσι λεπτά. Αν όμως προηγηθεί η ομιλία Προέδρου, ο αναπληρωτής θα μετάσχει στη συζήτηση σύμφωνα με τους ορισμούς του άρθρου 167 παράγραφο 2 του Κανονισμού. 
Οι Υπουργοί, επίσης, μπορούν να συμμετάσχουν στη συζήτηση κατά τις διατάξεις του άρθρου 97 παράγραφοι 1-3 του Κανονισμού. 
Εφόσον η Βουλή αποδεχθεί αυτήν την πρόταση, σας ενημερώνω ότι τα κόμματα έχουν υποδείξει τους εισηγητές τους: το ΠΑΣΟΚ τους κυρίους Αναστάσιο Μαντέλη, Χαράλαμπο Καστανίδη και Βασίλειο Γερανίδη, η Νέα Δημοκρατία τους κυρίους Βύρωνα Πολύδωρα, Απόστολο Ανδρεουλάκο και Χρήστο Μαρκογιαννάκη, το Κομμουνιστικό Κόμμα Ελλάδας τον κ. Αντώνιο Σκυλλάκο και ο Συνασπισμός της Αριστεράς και της Προόδου την κα Μαρία Δαμανάκη. 
Ανάλογα με τον αριθμό των συναδέλφων, που θα εγγραφούν στον κατάλογο, θα υπολογίσουμε τους χρόνους, για να ανακοινώσουμε περίπου το χρόνο διεξαγωγής της ψηφοφορίας για την αποδοχή ή όχι της πρότασης. 
Είστε σύμφωνοι με όλα αυτά; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε ομοφώνως. 
ΒΥΡΩΝ ΠΟΛΥΔΩΡΑΣ: Υπάρχει κατάλογος από την πλευρά της Νέας Δημοκρατίας.
ΠΡΟΕΔΡΟΣ (Απόστολος Κακλαμάνης): Αυτό ήδη ελέχθη. 
Ο κ. Βύρων Πολύδωρας έχει το λόγο. 
Ορίστε, κύριε Πολύδωρα. Θα σας ακούσουμε γεγωνυία τη φωνή.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, έχω την τιμή να εισηγούμαι από πλευράς Νέας Δημοκρατίας αυτήν τη δεύτερη αίτηση για σύσταση εξεταστικής των πραγμάτων επιτροπής με θέμα τη διερεύνηση της νομιμότητας των ελληνοποιήσεων, όπως λέμε σε αυτήν τη γλώσσα, δηλαδή της χορήγησης της ελληνικής ιθαγένειας σε αλλοδαπούς. 
Η Βουλή έχει απασχοληθεί πολλές φορές με αυτό το θέμα και δικαίως, γιατί αυτή η υπόθεση είναι η πιο όζουσα υπόθεση από τη Μεταπολίτευση μέχρι σήμερα. Αφορά τη λειτουργία της ίδιας της δημοκρατίας, την ποιότητα της δημοκρατίας και το επιβαλλόμενο δημοκρατικό ήθος. Έχει τη βαρύτητά της για το λόγο ότι η όλη διαδικασία που συζητούμε αφορά την πιο σημαντική και ιερή έννοια, την έννοια της υπηκοότητας, της χορηγήσεως δηλαδή του δικαιώματος να είναι κάποιος πολίτης σε ένα κράτος με ίσα δικαιώματα, με πλήρη δικαιώματα. Αυτό είναι σημαντικό γιατί γίνεται με τη διαδικασία ius sanguinis, όπως λέμε στο Ιδιωτικό Διεθνές Δίκαιο, δηλαδή την εξ αίματος νομιμοποίηση για τη κτήση αυτής της σπουδαίας ιδιότητας, της υπηκοότητας. 
Ακόμη το θέμα για το ποιος γίνεται και πώς γίνεται Έλληνας υπήκοος με διαπιστωτική πράξη κατά το ius sanguinis υπερβαίνει την έννοια του έθνους-κράτους, που είναι συστατικό στοιχείο για τον πολίτη και μεταβαίνει στην υπερκρατική οντότητα, δηλαδή την Ευρωπαϊκή Ένωση, με τη Συνθήκη Σένγκεν, που είναι η βασικότερη συνθήκη για την ασφάλεια των πολιτών μέσα σε αυτό το δικαιϊκό σύστημα. 
Το σοβαρότερο είναι ότι αυτή η έννοια, η ιερή έννοια της υπηκοότητας και ο τρόπος που αυτή χορηγείται, συμπλέκεται με μία άλλη εξίσου ιερή έννοια, την έννοια του αδελφού Ποντίου.
Θέλουμε να δηλώσουμε από την αρχή ότι κάποιοι, οι κυβερνώντες δηλαδή από την πλευρά του ΠΑ.ΣΟ.Κ., εκμεταλλεύονται την έννοια του αδελφού Ποντίου. Τη χρησιμοποιούν μονοδιάστατα για την πελατειακή σχέση και αυτό φαίνεται κατάφωρα από όλη την υπόθεση των ελληνοποιήσεων. Δεν χρησιμοποιείται ο όρος "ελληνοποίηση" για τους αδελφούς Ποντίους. Είναι Έλληνες από την εποχή του Ιάσονα μέχρι σήμερα. Και υπέστησαν στους κύκλους της ιστορίας τα πάνδεινα.
Θέλουμε απλά να πούμε ότι κανείς δεν έχει το δικαίωμα να εκμεταλλεύεται, να εμπορεύεται χυδαϊστί τους αδελφούς Ποντίους. Σημειώνουμε με έμφαση ότι, αν αφήσουμε κατά μέρος το ιερό της έννοιας του αδελφού Ποντίου, πάμε στη διοικητική πράξη και λέμε ότι όποιες ευχέρειες από την Ελλάδα παρέχονται, όποιες ευκαιρίες παρέχονται στους πολλά παθόντες αδελφούς Ποντίους, όσες δυνατότητες, ό,τι μπορεί να προσφέρει το ελληνικό κράτος στους αδελφούς Ποντίους, όταν μεγαλώνει η πίτα, όταν διαιρείται και διανέμεται σε πολλαπλάσιο αριθμό λαθραίων και κακοποιών της ρώσικης μαφίας, ζημιώνει ευθέως τους αδελφούς Ποντίους. Αυτόν το συλλογισμό οφείλουμε να τον έχουμε στο νου μας όλοι.
Και θέλω να δηλώσω εκ μέρους της Νέας Δημοκρατίας ότι είμαστε αλληλέγγυοι προς τους αδελφούς Ποντίους.
(Χειροκροτήματα από την πτέρυγα της Νέας Δημοκρατίας)
Θέλω να θυμίσω ότι, όταν τα τείχη κατέρρεαν, ασκήσαμε πολιτική υποδοχής των αδελφών Ποντίων, οφείλουμε να ομολογήσουμε χαλαρή, υπό το κράτος και την πίεση των εκρηκτικής φύσεως πραγμάτων.
Θυμάμαι ότι, όταν ήμουν στο Υπουργείο Εξωτερικών, ήρθε ένας κουτσός φιλόλογος καθηγητής, περιπετειώδης τύπος -ο Καρβέλας ή Καρβελάς- και μου είπε ότι θέλει να πάει στο Κοσλοντάρ να διδάξει ελληνικά στους αδελφούς μας Έλληνες Ποντίους του Καυκάσου. Ρώτησα στο Υπουργείο Παιδείας αν είναι έγκυρος άνθρωπος και μου είπαν ναι. Τον ρώτησα, λοιπόν, πόσα λεφτά ήθελε να κάνει μία τέτοια επιχείρηση εθελοντής και μου είπε 1,5 εκατομμύριο. Οικονόμησα 1,5 εκατομμύριο και τον έστειλα. Αυτή είναι η καλή πρόθεση, η καλή προαίρεση της διοικήσεως για το πώς μπορεί να συμπαρασταθεί.
Θυμάμαι ακόμη ότι οργανώσαμε εμείς ως Νέα Δημοκρατία την επιχείρηση "Χρυσόμαλλο Δέρας" για να σώσουμε 1.500 αδελφούς Ποντίους από τη φωτιά. Και φυσικά είμαστε υπερήφανοι για την πολιτική της υποδοχής που ασκήσαμε. Θυμίζω ότι για το 1990-1993, όταν ήταν η πρώτη σοβαρή διαχείριση του ποντιακού ζητήματος -της παλιννόστησης που λέμε, για την οικονομία του πολιτικού πράγματος, αν και στον όρο "παλιννόστηση" υπάρχουν επιφυλάξεις- τότε, γι' αυτήν την περίοδο έχουμε ελάχιστες, ίσως καμία περίπτωση κακοποιού, ο οποίος έγινε Έλληνας με ελληνοποίηση.
Είναι ένας ισχυρισμός. Μπορείτε να μου πείτε "πώς το ξέρεις;". Γι' αυτό ζητάμε εξεταστική των πραγμάτων επιτροπή από το 1990 μέχρι 9 Απριλίου 2000. Θέλουμε να αποσείσουμε από την ελληνική κοινωνία αυτή η σκιά, ότι δηλαδή, οι κανόνες της δημοκρατίας έγιναν θέμα και αντικείμενο χαρτοκλεφτών. Χαρτοκλέφτες, στην προκειμένη περίπτωση για την πελατειακή σχέση η Κυβέρνηση του ΠΑΣΟΚ. 
Υπάρχουν ερωτήματα να δούμε πόσοι ήσαν οι εγγεγραμμένοι στους εκλογικούς καταλόγους. Υπάρχει ασάφεια. 
ΠΡΟΕΔΡΟΣ (Απόστολος Κακλαμάνης): Αγαπητέ συνάδελφε, ξέρετε άριστα την ελληνική γλώσσα. Επειδή είμαστε στην αρχή και υπάρχει περίπτωση στον ίδιο τόνο και με ανάλογους χαρακτηρισμούς να ακολουθήσουν και οι άλλοι, εσείς ξέρετε πώς θα μιλήσετε. Ευχαριστώ. 
ΒΥΡΩΝ ΠΟΛΥΔΩΡΑΣ: Ευχαριστώ, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Δεν είμαστε σε χαρτοπαιχτική λέσχη. Γι' αυτό σας το λέω. 
ΒΥΡΩΝ ΠΟΛΥΔΩΡΑΣ: Η νόθευση δηλαδή των κανόνων του παιχνιδιού στη δημοκρατία είναι θανάσιμο αμάρτημα. Δεν επιτρέπεται ούτε να συνηθίσουμε σε αυτό, ότι έτσι είθισται, ούτε να το αποδεχθούμε καθ' οιονδήποτε τρόπο. Και εδώ είναι η εμμονή της Νέας Δημοκρατίας. 
Συζητήσαμε επερωτήσεις, υποβάλαμε και από τον Πρόεδρό μας Κώστα Καραμανλή ερωτήσεις σχετικά με το θέμα και πριν και μετά τις εκλογές. Ασκήσαμε αίτηση για σύσταση εξεταστικής των πραγμάτων επιτροπής. Η κυβερνητική πλειοψηφία απέρριψε την πρώτη αίτηση. Επανερχόμαστε γιατί έχουμε δύο νέα στοιχεία πολύ σοβαρά. Έχουμε το πόρισμα του πληρεξουσίου Υπουργού κ. Δημητρίου και έχουμε και την έκθεση του Εισαγγελέα Ντογιάκου. Αυτά τα στοιχεία κάνουν τη συζήτησή μας επίκαιρη, επιτακτική και αναγκαία. Φόνοι, αυτοκτονίες, ξυλοδαρμοί, βιασμοί, δωροδοκίες, εμπρησμοί, οργανωμένο έγκλημα, εκμετάλλευση γυναικών και μαστροπίες, όλο το Ποινικό Δίκαιο ξετυλίγεται μπροστά μας από ντοκουμέντα, όχι από αξιολογικές κρίσεις. Και αυτά συμβαίνουν με φόντο τις Ελληνοποιήσεις. 
Η υπόθεση του πορίσματος Δημητρίου, θα πρέπει να επισημανθεί ως εξής: Υποβάλλει στις 4 Δεκεμβρίου του 2000 ο Δημητρίου το πόρισμά του. Τον Ιούλιο κινείται η πειθαρχική έρευνα, την οποία εισηγείται ο πληρεξούσιος Υπουργός. Καταλήγει πειθαρχική διαδικασία με απαλλαγή πάντων και πασών λόγω παραγραφής και για τυπικούς λόγους μία. Καμία υπόθεση δεν εξετάστηκε επί της ουσίας.
Στις 9 Σεπτεμβρίου, δηλαδή από τις 4 Δεκεμβρίου μέχρι τις 9 Σεπτεμβρίου, φθάνει πόρισμα Δημητρίου στον εισαγγελέα που διενεργούσε τη προκαταρκτική εξέταση. Ερώτημα: Γιατί αυτή η καθυστέρηση; Γιατί να παραγραφούν οι υποθέσεις των οποίων ζητεί την πειθαρχική παραπομπή ο κ. Δημητρίου, όταν στην ακροτελεύτια παράγραφο του πορίσματός του λέει; "Επισημαίνω ότι για πολλά πιθανά παραπάνω παραπτώματα υπάρχει άμεσος κίνδυνος παραγραφής. Προκειμένου αυτή να διακοπεί, θα πρέπει οι ύποπτοι να κληθούν τάχιστα σε απολογία και εξίσου γρήγορα να παραπεμφθούν στο πειθαρχικό. Τούτο επιβάλλεται και εκ της ανάγκης όπως οι υποθέσεις αυτές κλείσουν το ταχύτερο δυνατόν, ώστε να μη σπιλώνονται λόγω φημών, που κυκλοφορούν ευρύτατα, οι υπάλληλοι που είναι αθώοι". Ερώτημα: Γιατί δεν λήφθηκε υπόψη ο κίνδυνος της παραγραφής για την πειθαρχική κατ' αρχήν δίωξη που επισημαίνει ο κ. Δημητρίου; 
Η υπόθεση αφορά ένα ευρύτατο υλικό, το οποίο είναι στη διάθεσή σας.
Θέλουμε να εξετάσουμε όλα τα καταγγελλόμενα. Επιπλέον ζητήσαμε να κατατεθούν έγγραφα, που αφορούν πορίσματα ή εκθέσεις σχετικά με τα προξενεία Τιράνων, Κορυτσάς, Αργυροκάστρου, Μόσχας, Βελιγραδίου, Ισλαμαμπάντ και Σόφιας, τα οποία συντάχθηκαν κατά τη διάρκεια των σχετικών ερευνών και ελέγχων. 
Μας απαντά το Υπουργείο: "Αυτά δεν μπορούν να υποβληθούν, για το λόγο ότι εμπεριέχουν διπλωματικά μυστικά, τα οποία υπάγονται στην έννοια του διπλωματικού απορρήτου. Όσον αφορά δε την απονομή της ελληνικής ιθαγένειας και τον έλεγχο των προϋποθέσεων χορήγησης θεώρησης διαβατηρίων, ιδίως στο πλαίσιο της συνθήκης Σένγκεν, το αίτημα είναι αόριστο και ασαφές και ως εκ τούτου δεν μπορεί να ικανοποιηθεί". Αυτά λέει το Υπουργείο Εξωτερικών. 
Και μεταβαίνουμε με τον κ. Μαρκογιαννάκη στο Υπουργείο Εξωτερικών για να δούμε ποια είναι τα καταπληκτικά διπλωματικά απόρρητα. Τελικά ήταν έγγραφα κοινής χρήσεως, αδιαβάθμιτα. Αφορούσαν μια πειθαρχική διαδικασία που είχε σχέση με έναν πρέσβη στο Ισλαμαμπάντ, ο οποίος εμπορεύετο τις βίζες. Άλλος στη Μαριούπολη έκανε πολυτελείς δαπάνες κάνοντας και πάλι την ίδια δουλειά. Αυτά ήταν τα διπλωματικά απόρρητα. 
Το πόρισμα Δημητρίου σημειώνουμε ότι καταγγέλλει, αναφέρει ένα τεράστιο όγκο παλιννοστήσεων, γύρω στις εκατόν πενήντα χιλιάδες, που ενεκρίθησαν από την πρεσβεία της Μόσχας. Το πόρισμα αυτό αφορά τις περιπτώσεις εκείνες, για τις οποίες έγιναν καταγγελίες. Κατά τα λοιπά γίνεται μόνο δειγματοληπτική αξιοποίηση και χρήση, ώστε να περιληφθούν στο πόρισμα Δημητρίου. 
Όσον αφορά την έκθεση Ντογιάκου, πρόκειται για ένα εξαιρετικά σημαντικό και ενδιαφέρον κείμενο, προ του οποίου δεν μπορεί να μείνει απαθής η Βουλή και να κωφεύσει. Σε αυτό λέει ότι η πολιτική του ελληνικού κράτους στο συγκεκριμένο θέμα, με την παροχή σε αυτούς υπέρμετρων διευκολύνσεων, ήταν πρόβλημα. Αναφέρει ότι ο Ροδουσάκης από τη Μόσχα επανειλημμένως ζητεί να ληφθούν μέτρα, διότι η κατάσταση έχει φθάσει στο απροχώρητο. 
Οι εγκληματίες της ρώσικης μαφίας αποκτούν τη λεγόμενη "Θεώρηση Παλιννόστησης" και στην συνέχεια γίνονται Έλληνες υπήκοοι, με διαπιστωτική πράξη. Τα εγκλήματα είναι σωρεία και διαπιστώνεται ότι υπάρχει σωρεία εγκλημάτων από το γεγονός ότι στη συνέχεια έχουμε σωρεία ανακλήσεων. 
Θέλουμε να ρωτήσει η Βουλή: Πόσες είναι οι ανακλήσεις και για ποιο λόγο εγένοντο; Πόσοι είναι οι ελληνοποιηθέντες και ποιοι είναι υπεύθυνοι για την ελληνοποίηση; Θέλουμε να ρωτήσουμε και να εξετάσουμε την υπόθεση της Κύπρου, από την οποία ήρχοντο κατευθείαν -τράνζιτ- στην Ελλάδα και ψήφιζαν από τα βάθη της Κεντρικής Ασίας. Υπάρχουν στοιχεία, ντοκουμέντα. 
Στον Πειραιά εγράφοντο σε μία διεύθυνση δεκαοκτώ - είκοσι διαμένοντες, οι οποίοι ούτε ελληνικά ήξεραν ούτε που πατούσαν ούτε που έστεκαν. Μετέσχον στις εκλογές. Και καλά να πει κανείς ότι ήταν πιο επιδέξιοι οι κυβερνώντες, για τη διαχείριση των ετεροδημοτών αυτών, με το να νοικιάζουν τα αεροπλάνα των Μακεδονικών αερογραμμών και ούτω καθεξής. Αλλά αν ήταν σχέδιο; Αν ήταν σχέδιο, ώστε να έχουμε την προσθήκη που χρειάζεται για τις εκλογές;
Πρέπει να εξετάσετε, εσείς του ΠΑΣΟΚ, το γεγονός ότι αυτή η εύνοια αφορούσε και συγκεκριμένα πρόσωπα. Εμπεριείχετο και μια εσωτερική προτίμηση για κάποιους από τους ήρωες του ΠΑΣΟΚ να ψηφιστούν, να σταυροδοτηθούν από τις αερομεταφερόμενες ταξιαρχίες των ελληνοποιηθέντων.
Μπορούμε να πούμε ακόμη ότι η υπόθεση απασχόλησε τον Τύπο. Από το1997 υπάρχουν καταγγελίες και η Κυβέρνηση κώφευε. Τα δημοσιεύματα λένε: Δεκέμβριος του 1999: "Βάφτιζαν ΄Ελληνες Ρώσους μαφιόζους" από την εφημερίδα "ΤΑ ΝΕΑ". Το Μάρτιο του 1998: "Τσάροι της μαφίας με ελληνικά ονόματα", "το κύκλωμα στο Υπουργείο Εξωτερικών και στην Τοπική Αυτοδιοίκηση". "ΤΑ ΝΕΑ", τον Ιούλιο του 1998: "Επισπεύδετε η έρευνα για τις παράνομες ελληνοποιήσεις". "΄Ερευνες Γεράκη σε νέα πεδία" από το "ΒΗΜΑ" στις 8 Νοεμβρίου 1998. "Εισαγγελέας για τις πλαστές βίζες" στις 19 Οκτωβρίου 1999 στα "ΝΕΑ". "Ποιοι και γιατί σκότωσαν τον αστυνομικό" από το "ΒΗΜΑ" στις 3 Ιανουαρίου 1999. "Τρεις νεκροί αστυνομικοί στο Προξενείο Αργυροκάστρου". ΄Ενας διευθυντής Νομαρχίας στην Ημαθία αυτοκτόνησε, γιατί ενέδωσε στις πιέσεις. Διεπίστωσε ότι είχε φθάσει στο αδιέξοδο και αυτός καθαρός ων έδωσε τέλος στη ζωή του. Μιλάμε για το Διευθυντή Νομαρχίας στην Ημαθία. "Η βόμβα των λαθρομεταναστών", στις 13 Φεβρουαρίου 2000. "Αστυνομικός σε κύκλωμα παράνομων ελληνοποιήσεων". Το ζήτημα των κακοποιών το γνωρίζετε. Βρέθηκε με το εκλογικό του βιβλιάριο κακοποιός της ρώσικης μαφίας εδώ, ενώ είχε δολοφονηθεί. Στη Θεσσαλονίκη και στο Μενίδι εγκαταστάθηκαν κλιμάκια για τις θεωρήσεις παλιννόστησης και για τις άδειες παραμονής. 
Το υλικό είναι τεράστιο και φυσικά μια είναι η αναγκαιότητα. Να συσταθεί εξεταστική των πραγμάτων επιτροπή για να δούμε επιτέλους τι έγινε στο μεγάλο αυτό θέμα των ελληνοποιήσεων. Αν αρνηθείτε είναι σαν να ομολογείτε την ενοχή σας, κύριοι της Πλειοψηφίας του ΠΑΣΟΚ. Θα έπρεπε να επισπεύσετε εσείς τη σύσταση της εξεταστικής επιτροπής. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Εμείς ζητάμε τη σύσταση της εξεταστικής των πραγμάτων επιτροπής για την καθαρότητα του τοπίου. Θέλουμε τίμιους και δημοκρατικούς όρους και κανόνες στη λειτουργία και στην ποιότητα της δημοκρατίας. Δεν έχετε το δικαίωμα να μείνετε απαθείς μπροστά στις τόσες επίσημες καταγγελίες. Η δημοκρατία χρειάζεται ποιότητα, χρειάζεται δημοκρατικό ήθος και χρειάζεται την ευθύνη όλων των πτερύγων της Βουλής γύρω από το θέμα.
Με θάρρος εμείς προτείνουμε, ακριβώς για τη διαλεύκανση για να ριφθεί άπλετο φως στην υπόθεση, από το 1990 μέχρι το 2000 δηλαδή τις εκλογές της 9ης Απριλίου να συσταθεί εξεταστική επιτροπή.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Τελειώστε, κύριε συνάδελφε, γιατί μετά και οι υπόλοιποι ομιλητές θα ζητήσουν παραπάνω χρόνο. 
Κλείστε σας παρακαλώ!
ΒΥΡΩΝ ΠΟΛΥΔΩΡΑΣ: Η λογική των γεγονότων ότι εδώ είμαστε συσπειρωμένοι και αποκρούουμε τη σύσταση της εξεταστικής των πραγμάτων επιτροπής εν ονόματι της κομματικής πειθαρχίας νομίζω ότι δεν πείθει κανέναν από τους πολίτες οι οποίοι ζητούν, απαιτούν να δούμε τι έγινε και πώς θα λάβουμε τα συμπεράσματα ως οδηγό για να κατοχυρώσουμε τους κανόνες του παιχνιδιού στο μέλλον, δηλαδή εκλογικοί κατάλογοι να μην επαναληφθεί το φαινόμενο στο μέλλον κλπ.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΟΣ (Απόστολος Κακλαμάνης): Κύριε Πολύδωρα, σας παρακαλώ!
ΒΥΡΩΝ ΠΟΛΥΔΩΡΑΣ: Αυτή είναι η απαίτηση της κοινωνίας προς αυτήν πρέπει να συμμορφωθεί η Βουλή! Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Τη συνεδρίασή μας παρακολουθούν από τα άνω δυτικά θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την ελληνική Επανάσταση, ενενήντα εννέα μαθητές και εννέα συνοδοί καθηγητές τους από το Αμερικανικό Κολέγιο Γυμνάσιο Αθήνας. 
Η Βουλή τους καλωσορίζει!
(Χειροκροτήματα από όλες τις πτέρυγες της Βουλής)
Ο κ. Αναστάσιος Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κυρίες και κύριοι συνάδελφοι Βουλευτές, συζητάται το θέμα των πολιτογραφήσεων των ομογενών Ποντίων για δεύτερη φορά στη Βουλή, μετά από πάρα πολλές ερωτήσεις και επερωτήσεις στις οποίες είχαν δοθεί βέβαια και επαρκέστατες απαντήσεις. Η πρώτη συζήτηση έγινε 27/2/2001…
ΠΑΡΘΕΝΑ ΦΟΥΝΤΟΥΚΙΔΟΥ: Πολιτογράφηση ομογενών;
ΠΡΟΕΔΡΟΣ (Απόστολος Κακλαμάνης): Συγγνώμη, κύριε Μαντέλη.
Τι συμβαίνει, κυρία συνάδελφε; Πείτε μου. Αν τον ομιλητή καθένας τον διακόπτει όταν νομίζει και όποτε νομίζει, πώς θα γίνει η συζήτηση; 
(Θόρυβος)
Σας παρακαλώ, επιτέλους! Να μη γράφεται τίποτα. Επί είκοσι δύο λεπτά ακούσαμε τη μία πλευρά. Αφήστε να ακούσουμε και την άλλη.
ΠΑΡΘΕΝΑ ΦΟΥΝΤΟΥΚΙΔΟΥ:….
ΠΡΟΕΔΡΟΣ (Απόστολος Κακλαμάνης): Γιατί διορθώνετε; Διορθωτή σάς έχουμε εδώ; Εδώ εκπροσωπείτε τον ελληνικό λαό, να ακούτε, να κρίνετε και να αποφασίζετε.
Ορίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Ως εισηγητής γι' αυτό το θέμα αναγνωρίζω -αν θέλετε την απάντησή μου- όλον αυτόν τον ηρωικό και τραγικό Ελληνισμό του Πόντου ως Έλληνες γι' αυτό πολιτογραφήθηκαν και όχι ελληνοποιήθηκαν. Δεν τους αποκαλώ ούτε Ρώσους ούτε Τσετσένους, όπως τους αποκαλείτε συλλήβδην εσείς.
(Χειροκροτήματα από την πτέρυγα του ΠΑΣΟΚ) 
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Να μην γράφονται οι διακοπές.
ΠΑΝΑΓΙΩΤΗΣ ΑΔΡΑΚΤΑΣ: …
ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ. Ξέρετε πολύ καλά ότι θέλει να μιλήσει και δεν τον αφήνετε. Δεν είναι σωστά πράγματα αυτά.
(Θόρυβος από την πτέρυγα της Νέας Δημοκρατίας)
Ορίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Ο ρήτωρ απαντά στις προκλήσεις, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε Μαντέλη, σας παρακαλώ στο θέμα σας χωρίς υπαινιγμούς που προκαλούν αντιδράσεις. 
ΑΝΑΣΤΑΣΙΟΣ ΜΑΝΤΕΛΗΣ: Μα τι υπαινιγμούς, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Είπατε ότι αποκαλούν τους Ποντίους Τσετσένους. 
ΑΝΑΣΤΑΣΙΟΣ ΜΑΝΤΕΛΗΣ: Είναι γνωστό.
ΠΡΟΕΔΡΟΣ (Απόστολος Κακλαμάνης): Εγώ δεν άκουσα τέτοιο πράγμα.
ΑΝΑΣΤΑΣΙΟΣ ΜΑΝΤΕΛΗΣ: Εγώ το έχω ακούσει, όμως.
ΠΡΟΕΔΡΟΣ (Απόστολος Κακλαμάνης): Όχι, εγώ δεν το έχω ακούσει από το Βήμα.
(Θόρυβος από την πτέρυγα της Νέας Δημοκρατίας, κωδωνοκρουσίες)
Παρακαλώ, κύριοι συνάδελφοι. Εάν δεν σέβεστε το Προεδρείο και δεν το αφήσετε να κάνει τη δουλειά του … Δεν θέλω να συνεχίσω, αλλά όσοι θέλουμε ομαλή συζήτηση και έχουμε επιχειρήματα για τις απόψεις μας, δεν χρειάζεται να θορυβούμε. Θορυβούν όσοι δεν έχουν απόψεις να διατυπώσουν. Αυτό ισχύει για όλους.
Ορίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Σημειώστε το χρόνο, κύριε Πρόεδρε …
ΠΡΟΕΔΡΟΣ (Απόστολος Κακλαμάνης): Ναι, αλλά εν μέρει εσείς το προκαλέσατε.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, είναι η δεύτερη συζήτηση. Η πρώτη έγινε στις 27-2-2001. Επιτρέψτε μου να υπενθυμίσω τα στοιχεία που προέκυψαν στη συζήτηση εκείνη, τα οποία ήταν αντικειμενικά και αδιαμφισβήτητα. Πρώτον ότι από το 1989 μέχρι το τέλος του 1999 πολιτογραφήθηκαν συνολικά εκατόν τρεις χιλιάδες πεντακόσιοι εβδομήντα τρεις Πόντιοι ομογενείς. Η Νέα Δημοκρατία κάνει σύγχυση. Δεν μιλάει περί πολιτογραφήσεων, μιλάει περί εισελθόντων. Και όταν μιλάει για το νούμερο των εκατόν πενήντα χιλιάδων και τους θεωρεί συλλήβδην όλους παράνομους -γιατί έτσι λέει στην αίτηση, και οι εκατόν πενήντα χιλιάδες παράνομοι- αυτοί είναι οι εισελθόντες. Άλλο εισελθόντες, άλλο πολιτογραφηθέντες. Επομένως είναι ξεκάθαρο ότι οι πολιτογραφηθέντες και όχι οι εισελθόντες, που είναι περισσότεροι, είναι εκατόν τρεις χιλιάδες πεντακόσιοι εβδομήντα τρεις. 
Δεύτερον, από τις εκλογές του 1996 μέχρι τις εκλογές του 2000 πολιτογραφήθηκαν συνολικά είκοσι δύο χιλιάδες διακόσιοι πενήντα εννέα ομογενείς από τους οποίους εννέα χιλιάδες επτακόσιοι πενήντα από αιρετούς νομάρχες που ανήκουν ή εκλέχθηκαν με την υποστήριξη της Νέας Δημοκρατίας και δώδεκα χιλιάδες πεντακόσιοι εννέα -αυτό προέκυψε από τη συζήτηση αυτή- από αιρετούς νομάρχες που εκλέχθηκαν με την υποστήριξη του ΠΑΣΟΚ και μερικοί και από άλλα κόμματα. Από αυτούς προέκυψε επίσης ότι το 29% ήταν ηλικίας κάτω των δεκαοκτώ ετών και δεν είχαν δικαίωμα ψήφου.
Τώρα, πόσοι από αυτούς είτε είναι από αιρετούς νομάρχες της Νέας Δημοκρατίας είτε από αιρετούς νομάρχες δικούς μας, ψήφισαν το ένα κόμμα ή ψήφισαν το άλλο κόμμα, αυτό δεν μπορούμε να το διερευνήσουμε, είναι αδύνατον να διερευνηθεί, αλλά είναι και συνταγματικά ανεπίτρεπτο να διερευνηθεί.
Και το βέβαιο είναι ότι όσοι και να ψήφισαν, κάτω από οποιεσδήποτε συνθήκες και αν ψήφισαν, δεν επηρεάζουν το εκλογικό αποτέλεσμα. Όσο και αν επιμένετε σ' αυτό το σημείο δεν καλύπτεται το πολιτικό γεγονός του αποτελέσματος της πολιτικής σας ήττα με αυτές τις προφάσεις.
Τρίτο που προέκυψε: Από το σύνολο των πολιτογραφήσεων που σας ανέφερα, εκατόν τρεις χιλιάδες πεντακόσιοι εβδομήντα τρεις, επί κυβερνήσεως Νέας Δημοκρατίας έγιναν οι σαράντα τρεις χιλιάδες οκτακόσιες είκοσι έξι. ΄Ολες δε οι υπόλοιπες έγιναν τα επόμενα χρόνια επί κυβερνήσεων ΠΑΣΟΚ. Επομένως, όλα αυτά τα οποία λέμε, όλες αυτές ενδεχόμενα οι παρατυπίες που έχουν προκύψει, έχουν εντοπισθεί και έχουν σταλεί στον εισαγγελέα, όλα όσα είπε ο κύριος συνάδελφος περί όζουσας κατάστασης, που αφορά μόλις το 0,5% από τις εκατόν τρεις χιλιάδες πεντακόσιες εβδομήντα τρεις πολιτογραφήσεις, επεκτείνονται και στη Ν.Δ. Είναι πολύ απλοϊκός ο συλλογισμός της Ν.Δ., όταν γενικεύει και όλες τις περιπτώσεις πολιτογραφήσεων τις χαρακτηρίζει ως όζουσα κατάσταση. Εγώ βέβαια δεν συμμερίζομαι ότι υπάρχει όζουσα κατάσταση.
Τέταρτον, επίσης από εκείνη τη συζήτηση προέκυψε ότι η Κυβέρνηση του ΠΑΣΟΚ έλαβε μία σειρά από μέτρα. Πρώτα απ' όλα έκανε η ίδια διερευνίσεις των καταστάσεων. Η ίδια διέταξε όλες αυτές τις εξετάσεις, τους ελέγχους από πρεσβευτές, από επιθεωρητές, από διάφορα όργανα. ΄Εβγαλε συμπεράσματα, περιόρισε, στένεψε τη διαδικασία με την οποία γινόταν ο έλεγχος των στοιχείων, προχώρησε στη συνέχεια και όλες αυτές τις υποθέσεις τις έλεγξε. Θυμίζω ότι οι επιθεωρητές Δημόσιας Διοίκησης, από το σύνολο των πολιτογραφήσεων, εντόπισαν πράγματι τρεις χιλιάδες διακόσιες είκοσι δύο υποθέσεις που είχαν παρατυπίες. Από αυτές όμως, οι ίδιοι εντόπισαν ότι εκείνες που είχαν βαριές παρατυπίες-παρανομίες ανήρχοντο στις τετρακόσιες είκοσι οκτώ κατά την κρίση των ελεγκτών. Και όλες τις υπόλοιπες τις θεώρησαν τυπικές παραλείψεις, παραλείψεις διαδικασίας που αναφέρονταν μεν σε ομογενείς, σε πραγματικούς ΄Ελληνες Ποντίους, αλλά οι οποίοι είτε είχαν προβλήματα γλώσσας, είτε είχαν προβλήματα αποστάσεων. Δεν είχαν δηλαδή τηρήσει όλες τις προβλεπόμενες τυπικές διαδικασίες. 
΄Ολες αυτές και τις πρώτες που είχαν τις βαριές παρανομίες και όλες τις άλλες που είχαν τις απλές παρατυπίες κατά τη γνώμη των επιθεωρητών, όλες τις έστειλε η Κυβέρνηση στον εισαγγελέα και ζήτησε όλες να ελεχθούν. Από αυτές, στις πρώτες ανακλήθηκαν οι άδειες. Είναι δεδομένος ο αριθμός και γνωστός από την προηγούμενη συζήτηση. Και επί πλέον σας λέμε ότι αυτές εξετάζει ο εισαγγελέας. ΄Οσα γράφει στο πόρισμά του αναφέρονται σ' αυτά που στάλθηκαν ως παράτυπα. Ο δε εισαγγελέας συνεχίζει μέχρι σήμερα να ελέγχει αυτές τις υποθέσεις και μερικές από αυτές κατά την κρίση του -η οποία είναι βαρύτερη από των επιθεωρητών που έκαναν τον έλεγχο- μπορεί να τις στείλει, πέρα από τις πρώτες, στο ακροατήριο ή στο Συμβούλιο Πλημμελειοδικών και ενδεχόμενα για κάποιες να ζητήσει και ανάκλησή τους. Και καλά θα κάνει να το κάνει. Αυτή είναι η δουλειά του και γι' αυτό στείλαμε τις υποθέσεις αυτές στον εισαγγελέα. 
Γιατί γίνεται η συζήτηση αυτή; Πράγματι έρχεται προς συζήτηση γιατί έχει δύο καινούρια περιστατικά. Το ένα είναι το πόρισμα Δημητρίου και το άλλο το πόρισμα του εισαγγελέα Ντογιάκου. Το πόρισμα Δημητρίου δεν χρειάζεται ιδιαίτερα να το σχολιάσουμε γιατί το έχει υπόψη του ο εισαγγελέας και το λαμβάνει υπόψη του και σε όλη την έκθεση των απόψεών του. 'Ομως θα μου επιτρέψετε μία μικρή παρατήρηση. Από τις πειθαρχικές περιπτώσεις υπαλλήλων που στάλθηκαν για να ελεγχθούν, μόνο μια απαλλάχθηκε λόγω παραγραφής. Θυμίζω ότι στο Διοικητικό Δίκαιο η παραγραφή είναι δύο έτη. Επομένως, αν κάποιος έκανε κάτι το 2000, πιθανόν το 2002 να έχει παραγραφεί. Μόνο μία όμως, απαλλάχθηκε λόγω παραγραφής. 
ΒΥΡΩΝ ΠΟΛΥΔΩΡΑΣ:…
ΑΝΑΣΤΑΣΙΟΣ ΜΑΝΤΕΛΗΣ: Όλες οι άλλες, κύριοι συνάδελφοι, λόγω αοριστίας. Διότι ήταν αόριστα αυτά που έλεγε ο κ. Δημητρίου. ΄Ομως δεν μας αφορά και πάλι αυτό. Είτε αόριστο είτε συγκεκριμένο, θα το κρίνει ο εισαγγελέας και πρέπει να τα κρίνει ο εισαγγελέας. Τι λέει όμως ο κύριος εισαγγελέας; Ο κύριος εισαγγελέας έχει μία πολύ αξιόλογη έκθεση, η οποία πρέπει να δούμε τι λέει. Ο κύριος εισαγγελέας, ιστορικά κάνει μία ανάλυση την οποία προσδιορίζει στην περίοδο 1989-1994. ΄Ετσι ξεκινάει: "Κατά το χρονικό διάστημα 1989-1994 έγιναν τα κάτωθι", όπως ξεκινούν όλες οι εισαγγελικές προτάσεις. Και λέει τι συνέβη εκείνη την περίοδο και λέει με προσοχή: "Η Ελλάδα, στοχεύοντας στη διάσωση χιλιάδων ομογενών και με σκοπό να τους προσφέρει την απαραίτητη βοήθεια, εφάρμοσε ταχεία διαδικασία, η οποία παρείχε την ευχέρεια άμεσης απόκτησης ελληνικής υπηκοότητας". Αυτό λέει ο εισαγγελέας.
Και λέει στη συνέχεια ότι αυτό έγινε με δύο θεσμικές διατάξεις, μια υπουργική απόφαση του 1990, και τον νόμο, 2130/1993. Αναφέρει, επίσης, ότι αυτός ο νόμος καλώς έγινε, διότι έπρεπε να στοχεύσουμε σε αυτούς τους ιερούς σκοπούς. 
Στη συνέχεια, κάτω από το κλίμα αυτών των θεσμικών ρυθμίσεων, ο κύριος εισαγγελέας παραδέχεται ότι έγιναν ενέργειες και υπήρξε αντικείμενο εκμετάλλευσης από άτομα, τα οποία ουδεμία σχέση είχαν με τη χώρα μας. Τα ονομάζει, μάλιστα, μέλη της αποκαλούμενης ρωσικής μαφίας. Προσθέτει ότι ακόμα και οι αρχές πρώην σοβιετικών δημοκρατιών ελάχιστα ενδιαφέρονταν και ότι ενδεχόμενα στην ίδια περίοδο μπορεί να υπήρχαν και ζητήματα διαφθοράς κάποιων υπαλλήλων. 
Όλα αυτά όμως -καταλήγει το ίδιο το πόρισμα- οφείλονταν σε ένα γεγονός. Το ότι το θεσμικό πλαίσιο, δηλαδή ο ν. 2130/1992, παρείχε αυτή τη δυνατότητα. Η ιερότητα του σκοπού, που προσδιορίζει στην αρχή ο ίδιος ο κύριος εισαγγελέας, κατέληξε να διευκολύνει κάποιους επιτήδειους. Και πάντοτε έτσι γίνεται, κάποιοι επιτήδειοι εκμεταλλεύονται τους ιερούς σκοπούς.
Αυτή, λοιπόν, η αδυναμία ήταν το βασικό αίτιο. Ποια ήταν η διάταξη του νόμου; Ότι μπορεί να πολιτογραφηθεί ως Έλληνας ένας ομογενής με μόνα τα στοιχεία του διαβατηρίου που εκδίδουν οι εκεί ξένες αρχές, κατά παρέκκλιση πάσης άλλης διατάξεως. Όταν όμως η Κυβέρνηση του ΠΑΣΟΚ το 1997 καθιέρωσε με εγκύκλιο διαδικασία, όχι για να υπάρχει περαιτέρω διευκόλυνση, αλλά για να ελέγχει ελέγχει περισσότερο τα στοιχεία για τις πολιτογραφήσεις και να στενέψει τα περιθώρια, παρατυπιών, αυτήν την εγκύκλιο, ο κύριος Εισαγγελέας, που ήταν εσωτερική διαδικασία για τη λειτουργία των υπηρεσιών, τη θεώρησε παράνομη, όχι γιατί διεύρυνε και διευκόλυνε τις καταστάσεις, που υπήρχαν στη Μόσχα, αλλά διότι δεν προβλεπόταν και δεν καλυπτόταν από το νόμο της Νέας Δημοκρατίας. 
Κάθε ενέργεια που θα μπορούσε να κάνει κανείς σε αυτό το σημείο, οπωσδήποτε ήταν αντίθετη με τη ρητή διάταξη του νόμου 2130/1993 που έλεγε πολιτογράφηση με στοιχεία "κατά παρέκκλιση πάσης άλλης διατάξεως". Αυτή είναι η πραγματικότητα. Και αυτήν την πραγματικότητα τη διαχειριζόμαστε σήμερα όλοι μας. Στο σημείο αυτό ο κύριος εισαγγελέας εντοπίζει ευθύνες Υπουργών. Όλων των Υπουργών, από το 1989 μέχρι το 2000, οι οποίοι κατά την άποψή του είναι υπόλογοι. Για μερικούς δε από αυτούς προσθέτει ότι έχει παραγραφεί οποιαδήποτε ευθύνη τους, ενώ για τους υπόλοιπους, που δεν έχει παραγραφεί, ζητά να αποφασίσει η Βουλή.
Η ευθεία πρόταση, κύριοι συνάδελφοι, για να λύσουμε το ζήτημα, θα ήταν να προτείνετε αν θα ασκήσουμε ή όχι ποινική δίωξη και αν συμμεριζόμαστε ή όχι την άποψη του κυρίου εισαγγελέα. Εγώ δεν τη συμμερίζομαι και θα σας πω το λόγο. Αυτή, όμως, είναι η ευθεία αντιμετώπιση του ζητήματος. Όλα τα άλλα είναι περικοκλάδες, που μπορεί κανείς να αναρωτηθεί για τη σκοπιμότητα ύπαρξής τους.
Ο κύριος εισαγγελέας θεωρεί υπεύθυνους τους Υπουργούς από το 1989 μέχρι το 2000, γιατί δεν πήραν άλλα θεσμικά μέτρα και όχι γιατί συνδέονταν με κακοποιούς ή μαστροπούς ή τη ρωσική μαφία. Κανείς δεν μπορεί να το διανοηθεί αυτό για έλληνα Υπουργό ούτε σε αυτήν την Αίθουσα ούτε εκτός Αιθούσης. 
ΓΕΡΑΣΙΜΟΣ ΓΙΑΚΟΥΜΑΤΟΣ: Για το Λουκά και το Φλωρεντή να μας πείτε…
ΠΡΟΕΔΡΟΣ (Απόστολος Κακλαμάνης): Ευχαριστούμε για την πληροφορία που μας δώσατε και η σοβαροτάτη διακοπή που κάνατε να γραφεί με υπογράμμιση στα Πρακτικά!
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι σοβαροτάτη, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Μάλιστα, κύριε συνάδελφε. Εκπληρώνετε τα εδώ καθήκοντά σας κατά τον καλύτερο τρόπο! Όμως για την εικόνα ορισμένων τι φταίνε οι υπόλοιποι; Χαλάει η εικόνα του Κοινοβουλίου!
Συνεχίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, επαναλαμβάνω ότι η αποδιδόμενη ευθύνη συνίσταται σε ένα και μόνο λόγο. Ότι δεν πήραν θεσμικά μέτρα. Και ως θεσμικό μέτρο εδώ δεν νοείται τίποτα άλλο κατώτερο του πρωτογενούς δικαίου.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Ο κύριος εισαγγελέας ζητά -και ρίχνει ευθύνες στους Υπουργούς- γιατί δεν πήραν θεσμικά μέτρα, τα οποία δεν θα μπορούσαν να ήταν κατώτερα του πρωτογενούς δικαίου ούτε προεδρικό διάταγμα ούτε υπουργική απόφαση ούτε εγκύκλιο, γιατί όλα αυτά θα είχαν την ίδια τύχη με αυτήν της εγκυκλίου του 1997, διότι προφανώς θα ήταν αντίθετα με τη διάταξη του ν. 2130/1992 κατά παρέκκλιση πάσης άλλης διατάξεως. 
Επομένως ο κύριος εισαγγελέας απορεί γιατί οι Υπουργοί δεν εφάρμοσαν άλλο νόμο ή, με άλλα λόγια, γιατί εφάρμοσαν το νόμο που ψήφισε η Νέα Δημοκρατία. Αυτό είναι το τελικό νόημα της ευθύνης που λέει ο κύριος εισαγγελέας.
Θα μου επιτρέψετε στο σημείο αυτό να κάνω μία μικρή παρένθεση. Υπάρχει μία ειδική αναφορά για την Κύπρο που θέλω να τη διαχειριστούμε με αρκετή ευαισθησία. Η Κύπρος έχει το σοβαρότατο πρόβλημα του εποικισμού από τους Τούρκους, έχει υποχρέωση να αμύνεται και να επιτίθεται κατά του εποικισμού αυτού και θεσμικά, για να μη δώσει ποτέ το δικαίωμα ότι η ίδια κάνει εποικισμό -κάτι που δεν κάνει- και έχει ανάγκη ταυτόχρονα να ενισχύσει τον ελληνισμό της. Ξέρει, επίσης, πολύ καλά ότι η Τουρκική πλευρά εκμεταλλεύεται και την τελευταία ευκαιρία που θα τις δινόταν για να αναστρέψει την εικόνα που υπάρχει στη διεθνή κοινή γνώμη για τον τουρκικό εποικισμό της Βόρειας Κύπρου.
Εδώ, λοιπόν, έχουμε το εξής φαινόμενο: Συνολικά ο αριθμός των Ποντίων που δουλεύουν στην Κύπρο είναι μικρότερος από τρεις χιλιάδες, είναι περίπου χίλιοι τριακόσιοι είκοσι δύο Πόντιοι -που ο κύριος εισαγγελέας θεωρεί ότι έγιναν κατά τη διαδικασία των προξενικών αρχών- και άλλοι περίπου χίλιοι τετρακόσιοι οι οποίοι υποτίθεται ότι βγήκαν από μία κατάσταση, για την οποία θα μιλήσω. Μιλάμε όμως για ένα νούμερο αυτής της τάξεως για να καταλάβουμε και τα μεγέθη. 
Αναφέρομαι, λοιπόν, σ' ένα σημαντικό έγγραφο που βρήκα και έχω στα χέρια μου, στο οποίο αναφέρεται ότι τον Ιούνιο του 1993 ο Πρόεδρος του ΙΑΠΟΕ, του Ιδρύματος Αποδήμων Παλιννοστούντων Ομογενών Ελλήνων, πρώην Υπουργός Εξωτερικών της Κύπρου επί Μακαρίου και υποψήφιος Πρόεδρος της Δημοκρατίας, ο κ. Ιακώβου, απευθύνει μία επιστολή στον Υπουργό Εξωτερικών της Ελλάδας και του επισημαίνει το πρόβλημα, το οποίο πρέπει να αντιμετωπιστεί στην Κύπρο σχετικά με την ενίσχυση του ελληνικού στοιχείου και των Ποντίων. 
Αναφέρει, λοιπόν, όλες τις συνομιλίες που έχει με την Κυπριακή Κυβέρνηση και επισημαίνει ότι κατά τη συζήτηση στο Υπουργικό Συμβούλιο θεωρήθηκε το θέμα ευαίσθητο λόγω πιθανών πολιτικών προεκτάσεων. Η δημοσιότητα που δόθηκε τον Ιούνιο του 1993 έχει επισημανθεί από τους Τούρκους, οι οποίοι το μεγαλοποιούν και μεγιστοποιούν το πολιτικό τους όφελος. 
Στη συνέχεια αναφέρει ότι προκρίθηκε και συζητήθηκε από το Υπουργικό Συμβούλιο να προχωρήσει η πρόταση να εξαιρούνται από τους ξένους εργάτες -για να μην θεωρείται ότι γίνεται εποικισμός- εκείνοι που έχουν ελληνική υπηκοότητα, χωρίς όμως να γίνει καμία νομοθετική η διοικητική ρύθμιση, αλλά άτυπα. Έτσι αναφέρει το έγγραφο -και εξηγεί και τους λόγους- το οποίο δεν θέλω να το καταθέσω, αλλά το έχω στη διάθεσή των συναδέλφων όλων των πτερύγων.
Μάλιστα, από ένα άλλο έγγραφο προκύπτει ότι τον Αύγουστο του 1993 συνεδρίασε πάλι το Υπουργικό Συμβούλιο της Κύπρου. Αναφέρομαι στο Υπουργικό Συμβούλιο, γιατί ο κύριος εισαγγελέας στην αναφορά του για την Κύπρο θεωρεί συλλήβδην υπεύθυνους και τέσσερις -πέντε Υπουργούς της Κύπρου, θεωρώντας ότι αυτοί οι Υπουργοί έκαναν και εκείνοι αυτά τα οποία έλεγε και ο συνάδελφος της Μειοψηφίας προηγουμένως. Νομίζω, λοιπόν, ότι πρέπει να αισθανθούμε τις εθνικές περιστάσεις. 
Εκείνη την περίοδο, λοιπόν, το Υπουργικό Συμβούλιο παίρνει μία απόφαση, την οποία επιβεβαιώνει με ειδική επιτροπή έξι Υπουργών που συνιστά, ότι πρέπει να συνεχιστεί η απασχόληση Ελλήνων Ποντίων στην Κύπρο. Μάλιστα, επιτρέπεται και η απασχόληση συζύγων, γονέων, παιδιών και αδελφών Ποντίων. Αυτή είναι η πραγματικότητα.
Θέλω να υπογραμμίσω στο σημείο αυτό ότι ο κύριος εισαγγελέας αναφέρει ότι έγιναν κάποιες καταστάσεις από έναν υπάλληλο της Εμπορικής Τράπεζας, γραμματέα του ΠΑΣΟΚ -πιθανόν να είναι- έναν κ. Δημήτριο Ασλανίδη. Όμως, ποιος είναι ο κ. Ασλανίδης, κύριοι συνάδελφοι; Ο κ. Δημήτριος Ασλανίδης -ας μιλήσουμε με ειλικρίνεια- είναι ο εκπρόσωπος όλων των ποντιακών συλλόγων της Κύπρου στο Συμβούλιο Απόδημου Ελληνισμού, το οποίο είναι ανώτατο θεσμοθετημένο όργανο.
Όπως σεβόμαστε τον Άθενς, το ίδιο πρέπει να σεβόμαστε και τον κ. Ασλανίδη.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, να ηρεμήσετε. Δεν θα προσδιορίσετε εσείς με τη στάση σας την εικόνα της Αίθουσας. 
Σας παρακαλώ πολύ!
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, έχω μια επιστολή δέκα και περισσότερων ποντιακών σωματείων, μεταξύ των οποίων υπογράφει και ο κ. Ασλανίδης και όλοι οι άλλοι, των επίσημων φορέων των ομογενών, προς τον Πρόεδρο της Κύπρου, τον κ. Γλαύκο Κληρίδη, στην οποία αναφέρονται τα εξής και εδώ βέβαια είναι η σημασία της υπόθεσης: 
Επειδή στα πλαίσια των κυπριακών αρχών είναι η άμυνα κατά του εποικισμού και για την αντιμετώπιση του προβλήματος γίνονται συλλήψεις και απελάσεις Ποντίων ομογενών, λέγουν προς τον Γλαύκο Κληρίδη ότι "σας παρακαλούμε να δοθούν εντολές στις τοπικές αρχές να μην συλλαμβάνουν και απελαύνουν ομογενείς Ποντίους, αλλά μέσα από ένα συγκεντρωτικό κατάλογο, που θα σας στείλουμε και έχουμε συνεννοηθεί να στείλουμε και στην Ελλάδα, να μην μας απελαύνετε μέχρις ότου ολοκληρωθεί η διαδικασία καταθέσεων των αιτήσεων παλιννόστησης".
Έχουμε, λοιπόν, μια διαδικασία που τηρήθηκε κανονικά από τη μια μεριά, αλλά παράλληλα μ' αυτήν τη διαδικασία για να μη διωχθούν οι άνθρωποι από την Κύπρο, που κανείς δεν το ήθελε ούτε η ελληνική Κυβέρνηση ούτε η κυπριακή Κυβέρνηση και κανείς γνωστικός άνθρωπος δεν θα το ήθελε, ζήτησαν ένα συγκεντρωτικό κατάλογο -και περί αυτού πρόκειται- για να μην συλλαμβάνεται και απελαύνεται από την Κύπρο ένας ελάχιστος αριθμός ομογενών μας δυστυχισμένων Ποντίων, που είχαν καταφύγει εκεί.
Θα ήθελα να κάνω και μια δεύτερη παρατήρηση σε σχέση με την Κύπρο. Αναφέρεται σε μια κατάθεση ενός Κωνσταντέλου ο κύριος εισαγγελέας. Θυμάστε ποιος είναι; Ο κ. Κωνσταντέλος είναι η ακραία έκφραση της πιο χυδαίας συντεχνιακής αντίληψης, που μπορεί να υπάρχει. Είναι πιλότος της Ολυμπιακής Αεροπορίας, είναι αυτός ο οποίος καθήλωνε κατ' επανάληψη τα αεροπλάνα στη Νέα Υόρκη. Είναι αυτός…
(Θόρυβος από την πτέρυγα της Νέας Δημοκρατίας)
ΠΑΝΑΓΙΩΤΗΣ ΑΔΡΑΚΤΑΣ: Ανακαλέστε τον, κύριε Πρόεδρε. Ίσως ήταν γραμματέας του ΠΑΣΟΚ …
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι. Γιατί αυτός ο εκνευρισμός; Σας παρακαλώ, να ηρεμήσετε ...
Συνεχίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Ο κ. Κωνσταντέλος είναι αυτός, ο οποίος άλλαζε την πορεία των αεροπλάνων από το Λονδίνο για τη Θεσσαλονίκη και τα έφερνε στην Αθήνα. Είναι αυτός, ο οποίος κράτησε τετρακόσιοι πενήντα επιβάτες στο αεροδρόμιο της Νέας Υόρκης και του Λονδίνου. Είναι αυτός, ο οποίος έχει προσυμφωνήσει και έχει πάρει τα χρήματα των πιλότων…
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα ήθελα δύο- τρία λεπτά ακόμη. Είναι αυτά που μου έχουν αφαιρεθεί σε όλη τη διαδικασία. 
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά ελάτε στο θέμα συγκεκριμένα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι, κύριε Πρόεδρε, δεν εδόθησαν σε κανέναν. Στον κ. Πολύδωρα δεν εδόθησαν.
ΠΡΟΕΔΡΕΥΩΝ (Κωνσταντίνος Γείτονας): Δώσαμε δύο λεπτά, κύριε Πρόεδρε. Σας παρακαλώ, όλοι βλέπουν. Ακόμη, άλλωστε, δεν έφτασε η στιγμή λήξης του χρόνου του. Τι κακοπιστία είναι αυτή σήμερα; Με συγχωρείτε που το λέω.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κακοπιστία δεν είναι. Περιμένουμε να δούμε.
ΠΡΟΕΔΡΕΥΩΝ (Κωνσταντίνος Γείτονας): Ναι κύριε Πρόεδρε. Ακόμα δεν έχει λήξει ο κανονικός χρόνος, δεν έδωσα παράταση και μου λέτε ότι στον κ. Πολύδωρα δεν δώσαμε; Πρώτον, του έδωσε δύο λεπτά ο κ. Κακλαμάνης.
Κύριε Μαντέλη, θα πάρετε και σεις δύο λεπτά. Σας παρακαλώ ελάτε στο θέμα για να ολοκληρώσετε.
ΑΝΑΣΤΑΣΙΟΣ ΜΑΝΤΕΛΗΣ: Αυτός επιπλέον, μια και θέλετε να μάθετε ποιος είναι, είναι επίσημο μέλος της ΔΑΚΕ. Αναφέρεται στις Μακεδονικές αερογραμμές, γιατί αυτή η συντεχνία έχει χτυπήσει τις Μακεδονικές γραμμές, γιατί φοβάται…
ΠΑΝΑΓΙΩΤΗΣ ΑΔΡΑΚΤΑΣ: Ίσως είναι ΠΑΣΟΚ…
ΝΙΚΟΛΑΟΣ ΛΕΒΟΓΙΑΝΝΗΣ: Όταν μιλούσατε για μας, δεν σας διέκοψε κανείς. Αντιδράσαμε;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, συνεχίστε κύριε Μαντέλη, και να ολοκληρώσετε σε δύο λεπτά. 
ΑΝΑΣΤΑΣΙΟΣ ΜΑΝΤΕΛΗΣ: Κύριε συνάδελφε, αναφέρεται στις Μακεδονικές αερογραμμές γιατί αυτοί θέλουν να διαλύσουν τις Μακεδονικές Αερογραμμές, γιατί φοβούνται ότι όσο υπάρχουν Μακεδονικές αερογραμμές, δεν θα μπορούν να εκβιάζουν την εταιρεία από την οποία παίρνουν το μισθό τους. Αυτή είναι η πραγματικότητα. 
Από στοιχεία, τα οποία έχω και τα οποία είναι στη διάθεσή σας και μπορούν να κατατεθούν κιόλας, από την Κύπρο, την περίοδο των εκλογών, ήρθαν συνολικά τέσσερις χιλιάδες εκατόν έντεκα άτομα. Ήταν Ελλαδίτες που δουλεύουν εκεί, από την ΕΛΔΥΚ που είναι εκεί, ενδεχόμενα ομογενείς. Ήταν όλοι τέσσερις χιλιάδες εκατόν έντεκα. Από αυτούς οι Μακεδονικές Αερογραμμές μόνο χίλιους τετρακόσιους πενήντα πέντε μετέφεραν. Όλοι οι υπόλοιποι, δύο χιλιάδες πεντακόσιοι, τρεις χιλιάδες ήρθαν με άλλες αεροπορικές εταιρείες. Γιατί αυτό το μένος κατά των Μακεδονικών Αερογραμμών;
Μάλιστα προκύπτει από ένα άλλο έγγραφο, το οποίο θα θέσω στη διάθεσή σας, ότι απ' όλες τις άλλες χώρες της Ανατολικής Ευρώπης, οι Μακεδονικές Αερογραμμές δεν πέταξαν καθόλου και μάλιστα μόνο εκατόν εβδομήντα ήρθαν από τη Ρωσία και τριάντα από την Ουκρανία. Όλοι οι άλλοι ήρθαν από Ρουμανία, Βουλγαρία, όπου είναι γνωστό ότι υπάρχουν Έλληνες επιχειρηματίες, Έλληνες που δουλεύουν εκεί. 
Αυτά τα καταθέτω για να τα έχετε υπόψη σας.
(Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πάντως δεν είπαμε τίποτε εναντίον των Μακεδονικών Αερογραμμών.
ΑΝΑΣΤΑΣΙΟΣ ΜΑΝΤΕΛΗΣ: Όμως, κύριοι συνάδελφοι, για να καταλήξουμε εμείς εδώ χρειάζεται να κάνουμε εξεταστική επιτροπή, αν προκύπτει ότι υπάρχουν ζητήματα να διερευνηθούν, που έχουν σχέση με ευθύνες Υπουργών.
Όλα τα άλλα ζητήματα, αν αφορούν τρίτους -αυτούς που ανέφερε ο εισηγητής της πρότασης- που αναφέρονται στις μαφίες της Μόσχας, που αναφέρονται σε τυχόν υπαλλήλους, που δεν έκαναν το καθήκον τους, είναι δουλειά του εισαγγελέα και την κάνει ο εισαγγελέας αυτήν τη στιγμή. 
Η μόνη ευθύνη που δίνει ο εισαγγελέας είναι ότι εφαρμόσαμε το νόμο της Νέας Δημοκρατίας. Αυτό δεν χρειάζεται εξεταστική επιτροπή. Το συνομολογούμε. Αυτό το νόμο εφαρμόσαμε, γιατί αυτός έπρεπε να εφαρμοστεί. Και όταν χρειάστηκε, φέραμε από τις αρχές του 1999 καινούριο νόμο -ο οποίος ολοκληρώθηκε στο τέλος του 1999 υπό κοινοβουλευτική διαδικασία και στη συνέχεια ψηφίστηκε προ των εκλογών- που άλλαζε τα πράγματα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αν αυτό είναι το ζήτημά μας, είναι γνωστό. Δεν χρειάζεται εξεταστική επιτροπή. 
ΠΡΟΕΔΡΕΥΩΝ (Κωνσταντίνος Γείτονας): Κλείστε παρακαλώ, κύριε Μαντέλη. Ας μη δημιουργούμε οξύτητες χωρίς λόγο. 
ΑΝΑΣΤΑΣΙΟΣ ΜΑΝΤΕΛΗΣ: Δυο παρατηρήσεις μόνο, κύριε Πρόεδρε. Εκείνο που χρειάζεται να κατανοήσει και ο κύριος εισαγγελέας είναι ότι πρέπει να αποσυσχετίσει όλες τις υποθέσεις που έχει συσχετίσει μ' αυτόν το φάκελο, να τις πάρει και να συνεχίσει την ανακριτική του έρευνα. Ό,τι δεν έχει σχέση με Υπουργούς, πρέπει να το πάρει και να το διερευνήσει. Δεν χρειάζεται να συσχετίζονται τα ποινικά αδικήματα των τρίτων και κατ' αυτόν τον τρόπο, με το συσχετισμό να διαφεύγουν της ποινικής διώξεως, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μπορεί, αν δεν βοηθήσει η Βουλή. 
ΒΑΣΙΛΗΣ ΚΕΔΙΚΟΓΛΟΥ: Το κάνει επίτηδες για να αποφύγει. 
ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω να κλείσετε την ομιλία σας. 
ΑΝΑΣΤΑΣΙΟΣ ΜΑΝΤΕΛΗΣ: Θα κλείσω, κύριε Πρόεδρε, με μια προτροπή προς τους παριστάμενους Υπουργούς και ιδιαίτερα προς τον Υπουργό Εσωτερικών. 
Κύριε Υπουργέ των Εσωτερικών, σας παρακαλώ να συνεχίσετε να στηρίζετε αυτόν τον τραγικό ελληνισμό. Μην επηρεαστείτε αν το μισό τοις εκατό έκανε τις παρατυπίες που έκανε. Να συνεχίσετε να στηρίζετε τον τραγικό ελληνισμό. Μην αποδεχθείτε λογικές πλήγματος αυτού του ηρωϊκού ελληνισμού. 
ΠΑΝΑΓΙΩΤΗΣ ΑΔΡΑΚΤΑΣ: Τι είναι αυτά; Κύριε Πρόεδρε, προκαλεί. Εμείς δεν τον στηρίζουμε; Ποντιοπατέρας έγινε τώρα; Δεν περνούν οι Ποντιοπατέρες. 
ΠΡΟΕΔΡΕΥΩΝ (Κωνσταντίνος Γείτονας): Έχετε υπερβεί κύριε συνάδελφε κάθε όριο... 
(Χειροκροτήματα από την πτέρυγα του ΠΑΣΟΚ)
Εκ μέρους του Κομμουνιστικού Κόμματος Ελλάδας ο κ. Σκυλλάκος έχει το λόγο. Πιστεύω τώρα να υπάρξει μια ηρεμία. 
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, κύριοι συνάδελφοι, για πολλά χρόνια η αντιπαράθεση ΠΑΣΟΚ-Νέας Δημοκρατίας για υπαρκτά ή ανύπαρκτα σκάνδαλα καλά κρατεί. Ανάλογα με το ποιος είναι στην κυβέρνηση και ποιος στην αντιπολίτευση, καθορίζεται και ο ρόλος του κατήγορου και του κατηγορούμενου. Πολύ συχνά ανασύρονται και παλιές υποθέσεις -είμαστε μάρτυρες το τελευταίο διάστημα- για να ξαναζεσταίνονται, όσον αφορά τον τομέα αυτόν της αντιπαράθεσης, τη σκανδαλολογία. 
( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
Ανεξάρτητα από το αν κάθε φορά τα σκάνδαλα αυτά είναι υπαρκτά ή ανύπαρκτα, αν πρέπει να διερευνηθούν ή δεν χρειάζεται να διερευνηθούν, η πολιτική ζωή, κατά τη δική μας άποψη, αποπροσανατολίζεται σε μεγάλο βαθμό από τα μεγάλα κοινωνικά και πολιτικά προβλήματα. 
ΠΡΟΕΔΡΟΣ (Απόστολος Κακλαμάνης): Κύριε Σκυλλάκο, με συγχωρείτε, θα ήθελα να σας διακόψω. 
Με βάση τον αριθμό των εγγεγραμμένων και τις προβλεπόμενες ομιλίες Προέδρων, Κοινοβουλευτικών Εκπροσώπων και του κυρίου Υπουργού, θα χρειαστούμε πέντε με πεντέμισι ώρες. Άρα στις 17.00΄ με 17.15΄ θα γίνει η ψηφοφορία. Είμεθα σύμφωνοι ή να πούμε ότι σταματάμε μια συγκεκριμένη ώρα; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να πούμε μια συγκεκριμένη ώρα, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ο χρόνος που θα απαιτηθεί είναι πέντε με πεντέμισι ώρες. Ο Πρόεδρός σας θα μιλήσει; 
ΔΗΜΗΤΡΙΟΣ ΣΙΟΥΦΑΣ: Μάλιστα, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Άρα στις 17.30΄ με 17.45΄ το πολύ σταματάμε. Αν βέβαια έχουμε τελειώσει στις 17.30΄ έχει καλώς, άλλως στις 17.45΄, όποιος και αν είναι στο Βήμα σταματάμε και αρχίζουμε ψηφοφορία.
Συμφωνεί το Σώμα: 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε. 
Ορίστε, κύριε Σκυλλάκο έχετε το λόγο και συγγνώμη για τη διακοπή. 
ΑΝΤΩΝΗΣ ΣΚΥΛΛΑΚΟΣ: Η άποψή μας είναι, λοιπόν, ότι αυτή η ανάδειξη αυτών των ζητημάτων, κατά τον τρόπο που αναδεικνύονται κάθε φορά, αποπροσανατολίζει την πολιτική μας ζωή από πολύ κρίσιμα ζητήματα άλλης ποιότητας, κοινωνικά και πολιτικά ζητήματα. 
Πού διευκολύνονται τα δύο μεγαλύτερα κόμματα; Διευκολύνονται στο να φαίνεται ότι υπάρχουν διαχωριστικές γραμμές στην πολιτική τους, ενώ στην πραγματικότητα, όσον αφορά τις βασικές κατευθύνσεις, υπάρχει ταύτιση. Ελεύθερη αγορά, ιδιωτικοποιήσεις, περιορισμός του κοινωνικού κράτους. Σε όλα τα βασικά ζητήματα υπάρχει ενιαία κατεύθυνση, αλλά μία τέτοια αντιπαράθεση για το ποιος κάνει πιο χρηστή και έντιμη διαχείριση των ίδιων πολιτικών, με αποτέλεσμα να φαίνεται τεχνητά πως υπάρχουν διαχωριστικές γραμμές, ενώ και τα δύο μεγάλα κόμματα κινούνται στη λογική του νεοφιλελευθερισμού.
Έτσι, ενώ αυτές οι υποθέσεις έρχονται χάριν της διαφάνειας, σε σχέση με τα μεγάλα ζητήματα πέφτει ένα πέπλο σκότους και όχι διαφάνειας, γιατί μένουν στην άκρη. 
Θα φέρω ένα συγκεκριμένο παράδειγμα, για να γίνω κατανοητός. Η τελευταία υπόθεση, που απασχολεί τα κανάλια και είναι και πρώτη είδηση - αν θέλετε- στα δελτία ειδήσεων, είναι το ζήτημα του τζόγου. Πού συγκεντρώνεται το ενδιαφέρον των Μέσων Μαζικής Ενημέρωσης και το πολιτικό ενδιαφέρον, ιδιαίτερα από τα δύο μεγαλύτερα κόμματα; Επικεντρώνεται στο πώς συνδέεται η όλη εξέλιξη με τη στάση συγκεκριμένων προσώπων και επιχειρηματιών. Το αν ο τζόγος είναι καλό πράγμα ή δεν είναι, το ότι υπάρχουν ευθύνες και των δύο μεγαλύτερων κομμάτων για την ύπαρξη των καζίνο, για την ύπαρξη των άλλων παράνομων παιγνίων, ότι με τη λογική των εναλλασσομένων κυβερνήσεων και των δύο κομμάτων η Ελλάδα μετατρέπεται όλο και περισσότερο σε ένα απέραντο πεδίο τζόγου, αυτό μένει στην άκρη.
Γι' αυτό εμείς, όταν συζητάμε αυτά τα ζητήματα, -και βεβαίως θέλουμε τα σκάνδαλα ή οι κατηγορίες για σκάνδαλα να ερευνώνται- θεωρούμε ότι θα πρέπει αυτά τα ζητήματα να παίρνουν την έκταση στην πολιτική ζωή και να ενδιαφέρουν την κοινή γνώμη, όσο το αξίζουν να την ενδιαφέρουν και όχι πολύ περισσότερο. Προς αυτήν την κατεύθυνση του μη αποπροσανατολισμού, εμείς κάνουμε ό,τι μπορούμε.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Σήμερα εν όψει και του θέματος που συζητάμε, θα ήθελα να τονίσω ότι βρισκόμαστε σε μία περίοδο που έχει ενταθεί αυτή η αντιπαράθεση για τα σκάνδαλα και από τη μία πλευρά και από την άλλη.
Το δεύτερο, που θέλουμε να σημειώσουμε, είναι ότι το θέμα των ελληνοποιήσεων έχει συζητηθεί στη Βουλή επανειλημμένα με δύο επερωτήσεις, με προηγούμενη συζήτηση της πρότασης για εξεταστική επιτροπή. Σήμερα ουσιαστικά έχουμε επανάληψη αυτής της συζήτησης με κάποια καινούρια στοιχεία, που προκύπτουν από δύο πορίσματα.
Κατά την άποψή μας, το θέμα αυτό δεν προσφέρεται για να ερευνηθεί από μία εξεταστική των πραγμάτων επιτροπή, που θα σχηματίσουμε, όπως λέει ο Κανονισμός. Γιατί; Συνοπτικά εξηγώ το γιατί. 
Θα ήταν πολύ μεγάλης σημασίας το θέμα αυτό, αν πράγματι υπήρχαν στοιχεία, ότι αλλοιώθηκε το εκλογικό αποτέλεσμα.
Η Νέα Δημοκρατία ξεκίνησε στην αρχή με αυτό το επιχείρημα. Στην πορεία, όμως, δεν φάνηκε ότι υπήρχαν τα απαραίτητα στοιχεία και γι' αυτό ατόνησε αυτό το επιχείρημα. Τώρα, επικαλείται στην πρότασή της για σύσταση εξεταστικής επιτροπής στοιχεία όχι για το παρελθόν, αλλά για να μην έχουμε στο μέλλον τέτοια προβλήματα με νοθευμένους εκλογικούς καταλόγους. Εάν υπήρχε αλλοίωση του εκλογικού αποτελέσματος, θα ήταν βεβαίως ένα μείζον ζήτημα και θα έπρεπε όλοι να ενδιαφερόμαστε για να εξεταστεί σε βάθος.
Το δεύτερο θέμα, που θέλω να σχολιάσω, είναι το εξής: Μία εξεταστική επιτροπή τι κάνει; Εξετάζει τις πολιτικές και ψάχνει να βρει και άλλου είδους ευθύνες. Μα, οι πολιτικές ευθύνες για τον τρόπο που έγιναν οι ελληνοποιήσεις, είναι δεδομένες. Θα αναφερθώ παρακάτω αναλυτικά. 
Υπάρχουν βαρύτατες πολιτικές ευθύνες και αναλόγως με το ποιος ήταν κυβέρνηση, επιμερίζονται στο ΠΑΣΟΚ που κυβέρνησε τα τελευταία χρόνια περισσότερο απ' ό,τι η Νέα Δημοκρατία. 
Το τρίτο ζήτημα αφορά τις όποιες ποινικές ευθύνες, οι οποίες έχουν σχέση με πολιτικά πρόσωπα, με Υπουργούς. Εδώ υπάρχει ένα θέμα. Όλα τα στοιχεία τα οποία έρχονται στην επιφάνεια συνδέουν και ονόματα Υπουργών ή έχουν να κάνουν με υπαλλήλους, με μηχανισμούς του κράτους; Υπάρχει ένα ερώτημα, αν πρέπει να ασχοληθεί η εξεταστική επιτροπή με αυτόν τον έλεγχο και όχι κάποιοι ελεγκτικοί μηχανισμοί είτε διοικητικοί είτε δικαστικοί.
Γι' αυτούς τους λόγους, λοιπόν, εμείς λέμε ότι δεν χρειάζεται να γίνει εξεταστική επιτροπή. Επαναλαμβάνουμε αυτό που είπαμε και σε προηγούμενη συζήτηση, γιατί το θέμα επανήλθε. Ποιες είναι οι δεδομένες πολιτικές ευθύνες. Το ζήτημα των ελληνοποιήσεων, συνδέεται στενά με το κύμα μετανάστευσης μετά το 1990 από τις ανατολικές χώρες και από άλλες χώρες. Για να μιλήσω ιστορικά τώρα, σε αυτό το κύμα μετανάστευσης έχουν βάλει το χεράκι τους όλα τα κόμματα και όλες οι κυβερνήσεις, οι οποίες ήθελαν την ανατροπή του σοσιαλισμού και έσπρωχναν αυτές τις χώρες σε αλλαγή του κοινωνικού και οικονομικού συστήματος. Η ανέχεια, η φτώχεια και η εξαθλίωση σπρώχνουν εκατομμύρια ανθρώπους να έρχονται στην Ελλάδα και σε άλλες χώρες, μεταξύ αυτών και ελληνικής καταγωγής.
Η δεύτερη πολιτική ευθύνη που βαρύνει τα δύο μεγαλύτερα κόμματα αφορά την ενθάρρυνση όσων είχαν κάποια καταγωγή ελληνική. Ακόμη και αυτούς που είχαν τάξει να έχουν δεσμούς με την Ελλάδα, που είχαν αφομοιωθεί από τον ντόπιο πληθυσμό, να τους ωθούμε, να τους καλούμε να έλθουν εδώ στην Ελλάδα για να σωθούν και όταν έρχονται εδώ, να τους έχουμε εγκαταλελειμμένους. Μέχρι και σήμερα είναι εγκαταλελειμμένοι και διαμαρτύρονται δικαίως. Αυτοί οι οργανισμοί δήθεν ασχολούνται με την υποδοχή, με την εξασφάλιση κάποιων δικαιωμάτων. Αυτά καθαυτά τα δικαιώματα να είναι ανύπαρκτα και να ζητούν την κατάργηση και αυτής της γραμματείας που υπάρχει και κάποιου οργανισμού δήθεν για τους παλιννοστούντες ομογενείς. Οι ίδιοι τα ζητάνε. Μας έδωσαν υπόμνημα, γιατί δεν υπάρχει καμία στήριξη. 
Θυμόμαστε πολύ καλά το τι έγινε και με τους Αλβανούς πολίτες ελληνικής καταγωγής και με τους ΄Ελληνες πολίτες ελληνικής καταγωγής Ρώσους Σοβιετικούς πολίτες στην πρώην Σοβιετική ΄Ενωση. ΄Ηταν φυσικό σε συνθήκες φτώχειας και αναζήτησης καλύτερης ζωής, όποιος θεωρούσε ότι μπορεί να εκληφθεί, ως ΄Ελληνας και μέσα από τα δίκτυα είτε της μαφίας είτε άλλων μηχανισμών, να επιδιώξει να γίνει οικονομικός μετανάστης νόμιμος μέσα από την απόκτηση της ελληνικής ιθαγένειας. 
Εδώ θα θυμίσω ότι γίνονταν προσπάθειες από τις πρεσβείες μας και βεβαίως υπήρχαν εντολές και για τεχνική διεύρυνση του ελληνισμού, ακόμα και σε περιοχές που δεν υπήρχε ποτέ ΄Ελληνας, να θεωρούμε ότι υπήρχαν ΄Ελληνες και μάλιστα χιλιάδες. ΄Εχω ιδίαν πείρα για το πώς παρουσίαζαν οι πρεσβείες μας -και ίσως παρουσιάζουν ακόμη- ότι υπάρχει ελληνισμός σε διάφορες περιοχές της γης. Αυτό, έδινε τη δυνατότητα να ζητούν όλοι αυτοί ιθαγένεια .
Τρίτη πολιτική ευθύνη και επί ΠΑΣΟΚ και επί Νέας Δημοκρατίας, το αναφέρει το πόρισμα του κυρίου εισαγγελέα. Δεν υπήρξε επαρκές νομοθετικό πλαίσιο. Υπήρχε ανυπαρξία νομοθετικού πλαισίου και αυτό οδηγούσε στο να λύνονται τα ζητήματα με υπουργικές αποφάσεις και με εγκυκλίους. Εδώ είναι συγκεκριμένη πολιτική ευθύνη. ΄Οποιοι Υπουργοί και όποιες κυβερνήσεις πέρασαν όλα αυτά τα δώδεκα χρόνια, μπορούν να κατηγορηθούν, αλλά όχι για ποινικές ευθύνες, για πολιτικές ευθύνες, λόγω της ανυπαρξίας πολιτικού πλαισίου.
Και άλλη ενθάρρυνση. Αυτό που γινόταν με τους αθλητές, για να ευνοήσουμε τους επιχειρηματίες στον αθλητισμό, που ήταν γνωστό ότι ήταν αλλοδαποί και έπαιρναν ελληνική ιθαγένεια. Αυτό δεν έσπρωχνε στη λογική και εμείς να γίνουμε ΄Ελληνες, χωρίς να είμαστε; Έσπρωχνε προς αυτήν την κατεύθυνση. Υπάρχουν ευθύνες και στα δύο μεγαλύτερα κόμματα, σε όλες τις κυβερνήσεις γι' αυτήν την κατάσταση.
Τώρα για τις τελευταίες εκλογές. Κοιτάξτε να δείτε, η κάθε κυβέρνηση -το ίδιο έκανε και η κυβέρνηση του ΠΑΣΟΚ- προσπαθεί να κερδίσει τις εκλογές, επηρεάζοντας ευάλωτα τμήματα του πληθυσμού.
Το ρουσφέτι, οι υποσχέσεις, η χειραγώγηση, οι εκβιασμοί, οι απειλές είναι στην ημερήσια διάταξη κατά την περίοδο των εκλογών. Αυτό γινόταν και προφανώς έγινε και προς την κατεύθυνση μιας μερίδας ελληνοποιηθέντων ομογενών ή μη ομογενών, αν ήταν παράνομες οι ελληνοποιήσεις. Δεν βγαίνει από πουθενά όμως ότι αλλοιώθηκε το αποτέλεσμα των εκλογών. 
Εδώ θα επισημάνω κάπως και τις ειδικότερες ευθύνες. Υπάρχουν οι πολιτικές ευθύνες -και δεν χρειάζεται εξεταστική επιτροπή- για την καθυστέρηση από την Κυβέρνηση του ΠΑΣΟΚ να ελεγχθούν διοικητικά αυτές οι καταγγελίες που υπήρχαν, τα όποια δημοσιεύματα, οι όποιες πληροφορίες υπήρχαν για το τι γίνεται στη Μόσχα. 
Όσον αφορά τώρα στην υπόθεση της Κύπρου, βγαίνει το συμπέρασμα και από το πόρισμα του κυρίου εισαγγελέα. Δεν μπορεί να στοιχειοθετηθεί ότι ήταν τόσες χιλιάδες οι ελληνοποιήσεις, ακόμα και όλες να ήταν παράνομες, ώστε να αλλοιωθεί το εκλογικό αποτέλεσμα. Θεωρούμε υπερβολή, για να μην πω άλλη βαρύτερη κουβέντα, αυτά που λέγονται και στο πόρισμα, αλλά και προπαγανδιστικά, να μπαίνουν δηλαδή στην ίδια κατηγορία των παράνομων ελληνοποιήσεων εκατόν πενήντα χιλιάδες ελληνοποιηθέντα άτομα, όπως φέρονται ότι είναι.
Έρχομαι τώρα στις ποινικές ευθύνες. Οι πολιτικές ευθύνες είναι δεδομένες. Θα προσθέσω ακόμα μία πολιτική ευθύνη, η οποία είναι παράπλευρη, όπως μάθαμε να λέμε. Αυτήν την λέξη την παίρνω από τους βομβαρδισμούς για τις παράπλευρες απώλειες. Ποια είναι, λοιπόν, αυτή η πολιτική ευθύνη; Με αυτήν την υπόθεση των παράνομων ελληνοποιήσεων και όπως ξεσηκώνεται το ζήτημα, η πολιτική ευθύνη είναι εάν βοηθούμε ή δεν βοηθούμε στην αύξηση της ξενοφοβίας. Εδώ υπάρχουν ευθύνες από τη Νέα Δημοκρατία. Τα είπαμε και προχθές, που κουβεντιάζαμε την επερώτησή σας για την αύξηση της εγκληματικότητας. Υπάρχουν τοποθετήσεις που συνδέουν την αύξηση της εγκληματικότητας αποκλειστικά με τους οικονομικούς πρόσφυγες. Η ανασφάλεια που έχει ο κόσμος, λόγω της πραγματικής αύξησης της εγκληματικότητας, διοχετεύεται στον κίνδυνο των οικονομικών προσφύγων και μέσα σ' αυτούς εμπλέκονται και Έλληνες ομογενείς. 
Από την άλλη πλευρά, το ΠΑΣΟΚ απαντά με τις επιχειρήσεις-σκούπα, με τον τρόπο που συμπεριφέρεται στους ανθρώπους, που έρχονται εδώ σαν οικονομικοί μετανάστες ή σαν πολιτικοί πρόσφυγες. Συχνά δεν τους επιτρέπει ούτε την αίτηση για άσυλο να κάνουν, τους απελαύνει κατευθείαν, οι συνθήκες διαβίωσής τους είναι απαράδεκτες. Τα έχουμε πει αυτά. Εδώ υπάρχουν ευθύνες για την αύξηση της ξενοφοβίας στη χώρα μας. Αυτές οι ευθύνες είναι δεδομένες, δεν χρειάζεται καμία εξεταστική επιτροπή για να τις καταλογίσουμε.
Υπάρχει ένα ερώτημα: Μήπως χρειάζεται εξεταστική επιτροπή για να δούμε αν υπάρχουν ποινικές ευθύνες Υπουργών, που συνδέονται με παράνομες ελληνοποιήσεις; Καθίσαμε και το σκεφθήκαμε πολύ και με νομικούς και σκεφτόμασταν πολιτικά και με την πείρα του πώς λειτουργεί μία εξεταστική επιτροπή. Μπαίνει το ερώτημα: Είναι δυνατόν η εξεταστική επιτροπή να πάρει έναν-έναν τους φακέλους των τόσων χιλιάδων ή ακόμα και ενός αριθμού ελληνοποιήσεων και να ψάχνει ποιες είναι οι παράνομες; Είναι δική της δουλειά να γίνει αυτό; Μπορεί πρακτικά να το κάνει;
Δεύτερο θέμα: Οι περισσότερες ελληνοποιήσεις έγιναν, απ' ό,τι φαίνεται, μέσω του προξενείου και της πρεσβείας της Μόσχας. Εκεί προχώρησε η έρευνα. Αν δεν προχώρησε όσο χρειαζόταν ή αν υπάρχουν και άλλες πρεσβείες, άλλα προξενεία ή άλλοι "κρίκοι", περιφέρειες ή νομαρχίες, όπου θα έπρεπε να γίνει η έρευνα, θα πάει η εξεταστική επιτροπή να κάνει αυτό που δεν έκανε η διοίκηση, να συνεχίσει την έρευνα; Είναι δυνατόν οι Βουλευτές να πάνε στην τάδε νομαρχία, στην τάδε πρεσβεία και να ψάχνουν;
Τρίτο θέμα, που αφορά σε αυτό που συνέβη με την Κύπρο, την κατάσταση αν είναι παράνομες ή όχι οι ελληνοποιήσεις και τη μεταφορά μέρους αυτών των ελληνοποιηθέντων για να ψηφίσουν στις εκλογές.
Θα μπορούσε ο εισαγγελέας να είχε προχωρήσει πολύ περισσότερο. Να ξέρουμε για πόσες πτήσεις μιλάμε, γιατί αριθμό μιλάμε. Θα μπορούσε να φωνάξει και τα ονόματα που αναφέρονται που έχουν σχέση με το ΠΑΣΟΚ ή με τους Υπουργούς και να είναι πιο καθαρή η εικόνα. Αυτό που δεν έκανε ο εισαγγελέας πρέπει να το κάνουμε εμείς; Η γνώμη μας είναι, όχι. Θα είχε σημασία να τα κάνουμε όλα αν άμεσα συνδέονταν οι συγκεκριμένοι Υπουργοί. Και εδώ μπαίνει το ερώτημα: Ποιο είναι το κίνητρο για έναν Υπουργό να ευνοήσει τις παράνομες ελληνοποιήσεις; Πολιτικό κίνητρο είναι για να κερδίσει το κόμμα του τις εκλογές. Όμως και η Νέα Δημοκρατία έχει κάνει πίσω σε αυτό, ότι δεν αλλοιώθηκε το αποτέλεσμα. Δεν φαίνονται δηλαδή συγκεκριμένες ενέργειες, δεν φαίνεται τέτοιο κίνητρο. Άρα το μόνο κίνητρο που θα μπορούσαμε να προσδώσουμε σε κάποιους Υπουργούς -να βάλουμε ένα ερωτηματικό- είναι μήπως είχαν κάποιο οικονομικό προσωπικό όφελος από τις παράνομες ελληνοποιήσεις. Και αυτό είναι πολύ βαρύ. Ανάμειξη στα κυκλώματα για πενταροδεκάρες;
ΠΑΡΘΕΝΑ ΦΟΥΝΤΟΥΚΙΔΟΥ: Δεν κατάλαβα …
ΑΝΤΩΝΗΣ ΣΚΥΛΛΑΚΟΣ: Δεν καταλάβατε; Δηλαδή η Νέα Δημοκρατία …
ΠΡΟΕΔΡΕΥΩΝ (Κωνσταντίνος Γείτονας): Να μη γράφονται οι διακοπές της κας Φουντουκίδου. Αυτό κάνει συστηματικά από το πρωί. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Έχει ελαφρυντικά.
ΠΡΟΕΔΡΕΥΩΝ (Κωνσταντίνος Γείτονας): Δεν έχει κανένα ελαφρυντικό. 
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Αντιπροσωπεύει τους Ποντίους.
ΑΝΤΩΝΗΣ ΣΚΥΛΛΑΚΟΣ: Εδώ μιλάμε πολιτικά. Ξέρετε πολύ καλά ποια είναι η στάση μας σε όλες τις εξεταστικές επιτροπές και προανακριτικές επιτροπές. Υπάρχει και ένα όριο. Κατηγορούμε κάποιους Υπουργούς, τους συνδέουμε τα ονόματά τους ότι είχαν πολιτική στόχευση. Τώρα, όμως, δεν μπορούμε να λέμε ότι έπαιρναν για κάθε ελληνοποίηση πέντε, δέκα, πενήντα χιλιάρικα κάποια πολιτικά πρόσωπα. Αν υπάρχει τέτοιο ζήτημα βάλτε το σαν Νέα Δημοκρατία ότι γι' αυτό το λόγο χρειαζόμαστε εξεταστική επιτροπή, να κρίνουμε αν υπάρχει. Δεν το είπατε ποτέ. Δεν είναι δυνατόν, λοιπόν, να μας βάζετε τέτοια ερωτήματα. 
Εν πάση περιπτώσει για να ολοκληρώσω. Η εξεταστική επιτροπή δεν θα μπορέσει να προσφέρει τίποτε περισσότερο. Υπάρχουν ελεγκτικοί μηχανισμοί και διοικητικοί, ελεγκτές Δημόσιας Διοίκησης, μπορούν να οριστούν Ε.Δ.Ε. και οφείλει η Κυβέρνηση να κάνει αυτό που δεν έκανε έγκαιρα και σε όλη την κλίμακα να εξεταστούν και άλλες πρεσβείες, να εξεταστεί σε βάθος η όλη υπόθεση και να μην κρύβει ή να καθυστερεί την ανακοίνωση των πορισμάτων. Υπάρχουν τέτοια προβλήματα και είναι πολιτική η ευθύνη, δεν είναι ποινική για την απόκρυψη των όποιων καθυστερήσεων και ευθυνών. Αυτά πρέπει να προχωρήσουν. Εκεί που έχει αναμειχθεί ο εισαγγελέας, να συνεχίσει. Αυτό το πόρισμα δεν ολοκληρώθηκε. Μπορεί να συνεχισθεί η έρευνα. Και δεν είμαστε εμείς αντίθετοι στο να ερευνηθεί παραπέρα η υπόθεση. Και αν στην πορεία προκύψουν ζητήματα που να μας πείθουν ότι κάτι θα προσφέρει η εξεταστική επιτροπή εδώ είμαστε, για να ξαναέρθει το θέμα για συζήτηση.
Τώρα υπάρχει και ένα άλλο ζήτημα, υπάρχουν κάποιες επιτροπές της Βουλής, η Επιτροπή Διαφάνειας, η αρμόδια Επιτροπή Δημόσιας Διοίκησης. Αν το νομικό πλαίσιο, όπως ψηφίστηκε, έχει πολλά κενά και υπάρχουν κενά -τα είπαμε- όπως το ζήτημα της πιστοποίησης με ακρόαση ή με τα χαρτιά και πώς φαίνεται η γνησιότητα εκεί χωράει πολύ νερό. Αν όμως υπάρχει τέτοιο ζήτημα να καθίσουμε να το εξετάσουμε για να κλείσουμε κάθε τρύπα και κάθε περιθώριο παράνομων ελληνοποιήσεων. Αυτή είναι η άποψή μας. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι παρακολουθούν τη συνεδρίασή μας από τα άνω δυτικά θεωρεία τριάντα δύο μαθητές και μαθήτριες και τέσσερις συνοδοί καθηγητές από το 5ο Γυμνάσιο Αγίας Παρασκευής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές, θέλω κατ' αρχάς να σημειώσω ότι η τεχνητή οξύτητα, η οποία υπάρχει στη σημερινή συζήτηση, δεν βοηθά κατά κανέναν τρόπο τη διερεύνηση της υπόθεσης και τα προβλήματα, τα οποία κατά την άποψή μας υπάρχουν πρέπει να διερευνηθούν.
Νομίζω ότι εκφράσεις όπως αυτές που ακούστηκαν εδώ από τον κ. Πολύδωρα ότι υπήρξαν αερομεταφερόμενες ταξιαρχίες Ελληνοποντίων, καθώς επίσης και άλλες εκφράσεις όπως για παράδειγμα ότι η Νέα Δημοκρατία θεωρεί όλους συλλήβδην τους Ποντίους Τσετσένους δεν βοηθούν την υπόθεση. 
Υπάρχει ένα πρόβλημα το οποίο πρέπει να διερευνηθεί, διότι υπάρχουν στοιχεία που πείθουν γι' αυτό, αλλά νομίζω ότι πρέπει η Βουλή να κάνει σαφές εξαρχής -σ' αυτό και η Νέα Δημοκρατία θα πρέπει να τοποθετηθεί- ότι τα όποια προβλήματα δεν δημιουργούν θέμα αλλοίωσης του εκλογικού αποτελέσματος. 
Όπως αντιλαμβάνεσθε, αν το θέμα εξετασθεί μέσα σε ένα τέτοιο πρίσμα, μέσα σε ένα πρίσμα που αφήνει ενδεχόμενες υπόνοιες για αλλοίωση του εκλογικού αποτελέσματος και κατά συνέπεια παραπέμπει σε πολιτική ανωμαλία τη χώρα, η συζήτηση παίρνει έναν εντελώς διαφορετικό χαρακτήρα.
Νομίζω ότι από τα μέχρι τώρα στοιχεία σε καμιά περίπτωση δεν στοιχειοθετείται τέτοιο θέμα. ΄Εχω την εντύπωση ότι και η Νέα Δημοκρατία το έχει εγκαταλείψει. Τα όποια προβλήματα και οι αριθμοί στους οποίους στη συνέχεια θα αναφερθώ, σε καμιά περίπτωση δεν στοιχειοθετούν αλλοίωση του εκλογικού αποτελέσματος, ακόμα και οι αριθμοί που υποστηρίζονται από τη Νέα Δημοκρατία. 
Κατά συνέπεια νομίζω ότι αυτή η παράμετρος πρέπει να φύγει εντελώς από τη συζήτηση.
Υπάρχει πρόβλημα; Θα είμαι πολύ συγκεκριμένη. Υπάρχει πρόβλημα διαφθοράς, που αναφέρεται στους κρατικούς μηχανισμούς, οι οποίοι θα πρέπει να ελέγχουν όλα τα στοιχεία που προσκομίζονται και τη γνησιότητά τους, προκειμένου να υπάρξει αυτή η καταγραφή και η απόδοση της ελληνικής υπηκοότητας σε ομογενείς. Και από αυτήν την άποψη, οι μέχρι τώρα ελεγκτικοί μηχανισμοί, τους οποίους επικαλέσθηκε ο εισηγητής του ΠΑΣΟΚ, στάθηκαν ανίκανοι να λύσουν το πρόβλημα αυτό, το οποίο συνδέεται με την εφαρμογή των νόμων από τις ειδικές αρχές, από τα ελληνικά προξενεία και από τις κατά τόπους νομαρχίες. Και εμείς πιστεύουμε ότι αυτό το πρόβλημα πρέπει να διερευνηθεί. Δηλαδή η Κοινοβουλευτική Ομάδα του Συνασπισμού πιστεύει και προτείνει να προχωρήσουμε στη σύσταση της εξεταστικής επιτροπής για να διερευνηθεί αυτό το πρόβλημα.
Το πρόβλημα αποδεικνύεται από τα εξής δεδομένα: Πρώτον από τα στοιχεία των ελεγκτών της Δημόσιας Διοίκησης, οι οποίοι διενήργησαν δειγματοληπτικό έλεγχο και απέδειξαν ότι σε ένα περιορισμένο πράγματι αριθμό περιπτώσεων υπήρξαν παράνομες ελληνοποιήσεις. Αυτό είναι αναμφισβήτητο, το δέχεται και η Κυβέρνηση, το δέχθηκε και ο εισηγητής της Πλειοψηφίας.
Κατά συνέπεια είναι αναμφισβήτητο ότι υπήρξε τέτοιο θέμα και υπήρξε ανάκληση υπηκοοτήτων που δόθηκαν σε ομογενείς. Επομένως τα στοιχεία αυτά πείθουν ότι το θέμα πρέπει να διερευνηθεί.
Υπάρχει επίσης πρόβλημα -αυτό φαίνεται και από το πόρισμα του διπλωμάτη κ. Δημητρίου και από το πόρισμα του κ. Ντογιάκου, που συζητούμε σήμερα- για το πώς ενήργησαν οι όλοι μηχανισμοί ελέγχου στην περίπτωση που εφαρμόστηκε ο νόμος που ίσχυε και που είχε ψηφισθεί επί κυβερνήσεων Νέας Δημοκρατίας.
Επομένως νομίζουμε ότι μία εξεταστική επιτροπή θα μπορούσε να τα κρίνει αυτά και να καταλήξει σε ορισμένα συμπεράσματα, που θα ήταν χρήσιμα και για το μέλλον.
΄Ερχομαι όμως τώρα σε ορισμένα στοιχεία τα οποία κακώς, κατά τη γνώμη μου, εμπλέκονται στη συζήτηση και τα οποία θα πρέπει να διευκρινισθούν. 
Το πρόβλημα δεν αφορά μόνο την Κυβέρνηση του ΠΑΣΟΚ. Σ' αυτό θέλω να είμαι πολύ σαφής. Αφορά και τις κυβερνήσεις της Νέας Δημοκρατίας. Και τα αριθμητικά στοιχεία, αλλά και τα στοιχεία που έχουν καταθέσει οι ελεγκτές Δημόσιας Διοίκησης αφορούν και την κυβέρνηση της Νέας Δημοκρατίας. Επομένως δεν θα πρέπει το πρόβλημα να περιορισθεί μόνο στην Κυβέρνηση του ΠΑΣΟΚ. Και θα πρέπει εδώ να σημειώσω με απόλυτο σεβασμό προς τη δικαιοσύνη ότι το πόρισμα του δικαστικού λειτουργού, που έχουμε ενώπιόν μας, για λόγους που δεν είναι δυνατόν εγώ να τους κατανοήσω και που αναφέρεται γενικώς σε αοριστία και σε ειδικές συνθήκες, απαλλάσσει κακώς κατά τη γνώμη μου την περίοδο της Νέας Δημοκρατίας από την έρευνα. 
Εάν μιλούμε για έρευνα δεν μπορεί να αναφέρεται μόνο στην περίοδο διακυβέρνησης της χώρας από το ΠΑΣΟΚ. Η άποψη της Κοινοβουλευτικής Ομάδας του Συνασπισμού, την οποία θέλω να καταστήσω απολύτως σαφή, είναι ότι εάν μιλούμε για εξεταστική επιτροπή, τίθεται όρος να ερευνηθεί και η περίοδος της διακυβέρνησης της χώρας από τη Νέα Δημοκρατία. 
Δεύτερον, το θέμα δεν αφορά Υπουργούς. Τουλάχιστον από τα στοιχεία που είδα εγώ και από τα στοιχεία που είδε η Κοινοβουλευτική Ομάδα του Συνασπισμού δεν προκύπτει σε καμιά περίπτωση θέμα ποινικής ευθύνης Υπουργών. Ούτε οι ομιλητές της Νέας Δημοκρατίας σήμερα έφεραν στοιχεία που να αναδεικνύουν ποινικές ευθύνες Υπουργών. 
Πρέπει εδώ δε να σημειώσουμε ότι τα όποια στοιχεία εμείς είδαμε, αφορούν τη λειτουργία ελληνικών προξενικών αρχών, αλλά και της Νομαρχιακής Αυτοδιοίκησης. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν σας τιμά καθόλου, υπάλληλος να λέγει ψέματα και εσείς να τον καλύπτετε. 
ΠΡΟΕΔΡΕΥΩΝ (Κωνσταντίνος Γείτονας): Κατ' αρχάς δεν καλύπτω κανέναν ούτε ξέρω την υπόθεση. Ήλθατε εδώ στο προεδρείο και υβρίσατε τον υπάλληλο. Και αυτό δεν το επιτρέπω .
ΒΑΣΙΛΗΣ ΚΕΔΙΚΟΥΓΛΟΥ: Καλύπτετε τους ψεύτες και αυτό δεν σας τιμά.
ΠΡΟΕΔΡΕΥΩΝ (Κωνσταντίνος Γείτονας): Εσάς δεν σας τιμά η συμπεριφορά σας. Αν έχετε πρόβλημα με τον υπάλληλο υπάρχουν διαδικασίες. Δεν μπορεί να τον υβρίζετε ενώπιόν μου και να μην αντιδράσω. Δεν μπορεί γενικώς να υβρίζετε. Κάπου υπάρχει και ένα όριο. 
Με συγχωρείτε, κυρία Δαμανάκη …
ΒΑΣΙΛΗΣ ΚΕΔΙΚΟΓΛΟΥ: Από σας όριο. Από εμένα όχι. 
ΠΡΟΕΔΡΕΥΩΝ (Κωνσταντίνος Γείτονας): Από εμένα; Γιατί; Εγώ πού ανακατεύτηκα, κύριε Κεδίκογλου; Εσείς δημιουργήσετε επεισόδιο. Για όνομα του Θεού! 
Συνεχίστε κυρία Δαμανάκη. 
ΒΑΣΙΛΕΙΟΣ ΚΕΔΙΚΟΓΛΟΥ: Τελείωσε το θέμα. Να διερωτώμεθα τώρα αν ο υπάλληλος λέει αλήθεια ή ψέματα!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ μη συνεχίζετε. 
Συνεχίστε κυρία Δαμανάκη. Θα σας δώσω τον υπόλοιπο χρόνο που είναι τα δεκατέσσερα λεπτά. 
ΜΑΡΙΑ ΔΑΜΑΝΑΚΗ: Δεν χρειάζομαι πολύ χρόνο, κύριε Πρόεδρε. Είναι σαφές ότι το θέμα δεν με αφορά. 
Συνεχίζω και λέγω, λοιπόν, ότι το θέμα αφορά τη λειτουργία προξενικών αρχών ή τη λειτουργία νομαρχιακών αυτοδιοικήσεων. Και είναι γνωστό ότι οι εκλεγμένες νομαρχιακές αυτοδιοικήσεις, οι εκλεγμένοι νομάρχες δεν ανήκουν μόνο σε ένα κόμμα. Άρα η προσπάθεια που γίνεται και από το πόρισμα, αλλά και από ορισμένες πλευρές να εμφανιστεί το θέμα ως θέμα ενός μόνο κόμματος, είναι κατά την άποψή μου ατυχής. Και αναφέρομαι εδώ και σε αυτά που εξέφρασε ο εκπρόσωπος του Κομμουνιστικού Κόμματος με τα οποία συμφωνώ. 
Το θέμα αφορά τις κυβερνήσεις από το 1990 και μετά, για το πώς επέβλεψαν τη λειτουργία των προξενικών αρχών και του κρατικού μηχανισμού, διότι πράγματι υπήρξαν παρανομίες. Εμείς συμφωνούμε αυτό να ερευνηθεί. Τα υπόλοιπα όμως δεν προσφέρουν τίποτα στην όλη συζήτηση. 
Επιπλέον το θέμα έχει συνδεθεί με τη λειτουργία του νομικού πλαισίου. Και έρχομαι τώρα σε ένα θέμα που αφορά εμάς, διότι εμείς νομοθετούμε. 
Πράγματι, κύριοι Βουλευτές, το νομικό πλαίσιο που ίσχυε πριν -και αναφέρομαι σε ένα νόμο που είχε ψηφιστεί το 1993 επί Νέας Δημοκρατίας και αυτό η Νέα Δημοκρατία δεν μπορεί να το αγνοεί- έδινε μια έτσι, ας το πούμε, ελαστικότητα, μία ευρύτητα στην ερμηνεία και την εφαρμογή της όλης διαδικασίας με την οποία κάποιος ομογενής έπαιρνε την ελληνική υπηκοότητα. Αυτό είναι αναμφισβήτητο. Οφείλεται ίσως και στο γεγονός ότι εξαιτίας εκείνης της ιστορικής περιόδου είχαμε συρροή μεταναστών, οικονομικών προσφύγων οι οποίοι είχαν έλθει στην Ελλάδα και έπρεπε να επισπευσθούν οι διαδικασίες.
Όμως πρέπει να πω ότι τον Ιανουάριο του 2000 ψηφίστηκε ένα νομοσχέδιο, το οποίο κατά την άποψή μας βελτίωσε σημαντικά τη διαδικασία αυτή, την έκανε πιο διαφανή, ηύξησε τους μηχανισμούς ελέγχου και είναι ένα νομοσχέδιο που το είχε επεξεργαστεί η Επιτροπή Απόδημου Ελληνισμού με συμφωνία όλων των κομμάτων και της Νέας Δημοκρατίας, άλλο που για λόγους κατά την άποψή μας προεκλογικούς εδώ στη Βουλή την τελευταία στιγμή, η Νέα Δημοκρατία απέσυρε τη ψήφο της. 
Επομένως θα έλεγα, κύριοι Βουλευτές, ότι καθόσον αφορά τη Βουλή, η Βουλή θα πρέπει να δει κατά τον καλύτερο δυνατό τρόπο τη θωράκιση του θεσμικού πλαισίου, έτσι ώστε να μην επιτραπεί στο μέλλον η παράνομη ελληνοποίηση ομογενών ή εν πάση περιπτώσει να μην ανοίξουμε τις πόρτες σε οποιεσδήποτε μαφίες για να εκμεταλλευτούν τους ελληνικούς νόμους, αλλά αυτό είναι ζήτημα της Βουλής. Και πρέπει να σημειώσω εδώ -και το σημειώνω επαναλαμβάνω με απόλυτο σεβασμό προς τη δικαιοσύνη- ότι η Βουλή νομοθετεί και οι ευθύνες είναι πολιτικές. Οι δικαστές έχουν ευθύνη να κρίνουν την εφαρμογή των νόμων. Δεν νομοθετούν. Το έργο τους είναι η υποβολή προτάσεων για το πώς νομοθετεί αυτό εδώ το Σώμα. Το λέγω αυτό διότι νομίζω ότι πρέπει να αποκατασταθούν ορισμένες, θα έλεγα, αυτονόητες θεσμικές λειτουργίες στη χώρα μας. 
Σέβομαι, επαναλαμβάνω, απολύτως τη δικαιοσύνη, η οποία έχει καθήκον να εφαρμόζει τους νόμους, να κρίνει την εφαρμογή των νόμων. Το αν ένας νόμος είναι επαρκής ή όχι, το τι πρέπει να γίνει για να είναι επαρκής, αυτό είναι δουλειά των πολιτικών κομμάτων και της Βουλής.
Τελειώνοντας, κύριοι Βουλευτές, θέλω να αναφέρω ορισμένα, τα οποία έχουν σχέση με τις γενικότερες πολιτικές επιπτώσεις, που έχει η όλη συζήτηση για τις ελληνοποιήσεις όπως αυτή γίνεται.
Πρέπει να πω -και εγώ θα ήθελα να το πω εδώ διότι νομίζω ότι είναι ανάγκη να είμαστε ειλικρινείς- ότι και οι Πόντιοι ομογενείς, που έχουν έρθει στην Ελλάδα, γνωρίζουν ότι υπήρχε όλη την περασμένη δεκαετία -και υπάρχει πιστεύω- ένα πελατειακό σύστημα, το οποίο αφορά και τα δύο μεγάλα κόμματα -και το ΠΑΣΟΚ και τη Νέα Δημοκρατία- το οποίο ήταν ένα σύστημα, επιτρέψτε μου να πω, πατρωνίας -και λυπούμαι να πω ότι εκφράζεται και στη σημερινή συζήτηση- για το ποιος καλύτερα, αν θέλετε, προστατεύει και χειρίζεται τα συμφέροντα αυτών, συμφέροντα τα οποία, κατά την άποψή μας, είναι αυτονόητα. Τα συμφέροντα των Ελλήνων πολιτών δεν είναι ιδιοκτησία -η υπεράσπισή τους- του ενός ή του άλλου κόμματος μέσω ρουσφετολογικών ή πελατειακών μηχανισμών, αλλά είναι υπόθεση ενός κράτους-δικαίου, ενός κράτους ευνομούμενου, το οποίο στη συγκεκριμένη περίπτωση πάντα δεν λειτούργησε. Και είναι αναμφισβήτητο ότι δεν λειτούργησε, είναι αναμφισβήτητο ότι υπήρξαν ρουσφέτια, είναι αναμφισβήτητο ότι υπήρξαν πελατειακές σχέσεις.
Εμείς, λοιπόν -και αυτό το νόημα δίνουμε εμείς στην εξεταστική επιτροπή- θα πρέπει να πάρουμε όλα τα μέτρα, ώστε η εξεταστική επιτροπή να καταλήξει και σε συγκεκριμένες θετικές ενέργειες που θα επιτρέψει στους Ποντίους ομογενείς να ασκούν τα δικαιώματά τους χωρίς να χρειάζονται προστάτες είτε ανήκουν στο ΠΑΣΟΚ είτε ανήκουν στη Νέα Δημοκρατία. Και αυτό θα έπρεπε να είναι και το κύριο έργο της σημερινής συνεδρίασης και όχι, αν θέλετε, η υπερακόντιση εκφράσεων για το ποιος προστατεύει καλύτερα τα συμφέροντα των ομογενών.
Πρέπει, όμως, να πω ότι όλη η συζήτηση, όπως έγινε -και αυτό αφορά πιστεύω και τη Νέα Δημοκρατία και όλους μας- έδωσε λαβή σε σχόλια, τα οποία δημιουργούν ένα γενικότερο κλίμα μέσα στην ελληνική κοινωνία και ξενοφοβικό και ένα κλίμα ενάντια συλλήβδην στους Ποντίους ομογενείς, οι οποίοι συλλήβδην και χωρίς να φταίνε, κατά την άποψή μας, θεωρούνται ότι είναι ύποπτοι, ότι έχουν έρθει εδώ παράνομα, ότι συνδέονται με κυκλώματα μαφίας και άλλα σχετικά, τα οποία δεν έχουν σχέση με την πραγματικότητα. Πρέπει αυτή η υπόθεση να τελειώσει το ταχύτερο, ώστε να μη σπιλώνονται άνθρωποι και να μη σπιλώνεται συλλήβδην μια κατηγορία Ελλήνων -διότι περί αυτού πρόκειται- οι οποίοι έχουν πλέον την ελληνική υπηκοότητα και πρέπει να ασκήσουν -και μπορούν να ασκήσουν- τα δικαιώματά τους.
Βέβαια, κύριε Πρόεδρε -και με αυτό κλείνω- νομίζω ότι καθήκον δικό μας και καθήκον των ελληνικών κυβερνήσεων θα έπρεπε να είναι όχι η ενθάρρυνση της εγκατάστασης αυτών των ανθρώπων στην Ελλάδα, αλλά η δημιουργία κινήτρων και υποδομών, ώστε να παραμείνουν στις χώρες από τις οποίες προέρχονται. Ίσως κάποια στιγμή να πρέπει να συζητήσουμε σοβαρά την πολιτική που έχουμε για τον Απόδημο Ελληνισμό. Εγώ τουλάχιστον θα ήθελα ευθέως να υποστηρίξω ότι έχουμε συμφέρον, ως χώρα, να μείνουν εκεί που βρίσκονται με τη δυνατότητα, βεβαίως, να μαθαίνουν την ελληνική γλώσσα, να μπορούν να ασκούν τα δικαιώματά τους…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτή ήταν η πολιτική πάντοτε όλων των κυβερνήσεων και της Νέας Δημοκρατίας και του ΠΑΣΟΚ.
ΜΑΡΙΑ ΔΑΜΑΝΑΚΗ: Θα μου επιτρέψετε, όμως, να πω, κύριε Πρόεδρε, ότι η πολιτική κρίνεται εκ του αποτελέσματος. Και το αποτέλεσμα το οποίο σήμερα δείχνει ότι παραδείγματος χάρη σε ορισμένες χώρες όπως η Ουκρανία ή όπως η Τσετσενία έχουν μείνει λίγες εκατοντάδες Ποντίων, ενώ πριν από μερικά χρόνια είχαμε πολλές χιλιάδες, δείχνει ότι αυτή η πολιτική δεν εφαρμόζεται ή έχει αποτύχει, πάντως. Γι' αυτό χρειάζεται να παρθούν μέτρα που έχουν σχέση με την παραμονή τους εκεί και όχι με την ενθάρρυνση να έρχονται στην Ελλάδα συλλήβδην με διάφορες υποσχέσεις ότι εδώ θα τα βρουν όλα ρόδινα, ότι θα γίνουν Έλληνες πολίτες και θα ενταχθούν στον εκλογικό πελατειακό μηχανισμό του ενός ή του άλλου κόμματος.
Κλείνοντας, κυρίες και κύριοι Βουλευτές, θέλω να πω τα εξής: Υπάρχει πρόβλημα όπως το ανάφερα, περιορισμένο βεβαίως, που δεν αλλοιώνει το εκλογικό αποτέλεσμα και που αναφέρεται στη λειτουργία των ελληνικών προξενικών αρχών και των νομαρχιακών αυτοδιοικήσεων. Εάν από εκεί και πέρα υπάρχουν παραπάνω ευθύνες, αυτό θα φανεί. Αυτές οι ευθύνες πρέπει να διερευνηθούν και με αυτήν την έννοια η Κοινοβουλευτική Ομάδα του Συνασπισμού ψηφίζει τη σύσταση αυτής της εξεταστικής επιτροπής.
Από εκεί και πέρα, όμως, πιστεύουμε ότι υπάρχουν τεράστιες πολιτικές ευθύνες και στη Νέα Δημοκρατία και στο ΠΑΣΟΚ για την υπόθεση αυτή όλη τη δεκαετία από το 1990 μέχρι σήμερα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανδρεουλάκος έχει το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρίες και κύριοι συνάδελφοι, το θέμα το οποίο συζητάμε είναι τεράστιο και ειλικρινά εκφράζω την απορία μου από του Βήματος τούτου πώς ο εισηγητής της Πλειοψηφίας προσπάθησε να το σμικρύνει και να εμφανίσει ότι δεν ήταν τίποτα παρά τυπικές παραλείψεις, ενώ η ουσία είναι ότι σε όλα τα περιστατικά αυτοί οι οποίοι ελληνοποιήθησαν ήταν ομογενείς Πόντιοι, Έλληνες το γένος. Και μου έκανε επίσης ιδιαίτερη εντύπωση ότι προσπάθησε να τοποθετήσει το ζήτημα μόνο σε επίπεδο ποσότητος και όχι ποιότητος. 
Κύριε Μαντέλη, για να συζητήσουμε αυτό το μείζον θέμα, θα πρέπει να ανατρέπεται το εκλογικό αποτέλεσμα; Εάν δεν ανατρέπεται το εκλογικό αποτέλεσμα, δεν πρέπει να το συζητήσουμε; Δεν είναι ένα καυτό θέμα, που, ενώ όλοι έχουν ασχοληθεί, επιθεωρητές Δημόσιας Διοίκησης, εισαγγελείς, υπάλληλοι που διενήργησαν διοικητικές εξετάσεις, η μόνη που δεν ασχολήθηκε είναι η Βουλή των Ελλήνων, για ένα θέμα, το οποίο άπτεται της ποιότητος της δημοκρατίας; Το να εξασφαλίζουμε το νόμιμο πληθυσμό, τον πληθυσμό που έχει το δικαίωμα του εκλέγειν και του εκλέγεσθαι, νομίζω ότι πρέπει να είναι το πρώτο μέλημά μας. Η διακρίβωσις της ιθαγενείας και η απονομή της νομίζω ότι βρίσκονται στον πυρήνα της κρατικής αυθεντίας.
Δεν πλήττεται, κυρίες και κύριοι συνάδελφοι, μόνο το δημοκρατικό μας πολίτευμα και η λειτουργία του. Προσβάλλεται και ο ίδιος ο Έλλην πολίτης, αυτός που έχει κατά αδιαμφισβήτητο τρόπο αυτήν την ιθαγένεια. Και ασφαλώς τον προσβάλλουν τα ποσοτικά και τυπολατρικά επιχειρήματα.
Και δεν θα έκανα αναφορές σε δημόσια έγγραφα, κυρίες και κύριοι συνάδελφοι, αν δεν με είχε ερεθίσει -με την καλή έννοια του όρου- ο κ. Μαντέλης. Γι' αυτό θα μου επιτρέψετε ένα σύντομο οδοιπορικό σε μια πλούσια διπλωματική αλληλογραφία μεταξύ της πρεσβείας της Μόσχας και του Υπουργείου και τανάπαλιν.
Ξεκινάω με ένα επείγον απόρρητο έγγραφο του Υπουργείου Εξωτερικών στις 24 Μαρτίου 1994 προς Διπλωματικό Γραφείο κυρίου Υπουργού κλπ και με κοινοποίηση σε πρεσβεία Μόσχας και σε άλλες υπηρεσίες. Λέει ότι επανερχόμενοι στα ακανθώδη πλέον προβλήματα που αντιμετωπίζει το προξενικό γραφείο της πρεσβείας στη Μόσχα και επισημαίνοντας συγχρόνως ότι την άνοιξη, σύμφωνα με τις προβλέψεις…κλπ… η ζήτηση θεωρήσεων θα είναι κατακόρυφη, προτείνουν μεταξύ των άλλων διαδικασία εφαρμογής αυτοκολλήτου τύπου θεωρήσεων. Και λέει ότι "Προς αντιμετώπιση της "βιομηχανίας" πλαστογραφήσεων" -το λέει το Υπουργείο, η Κεντρική Υπηρεσία- "η Γ4 Δ/νση προωθεί παράλληλα και άλλα μέτρα όπως μηχανογράφηση διαβατηρίων, ανιχνευτές πλαστών εγγράφων, έλεγχος μέσω δικτύου πληροφορικής κ.α, μέτρα, τα οποία πιστεύουμε ότι θα έπρεπε να συνεκτιμηθούν στη γενικότερη εξέταση των προβλημάτων αυτών." Αυτά το Μάρτιο του 1994, τα λέει η Κεντρική Υπηρεσία. Να δούμε τι έγινε τελικώς. Δεν έγινε τίποτα.
Έγγραφο τώρα της Πρεσβείας προς το Υπουργείο στις 12/7/1994: "Ζοφερή εικόνα πέριξ Προξενικού Γραφείου με αναγκάζει να σας εκθέσω εκ νέου γνωστά εκρηκτικά προβλήματα που βαρύνουν τμήμα αυτό. Σοβαρές ελλείψεις Προξενικού Γραφείου τόσο σε προσωπικό, όσο και σε απαραίτητο πλέον εξοπλισμό (αυτοκόλλητες θεωρήσεις, ηλεκτρονικοί υπολογιστές κ.λπ.) σε συνδυασμό με το γεγονός ότι έχει ως Προξενική Περιφέρεια όλη την τέως ΕΣΣΔ, ήτοι χώρες των οποίων ο πληθυσμός υπερβαίνει τα τριακόσια εκατομμύρια δημιουργούν πραγματικά απερίγραπτη εικόνα." Και προτείνει πάλι τον αυτοκόλλητο τύπο, ενίσχυση του προξενικού γραφείου, προμήθεια ηλεκτρονικών υπολογιστών, άμεση λειτουργία προξενικού γραφείου σε Κίεβο, Ερεβάν, Μπακού, άμεση λειτουργία προξενικής αρχής στην Τυφλίδα, ώστε τμήμα των προσερχομένων - περίπου το 60% με 70% των παλιννοστούντων είναι από τη Γεωργία- να εξυπηρετείται επί τόπου.
"Εφ' όσον δεν ήθελε καλυφθούν παραπάνω προϋποθέσεις που θεραπεύσουν κατάσταση, διερωτώμαι" λέει ο Πρέσβης κ. Ροδουσάκης "ποια η σκοπιμότητα λειτουργίας προξενικού γραφείου στη Μόσχα, εφ' όσον περισσότερο εκθέτουμε χώρα μας, παρά την εξυπηρετούμε". 
Σημείωμα από συνάντηση υπευθύνων προξενικών τμημάτων χωρών Ευρωπαϊκής Ενώσεως και ΗΠΑ-Καναδά, με ημερομηνία 24.10.1994 λέει: "Από την πλευρά μας αναφέραμε τη γνωστή κατάσταση που επικρατεί γύρω από το προξενικό γραφείο, καθώς και ότι οι δικές μας μαφίες κατασκευάζουν πλαστό προξενικό ένσημο και πλαστές σφραγίδες θεωρήσεων. Συνάδελφοι απόρησαν που δεν έχουμε εισαγάγει αυτοκόλλητο τύπου". Και είμαστε στον Οκτώβριο του 1994. 
Προχωρούμε. Άλλο έγγραφο της πρεσβείας της Μόσχας με υπογραφή του κ. Ροδουσάκη, 3 Δεκεμβρίου 1994: "Σε παρακείμενη στην πρεσβεία πολυκατοικία βρίσκεται η έδρα παραπροξενείου, που χορηγεί πλαστές ελληνικές προξενικές θεωρήσεις και πλαστά έγγραφα σε υπηκόους χωρών τέως ΕΣΔΔ, έναντι αδρής αμοιβής. Το παραπροξενείο αυτό δρα ουσιαστικά ανεξέλεγκτα, καθώς έχει τη σχετική κάλυψη πολύ υψηλά ισταμένου στην ιεραρχία της αστυνομίας της Μόσχας". 
Άλλο έγγραφο με ημερομηνία 4.12.94 από πρεσβεία Μόσχας προς την κεντρική υπηρεσία λέει: "Ως έχει περιγραφεί σε παλαιότερα έγγραφα και τηλεγραφήματά μας, η οδός επί της οποίας βρίσκεται η πρεσβεία και το προξενικό γραφείο, προ πολλού έχει μετατραπεί σε χώρα εγκληματικών συναλλαγών, άγρας πελατών, υποψηφίων για χορήγηση πλαστής θεωρήσεως, πωλήσεως διαφόρων πλαστών πιστοποιητικών, διαβατηρίων και άλλων εγγράφων, όπου γνωστοί πλέον τύποι, σε πολυτελές μερσεντές άνευ αριθμού κυκλοφορίας ελέγχουν το χώρο". 
Άλλο έγγραφο από την πρεσβεία της Μόσχας τις 12.12.94 λέει: "Εξ εγκύρων πληροφοριών μας (Εταιρεία Ασφαλείας και Ερευνών που συνεστήθη από αμερικανική πρεσβεία) στην "αγορά" της Μόσχας, διατίθενται ελληνικά διαβατήρια προς πώληση, τα οποία "εισάγονται" από τρίτη χώρα. Τιμή εκάστου είναι 2.500 δολάρια ΗΠΑ.". 
Φθάνουμε στις 17 Μαΐου 1995, άλλο έγγραφο του κ. Ροδουσάκη: Η κατάσταση γύρω από το προξενικό γραφείο όπου περιφέρονται ανεξέλεγκτες ομάδες απατεώνων, πλαστογράφων και άλλων παρανόμων στοιχείων που αποπειρώνται να εξαπατούν τους προσερχομένους, είναι γνωστή από προηγούμενα έγγραφα και τηλεγραφήματα της πρεσβείας. Οι απατεώνες αυτοί διατηρούν διαμέρισμα λίγα μέτρα από την πρεσβεία". 
Φθάνουμε στις 17 Ιουλίου 1995, πάλι από τη Μόσχα: "'Εχουμε επανειλημμένως και προ πολλού αναφερθεί λόγω της σοβαρότητος της κατάστασης και της επί μακρού μη λήψεως κανενός βελτιωτικού μέτρου, θεωρώ απαραίτητο να εκθέσω εκ νέου βασικά προβλήματα και να προτείνω ορισμένα μέτρα. Πρώτον, πλαστές θεωρήσεις……. Δεύτερον, πλαστά πιστοποιητικά…….". Και προτείνει: "για την αντιμετώπιση της ως άνω αναφερθείσης καταστάσεως, θεωρώ απαραίτητη λήψη των κατωτέρω μέτρων. Άμεση κατάργηση της λαστιχένιας σφραγίδας -ακόμη δεν έχει εισαχθεί ο τύπος της αυτοκόλλητης θεώρησης που παρέχει εχέγγυα μη πλαστογραφήσεως- και εισαγωγή του αυτοκόλλητου τύπου, το οποίο άλλωστε θα υιοθετήσει υποχρεωτικώς η χώρα στα πλαίσια της συμφωνίας Σένγκεν. Άμεση λειτουργία προξενικού γραφείου σε Κίεβο, Εριβάν και Τιφλίδα. Χωρίς αυτοπρόσωπη εμφάνιση ενδιαφερομένων σε αρμόδιο υπάλληλο είναι πρακτικώς αδύνατο να διαμορφωθεί βεβαιότητα περί της ειλικρίνειας των λεγομένων τους. Περαιτέρω εκσυγχρονισμό προξενικού γραφείου με χρήση ηλεκτρονικού υπολογιστή. Περί αυτού ήδη ασχολείται ομάδα υπαλλήλων του προξενικού γραφείου".
Έγγραφο της 4ης Αυγούστου 1995 λέει: "Έχουμε επισημάνει σε πολυάριθμα έγγραφα και τηλεγραφήματα τη βιομηχανία πλαστών πιστοποιητικών σε πολλές δημοκρατίες της τέως ΕΣΔΔ με πρωτοκαθεδρία βέβαια της Γεωργίας και της Αρμενίας". 
Έγγραφο στις 8 Νοεμβρίου 1995 λέει: "Σε συνέχεια παλαιοτέρων εγγράφων και τηλεγραφημάτων μας οφείλουμε να επαναλάβουμε την ανάγκη αμέσου εισαγωγής του αυτοκόλλητου τύπου προξενικής θεωρήσεως, το οποίο σχεδόν μόνη η Ελλάς εκ των ευρωπαϊκών χωρών δεν έχει εισαγάγει. 
Ακόμα και νέες χώρες -Σλοβενία, Σλοβακία, Σκόπια- έχουν υιοθετήσει το σύγχρονο αυτοκόλλητο τύπο, ενώ η χώρα μας παραμένει στην απαρχαιωμένη λαστιχένια σφραγίδα.
22 Νοεμβρίου 1995. Θέμα: "Πλαστά διαβατήρια, στα οποία φέρονται ως κάτοχοι Τούρκοι υπήκοοι". Λέει: "Ο Διευθύνων, το Προξενικό Γραφείο, ο κ. Καλαμβρέζος, ενεχείρισε τα υποβαλλόμενα δεκατέσσερα πλαστά ελληνικά διαβατήρια". Και του εγνώρισε τα εξής κάποιος επίσημος Ρώσος αστυνομικός στο Διεθνές Αεροδρόμιο της Μόσχας και του επεσήμανε, αφού του ενεχείρισε τα δεκατέσσερα διαβατήρια: "Τον τελευταίο καιρό έχουν πολλαπλασιασθεί οι απόπειρες κατόχων πλαστών ελληνικών διαβατηρίων να διέλθουν τα σύνορα με κατεύθυνση δυτικές πρωτεύουσες. Τον τελευταίο μήνα σχεδόν όλοι οι κάτοχοι πλαστών ελληνικών διαβατηρίων ήταν Τούρκοι, κάτοχοι και γνησίων τουρκικών διαβατηρίων". 
Μόσχα, 14 Νοεμβρίου 1995. Θέμα: "Πλαστά διαβατήρια Καζακστάν ανά χείρας ομογενών", προς Κεντρική Υπηρεσία.
2 Οκτωβρίου 1995. Θέμα: "Συσσωρευμένα προβλήματα Προξενικού Γραφείου επιβάλλουν άμεση λειτουργία Προξενικών Γραφείων Κιέβου, Ερεβάν, Τυφλίδος και Γενικού Προξενείου Οδησσού". Τίποτα δεν γίνεται. 
8 Δεκεμβρίου 1995. "Στο ανωτέρω σχετικό είχαμε επισημάνει ότι η συνεχιζόμενη πρακτική χορηγήσεως θεωρήσεων σε "καλλιτέχνιδες", όπως διαγράφεται από την κοινή υπουργική απόφαση, έχει ξεπεραστεί πλέον από τα γεγονότα και αποτελεί τη "βάση" εισόδου στην Ελλάδα νεαρών γυναικών, που ουδείς μπορεί να ελέγξει αν καταλήγουν σε γνωστούς "οίκους" ή αν όντως επιδίδονται σε καλλιτεχνικές δραστηριότητες". Λέει επίσης: "Αυτή η κατάσταση παριστά την επίσημη Πολιτεία (Υπουργείο Εξωτερικών, Δημοσίας Τάξεως) ως αδιαφορούσα και μάλλον ως αποδεχόμενη την κατάσταση αυτή, που ενώ τη γνωρίζει δεν λαμβάνει κανένα μέτρο".
Και συνεχίζεται αυτή η αλληλογραφία και το 1997 -αναφέρεται μάλιστα εδώ και στον Σολόνικ- και λέει: "Επαναλαμβάνουμε ότι επειδή οι απάτες αυτού του είδους έχουν λάβει ανεξέλεγκτες διαστάσεις με προφανές αποτέλεσμα την κτήση της ελληνικής ιθαγενείας όχι μόνο από λαθρομετανάστες και φοροφυγάδες, αλλά και από επιφανή στελέχη του υποκόσμου (Σολόνικ, Κολίγκωφ), απαιτείται η αναθεώρηση όλης της διαδικασίας παλιννοστήσεως ομογενών και η κατάργηση των εξαιρετικών διατάξεων". Και συνεχίζει η αλληλογραφία με τη διαπίστωση ότι είναι αδύνατος ο έλεγχος πλέον, εάν πράγματι οι προσερχόμενοι έχουν ελληνική υπηκοότητα και ελληνική καταγωγή.
Κύριοι συνάδελφοι, αυτά δεν τα λέει η Νέα Δημοκρατία, δεν τα λέει ο ομιλών. Αυτά τα λέγουν κρατικά όργανα υψίστης φερεγγυότητας και αξιοπιστίας. Τα λέει ο επί τριετία πρέσβης της Ελλάδος στη Μόσχα και επί μία επίσης τριετία πρέσβης της Ελλάδος στην Κύπρο στη συνέχεια. Δεν τα λέω εγώ. Και τι προκύπτει απ' όλα αυτά; Ότι δεν έγινε τίποτα από αυτά, τα οποία πίεζε η πρεσβεία επί τέσσερα ολόκληρα χρόνια. Δεν έγινε απολύτως τίποτα. Και βεβαίως μη μας εκπλήσσει το γεγονός ότι συνέβησαν τα όσα συνέβησαν. 
Να εξηγούμεθα, κύριοι συνάδελφοι. Όταν ο άλλος έχει εξασφαλίσει πλαστή θεώρηση επί γνησίου διαβατηρίου ή έχει εξασφαλίσει ευθύς εξαρχής πλαστό και διαβατήριο και θεώρηση, από κει και πέρα η μόνη αρμοδία υπηρεσία, που μπορεί να εξιχνιάσει το κάθε περιστατικό, εφόσον λείπει η υλικοτεχνική υποδομή, είναι η Κρατική Ασφάλεια. 
Η Κρατική Ασφάλεια, λοιπόν, δεν έκανε τίποτα και συνεπώς οι νομαρχίες, οι δήμοι, το Ειδικό Ληξιαρχείο Αθηνών βάδιζαν την πεπατημένη. Υπήρχε διαβατήριο με θεώρηση, που δεν μπορούσε να ελέγξει ούτε ο δήμος ούτε η νομαρχία; Υπήρχε και άδεια παραμονής από τη Διεύθυνση της Κρατικής Ασφαλείας; Από κει και πέρα πλέον όλα ήταν ρουτίνα. Ουσιαστικά, λοιπόν, το παιχνίδι, η αβελτηρία, η ανικανότητα, η αμέλεια, η πρόθεση, -διότι τα ερωτηματικά είναι τεράστια- πέφτουν στα δύο Υπουργεία: Στο Υπουργείο Εξωτερικών και στο Υπουργείο Δημοσίας Τάξεως.
Μέσα στη δικογραφία, κύριοι συνάδελφοι, υπάρχουν πάρα πολλά έγγραφα, τα οποία δείχνουν το όργιο των πλαστογραφιών. Αρκεί να σας πω ότι το πόρισμα των ελεγκτών της Δημόσιας Διοίκησης επισημαίνει εκατοντάδες έγγραφα, τα οποία φέρονται μεταφρασμένα από τη Μεταφραστική Υπηρεσία του Υπουργείου Εξωτερικών, ενώ είναι πλαστά, διότι ολόκληρα κυκλώματα πέριξ της Μεταφραστικής Υπηρεσίας είχαν στηθεί -μάλιστα για ένα κύκλωμα έχει επιληφθεί και η Εισαγγελία Αθηνών- τα οποία έβαζαν πάνω σε πλαστές μεταφράσεις αριθμό από το βιβλίο παρακρατήματος της Μεταφραστικής Υπηρεσίας για να έχει μια οφθαλμοφάνεια.
Πέραν αυτού, είναι πάρα πολύ εύλογο να ζητούμε, κύριοι συνάδελφοι, να διερευνηθεί αυτό το θέμα. Ο εισαγγελέας άφησε "Κόλουρη" την έρευνα του. Έφτασε μέχρι ενός ορισμένου σημείου και είπε: "Σταματώ". Ο εισαγγελέας για να μην κατηγορηθεί από το ΠΑΣΟΚ, για να μη βληθεί ότι προχωρά πέραν του δέοντος, κράτησε τις αποστάσεις του και έστειλε το φάκελο ημιτελή. Εμείς δεν πρέπει να ολοκληρώσουμε αυτό το φάκελο, κυρίες και κύριοι συνάδελφοι; Πρέπει να αιωρείται ότι έγιναν καταστάσεις ανεπίτρεπτες και η Βουλή των Ελλήνων δεν έβαλε το δάκτυλο της εις τον τύπο των ήλων και δεν ψάξαμε; Εάν, λοιπόν, πάρετε μία τέτοια απόφαση, αυτό θα αποτελεί τεκμήριο ομολογίας ότι όλα αυτά συνέβησαν. Κάποτε ο ελληνικός λαός θα τα αξιολογήσει, θα επιβάλει τις πολιτικές ευθύνες και θα σας στείλει στα σπίτια σας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", είκοσι μαθητές και μαθήτριες και δύο συνοδοί καθηγητές από το 3ο Λύκειο Αμαρουσίου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο κ. Καστανίδης έχει το λόγο.
ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, επιβεβαιώνουμε για μια ακόμη φορά μια παλαιότατη συνήθεια σ' αυτό τον τόπο, θέματα εθνικού ενδιαφέροντος και εξαιρετικής σημασίας τα μετατρέπουμε σε αντικείμενο ενός μικροκομματικού διαλόγου, μιας μικροκομματικής αντιδικίας. Και οφείλω να σας πω ότι αυτό γίνεται με ευθύνη της Νέας Δημοκρατίας.
Θα μου επιτρέψετε να πάρω ένα-ένα τα πράγματα. Διαβάζω την πρώτη παράγραφο του κειμένου της κατατεθείσης προτάσεως της Νέας Δημοκρατίας για τη σύσταση εξεταστικής επιτροπής: "Αποτελεί πλέον κοινή πεποίθηση ότι κατά τις εθνικές εκλογές της 9ης Απριλίου του 2000 έλαβαν χώρα μεθοδεύσεις, ιδίως εκ μέρους δημοσίων υπηρεσιών, οι οποίες αποσκοπούσαν στον επηρεασμό του εκλογικού σώματος και την τελική αλλοίωση του εκλογικού αποτελέσματος. Οι μεθοδεύσεις αυτές αφορούν μεταξύ άλλων στη έκδοση παρανόμων διοικητικών πράξεων απονομής της ελληνικής ιθαγένειας και" -προσέξτε- "την αντίστοιχη νόθευση των εκλογικών καταλόγων".
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Εάν αντιλαμβάνομαι σωστά, βάσει αυτής της πρώτης παραγράφου, η Νέα Δημοκρατία θέτει θέμα αξιοπιστίας και εγκυρότητας του εκλογικού αποτελέσματος. Βεβαίως ο Αρχηγός της με αλλεπάλληλες δηλώσεις αποσαφηνίζει ότι δεν αμφισβητεί το εκλογικό αποτέλεσμα της 9ης Απριλίου. Όμως…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ζητάτε και τα ρέστα; Έλεος!
ΧΑΡΗΣ ΚΑΣΤΑΝΙΔΗΣ: Μισό λεπτό, κύριε Πρόεδρε, και θα δούμε ποιος είναι χρεώστης, ποιος οφείλει σ' αυτό τον τόπο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λίγη σεμνότητα δεν θα έβλαπτε.
ΧΑΡΗΣ ΚΑΣΤΑΝΙΔΗΣ: Περί αυτού θα μιλήσω, αλλά δεν ξέρω ποιος πρέπει να υποδυθεί το ρόλο του σεμνού στην αίθουσα αυτή.
Λέω, λοιπόν, ότι θέτει προφανώς η Νέα Δημοκρατία θέμα νόθευσης του εκλογικού αποτελέσματος. Άρα το ΠΑΣΟΚ διαμόρφωσε ένα διοικητικό μηχανισμό παραγωγής παρανόμων παλιννοστήσεων και παρανόμων πολιτογραφήσεων, γιατί δεν είναι ίδια τα δύο αυτά πράγματα. 
Μας ενδιαφέρουν οι παράνομες πολιτογραφήσεις, διότι οι πολιτογραφηθέντες εντάσσονται στους εκλογικούς καταλόγους και ψηφίζουν και συνεπώς μόνον ως προς αυτούς μπορεί θεωρητικά να δικαιωθεί ο ισχυρισμός της Νέας Δημοκρατίας ότι ενοθεύθησαν οι εκλογικοί κατάλογοι και συνεπώς το εκλογικό αποτέλεσμα. 
Ποιος είναι ο διοικητικός μηχανισμός; Μα, σύμφωνα με το ν. 2130/1993 -νόμο της Νέας Δημοκρατίας- οι διαπιστωτικές πράξεις για την πολιτογράφηση ανήκουν στους Νομάρχες. Η πρώτη μου παρατήρηση. Έχω, λοιπόν, τα αποτελέσματα των πολιτογραφήσεων για μία δεκαετία όπως δόθηκαν από τις νομαρχίες και, αργότερα, από τις νομαρχιακές αυτοδιοικήσεις στο Υπουργείο Εσωτερικών για να δούμε τι ακριβώς συνέβη.
Οι πολιτογραφήσεις, λοιπόν, είναι συνολικά από το 1989 μέχρι και το 1999 εκατόν τρεις χιλιάδες εξακόσιοι εβδομήντα τρεις σύμφωνα με τα επίσημα στοιχεία των Νομαρχιών και των Νομαρχιακών αυτοδιοικήσεων. Οι πολιτογραφήσεις επαναλαμβάνω είναι εκατόν τρεις χιλιάδες εξακόσιοι εβδομήντα τρεις. 
Στην περίοδο 1990, 1991, 1992 και 1993, δηλαδή τα τέσσερα έτη για τα οποία την ευθύνη έχουν οι κυβερνήσεις της Νέας Δημοκρατίας, οι πολιτογραφήσεις είναι σαράντα τρεις χιλιάδες επτακόσιες πενήντα τέσσερις. Οι υπόλοιπες πενήντα εννέα χιλιάδες οκτακόσιες δέκα εννέα είναι πολιτογραφήσεις που γίνονται στα επόμενα έξι χρόνια. Δηλαδή σαράντα τρεις χιλιάδες επτακόσιες πενήντα τέσσερις αντιστοιχούν σε τέσσερα χρόνια, πενήντα εννέα χιλιάδες οκτακόσιοι δέκα εννέα αντιστοιχούν σε έξι χρόνια: 1994,1995,1996,1997,1998 και 1999. 
Ας υποτεθεί ότι ο μηχανισμός δεν δημιουργήθηκε επί Νέας Δημοκρατίας, την περίοδο 1990-1993, ας υποτεθεί ότι ο μηχανισμός με πολύ μεγάλη συστηματικότητα δημιουργήθηκε επί εποχής ΠΑΣΟΚ. Το 1999 έχουμε έντεκα χιλιάδες εκατόν ογδόντα έξι πολιτογραφήσεις. Από τις έντεκα χιλιάδες εκατόν ογδόντα έξι πολιτογραφήσεις οι έξι χιλιάδες περίπου είναι νομαρχών οι οποίοι πρόσκεινται στη Νέα Δημοκρατία. 
Επιθυμείτε να ισχυριστείτε ότι οι έξι χιλιάδες πολιτογραφήσεις του 1999 από τις έντεκα χιλιάδες εκατόν ογδόντα έξι αποτελούν πειστήριο συμπράξεως ενός τμήματος του μηχανισμού του κράτους με την Κυβέρνηση, προκειμένου να νοθευτεί το εκλογικό αποτέλεσμα; Δηλαδή για τις διακόσιες έξι πολιτογραφήσεις -μιλάω για το 1999 μόνο- της Νομαρχίας Ανατολικής Αττικής, τις τετρακόσιες ενενήντα δύο της Νομαρχίας Πειραιά, τις τετρακόσιες δέκα πέντε της Νομαρχίας Αθηνών, τις τετρακόσιες σαράντα επτά της Νομαρχίας Χαλκιδικής, τις χίλιες εκατόν εννέα της Νομαρχίας Χανίων -διαβάζω σκοπίμως τις νομαρχίες εκείνες που διοικούνται από νομάρχες προερχόμενους από την Αντιπολίτευση- θέλετε να ισχυριστείτε ότι συνέπραξαν με κάποιο μυστικό τρόπο με τις κεντρικές υπηρεσίες και με την Κυβέρνηση, οι συγκεκριμένοι νομάρχες, ώστε να νοθευτούν οι εκλογικοί κατάλογοι και τελικά το εκλογικό αποτέλεσμα;
ΒΑΣΙΛΗΣ ΚΕΔΙΚΟΓΛΟΥ: Ποσοτικό είναι το ζήτημα; Ποιοτικά να μας πείτε.
ΧΑΡΑΛΑΜΠΟΣ ΚΑΣΤΑΝΙΔΗΣ: Θα φτάσω στο θέμα της ποιότητας, κύριε συνάδελφε. 
ΒΑΣΙΛΗΣ ΚΕΔΙΚΟΓΛΟΥ: Έστω και μία υπάρχει;
ΧΑΡΑΛΑΜΠΟΣ ΚΑΣΤΑΝΙΔΗΣ: Θα φτάσω και στο ποιοτικό θέμα, κύριε Κεδίκογλου, γιατί έχετε δίκιο. Θα μιλήσω γι' αυτό, αρκεί να περιμένετε.
ΒΑΣΙΛΗΣ ΚΕΔΙΚΟΓΛΟΥ: Περιμένω, γιατί σας τιμώ.
ΧΑΡΑΛΑΜΠΟΣ ΚΑΣΤΑΝΙΔΗΣ: Γνωρίζετε, κύριε Κεδίκογλου, ότι μιλώ με έναν τρόπο αναλυτικό και θέλω να εξετάζω ένα-ένα τα επιχειρήματα της άλλης πλευράς. 
Εάν, επίσης, δει κανείς τον αριθμό των πολιτογραφήσεων μεταξύ 1994 και1998, πριν φτάσουμε στο τελευταίο προεκλογικό έτος, θα διαπιστώσει ότι υπάρχει ένας μεγάλος αριθμός πολιτογραφήσεων στις νομαρχίες εκείνες οι οποίες ανήκαν στο χώρο της Νέας Δημοκρατίας. Θέλετε να ισχυριστείτε ότι και την περίοδο 1994-1998 οι συγκεκριμένοι νομάρχες συνέπραξαν με το ΠΑΣΟΚ;
Θα προσθέσω και κάτι ακόμη. Μέσα στις πενήντα εννέα χιλιάδες οκτακόσιες δέκα εννέα πολιτογραφήσεις της περιόδου 1994-1998.έχετε την αίσθηση ότι όλοι είναι ψηφοφόροι; Δεν υπάρχουν παιδιά; 
ΒΑΣΙΛΗΣ ΚΕΔΙΚΟΓΛΟΥ: Τι σημασία έχει αυτό; 
ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε με να τελειώσω, κύριε Κεδίκογλου, σας παρακαλώ. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. 
ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Κεδίκογλου, αφήστε με να τελειώσω. 
Δεν υπάρχουν καθόλου ανήλικα, νήπια; Όλοι αυτοί ψηφίζουν ώστε να νοθεύσουν τους εκλογικούς καταλόγους και το εκλογικό αποτέλεσμα; Και σ' αυτό συνέπραξαν και δικοί σας νομάρχες; 
Ο επόμενος ισχυρισμός της Νέας Δημοκρατίας είναι ότι ενισχύονται τα επιχειρήματά της από δύο νέα στοιχεία: Το πόρισμα Δημητρίου και το πόρισμα Ντογιάκου. 
Πρώτα απ' όλα, το πόρισμα Δημητρίου αναφέρεται σε εκατόν πενήντα χιλιάδες με εκατόν πενήντα τρεις χιλιάδες πιθανές παράνομες παλιννοστήσεις. Το πόρισμα Ντογιάκου, για την περίοδο, αναφέρεται επίσης σε εκατόν πενήντα χιλιάδες με εκατόν πενήντα τρεις χιλιάδες παράνομες θεωρήσεις παλιννοστήσεων. Το ενδιαφέρον θα ήταν να μας πει και ο κ. Δημητρίου και ο κ. Ντογιάκος ποιος είναι και αν υπάρχει παράνομος αριθμός πολιτογραφήσεων.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε συνάδελφε…
ΧΑΡΑΛΑΜΠΟΣ ΚΑΣΤΑΝΙΔΗΣ: Σας τα κατέθεσα πριν τα στοιχεία. Εγώ μίλησα για ακριβή αριθμό πολιτογραφήσεων, κύριε Μαρκογιαννάκη. 
Τώρα, υπάρχει ένα ερώτημα, το οποίο με απασχολεί εδώ και πολύ καιρό, κυρίες και κύριοι συνάδελφοι. Γιατί η Νέα Δημοκρατία επιχαίρει για το πόρισμα Ντογιάκου; Δεν το κατανόησα. Μάλιστα, χρησιμοποιώντας το πόρισμα Ντογιάκου αναδεικνύεται σε τιμητή. Εκείνο που επίσης δεν κατανόησα, κύριοι Υπουργοί, είναι γιατί η Κυβέρνηση του ΠΑ.ΣΟ.Κ θεώρησε ότι βάλλεται από το πόρισμα Ντογιάκου. Ούτε αυτό…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσείς το κατανοήσατε. Δεν το κατανοήσαμε εμείς. 
ΧΑΡΑΛΑΜΠΟΣ ΚΑΣΤΑΝΙΔΗΣ: Ακούστε, κύριε Πρόεδρε. Εγώ πρέπει να σας πω ότι δεν κατανόησα ούτε το ένα ούτε το άλλο. 
Ας ξεκινήσουμε, λοιπόν, από το πρώτο: Γιατί επιχαίρει η Νέα Δημοκρατία; Είναι βαρύτατες οι κατηγορίες, κύριοι συνάδελφοι, που απευθύνει προς εσάς ο κ. Ντογιάκος με το εισαγγελικό του πόρισμα. Βαρύτατες κατηγορίες. Όποιος διαβάσει λίγο προσεκτικά το πόρισμα Ντογιάκου θα δει ότι διαιρεί το πόρισμά του σε δύο περιόδους: την περίοδο 1989-1994 και μετά το 1994. 
Ο κ. Ντογιάκος λέει ουσιαστικά, και θα σας τα διαβάσω αμέσως, ότι το 1989 έως το 1994 εθεμελιώθησαν διά πράξεων ή παραλείψεων όλες οι προϋποθέσεις παρανόμων παλιννοστήσεων. Για δε την περίοδο μετά το 1994 ότι δεν υπήρξαν τα μέτρα εκείνα, παρά τις συνεχείς οχλήσεις υπηρεσιακών παραγόντων, προκειμένου να ακυρωθούν όσα συνέβησαν την προηγούμενη περίοδο, αναφέρει στο πόρισμα Ντογιάκου για την περίοδο 1989-1994, κυρίως περίοδο της Νέας Δημοκρατίας: "Άρα πρόκειται για εφαρμογή παράνομης διαδικασίας με την ανοχή, αν όχι παρότρυνση, των αρμοδίων κυβερνητικών οργάνων. Είναι δε χαρακτηριστικό ότι, ενώ δεν υπάρχουν συγκεκριμένες νομικές διατάξεις για τη διασάφηση και ερμηνεία των οποίων ήταν αναγκαία η έκδοση σχετικών εγκυκλίων, εντούτοις εκδόθηκε η αναφερόμενη παραπάνω εγκύκλιος του Υπουργού Εσωτερικών το 1990, η οποία ουσιαστικά αποτέλεσε πρωτογενή κανόνα δικαίου.". 
Και συνεχίζει ο κ. Ντογιάκος: "όλη αυτή η διαδικασία έγινε αντικείμενο εκμετάλλευσης από άτομα τα οποία ουδεμία σχέση είχαν με τη χώρα μας". Στο θέμα αυτό θα επανέλθω. 
Συνεχίζει ο κ. Ντογιάκος για την ίδια περίοδο: "Τη διάθεση των επιθυμούντων αλλοδαπών να παρανομήσουν ενίσχυσε, κατά την άποψή μας, και η πολιτική του ελληνικού κράτους στο συγκεκριμένο θέμα με την παροχή σ' αυτούς υπέρμετρων διευκολύνσεων". Με ποιες διευκολύνσεις; "Με την υπ' αριθμόν 24755/90 κοινή απόφαση των Υπουργών Προεδρίας κλπ. καθώς επίσης και με τη διάταξη του άρθρου 6 του ν. 2130/93 σύμφωνα με την οποία, "κατά παρέκκλιση από κάθε γενική ή ειδική διάταξη που προβλέπει την υποβολή ορισμένων δικαιολογητικών, επιτρέπεται η εγγραφή των παλλινοστούντων κ.λπ.". Αυτά για σας τα λέει συνάδελφος της Νέας Δημοκρατίας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τη δεχόμαστε την επιτροπή. 
ΧΑΡΑΛΑΜΠΟΣ ΚΑΣΤΑΝΙΔΗΣ: Τη δεχόμαστε και δεν τη δεχόμαστε. 
ΧΑΡΑΛΑΜΠΟΣ ΚΑΣΤΑΝΙΔΗΣ: "…Το ιδιαίτερα χαλαρό αυτό νομικό καθεστώς εύκολα γίνεται αντιληπτό ότι παρείχε στο δηλούντα την ευχέρεια με μια απλή υπεύθυνη δήλωση να δηλώσει ό,τι επιθυμούσε." 
Δεν θα συνεχίσω την ανάγνωση. Αυτά τα λέει ο κ. Ντογιάκος για την περίοδο…
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εμείς δεχόμαστε…
ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω τι δέχεσθε και τι δε δέχεσθε. 
ΠΡΟΕΔΡΕΥΩΝ (Παναγιώτης Σγουρίδης): Προς τι η ένταση, κύριοι συνάδελφοι; Αφήστε τον ομιλητή να ολοκληρώσει.
ΧΑΡΑΛΑΜΠΟΣ ΚΑΣΤΑΝΙΔΗΣ: …για την περίοδο της Νέας Δημοκρατίας. Βέβαια, δεν χρειαζόταν η περιοδολόγηση που έκανε ο κ. Ανδρεουλάκος. Αυτά είναι γνωστά έγγραφα, τα οποία μιλούν για τις παράνομες θεωρήσεις παλιννόστησης και όχι για τις πολιτογραφήσεις. 
O κ. Ντογιάκος είναι πάρα πολύ σαφής. Λέει ότι όλα αυτά έγιναν αντικείμενο εκμετάλλευσης από ξένους, που ουδεμία σχέση έχουν με το ελληνικό κράτος, και ότι αυτοί που ενεργούσαν ήταν μέλη της αποκαλούμενης ρώσικης μαφίας. Επίσης αναφέρει ότι για λογαριασμό τουριστικών γραφείων ενεργούσαν "κράχτες". Κάνει λόγο και για Γεωργιανούς υπαλλήλους, οι οποίοι χρηματίζονταν και οι οποίοι εμπλέκονται στο εμπόριο πλαστών πιστοποιητικών. Αυτά λένε και οι ελληνικές υπηρεσίες. 
Κύριε Πρόεδρε και κύριοι συνάδελφοι, τι σημαίνει αυτό; Σημαίνει ότι ενεπλάκη με κάποιο τρόπο η ηγεσία του τότε Υπουργείου Εξωτερικών; Διότι θα σας διαβάσω κάτι που λένε οι προξενικές αρχές μας στις αρχές του 1993 προς την κεντρική υπηρεσία: "Σύμφωνα με πληροφορίες ομογενών Ποντίων που εισήλθαν στη χώρα α) στο προξενικό γραφείο της ελληνικής πρεσβείας στη Μόσχα εργάζεται υπάλληλος ονόματι Μάκης, περίπου σαράντα ετών, ευπαρουσίαστος, στον οποίο έχει ανατεθεί αποκλειστικά η σφράγιση των διαβατηρίων. Το έτος 1993 ο παραπάνω υπάλληλος δέχθηκε άγριο ξυλοδαρμό από τη ρωσική μαφία, αρχηγός της οποίας ήταν κάποιος Αρτούρ. Μετά τον ξυλοδαρμό οι σχέσεις των δύο ανδρών έγιναν φιλικές και συνεργάζονται στον εφοδιασμό αλλογενών αλλοδαπών με προξενικές θεωρήσεις…" 
Το ερώτημά μου είναι το εξής: Θα πρέπει να θεωρήσω ότι ο Υπουργός Εξωτερικών εκείνης της περιόδου, που ανέγνωσε και ήξερε αυτό το περιστατικό, δηλαδή ο Υπουργός Εξωτερικών της κυβερνήσεως της Νέας Δημοκρατίας, έχει ποινική ευθύνη, γιατί κάποιος Αρτούρ έδειρε υπάλληλο του προξενικού μας γραφείου; 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν είναι του 1994. Του 1993 είναι. 
ΧΑΡΑΛΑΜΠΟΣ ΚΑΣΤΑΝΙΔΗΣ: Το 1993 είναι. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι 2-12-1993. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δωδέκατος του 1993.
ΧΑΡΑΛΑΜΠΟΣ ΚΑΣΤΑΝΙΔΗΣ: Συνεχίζω, κυρίες και κύριοι συνάδελφοι. Τα έγγραφα θα διαβάσω, κύριε Μαρκογιαννάκη. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Έχετε δύο λεπτά ακόμη, κύριε Καστανίδη. 
ΧΑΡΑΛΑΜΠΟΣ ΚΑΣΤΑΝΙΔΗΣ: Θα μου επιτρέψετε να συνεχίσω, κύριε Πρόεδρε, γιατί έγιναν διακοπές. 
Γράφει στο πόρισμά του ο κ. Ντογιάκος: "Προκύπτουν στοιχεία τα οποία σχετίζονται με πρόσωπα που διετέλεσαν ή και διατελούν μέλη της Κυβέρνησης." Για την περίοδο 1990-1994 όσα καταμαρτυρεί δεν μπορεί να τα εξετάσει, λόγω παραγραφής. Λέει, όμως, για την περίοδο μετά το 1996 τα εξής: "Προκύπτουν στοιχεία τα οποία σχετίζονται με πρόσωπα που διετέλεσαν ή και διατελούν μέλη της Κυβέρνησης και Υφυπουργοί για ποινικά αδικήματα." Ψάχνω να βρω την τυποποίηση πιθανών αξιόποινων συμπεριφορών. 
Είναι περίεργο που ο κ. Ντογιάκος δεν αναφέρει ποιο άρθρο του Ποινικού Κώδικα καλείται να εφαρμόσει η Βουλή για να αναζητήσει ποινική ευθύνη. Δεν λέει τίποτα. Είναι αξιοπερίεργο. Ο κ. Ντογιάκος μιλάει αφηρημένα για πιθανές ποινικές ευθύνες χωρίς να κατονομάζει ούτε μία διάταξη του ποινικού μας συστήματος, για να ξέρουμε σε ποιον κανόνα του Ποινικού Δικαίου υπάγεται και τυποποιείται συγκεκριμένη συμπεριφορά. Υποθέτω ότι αυτό για το οποίο κατηγορεί τα μέλη των κυβερνήσεων είναι η μη λήψη των αναγκαίων μέτρων και νομοθετικών πρωτοβουλιών. Για να δούμε σε ποια ποινική διάταξη θα ταίριαζε η μη λήψη των αναγκαίων μέτρων και νομοθετικών πρωτοβουλιών. Μήπως θα ταίριαζε στη διάταξη "περί παραβάσεως καθήκοντος"; 
ΦΟΙΒΟΣ ΙΩΑΝΝΙΔΗΣ: Μόνο στη φαντασία. 
ΧΑΡΑΛΑΜΠΟΣ ΚΑΣΤΑΝΙΔΗΣ: Αν μιλάμε, όμως, για παράβαση καθήκοντος, η παράβαση καθήκοντος θα συντελούνταν, πρώτον, αν υπήρχε δόλος και δεύτερον, εάν δεν εφαρμοζόταν ο νόμος, τον οποίο ψηφίσατε. Όχι, γιατί εφηρμόσθη ο νόμος. 
Ποια άλλη πιθανή διάταξη θα μπορούσαμε να εφαρμόσουμε; Το άρθρο 46 και 47 του Ποινικού μας Κώδικα για πιθανή συμμετοχή, για συνέργια. Θα ήθελα να ρωτήσετε όσους ποινικολόγους υπάρχουν σε αυτήν την Αίθουσα αν είναι δυνατόν να ζητηθεί κάτι τέτοιο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αφήστε με, κύριε Πρόεδρε. Σας παρακαλώ. Θα τελειώσω αμέσως με λίγες φράσεις. 
Είναι δυνατόν να επιχειρήσουμε την εφαρμογή του άρθρου 46 και 47; Υπάρχει έστω ενδεχόμενος δόλος; Να ξέρω αν πρέπει να τον αναζητήσω και για τον Υπουργό Εξωτερικών της κυβερνήσεως της Νέας Δημοκρατίας. Τι ακριβώς αναζητούμε; 
Αν αναζητούμε τις ποινικές, πειθαρχικές ή διοικητικές ευθύνες άλλων κρατικών παραγόντων και κυρίως ιδιωτών, ιδού η εισαγγελία. Διεξάγει έρευνα. Η Βουλή τι θα ερευνήσει, όταν αυτό που θα όφειλε να ερευνήσει είναι ενδεχόμενες ποινικές ευθύνες; Ποια όμως ποινική ευθύνη; Βάσει ποίας διατάξεως; Δεν μας το λέει ο κ. Ντογιάκος…
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΧΑΡΑΛΑΜΠΟΣ ΚΑΣΤΑΝΙΔΗΣ: …και θα ήμουν πολύ υπόχρεος αν μας το λέγατε εσείς.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καστανίδη, τελειώστε.
ΧΑΡΑΛΑΜΠΟΣ ΚΑΣΤΑΝΙΔΗΣ: Μία τελευταία φράση, κύριε Πρόεδρε.
Θέτω ένα γενικό ερώτημα και με αυτό τελειώνω. Μιλάτε για εκατόν πενήντα χιλιάδες παράνομες παλιννοστήσεις. Είναι παράνομες γιατί αλλογενείς δεν το εδικαιούντο και τις πήραν; Ή είναι Έλληνες που τελικά τις πήραν, έστω και με διαδικασίες, οι οποίες δεν ήταν πάρα πολύ νόμιμες; Τι από τα δύο; Διότι, εάν μεν είναι Έλληνες και κάποια στιγμή θα εδικαιώνοντο, τότε δημιουργούμε μείζον θέμα σε βάρος ανθρώπων με ελληνική συνείδηση, οι οποίοι άντεξαν δύο γενοκτονίες, μία τουρκική και μία σταλινική. Εάν όμως, κυρίες και κύριοι συνάδελφοι, ισχυρίζεσθε ότι είναι αλλογενείς και γι' αυτό είναι παράνομες οι ελληνοποιήσεις, θα σας απαντήσω με τη συνείδηση των λόγων της γιαγιάς μου!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μη κτυπάτε το έδρανο. Έντονο τόνο ναι, αλλά μη κτυπάτε το έδρανο.
ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε δίκιο, κύριε Πρόεδρε, απλώς είναι η συναισθηματική ένταση.
Ξέρω ότι τα πρώτα λόγια που άκουσα, για τους πολίτες ποντιακής καταγωγής, από τη γιαγιά μου είναι ότι μας περιποιούσαν την τιμή το 1922-1924 να μας λένε "τουρκόσπορους"!
(Θόρυβος στην Αίθουσα)
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τώρα, εσείς εξυπηρετείτε τον ποντιακό ελληνισμό με αυτά που λέτε;
ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, αφήστε.
ΗΛΙΑΣ ΦΩΤΙΑΔΗΣ: Υπάρχουν και άλλοι Πόντιοι εδώ μέσα! Σας παρακαλώ!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καστανίδη, τελειώσατε.
(Θόρυβος στην Αίθουσα)
ΧΑΡΑΛΑΜΠΟΣ ΚΑΣΤΑΝΙΔΗΣ: Εάν ισχυρίζεστε σήμερα ότι αλλογενείς είναι αυτοί οι οποίοι…
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καστανίδη. Τελειώσατε.
ΧΑΡΑΛΑΜΠΟΣ ΚΑΣΤΑΝΙΔΗΣ: … πολιτογραφήθηκαν, τότε διαπράττετε το ίδιο ιστορικό λάθος!
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω βόρεια θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", τριάντα ανώτεροι αξιωματικοί από τη Σχολή Πολέμου της Αεροπορίας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο Επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν ήταν στην πρόθεσή μου να μιλήσω. Αναγκάζομαι να ανεβώ στο Βήμα μετά τις αγορεύσεις δύο συναδέλφων του ΠΑ.ΣΟ.Κ. που προηγήθηκαν, διότι είναι ανάγκη να ξεκαθαρίσουμε -και να ξεκαθαρίσουμε άπαξ διά παντός- ορισμένα πράγματα.
Η Νέα Δημοκρατία είχε την ευθύνη αντιμετώπισης του προβλήματος των Ποντίων ως Κυβέρνηση πρώτη. Ιστορικά ήρθαν έτσι τα πράγματα. Η ύπαρξη καν των Ελλήνων Ποντίων στη Σοβιετική Ένωση ήταν ουσιαστικά άγνωστη στην Ελλάδα. Ήταν ξεχασμένοι. Πρέπει να πω στη Βουλή ότι ο μακαρίτης Ισαάκ Λαυρεντίδης, επιφανής Πόντιος, ο οποίος αγαπούσε σίγουρα, όπως αγαπούν όλοι οι Πόντιοι το ποντιακό στοιχείο, ήταν ο πρώτος ο οποίος μου μίλησε για τους Ποντίους της Σοβιετικής Ένωσης.
Και πράγματι διαπιστώσαμε, όταν ήρθε η ώρα της κατάρρευσης της Σοβιετικής Ένωσης, ότι υπήρξε αυτό το σημαντικό ελληνικό στοιχείο, που άντεξε πράγματι σε δύο κατατρεγμούς, και τους τουρκικούς και τους κατατρεγμούς του Στάλιν. Ένα σημαντικό κομμάτι του Ελληνισμού, ξεχασμένο εκείνη την εποχή.
Είχα την ευχαρίστηση και την τιμή ως Πρωθυπουργός της Ελλάδος να πάω ο ίδιος στην Αζοφική και να μιλήσω σε συγκέντρωση Ελλήνων Ποντίων. Ήταν ίσως η πιο συγκινητική στιγμή στη μακρά πολιτική μου σταδιοδρομία. Ήταν άνθρωποι που δεν μιλούσαν όλοι καλά τα ελληνικά και που μόλις καταλάβαιναν αυτά που τους έλεγα, υπό δύσκολες συνθήκες. Διότι ναι μεν είχα από τον Γκορμπατσόφ την εντολή και την άδεια να πάω, αλλά η KGB λειτουργούσε παράλληλα και τους τρομοκρατούσε να μην έλθουν στην ομιλία του τότε Έλληνα Πρωθυπουργού.
Και ήταν φυσικό ότι έπρεπε να χαράξουμε μια πολιτική τι θα κάνουμε με αυτούς τους Έλληνες, οι οποίοι ήσαν και πολλοί, πεντακόσιες χιλιάδες Έλληνες. Και αν υπολογίσουμε και τους μεικτούς γάμους, μερικοί που έχουν ελληνική συνείδηση, έστω και αν προέρχονται από τους μεικτούς γάμους, ενδεχομένως διπλάσιοι. 
Τότε η κυβέρνησή μου, κύριοι συνάδελφοι του ΠΑΣΟΚ, πήρε την απόφαση να βοηθήσει αυτούς που έφευγαν. Όχι να τους παροτρύνει να φύγουν. Να το ξεκαθαρίσουμε και αυτό. Το είπα πρωτύτερα σε μία διακοπή. Η πολιτική της Νέας Δημοκρατίας σωστή εθνική πολιτική που την ακολούθησαν και οι κυβερνήσεις του ΠΑΣΟΚ στη συνέχεια, είναι να βοηθήσουμε όσο μπορούμε τους Έλληνες αυτούς να παραμείνουν στη γη όπου ζούσαν και γεννήθηκαν και να μην τους παρακινήσουμε να έρθουν στην Ελλάδα. Αλλά, όπως καταλαβαίνετε -η κα Δαμανάκη μου είπε στη διακοπή που της έκανα ότι η πολιτική κρίνεται από το αποτέλεσμα- όμως, δεν είχαμε και τη δυνατότητα να αλλάξουμε τη ροή των πραγμάτων. Διότι η κατάσταση ήταν τόσο τραγική εκείνη την εποχή, ώστε είχαμε μια ομαδική, μαζική στην πρώτη φάση έξοδο προς την Ελλάδα, που ήταν η μόνη διέξοδος για τους ανθρώπους αυτούς, που αισθάνονταν Έλληνες και ήθελαν να βρουν κάπου καταφύγιο και είχε χρέος η ελληνική κυβέρνηση τότε να βοηθήσει την επιστροφή τους στην Ελλάδα και να τους δώσει και την ελληνική ιθαγένεια, όπως πράξαμε άλλωστε. Είναι μακρύς ο κατάλογος των κατατρεγμένων Ελλήνων στο εξωτερικό. Και πάντοτε η Ελλάς υπήρξε φιλόξενη και φιλόστοργος στα δικά της παιδιά που χρειαζόντουσαν να γυρίσουν στην Ελλάδα. Γι' αυτό ψηφίστηκε αυτός ο νόμος, ο οποίος ήταν νόμος έκτακτης ανάγκης, κάλυπτε μια ανάγκη εκείνη την εποχή και νομίζω ότι κανένας ούτε τότε διεφώνησε ούτε σήμερα μπορεί να διαφωνήσει για την πολιτική η οποία ακολουθήθηκε. Αλλά πάντοτε πρέπει να εξακολουθεί η ελληνική εθνική πολιτική να είναι "ναι, θα τους δεχθούμε αυτούς που γυρίζουν, διότι είναι Έλληνες και πολύτιμο κομμάτι του Ελληνισμού. Αλλά βεβαίως εμείς δεν θέλουμε να φύγουν, δεν τους ενθαρρύνουμε να φύγουν, αντίθετα πρέπει να βοηθήσουμε αυτούς που απέμειναν, να ζήσουν εκεί που βρέθηκαν". Το ίδιο ισχύει και για τον Ελληνισμό της Βορείου Ηπείρου. Είναι η ίδια εθνική πολιτική, την οποία ακολούθησε η Ελλάς και πρέπει να ακολουθήσει και στο μέλλον. Γι' αυτό είχαμε μαζικές πολιτογραφήσεις και μεγαλύτερες σε ποσοστό απ' ό,τι τα χρόνια που ακολούθησαν. 
Αυτή είναι η πρώτη διαπίστωση, για την οποία θα ήθελα να το ξεκαθαρίσω άπαξ δια παντός. Αυτή είναι η πολιτική που ακολουθήθηκε, είναι σωστή πολιτική, δεν υπάρχει δεύτερη γνώμη γι' αυτή. Και παίρνουμε ακέραια την ευθύνη, κύριοι συνάδελφοι του ΠΑΣΟΚ, γι' αυτήν την πολιτική που ακολουθήσαμε και όποιος έχει αντίρρηση να βγει και να το πει. Δημοκρατία έχουμε σ' αυτήν τη χώρα. 
Το δεύτερο που θα ήθελα να πω είναι ότι η Νέα Δημοκρατία ζήτησε εξεταστική των πραγμάτων επιτροπή και παρακολούθησα με πολλή προσοχή πως οι συνάδελφοι του ΠΑΣΟΚ που μίλησαν τοποθέτησαν το θέμα. 
Θα ήθελα, κύριοι συνάδελφοι του ΠΑΣΟΚ, να θυμίσω μόνο μία πραγματικότητα, την οποία δεν πρέπει να ξεχνούμε εδώ στη Βουλή. Υπήρξε η Νέα Δημοκρατία κυβέρνηση τριάμισι χρόνια και ουσιαστικά συγκυβέρνηση τέσσερα χρόνια. Όλα αυτά τα χρόνια η Νέα Δημοκρατία ποτέ δεν αρνήθηκε τη σύσταση εξεταστικής επιτροπής που ζητήθηκε από την Αντιπολίτευση. 
(Χειροκροτήματα από την πτέρυγα της Νέας Δημοκρατίας)
Το ΠΑΣΟΚ στην εικοσαετία του, τα δεκαέξι χρόνια για να μην τους αδικώ, δεν δέχθηκε καμία εξεταστική των πραγμάτων επιτροπή. Τι λέει αυτό, κύριοι συνάδελφοι του ΠΑΣΟΚ; Ότι φοβάσθε την εξεταστική επιτροπή. 
Άκουσα τους δυο συναδέλφους πρωτύτερα, τον τελευταίο μάλιστα του ΠΑΣΟΚ, ο οποίος είπε ότι ο κ. Ντογιάκος, ο εισαγγελέας, κατηγορεί και τη Νέα Δημοκρατία. Αν ο κ. Ντογιάκος κατηγορεί τη Νέα Δημοκρατία, είναι δικαίωμά του. Εμείς δεν τον βρίσαμε, όπως τον ύβρισε το ΠΑΣΟΚ, όταν κατηγόρησε μαζί με τη Νέα Δημοκρατία και το ΠΑΣΟΚ. 
Αντίθετα λέμε να γίνει εξεταστική των πραγμάτων επιτροπή. 
Είναι ανάγκη να ξεκαθαρίσουμε επιτέλους τι είναι εξεταστική των πραγμάτων επιτροπή. Πιστεύει κανείς εδώ μέσα, σε αυτήν την Αίθουσα ότι δεν υπάρχουν επαρκείς λόγοι για να ερευνήσει το Σώμα το μέγα αυτό πρόβλημα που εδημιουργήθηκε; Υπάρχει ένας έντιμος άνθρωπος μέσα σε αυτήν την Αίθουσα, που να μην αντιλαμβάνεται ότι είναι ανάγκη επιτέλους αυτό το Σώμα, αν θέλει να υπάρξει και να επιτελέσει το δημοκρατικό του ρόλο, να ερευνήσει το ίδιο το μεγάλο αυτό πρόβλημα που δημιουργήθηκε; 
Η Νέα Δημοκρατία δεν έθεσε υπό αμφισβήτηση το αποτέλεσμα των εκλογών. Σήμερα όμως είμαστε εις θέση να γνωρίζουμε -και είναι βέβαιο ότι έγιναν πάρα πολλές καταχρήσεις- ότι υπήρξαν πολλές περιπτώσεις, όχι ολίγες, ανθρώπων που εψήφισαν και εψήφισαν κακώς, διότι κακώς είχαν πάρει την ελληνική υπηκοότητα, η οποία άλλωστε, εν πολλοίς, τους αφαιρέθηκε στη συνέχεια. 
Όποιος γνωρίζει, κύριοι συνάδελφοι του ΠΑΣΟΚ, την ελληνική πολιτική ιστορία -και εγώ την έζησα τα τελευταία πενήντα χρόνια- μπορεί να ανατρέξει στο παρελθόν και να κάνει συγκρίσεις. Δεν θέλω να προχωρήσω περισσότερο. Τι συνέβη στην δεκαετία του 1960; Και τι συνέβη σήμερα; Και να κάνει σύγκριση όχι αυτών που ενδεχομένως θα βρεθούν στο μέλλον από έρευνα, αλλά αυτών που είναι σήμερα αδιαμφισβήτητα. 
Άρα, κύριοι συνάδελφοι του ΠΑΣΟΚ, καλό είναι -αν θέλετε επιτέλους να λειτουργεί η δημοκρατία, αν και το εκσυγχρονιστικό ΠΑΣΟΚ δέχεται στοιχειωδώς ότι πρέπει και αυτό να υπόκειται σε κάποιο έλεγχο και δεν είναι εκ Θεού δεδομένο ότι πρέπει να κυβερνάτε όπως σας αρέσει, κατά τον αυταρχικό τρόπο που κυβερνάτε- να δεχτείτε. Διότι στο τέλος-τέλος στην εξεταστική των πραγμάτων επιτροπή εσείς θα είστε η πλειοψηφία, εσείς θα ορίζετε την έρευνα. Άρα τι πρέπει να υποθέσουμε; Ότι φοβάστε την έρευνα και εξευτελίζετε τη Βουλή, υποτιμάτε το ρόλο τον οποίο έχει η Βουλή σε ένα δημοκρατικό πολίτευμα. 
Το τελευταίο που θέλω να σας πω, κύριοι συνάδελφοι, είναι μια προσωπική εμπειρία. Όταν γίνονταν εκλογές, επληροφορήθην έκπληκτος ότι στην Κρήτη ήρθαν αεροπλάνα από την Κύπρο και ότι βγήκαν ψηφοφόροι, οι οποίοι ψήφισαν και στο Ηράκλειο και μετεφέρθησαν με πούλμαν και ψήφισαν στα τμήματα των Χανίων και στο Ακρωτήρι, στο οποίο κατοικούσα. 
Εγώ έκανα το σταυρό μου και δεν το πίστευα. Δεν είναι δυνατό, βρε παιδιά, από πού ως που ψηφοφόροι από την Κύπρο έρχονται και ψηφίζουν στο Ακρωτήρι της Κρήτης; Τι δουλειά έχουν αυτοί οι άνθρωποι; Το αποτέλεσμα ήταν ότι διαπιστώθη πως πράγματι έφυγαν ψηφοφόροι από την Κύπρο, καθοδηγούμενοι από κομματικό εκπρόσωπο του ΠΑΣΟΚ εκείνη την εποχή, ο οποίος διηύθυνε και την όλη επιχείρηση στο Ηράκλειο. Αυτός πήγε να δείρει τους ανθρώπους των τηλεοπτικών σταθμών που πήγαν να πάρουν σκηνές. 
Εκείνη την εποχή ήμασταν τελείως ανύποπτοι. Κανείς δεν φανταζόταν ότι θα συμβεί αυτό το τερατώδες πράγμα, να έρθουν δηλαδή ψεύτικοι ψηφοφόροι από την Κύπρο να ψηφίζουν στην Κρήτη. Πήγαν όμως παρά ταύτα μερικοί να πάρουν από τα ντόπια κανάλια και παρά λίγο να τους δείρουν. Τους εμπόδισαν να πάρουν σκηνές. Πέρασε χρόνος για να καταλάβουμε τι ακριβώς είχε συμβεί.
Αυτό, κύριοι συνάδελφοι του ΠΑΣΟΚ, δεν αξίζει να ερευνηθεί; Δεν αξίζει το Εθνικό Κοινοβούλιο να ερευνήσει αυτά τα θέματα; 
Αναγκάστηκα, κύριοι συνάδελφοι, να κάνω αυτές τις τρεις παρατηρήσεις πάνω σε θέμα αρχής. Εγώ δεν είχα σκοπό να μιλήσω, αλλά δεν περίμενα ποτέ ότι το ΠΑΣΟΚ θα αντιδρούσε κατά αυτόν τον τρόπο στην πρόταση της Νέας Δημοκρατίας. Αν θέλετε, κύριοι συνάδελφοι του ΠΑΣΟΚ, να κρατήσετε μια στοιχειώδη αξιοπιστία και να δώσετε ένα στοιχειώδες δείγμα δημοκρατικότητας, έχετε χρέος να δεχτείτε αυτήν την εξεταστική των πραγμάτων επιτροπή. Δεν έχω δει προηγούμενο που να συντρέχουν τόσοι πολλοί λόγοι. Άλλωστε δεν είναι και τελείως αμελητέο το γεγονός ότι η δικαιοσύνη ειδικά παρενέβη. Δεν είναι αμελητέο το γεγονός ότι εσείς οι ίδιοι, με τα δικά σας έγγραφα των πρεσβειών, των Υπουργών, ομολογείτε ότι υπήρξε μια ανωμαλία, ένα μεγάλο πρόβλημα, το οποίο πρέπει να ερευνηθεί.
Και σε τελική κατάληξη αυτό που θέλω να πω είναι ότι είναι κρίσιμο όχι μόνο για την πορεία της πολιτικής μας ζωής, αλλά και γενικότερα για την τύχη και για το ρόλο του Κοινοβουλίου. Θέλετε να στερηθεί το Κοινοβούλιο της δυνατότητας να έχει μια γνώμη; Θέλετε εσείς, κύριοι συνάδελφοι του ΠΑΣΟΚ, να καταργήσετε τη δυνατότητα του Κοινοβουλίου να κάνει έρευνα; Είναι επιτέλους το υπέρτατο όργανο σ' αυτήν τη χώρα. Εκφράζει το λαό. Είναι όργανο που εκφράζει τη λαϊκή κυριαρχία. Δεν έχει αυτό το όργανο το δικαίωμα να ερευνήσει σοβαρά πολιτικά θέματα όταν άπτονται της λειτουργίας του πολιτεύματος; 
Βεβαίως γνωρίζω, κύριοι συνάδελφοι του ΠΑΣΟΚ, ότι δεν πρόκειται να πείσω κανέναν από σας λέγοντας αυτά. Δεν είμαι αφελής να το πιστεύω αυτό. Δεν τα λέω για να σας πείσω, διότι ξέρω ότι μπορεί να σπαράσεστε μεταξύ σας, αλλά όταν πρόκειται για την εξουσία μένετε ενωμένοι για να προασπίσετε τη θέση σας στην Κυβέρνηση. Όμως, θεώρησα χρέος μου να τα πω, χρέος απέναντι της ιστορίας, χρέος απέναντι του ελληνικού Κοινοβουλίου! 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, σαράντα δύο μαθητές και πέντε συνοδοί-καθηγητές από το 16ο Γυμνάσιο Περιστερίου.
Η Βουλή τους καλωσορίζει!
(Χειροκροτήματα από όλες τις πτέρυγες της Βουλής)
Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, επειδή και εγώ γνωρίζω ότι μάλλον δεν πρόκειται να πείσω την κυβερνητική Πλειοψηφία θα ήθελα να αρχίσω την τοποθέτησή μου με μία ευχάριστη διαπίστωση, ότι επιτέλους το ΠΑΣΟΚ απένειμε στον κ. Ντογιάκο τα εύσημα του έντιμου δικαστικού. Διότι μέχρι χθες το ακούγαμε να βρίζει, να ομιλεί για κομματικοποιημένο εισαγγελέα και σήμερα ακούσαμε ότι είναι ένας καλός εισαγγελέας, ο οποίος καλά κάνει τη δουλειά του! 
ΑΛΕΞΑΝΔΡΟΣ ΑΚΡΙΒΑΚΗΣ: Ποιος το είπε αυτό;
ΧΡΗΣΤΟΣ ΜΑΡΚΟΓΙΑΝΝΑΚΗΣ: Εσείς το είπατε προηγουμένως.
Κύριοι συνάδελφοι, τα δυο μεγάλα επιχειρήματα τα οποία προβάλλονται από τους ομιλητές του ΠΑΣΟΚ περί του ότι δεν έχει γίνει τίποτε και αν έχει γίνει, εν πάση περιπτώσει, δεν ευθυνόμαστε εμείς, είναι τα εξής: 
Πρώτον, ότι επί ημερών της Νέας Δημοκρατίας έγιναν οι περισσότερες πολιτογραφήσεις, είχαν εγκριθεί οι περισσότερες παλιννοστήσεις, άρα γιατί μιλάτε, αφού επί ημερών δικών μας έγιναν λιγότερες; Μα, είναι απλό, κύριοι συνάδελφοι. Δεν μιλάμε για το πόσοι ήρθαν, δεν μιλάμε για το πότε ήρθαν, αλλά μιλάμε για εκείνους, οι οποίοι ήρθαν παράνομα. Και επί ημερών Νέας Δημοκρατίας μπορεί να ήρθαν περίπου 50.000 αλλά έχουν γίνει μόνο οκτώ ανακλήσεις. Επί ημερών δικών σας μπορεί να έχουν έρθει λιγότεροι αλλά έχουν γίνει μέχρι τώρα εκατοντάδες ανακλήσεις. Αυτό είναι το θέμα μας, κύριοι συνάδελφοι. Έχουν γίνει εκατοντάδες ανακλήσεις. 
Και κάτι άλλο. Λέτε…
ΓΡΗΓΟΡΙΟΣ ΝΙΩΤΗΣ: Θα το ψάξουμε καλύτερα!
ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα το ψάξετε καλύτερα; Οι εισαγγελείς το ψάχνουν καλύτερα.
Λέτε κύριοι συνάδελφοι, δεν φταίμε εμείς, φταίνε οι νομάρχες οι οποίοι διαπιστώνουν την ιθαγένεια. Τι να κάνουν οι νομάρχες κύριοι συνάδελφοι ή οι ληξίαρχοι ή οι δήμαρχοι; Δεν έχουν καμία δυνατότητα ούτε να ελέγξουν ούτε καθ' οιονδήποτε τρόπο να αντιδράσουν στα πλαστά χαρτιά τα οποία τους πηγαίνουν. Αυτή είναι η ουσία. Ποιος ανέχθηκε και όχι απλά ανέχθηκε αλλά υπέθαλψε αυτή την πολιτική παραγωγής χιλιάδων πλαστών εγγράφων τα οποία στη συνέχεια χρησιμοποιήθηκαν για να δοθούν ψεύτικες ιθαγένειες. Αυτό είναι το ζητούμενο και θα δούμε τι έγινε.
Κύριοι συνάδελφοι, τι συνέβη στη μεταφραστική υπηρεσία του Υπουργείου Εξωτερικών. Μπροστά στα μάτια του Υπουργού Εξωτερικών συνέβησαν πράγματα τα οποία δεν ήταν άγνωστα στον Υπουργό Εξωτερικών διότι καταγγέλλονταν. Κατατίθεται από μεταφραστές ότι είχε στηθεί ένα ολόκληρο μαγαζί γύρω από το Υπουργείο Εξωτερικών και μέσα στο Υπουργείο Εξωτερικών όπου εκμεταλλευόντουσαν τον καθένα ο οποίος πλησίαζε για να πετύχει μία μετάφραση. Και ακούστε, κύριοι συνάδελφοι, ποιο ήταν το τρομερό: 
Ερχόταν στο Υπουργείο Εξωτερικών κάποιος για να πετύχει μία μετάφραση. 'Όταν διαπίστωνε ο μεταφραστής ότι αυτό το έγγραφο ήταν πλαστό, οφθαλμοφανώς πλαστό, αντί ο υπάλληλος να κάνει εκείνο που επιβάλλει ο νόμος -και ο νόμος, το άρθρο 37 του Κώδικα Ποινικής Δικονομίας επιβάλλει να κάνει μία έκθεση και να το στείλει στην Αστυνομία και στον εισαγγελέα- παρέδιδε αυτό το πλαστό έγγραφο στον ίδιο που το έφερνε ο οποίος έφευγε από το Υπουργείο Εξωτερικών, πήγαινε σε ένα ιδιωτικό γραφείο μεταφραστικό και εκεί έναντι αδράς αμοιβής έκανε τη μετάφραση.
Στη συνέχεια υπήρχαν δύο συγκεκριμένοι δικηγόροι στο Δικηγορικό Σύλλογο Αθηνών -δεν θέλω να πω τα ονόματά τους- οι οποίοι μονίμως επικύρωναν όλες τις παράνομες αυτές μεταφράσεις. Και ξέρετε, υπάρχει κύριος δικηγόρος ο οποίος έχει επικυρώσει τις μεταφράσεις εγγράφων σε δεκαπέντε γλώσσες. Όταν τον ρώτησε, λοιπόν, ο εισαγγελέας: "μα τέλος πάντων, όλες αυτές τις γλώσσες τις ξέρεις και επικυρώνεις μεταφράσεις;" Λέει: "ναι, τις ξέρω". Και καταθέτω στη Βουλή, κύριοι συνάδελφοι…
ΑΝΑΣΤΑΣΙΟΣ ΜΑΝΤΕΛΗΣ: Τι κάνει ο εισαγγελέας; 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Ο εισαγγελέας τους στέλνει στο δικαστήριο όλους αυτούς. 
Καταθέτω τους τίτλους σπουδών των δικηγόρων, οι οποίοι επικύρωναν τα πλαστά έγγραφα, τη μετάφρασή τους. Κάποιος καθηγητής -λέει- του Ελμπασάν βεβαιώνει ότι ο τάδε δικηγόρος έλαβε από το 1998 μαθήματα αλβανικής γλώσσας. Τίτλος σπουδών! 
Υπάρχει άλλη βεβαίωση κάποιου κυρίου, ο οποίος για έναν άλλο δικηγόρο λέει ότι παρακολούθησε μαθήματα στο Μεσογειακό Κέντρο Αραβικών και Ισλαμικών Σπουδών και αυτό το χαρτί του δίνει το δικαίωμα να επικυρώνει μεταφράσεις σε δεκαπέντε γλώσσες.
Και υπάρχει και μία άλλη βεβαίωση όπου κάποιος άλλος κύριος βεβαιώνει ότι ο κύριος δικηγόρος αυτός το 1993-1994 παρακολούθησε το πρώτο έτος διδασκαλίας της ρωσικής γλώσσας. Με αυτούς τους τίτλους σπουδών γίνονταν οι επικυρώσεις των μεταφράσεων. 
(Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά τους προαναφερθέντες τίτλους σπουδών, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και αυτά ανεφέροντο στον Υπουργό Εξωτερικών.
Κύριοι συνάδελφοι, εδώ δεν μιλάμε στον αέρα. Υπάρχουν τα έγγραφα. Ο μεταφραστής ονόματι Α. Γεωργόπουλος…
ΦΟΙΒΟΣ ΙΩΑΝΝΙΔΗΣ: Πείτε τους δικηγόρους.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Μπούρας και Ρίζος είναι τα ονόματα των δικηγόρων. Έτσι λέγονται. Τα καταθέτω.
Υπάρχουν οι αναφορές προς τους προϊσταμένους του μεταφραστή κ. Γεωργόπουλου, όπου τα καταγγέλλει όλα αυτά. Τίνος ίδρωσε το αυτί, κύριοι συνάδελφοι; Ο Υπουργός Εξωτερικών ο οποίος έλαβε γνώση αυτής της κατάστασης, της βιομηχανίας, η οποία έχει στηθεί έξω από το Υπουργείο Εξωτερικών τι έκανε; 
(Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κύριοι συνάδελφοι, είναι χαρακτηριστικό ότι ο καφετζής του Υπουργείου Εξωτερικών όταν είδε ότι με τους καφέδες το μεροκάματο είναι μικρό, παράτησε τους καφέδες και έστησε μέσα -όχι έξω- στο Υπουργείο Εξωτερικών μεταφραστικό γραφείο, όπου μετέφραζε όλα αυτά τα πλαστά έγγραφα. Όσα δεν περνούσαν από τη μεταφραστική υπηρεσία, τα μετέφραζε ο καφετζής και με αυτά τα χαρτιά του καφετζή, κύριε Υπουργέ των Εσωτερικών, κάνατε Έλληνες. Με αυτά τα χαρτιά του καφετζή!
(Χειροκροτήματα από την πτέρυγα της Νέας Δημοκρατίας)
Και έρχεσθε και σήμερα και επιπλήττετε τη Νέα Δημοκρατία! Πενήντα χιλιάδες επί Νέας Δημοκρατία ήρθαν, οκτώ ανακλήσεις μέχρι τώρα. Επί των ημερών σας συνεχώς γίνονται ανακλήσεις. 
Αλλά μόνο η μεταφραστική υπηρεσία είναι, κύριοι συνάδελφοι; Είπε προηγουμένως ο κ. Ανδρεουλάκος το τι συνέβαινε με πρέσβη στη Μόσχα τον κ. Ροδουσάκη, ο οποίος τελικά ήταν μάρτυρας ο άνθρωπος. Είχε αποστείλει δεκάδες, εκατοντάδες έγγραφα και διαμαρτύρετο. Εγώ δεν θα διαβάσω πολλά. Θα διαβάσω μόνο απόσπασμα ενός, κύριοι συνάδελφοι, για να δείτε πώς κατανοούσαν οι αρμόδιοι του ΠΑΣΟΚ την ευθύνη τους έναντι του έθνους και του τόπου.
"Σε οποιοδήποτε άτομο καταβάλλει το ανάλογο τίμημα, χορηγούνται αυτά τα πλαστά, ώστε να φέρεται ως ομογενής. Είναι προφανείς οι κίνδυνοι για τα εθνικά συμφέροντα. Αν τέτοιοι "κατασκευασμένοι" ομογενείς επιτυγχάνουν να τακτοποιούνται στην Ελλάδα, τότε…".
Καταθέτω το σχετικό έγγραφο.
(Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτά τα λέει ο κ. Ροδουσάκης προς τον Υπουργό Εξωτερικών στις 12/7/94. Τι έκανε ο κύριος Υπουργός Εξωτερικών, κύριοι συνάδελφοι; Μετά από αυτό το έγγραφο, φθάνει αυτό, ποιος συγκινήθηκε; Και τι έπρεπε να κάνει; Δεν είναι θέμα αλλαγής της νομοθεσίας. Εκείνο το οποίο ζητούσαν οι άνθρωποι ήταν προσωπικό, ζητούσαν ασφάλεια, ζητούσαν διαβήματα στη ρωσική κυβέρνηση. Τίποτα από όλα αυτά δεν γινόταν, με αποτέλεσμα να συνεχισθεί μια κατάσταση, να έρθουν αθρόως χιλιάδες πλαστά και με αυτά οι Νομάρχες δεν μπορούσαν να κάνουν τίποτα. Χορηγούσαν υποχρεωτικώς την ιθαγένεια, κύριοι συνάδελφοι.
Κι έρχεστε σήμερα και λέτε ότι η Νέα Δημοκρατία κακώς ζητά να συσταθεί η εξεταστική επιτροπή; Μα, αυτά που είπε ο κ. Μαντέλης και οι άλλοι αγορητές του ΠΑΣΟΚ συνιστούν λόγους για να συσταθεί η εξεταστική επιτροπή. Θέλετε δηλαδή να φέρουμε πρόταση για προανακριτική επιτροπή;
ΑΝΑΣΤΑΣΙΟΣ ΜΑΝΤΕΛΗΣ: Γιατί δεν τη φέρνετε;
ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Όχι, δεν τη φέρνουμε. Θα' ρθει αν χρειαστεί, αλλά θα προηγηθεί η εξεταστική επιτροπή. 
Κύριοι συνάδελφοι, δυστυχώς νιώθω πάρα πολύ άσχημα διότι αυτός ο ογκωδέστατος φάκελος έχει πάρα πολλά στοιχεία και τον οποίο μελέτησα και δεν έχω το χρόνο να πω εκείνα τα οποία θέλω και θα έπρεπε να πω.
Έρχομαι, όμως, στο θέμα της Κύπρου. Τεράστιο πρόβλημα. Εμείς δεν έχουμε αντίρρηση και δεν αντιλέγουμε στο ότι καλώς μετά από κάποια αλληλογραφία και συνεννόηση με την κυπριακή κυβέρνηση πήγε το κλιμάκιο του Υπουργείου Εξωτερικών και εσφράγισε τα διαβατήρια, τις παλιννοστήσεις. 
Αλλά, κύριοι συνάδελφοι, από εκεί και πέρα το κόμμα υπεκατέστησε το κράτος. Από το σημείο εκείνο και μετά το κράτος είναι απόν και έρχεται το κόμμα. Το κόμμα χειραγωγεί, το κόμμα λέει σε ποιους θα δοθεί η ιθαγένεια, το κόμμα είναι εκείνο που τους πηγαίνει σε ορισμένες ευαίσθητες περιοχές, εκεί που θέλει να τους πάει και το κόμμα είναι εκείνο που τους έφερε να ψηφίσουν. Και αυτό είναι το πρόβλημα το ότι τους έφερε να ψηφίσουν. Χίλιες τριακόσιες είκοσι δύο ήταν οι θεωρήσεις παλιννόστησης. Πόσοι ήλθαν και ψήφισαν;
Κύριε συνάδελφε του ΠΑΣΟΚ, κύριε Μαντέλη και οι υπόλοιποι, προηγουμένως καταφερθήκατε εναντίον του κ. Κωσταντέλου, του προέδρου των χειριστών της Ολυμπιακής Αεροπορίας, επειδή ο άνθρωπος λέει την αλήθεια! Κάνει λόγο για εκατόν είκοσι πτήσεις, των Μακεδονικών Αερογραμμών και για άλλα αεροπλάνα που είχαν μισθωθεί και τα οποία έκαναν εκατόν είκοσι πτήσεις τις ημέρες των εκλογών.
Και θέτω το ερώτημα, κύριοι συνάδελφοι, πρώτον ποιος τους στρατολόγησε όλους αυτούς και δεύτερον πού πήγαν να ψηφίσουν. Κανείς από αυτούς δεν ήξερε πού ήταν εγγεγραμμένος, εσείς όμως ξέρατε. Εσείς τους πήγατε εκεί που ήταν οι ευαίσθητες περιοχές. Και μπορεί μεν να μην αμφισβητούμε το αποτέλεσμα των εκλογών, αλλοίωση, όμως, του αποτελέσματος υπήρξε. Διότι αλλοίωση έχουμε, έστω και αν μια έδρα απολεσθεί. Αλλοίωση έχουμε, όταν και στο ελάχιστο διαφοροποιείται η διαφορά των κομμάτων. Παραδείγματος χάριν, στην Κρήτη η Νέα Δημοκρατία έχασε μια έδρα εξαιτίας του ότι το ΠΑΣΟΚ πήρε διακόσια τέσσερα ψηφοδέλτια περισσότερα. Εάν δεν έρχονταν αυτά τα τρία -τέσσερα αεροπλάνα, δεν θα γινόταν αυτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Στο Λασίθι έγινε αυτό.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Και όχι μόνο εκεί, αλλά και αλλού.
Κύριοι συνάδελφοι, εγώ λυπούμαι βαθύτατα γι' αυτή τη θλιβερή ιστορία της Κύπρου. Μην προσπαθείτε με κάθε τρόπο και με κάθε μέσο να οικειοποιηθείτε τους αδελφούς Έλληνες Ποντίους. Τους αγαπούμε κι εμείς περισσότερο από εσάς κι εμείς, αν θέλετε, ήμασταν αυτοί που -όπως είπατε- φέραμε και τους περισσότερους.
ΑΝΑΣΤΑΣΙΟΣ ΜΑΝΤΕΛΗΣ: Τους περισσότερους;
ΧΡΗΣΤΟΣ ΜΑΡΚΟΓΙΑΝΝΑΚΗΣ: Βεβαίως. Εσείς το είπατε προηγουμένως.
Αλλά, κύριε Υπουργέ των Εσωτερικών, είναι δεδομένο ότι -και αυτό είναι το πολιτικό ζήτημα, το οποίο υπάρχει- αυτή η ιστορία με τα πλαστά δεν είναι τυχαία. Δεν είναι αμέλεια, κύριοι συνάδελφοι. Αφέθηκαν να κυκλοφορήσουν τα πλαστά, να δοθούν παράνομα οι ελληνοποιήσεις. Για ποιο λόγο; Για πολιτική ομηρία. Τώρα όλοι αυτοί αισθάνονται ότι υπάρχει πρόβλημα όσον αφορά την ιθαγένειά τους.
Βεβαίως για όλα αυτά θα αντιδρούσε η Αντιπολίτευση, όπως και αντιδρά και σωστά αντιδρά. Όλοι, λοιπόν, βρίσκονται πλέον υπό τη θαλπωρή του ΠΑΣΟΚ μαζί με τις μεγάλες κουβέντες και τις συκοφαντίες που ακούστηκαν και σήμερα εδώ. Και αυτό είναι ντροπή, διότι η Νέα Δημοκρατία δεν λέει κανένα "Τσετσένο" και "Ρώσο".
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, στον προηγούμενο ομιλητή δώσατε τέσσερα, πέντε λεπτά. Τα διεκδικώ κι εγώ.
ΠΡΟΕΔΡΕΥΩΝ (Παναγιώτης Σγουρίδης): Έχετε ακόμα ένα λεπτό. Σας παρακαλώ σε ένα λεπτό να έχετε ολοκληρώσει.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, αυτή λοιπόν την ανασφάλεια που έχει το σύνολο σχεδόν των παλιννοστούντων σε συνδυασμό και με τις ψεύτικες υποσχέσεις παροχών -ξέρουμε πολύ καλά τι έγινε στις εκλογές- είχε ως αποτέλεσμα πραγματικά ένα πολύ μεγάλο μέρος αυτών των ανθρώπων να οδηγηθούν ουσιαστικά στο να ψηφίσουν ΠΑΣΟΚ.
Αλλά το ερώτημα -και τελειώνω, κύριοι συνάδελφοι- όσον αφορά την Κύπρο είναι, πρώτον, το πού πήγαν και ψήφισαν αυτοί οι άνθρωποι. Δεύτερον, τα τόσα έξοδα -αεροπλάνο, διανομές, φάκελοι με περιεχόμενο που δεν γνωρίζουμε- ποιος τα πλήρωσε;
ΙΩΑΝΝΗΣ ΚΕΦΑΛΟΓΙΑΝΝΗΣ: Το ΠΑΣΟΚ ξέρει να μας τα πει.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος τα πλήρωσε; Εσείς που κόπτεστε -και ο Γραμματέας του κόμματός σας- για τη διαφάνεια των οικονομικών των κομμάτων, τι λέτε επ' αυτού;
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Εν πάση περιπτώσει όλη αυτή η ιστορία των παρανόμως ελληνοποιηθέντων είναι ένα τεράστιο εθνικό πρόβλημα και οφείλουμε να το ερευνήσουμε. Η δε άρνηση του ΠΑΣΟΚ για σύσταση εξεταστικής επιτροπής είναι εμφανές ότι υποδηλεί φόβο για το τι θα προκύψει κατά τη διάρκεια της έρευνας που θα γίνει από μια τέτοια εξεταστική επιτροπή. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΟΣ (Απόστολος Κακλαμάνης): Ολοκληρώστε, κύριε συνάδελφε.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Γι' αυτό το λόγο, την τελευταία αυτή στιγμή κάνω μια έκκληση και προς την Κυβέρνηση και προς τους συναδέλφους του ΠΑΣΟΚ να στέρξουν στο να συσταθεί η εξεταστική επιτροπή, ούτως ώστε να λυθεί άπαξ και δια παντός το πρόβλημα και να μην πλανάται άλλο ως νέφος πάνω από την Ελλάδα.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επειδή είπαμε ότι η συζήτηση θα ολοκληρωθεί σε ορισμένη ώρα, μην υπερβαίνετε το χρόνο που έχετε στη διάθεση σας γιατί είναι άδικο για αυτούς που θα μιλήσουν μετά. Γι' αυτό, λοιπόν, στα δέκα λεπτά ή στο χρόνο που έχει να μιλήσει ο καθένας θα κλείνουν και τα μικρόφωνα. Δεν γίνεται αλλιώς. Γιατί είναι και Πέμπτη και θα φωνάζουν μετά.
Ο κ. Γερανίδης έχει το λόγο για δέκα λεπτά. 
ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, αγαπητές και αγαπητοί συνάδελφοι, για έβδομη περίπου φορά επανερχόμαστε στο ίδιο θέμα, το οποίο είναι από πολλές πλευρές εξαντλημένο. Αυτό δημιουργεί πολυποίκιλα και εύλογα ερωτήματα.
Το ιστορικό αυτού του θέματος έχει αναλυθεί από πολλές πτυχές του και τις προηγούμενες φορές και από τους προλαλήσαντες συναδέλφους. Σε καμία περίπτωση, από καμία πλευρά, δεν διαπιστώνεται ούτε έμμεσα ούτε άμεσα κάποια συντεταγμένη, κατευθυνόμενη προσπάθεια σ' αυτό το ευαίσθητο και κρίσιμο από κάθε πλευρά θέμα, όλη την περίοδο της διαχείρισης, από το 1989 έως και σήμερα.
Εδώ, όμως, υπάρχει μία διατεταγμένη προσπάθεια, η οποία έχει ως πηγή της, πρωτίστως, το αποτέλεσμα των βουλευτικών εκλογών της 9ης Απριλίου του 2000, γιατί τότε ξεσηκώνεται μία θύελλα κατευθυνόμενη από το Κόμμα της Αξιωματικής Αντιπολίτευσης, με κύρια στόχευση να δημιουργήσει σύγχυση και να απαντήσει -με έναν τέτοιο τρόπο- γιατί υπήρξε η ήττα των εκλογών της 9ης Απριλίου. 
Ενώ υπάρχει μια διαχείριση στο θέμα από το 1989 έως το 2000, μία δεκαετία ολόκληρη, ο Έλληνας πολίτης, και ιδιαίτερα αυτό το κρίσιμο εθνικά κομμάτι του ελληνισμού, βλέπει μία εξέλιξη στα πλαίσια μιας προσπάθειας να αναζητηθούν θολές απαντήσεις στα αίτια εκλογικής ήττας του Κόμματος της Αξιωματικής Αντιπολίτευσης. Αυτή η προσπάθεια οδηγεί, δυστυχώς, σε μία συμπεριφορά απέναντι σ' αυτό το εκλογικό σώμα που, θα την έλεγα, κατ' αρχήν λαθεμένη και συνεχίζεται για περίπου ενάμιση δύο χρόνια, μέχρι και σήμερα. Γιατί, λοιπόν, συνεχίζεται με έναν τέτοιο τρόπο, αφού δόθησαν εξηγήσεις και υπάρχει επάρκεια στα στοιχεία;
Κατ' αρχήν, όλη αυτή η κατασκευή ξεκινάει από εσωτερική διαδικασία της Νέας Δημοκρατίας με το πόρισμα Σημαιοφορίδη, στη συνέχεια "ακουμπάει" στο πόρισμα του κ. Δημητρίου και στην εξέλιξή του μεταφέρεται στην έκθεση του εισαγγελέως, με αφετηρία την οποία συζητάμε σήμερα, τη σύσταση εξεταστικής Επιτροπής.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Όλο αυτό κατασκευάστηκε εν είδει ενός μυθιστορήματος, όπου πηχυαίοι τίτλοι "εκατόν πενήντα χιλιάδες λαθραίες παλιννοστήσεις" τροφοδότησαν τον Τύπο και ένα μέρος των Μέσων Μαζικής Επικοινωνίας και ως έμμεσο -αλλά σαφές- αποτέλεσμα είχαν τη λοιδορία των συμπατριωτών μας, ένα νέο κύμα νεορατσισμού και ξενοφοβίας και μάλιστα απέναντι σ' ένα τόσο σημαντικό και κρίσιμο τμήμα του Ελληνισμού, του Ποντιακού Ελληνισμού της τέως Σοβιετικής Ένωσης. 
Άλλη επίπτωση. Θεωρώ ότι όλη αυτή η επιχείρηση και η επιμονή της Νέας Δημοκρατίας δεν είναι τυχαία. Δεν αναζητεί επί της ουσίας την αλήθεια, όπως εδώ λένε, μια και η αναζήτηση της αλήθειας δεν έχει ξεκινήσει με πρωτοβουλία του κόμματος της Αξιωματικής Αντιπολίτευσης, γιατί όταν οι ενδείξεις πύκνωναν, με πρωτοβουλία της Κυβέρνησης του ΠΑ.ΣΟ.Κ. ξεκίνησε μια διαδικασία απανωτών ελέγχων, για να μπορούν σήμερα και οι Βουλευτές της Αξιωματικής Αντιπολίτευσης να επικαλούνται αυτά τα πορίσματα. 
Αυτή, λοιπόν, η επιμονή έχει άλλη στόχευση. Ήδη τους εκατόν τρεις χιλιάδες συν τους δεκατρείς και όποιους άλλους στη συνέχεια, τους έχουμε σε μια διαρκή αίρεση. Και αυτή η αίρεση η διαρκής είναι ως προς την ελληνικότητά τους. Και μάλιστα σε ποιους απευθύνουμε με έναν έμμεσο τέτοιο τρόπο αυτήν την αίρεση; Σε αυτούς που υπέστησαν πολλαπλούς διωγμούς και σφαγές από τον τούρκικο εθνικισμό και από το σοβιετικό σταλινισμό, σε αυτούς που κράτησαν ψηλά τη σημαία της καταγωγής τους ανά τους αιώνες με πολλαπλούς κατατρεγμούς και με μια μνημειώδη γι' αυτό το κομμάτι ιστορική αδικία.
Άρα, λοιπόν, εκ του πονηρού θεωρώ ότι είναι η προσέγγιση και η επαναφορά του θέματος και μάλιστα η πρόταση να υπάρξει επιτροπή, το διαιωνίζει για ένα ακόμη μακρύτερο διάστημα -το διάβασε από την ανάποδη όψη ο προηγούμενος προλαλήσας συνάδελφος της Νέας Δημοκρατίας- και έτσι θα μείνουν σε μια πιθανή ομηρία ως προς την ελληνικότητά τους, για να μπορούν πολλοί στην πλάτη τους να παίζουν μικροπολιτικά παιχνίδια. 
Απομονώνεται μέσα στο μύθο περί των εκατόν πενήντα χιλιάδων, όπου οι έλεγχοι έχουν σχεδόν ολοκληρωθεί και για πολύ ελάχιστες των περιπτώσεων βρέθηκαν κάποια τυπικά ή ουσιαστικά προβλήματα. Πλάθεται και ο μύθος του Τουπόλεφ. Είναι ένα κρίσιμο θέμα με κρίσιμες πτυχές εθνικές σαν αυτό της μικρής παρουσίας ποντιακής καταγωγής Ελλήνων στην Κύπρο, κρίσιμο από άλλες πλευρές και παραμέτρους, που όλοι εδώ τις αντιλαμβανόμαστε και αυτό μπαίνει στη βορά και αυτό μπαίνει στο μύθο.
Εκατόν είκοσι αεροπλάνα κινήθηκαν. Δεν μπορώ να βρω με ποιο τρόπο εκατόν είκοσι αεροπλάνα μετέφεραν, αν μεταφέρθηκε, το σύνολο των Ελλήνων από την Κύπρο, που δεν ξεπερνούν τους δυο χιλιάδες οκτακόσιους, για να έρθει και ο πρώτος εισηγητής και να μιλήσει για τράνζιτ μέσω της Κεντρικής Ασίας, για να στηθεί ο μύθος έτι καλύτερα, γιατί στο τέλος δεν θα μείνει η ουσία, αλλά θα μείνουν οι τίτλοι από αυτήν τη συζήτηση και όταν ξέρουμε πολύ καλά από επίσημα στοιχεία, ότι οι διακινηθέντες προς όλες τις κατευθύνσεις στην Ελλάδα από την Κύπρο, μαζί με το σύνολο των Ελλαδιτών, δεν ξεπέρασαν τις τρεις, τρεισήμισι χιλιάδες. 
Άρα, λοιπόν, να είναι σε μια διαρκή ομηρία αυτό το κρίσιμο κομμάτι του Ελληνισμού. Μία άλλη επίπτωση όλης αυτής της προσπάθειας είναι -και το έχουμε διαπιστώσει ως διακομματική επιτροπή- ότι έχουν υπεισέλθει στις σχέσεις μητροπολιτικής Ελλάδας και ομογενών της τέως Σοβιετικής Ένωσης ζιζάνια.
Κάνει ήδη προσπάθεια η Ελλάδα να σφίξει περαιτέρω τους ακατάλυτους δεσμούς αυτού του κρίσιμου κομματιού του ελληνισμού με τη μητροπολιτική Ελλάδα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Προς τούτο καταθέτω και την επιστολή της Προέδρου της Ομοσπονδίας ελληνικών κοινοτήτων της Ουκρανίας προς τη Βουλή των Ελλήνων, όπως επίσης καταθέτω και την επιστολή δελτίου τύπου…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γερανίδη, ολοκληρώστε.
ΒΑΣΙΛΕΙΟΣ ΓΕΡΑΝΙΔΗΣ: …της ομοσπονδίας των σωματείων Ελληνοποντίων παλιννοστούντων, όπου περιγράφουν την κατάσταση στην οποία έχουν περιέλθει απ' αυτήν την τακτική.
(Στο σημείο αυτό ο Βουλευτής κ. Βασίλειος Γερανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Κύριε Γερανίδη, σας παρακαλώ τελειώστε με μια φράση.
ΒΑΣΙΛΕΙΟΣ ΓΕΡΑΝΙΔΗΣ: Τριάντα δευτερόλεπτα θέλω, κύριε Πρόεδρε.
Την προηγούμενη φορά έκανα έκκληση προς τους συναδέλφους όλων των πτερύγων να αντιμετωπίσουμε αυτήν την πλευρά με πολύ μεγαλύτερη ευαισθησία και είπα ότι υπάρχει πεδίο δόξης λαμπρό με το σύνολο των πολιτικών δυνάμεων και των συναδέλφων, στο να οικοδομήσουμε μια πολιτική πιο ολοκληρωμένη, πάντοτε στην κατεύθυνση άνθησης και παραμονής…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γερανίδη. 
ΒΑΣΙΛΕΙΟΣ ΓΕΡΑΝΙΔΗΣ: …των Ελλήνων στις εστίες της Μαύρης Θάλασσας. 
Όμως, αντί να υπάρξει αυτή η απάντηση επιστρέφουμε πάλι στην ίδια διαδικασία. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γερανίδη.
ΒΑΣΙΛΕΙΟΣ ΓΕΡΑΝΙΔΗΣ: Θλίβομαι και ως Έλληνας, θλίβομαι και ως Έλληνας ποντιακής καταγωγής, διότι οι άμεσες και οι έμμεσες επιπτώσεις μιας τέτοιας επιμονής είναι καταστρεπτικές. Η Αξιωματική Αντιπολίτευση ας πάρει τις ευθύνες της.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο.
Θα σας δώσω είκοσι πέντε λεπτά, αλλά θα υπάρξει και μια ανοχή.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θα ξεκινήσω με μια παρατήρηση στην οποία με υποχρεώνουν οι αναφορές που άκουσα μέχρι στιγμής των συναδέλφων της συμπολίτευσης.
Επιτέλους να τελειώνουμε με αυτή τη σκόπιμη διαστρέβλωση και την κατευθυνόμενη παραποίηση ότι δήθεν εμείς στρεφόμαστε κατά των Ελλήνων του Πόντου.
Αυτός ο ισχυρισμός, κύριοι συνάδελφοι, είναι αίσχιστος λαϊκισμός. Αποδεικνύει και αναδεικνύει το πολιτικό ήθος αυτών που τον εκφέρουν και πάνω απ' όλα δείχνει την ένοχη συνείδησή τους.
(Χειροκροτήματα από την πτέρυγα της Νέας Δημοκρατίας)
Το ζήτημα που θέσαμε, το ζήτημα που θέτουμε, το ζήτημα που θα κρατούμε ανοιχτό μέχρι την πλήρη διαλεύκανσή του αφορά τις παράνομες ελληνοποιήσεις. Αφορά την απόδοση της ελληνικής ιθαγένειας σε στοιχεία που δεν έχουν καμία σχέση με οτιδήποτε το ελληνικό. Αφορά τις ελληνοποιήσεις Ρώσων, Ουκρανών, Τσετσένων, Απχάζων από μαφιόζικα κυκλώματα και παράνομους μηχανισμούς.
(Χειροκροτήματα από την πτέρυγα της Νέας Δημοκρατίας)
Αφορά τις παράνομες διαδικασίες, τα κατασκευασμένα έγγραφα, τα πλαστογραφημένα πιστοποιητικά. 
Δεν μας ενδιαφέρουν -και δεν είναι εκεί το θέμα- οι επουσιώδεις παρατυπίες ή οι τυπικές παραλείψεις ή οι περιπτώσεις Ποντίων αδελφών μας που ενδεχομένως δεν είχαν κάποιο χαρτί. Δεν ήταν και δεν είναι αυτό το πρόβλημα.
Στόχος μας είναι να αντιμετωπίσουμε το πρόβλημα της παράνομης κτήσης ελληνικής ιθαγένειας από ανθρώπους που δεν ήταν Έλληνες, δεν υπήρξαν ποτέ Έλληνες, δεν είναι Έλληνες.
Γιατί το πρόβλημα αυτό, κυρίες και κύριοι συνάδελφοι, έχει τεράστιες διαστάσεις και εθνικές και κοινωνικές και πολιτικές. Αυτό ζητούμε να ερευνηθεί. Και αυτό θα πρέπει να ξέρετε ότι δεν είναι πρόβλημα της Νέας Δημοκρατίας. Είναι πρόβλημα της δημοκρατίας μας. 
Όποιοι επιμένουν, λοιπόν, στη διαστρέβλωση και την πολιτική συκοφαντία αποκαλύπτουν αδυναμίες και ενοχές, προκαλούν την κοινή νοημοσύνη, αλλά και προσβάλλουν τους Έλληνες αδελφούς που γύρισαν στην πατρίδα.
Δεν μπορούν, όμως, να εκτρέψουν τη συζήτηση από το υπαρκτό πρόβλημα των παρανομιών, από το υπαρκτό πρόβλημα των αντιδημοκρατικών μεθοδεύσεων στους δημοκοπικούς ισχυρισμούς τους για τους Έλληνες Ποντίους. Γιατί, αν κάποιοι αδικήθηκαν και ταλαιπωρήθηκαν στα γρανάζια των παράνομων ελληνοποιήσεων, αυτοί είναι οι Έλληνες του Πόντου που, αντί επισήμων αρχών, βρήκαν συχνά μπροστά στο δρόμο τους εξωθεσμικά κυκλώματα. Άλλοι είναι εκείνοι που είχαν την οικονομική άνεση να αγοράζουν στα παραμάγαζα την πιο τιμητική ιθαγένεια. Γιατί -και το ξέρουν όλοι αυτό- εμείς ήμασταν εκείνοι, που ανοίξαμε με εθνική και ανθρώπινη ευαισθησία το δρόμο για την παλιννόστησή τους. Εμείς πρωτονοιαστήκαμε για την επιστροφή αυτών των Ελλήνων που τόσα υπέφεραν στις χώρες που ζούσαν, αλλά κράτησαν ελληνική την καρδιά, την ψυχή και τη συνείδησή τους.
Στο τέλος-τέλος, κυρίες και κύριοι συνάδελφοι, δεν μπορεί η χονδροειδής, κυβερνητική προπαγάνδα να υποστηρίζει από τη μια ότι στις μέρες μας επέστρεψαν περισσότεροι Έλληνες του Πόντου και από την άλλη ότι η αντίθεσή μας στην ελληνοποίηση ξένων στοιχείων στρέφεται δήθεν εναντίον των Ελλήνων του Πόντου. Αυτά είναι αντιφατικά, είναι υποκριτικά, είναι προφάσεις εν αμαρτίαις. Αυτά σημαίνουν επίγνωση ευθυνών και σημαίνουν ανυπαρξία οποιοδήποτε δικαιολογιών.
(Χειροκροτήματα από την πτέρυγα της Νέας Δημοκρατίας)
Τουλάχιστον, κυρίες και κύριοι συνάδελφοι, ας ανοίξει η Κυβέρνηση τα αυτιά της σε όσα καταγγέλλει και προτείνει το Παγκόσμιο Συμβούλιο του Ποντιακού Ελληνισμού και ο Πρόεδρός του, ο Στέφανος Τανιμανίδης. Ας ακούσει την έκκλησή του για την ανάγκη να διερευνηθεί πλήρως το θέμα, ώστε να μην σπιλώνονται οι πραγματικοί Έλληνες του Πόντου. Καταθέτω στα Πρακτικά της Βουλής την ανάλογη επιστολή προς την Κυβέρνηση και όλα τα κόμματα.
(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το δεύτερο, που θέλω να επισημάνω, αφορά το ρόλο του Κοινοβουλίου, το ρόλο όλων μας εδώ μέσα. Δεν θα αναφερθώ σήμερα στη νομοθετική λειτουργία. Υπενθυμίζω, όμως, ότι η Κυβέρνηση ουδέποτε έδειξε τον απαιτούμενο έλεγχο προς τους Βουλευτές, ακόμα και όταν η μισή κοινοβουλευτική ομάδα που τη στηρίζει κατέθετε συγκεκριμένες προτάσεις. Ουδέποτε δέχτηκε μία πρόταση νόμου της Αντιπολίτευσης, ακόμα και όταν συμφωνούσε με το περιεχόμενό της.
Αντιθέτως, εμείς δεν διστάσαμε να αναλάβουμε το πολιτικό κόστος, για να στηρίξουμε κρίσιμα νομοσχέδια. Δείξαμε σε κάθε περίπτωση συνέπεια και υπευθυνότητα. Αποδείξαμε ότι σεβόμαστε το Κοινοβούλιο και ότι λειτουργούμε με τρόπο που αναβαθμίζει το κύρος του. Εμείς δεν λέμε άλλα εντός και άλλα εκτός της Βουλής. 
Ακόμα πιο σοβαρό είναι το γεγονός ότι η Κυβέρνηση υποβαθμίζει συστηματικά και επιχειρεί ουσιαστικά να ακυρώσει τον ελεγκτικό ρόλο του Κοινοβουλίου.
Γνωρίζετε ότι οι γραπτές απαντήσεις των Υπουργείων στις ερωτήσεις που καταθέτουμε είναι μονίμως αόριστες, γενικόλογες και ανεπαρκείς; Δεν είναι απαντήσεις, είναι υπεκφυγές.
Γνωρίζετε ότι υποβάλλονται επίκαιρες ερωτήσεις και οι αρμόδιοι Υπουργοί αποφεύγουν να απαντήσουν; 
Γνωρίζετε ότι κατ' επανάληψη έχει ζητηθεί η κατάθεση εγγράφων; Η Κυβέρνηση, όμως, αρνείται να ανταποκριθεί, υποστηρίζοντας ανακριβώς είτε πως δεν τα έχει είτε πως είναι απόρρητα. 
Γνωρίζετε, βέβαια, ότι ουδέποτε η Κυβέρνηση αποδέχτηκε οποιαδήποτε πρόταση για τη σύσταση εξεταστικής επιτροπής. Αντίθετα σε κάθε περίπτωση αντιτίθεται και αποκλείει κάθε έρευνα. Ισχυρίζεται ότι αυτό θα συνιστούσε ποινικοποίηση, λέει, της πολιτικής ζωής. Συστηματικά προσπαθεί να ευτελίσει τους θεσμούς και τις διαδικασίες ελέγχου που προβλέπει το Σύνταγμα. 
Και ρωτούμε ευθέως: Είναι επιλήψιμοι οι θεσμοί του Κοινοβουλίου, που προβλέπονται από το Σύνταγμα για τον έλεγχο της εξουσία, ναι ή όχι; Αν η ενεργοποίηση αυτών των μηχανισμών σημαίνει ποινικοποίηση της πολιτικής ζωής, γιατί τους ψηφίσατε, κύριοι της Συμπολίτευσης; Αν συμφωνείτε ότι αποτελούν ουσιαστικό στοιχείο της κοινοβουλευτικής δημοκρατίας, γιατί προσπαθείτε να τους ενοχοποιήσετε και να τους ευτελίσετε; Γιατί αντιτάσσεστε στη λειτουργία τους; Έτσι και αλλιώς εσείς δεν θα έχετε την πλειοψηφία σε μία εξεταστική επιτροπή;
Η Κυβέρνηση της Νέας Δημοκρατίας, ειπώθηκε ήδη, είχε δεχθεί όλες τις αιτήσεις για εξεταστικές επιτροπές, που είχε υποβάλει το ΠΑΣΟΚ. 
Εσείς γιατί μόνιμα τηρείτε αρνητική στάση; Φοβάστε; Και αν φοβάστε, τι φοβάστε; Ανησυχείτε; Για ποιο λόγο ανησυχείτε; Γνωρίζετε, κυρίες και κύριοι συνάδελφοι, ότι το Σεπτέμβρη που πέρασε υποβάλαμε για μία ακόμη φορά επερώτηση για τις παράνομες ελληνοποιήσεις, αλλά το Υπουργείο Εξωτερικών πεισματικά αποφεύγει να τις συζητήσει. Αυτό το Σεπτέμβριο και αύριο μπαίνει Φεβρουάριος. 
Γνωρίζετε ότι τον περασμένο Νοέμβρη καταθέσαμε επερώτηση για την απόκρυψη εγγράφων κρίσιμης σημασίας, αλλά ο Υπουργός αρνείται να έρθει στη Βουλή και να απαντήσει. Γνωρίζετε ότι πέρυσι το Φεβρουάριο όταν συζητούσαμε για το ίδιο θέμα με το ίδιο αίτημα, το ίδιο Υπουργείο απέκρυπτε το πόρισμα του πληρεξούσιου Υπουργού Β' Χαράλαμπου Δημητρίου για την παράνομη χορήγηση ελληνικής ιθαγένειας σε κατοίκους χωρών της πρώην Σοβιετικής Ένωσης.
Θυμίζω ότι εμείς συζητούσαμε εδώ, στο ναό της δημοκρατίας, στο Κοινοβούλιο, με ένθεν και ένθεν επιχειρήματα και το Υπουργείο Εξωτερικών είχε δύο μήνες ήδη πριν τη συζήτηση αυτή της Βουλής τον περασμένο Φεβρουάριο, κατατεθειμένη την έρευνα που είχε κάνει ο πληρεξούσιος Β', κ. Δημητρίου και την απέκρυπτε. Γιατί όλα αυτά; Γιατί η Κυβέρνηση ενώ βεβαίωνε πως θέλει την αλήθεια κρατούσε κρυφό το επίσημο και αποκαλυπτικό αυτό έγγραφο; Ποιος και ποιο λόγο έχει να κρύβει έγγραφα και στο κάτω-κάτω της γραφής, με ποιο δικαίωμα κρύβει έγγραφα; Τι σημαίνει απόκρυψη; Είναι και αυτό ένδειξη διαφάνειας; Αυτή είναι η αλήθεια που υπηρετείτε; Και κάτι ακόμη. Από εκείνο το πόρισμα συνάγεται σαφώς ότι υπάρχουν και άλλα πορίσματα. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Και ερωτούμε ευθέως: Πόσα άλλα έγγραφα κρύβει ο κύριος Υπουργός των Εξωτερικών; Γιατί τα κρύβει; Ποιους θέλει να κρύψει, ποιους θέλει να καλύψει και γιατί κρύβεται ο ίδιος πίσω από την επίκληση του δήθεν απορρήτου; Όταν σ' ένα τέτοιο θέμα η Κυβέρνηση μιλά για στεγανά και για απόρρητα, τι σημαίνει, τι επιχειρεί; Αποκαλύπτουν ή δεν αποκαλύπτουν όλα αυτά καθεστωτικές αντιλήψεις και καθεστωτικές πρακτικές; Συνιστούν, ναι ή όχι, σύμπραξη και συγκάλυψη σ' ένα πρόβλημα που αφορά και την ουσία και την ποιότητα της δημοκρατίας;
Κυρίες και κύριοι συνάδελφοι, το τρίτο ζήτημα που θέλω να θέσω, αφορά τη στάση και τις πρακτικές της Κυβέρνησης απέναντι στη δικαιοσύνη, αλλά και τις ευθύνες όλων μας για την εξιχνίαση σκοτεινών υποθέσεων. Τις ευθύνες του Κοινοβουλίου απέναντι στο καθεστώς της ασυδοσίας, στο καθεστώς των παρακμιακών φαινομένων. Ο ίδιος ο Πρωθυπουργός πρόσφατα εμφανιζόταν έκπληκτος για την έκταση που προσλαμβάνει η παραβίαση της νομιμότητας. Ρωτούμε, λοιπόν, η ελληνοποίηση εγκληματικών στοιχείων δεν τον ενδιαφέρει; Το γεγονός ότι παράνομα ελληνοποιηθέντες από την πρώην Σοβιετική 'Ενωση κυκλοφορούν στην Ευρώπη με ελληνικά διαβατήρια δεν τον προβληματίζει; Το γεγονός ότι στοιχεία του υποκόσμου ψήφιζαν στην Ελλάδα την ώρα που καταζητούνταν από την Ιντερπόλ δεν τον αφορά; Ο ίδιος ο Πρωθυπουργός σε κάθε καταγγελία παρανομιών και σκανδάλων, καλούσε όποιον έχει στοιχεία, να πάει στη δικαιοσύνη. Προφανώς ήθελε να δείξει ότι δεν έχει να φοβηθεί τίποτα, ότι εμπιστεύεται τη δικαιοσύνη, ότι εγγυάται τη διαλεύκανση τέτοιων υποθέσεων. 
Και τελικά τι έγινε, κυρίες και κύριοι συνάδελφοι; Τι κάνει και τι λέει η Κυβέρνηση; Ποια είναι η αντίδρασή της; Κατηγορίες για ποινικοποίηση της πολιτικής ζωής και πολιτικοποίηση της δικαιοσύνης. Ύβρη στους δικαστές και απαγόρευση κάθε ελέγχου στη Βουλή. Τι είναι αυτό; Ε, είναι καθεστωτική νοοτροπία. Απροκάλυπτη καθεστωτική νοοτροπία. 
(Χειροκροτήματα από την πτέρυγα της Νέας Δημοκρατίας )
Αμέσως μόλις διαβιβάστηκε το πόρισμα του εισαγγελικού λειτουργού στη Βουλή, η Κυβέρνηση με τον πιο επίσημο, με τον πιο αποκαλυπτικό τρόπο, εξαπέλυσε δριμύτατη επίθεση εναντίον του. Προσπάθησε κατά την παγιωμένη πια τακτική της να αποδώσει πολιτικά κίνητρα στη δικαιοσύνη. Έφθασε στο σημείο θράσους να μιλήσει η Κυβέρνηση για σοβαρά -λέει- προβλήματα ηθικής τάξης. Ε, ναι, λοιπόν, έτσι είναι πράγματι, εγείρονται τεράστια ζητήματα, όχι μόνο ηθικής, αλλά και δημοκρατικής τάξης.
Δεν είναι όμως κατήγορος η Κυβέρνηση, είναι υπόλογος η Κυβέρνηση. Είναι κατηγορούμενη η Κυβέρνηση, είναι και πολιτικά και ηθικά έκθετη η Κυβέρνηση.
(Χειροκροτήματα από την πτέρυγα της Νέας Δημοκρατίας)
Δεν μπορεί επιτέλους να αποδίδει τα δικά της προβλήματα σε όλους τους άλλους. Υπάρχει πρόβλημα ηθικής, αλλά και δημοκρατικής τάξης, όταν κατά παγκόσμια πρωτοτυπία και αποκλειστικότητα η Κυβέρνηση επιτίθεται εναντίον της δικαιοσύνης και επιχειρεί να συκοφαντήσει τη λειτουργία της. Υπάρχει πρόβλημα ηθικής, αλλά και δημοκρατικής τάξης, όταν ο Πρωθυπουργός ζητά να παραπέμπονται όλες οι καταγγελίες στη δικαιοσύνη, αλλά μετά επιστρατεύει την κομματική πειθαρχία, για να ματαιώσει κάθε έλεγχο. Υπάρχει πρόβλημα ηθικής, αλλά και δημοκρατικής τάξης, όταν ο Πρωθυπουργός αποφασίζει και διατάζει να μπλοκαριστεί ο έλεγχος στη Βουλή, αλλά ο ίδιος κατά πάγια τακτική αρνείται να εμφανιστεί και να αναλάβει προσωπικά την ευθύνη, γιατί είναι προσωπική η ευθύνη για το καθεστώς της ατιμωρησίας, για τα κυκλώματα της παρανομίας, για το παρακράτος που λειτουργεί στο δικό του όνομα.
Στην προηγούμενη συζήτηση για το ίδιο θέμα, κυβερνητικοί αγορητές υποστήριζαν πως πρέπει πρώτα να τελειώσει, λέει, η εισαγγελική έρευνα και μετά να ληφθούν αποφάσεις. Μας έλεγαν "κάντε υπομονή, να τελειώσει η εισαγγελική διαδικασία και εδώ θα είμαστε". Ε, λοιπόν, εδώ είμαστε, κυρίες και κύριοι συνάδελφοι του ΠΑ.ΣΟ.Κ., τελείωσε η έρευνα, η δικαστική διαδικασία ολοκληρώθηκε και η πρόταση της δικαιοσύνης είναι σαφής. Τώρα τι λέτε; Πάλι τα ίδια θα μας πείτε; Μπορείτε να πείτε πάλι τα ίδια; Θα ανασύρετε τώρα άλλα προσχήματα και άλλες προφάσεις; Για τη δημοκρατία που υποβαθμίζεται δραματικά τι θα πείτε; Και μάλιστα υποβαθμίζεται με αποκλειστική υπαιτιότητα της Κυβέρνησης.
Κυρίες και κύριοι συνάδελφοι, η Νέα Δημοκρατία αντιμετώπισε το τεράστιο αυτό πρόβλημα έγκαιρα και υπεύθυνα. Υπενθυμίζω ότι εγώ ο ίδιος, από τον Σεπτέμβριο του 1999 είχα καταθέσει σχετική ερώτηση, αλλά η Κυβέρνηση υποστήριζε ότι η δραστηριότητα των αρμόδιων υπηρεσιών είχε αποδώσει θετικά αποτελέσματα. Θα την ξανακαταθέσω για τα Πρακτικά, για όσους έχουν ασθενή μνήμη.
(Στο σημείο αυτό ο Πρόεδρος της Νέας Δημοκρατίας κ. Κων. Καραμανλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
Θυμίζω ότι είναι η ανατριχιαστική περίπτωση του διαβόητου κακοποιού Βλαδιμήρ Ταταρένκωφ, που μπήκε στην Ελλάδα με τουριστική βίζα, μετά με άλλο όνομα πήρε βίζα παλιννόστησης και τέλος πήρε ελληνική ταυτότητα, ελληνικό διαβατήριο, για να παραστήσει στη συνέχεια και τον επενδυτή, διακινώντας βρώμικο χρήμα. Τόσο καλά, τόσο ωραία, τόσο θετικά αποτελέσματα είχαμε, όσο ισχυριζόταν τότε η Κυβέρνηση.
Κατόπιν, ως υπεύθυνη πολιτική δύναμη, προτάσσοντας την ανάγκη αποφυγής εντάσεων και σφυρηλάτησης της ενότητας και της ομοψυχίας των Ελλήνων, αξιοποιήσαμε τις πληροφορίες που συγκεντρώναμε. Την πρώτη στιγμή καταφύγαμε στον κοινοβουλευτικό έλεγχο, φέραμε το θέμα στη Βουλή. Δεν οξύναμε, δεν πυροδοτήσαμε πόλωση, δεν κατεβήκαμε στους δρόμους, δεν ενθαρρύναμε ακραίες διαμαρτυρίες. Στη Βουλή ήρθαμε να το συζητήσουμε, ενάμιση μήνα μετά τις εκλογές, στην πρώτη συζήτηση σχετικής μας επερώτησης. Η αρμόδια Υπουργός παραδεχόταν ότι ο Ρώσος εγκληματίας ήταν παράνομα γραμμένος στους εκλογικούς καταλόγους και είχε ψηφίσει. 
Έτσι για την ιστορία, λοιπόν, σας έχω και κάτι συμπληρωματικό εδώ. Σας καταθέτω σήμερα την απόφαση ανάκλησης ιθαγενείας ενός ακόμα προσώπου, αλλά επισυνάπτω και τη σελίδα του εκλογικού βιβλιαρίου, απ' όπου προκύπτει πως αυτός ψήφισε. Το όνομά του είναι Αλέξανδρος Κουριάκιν.
(Στο σημείο αυτό ο Πρόεδρος της Νέας Δημοκρατίας κ. Κων. Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και το ερώτημα είναι: Αναρωτιέται κανείς άραγε τι ψήφισε ο κ. Κουριάκιν;
(Παρατεταμένα χειροκροτήματα από την πτέρυγα της Νέας Δημοκρατίας)
Στη συνέχεια επανήλθαμε με νέα επερώτηση. Προχωρήσαμε στη συγκρότηση επιτροπής για τη συγκέντρωση όσων στοιχείων μπορούσαμε. Αποδείξαμε ότι οι παράνομες ελληνοποιήσεις ξένων στοιχείων ήταν και πολλές και άγνωστες στο σύνολό τους. Ζητήσαμε τη σύσταση εξεταστικής επιτροπής με βάση αδιαμφισβήτητα και επίσημα κρατικά έγγραφα και στοιχεία. Οι αγορητές της κυβερνητικής πλευράς ισχυρίζονταν τότε -και θέλω να το διαβάσω κατά λέξη- ότι "ο αριθμός", λέει, "είναι κατώτερος της διαφοράς του εκλογικού αποτελέσματος και ότι μένει να ελέγξουμε ποιοι απ' αυτούς ψήφισαν και πόσοι απ' αυτούς που ψήφισαν εκβιάστηκαν απ' το ΠΑ.ΣΟ.Κ.".
Ακούστε συλλογιστική και επιχειρήματα. Ο αρμόδιος τότε Υφυπουργός ομολογούσε πως μπορεί να υπάρχουν και κάποιοι που να ξέφυγαν από τις αρχές. Μόλις πρόσφατα, όταν δημοσιοποιήθηκε το πόρισμα Ντογιάκου και συγκεκριμένα στις 28 Δεκεμβρίου του παρελθόντος έτους του 2001, ο νυν, ο αρμόδιος Υπουργός δήλωνε ότι δεν αισθανόταν καθόλου υπερήφανος γιατί κατείχαν εκλογικό βιβλιάριο και ψήφιζαν άνθρωποι που δεν είχαν καμιά σχέση με τον ελληνισμό. Η Κυβέρνηση ομολογεί το πρόβλημα, αλλά αρνείται την έρευνα. Έφθασε στο σημείο να επιστρατεύει σαν σοβαρό επιχείρημα τον ένοχο ισχυρισμό ότι δεν της αρκούσαν οι ψήφοι των παράνομα ελληνοποιημένων. Έφθασε στο σημείο να υποστηρίζει ότι δεν χάλασε ο κόσμος για κάποιες παράνομες ψήφους. Και ερωτώ έτσι αντιλαμβάνεται η Κυβέρνηση τη δημοκρατία; Είναι αυτό δημοκρατική αντίληψη, είναι αυτό δημοκρατική νοοτροπία; Δέχεται η Βουλή τέτοιες απόψεις; Δέχεται κανένας από εμάς κύριοι συνάδελφοι τέτοιες θεωρίες;
Για μας κυρίες και κύριοι συνάδελφοι, ακόμη και μια ψήφος παράνομα κατασκευασμένη, ακόμη και μια ψήφος χαλκευμένη εγείρει ζήτημα δημοκρατίας. Εγείρεται πρώτα απ' όλα ουσίας της δημοκρατίας. 
Σας θυμίζω ότι στις πρόσφατες εκλογές του 1998 για την Αυτοδιοίκηση, τις δημοτικές και νομαρχιακές υπήρξαν αρκετές αναμετρήσεις που κρίθηκαν για τρεις, για τέσσερις ή ακόμη και για μια ψήφο. Αλλά δεν είναι εκεί το μέγα θέμα. Πάνω απ' όλα εγείρεται ζήτημα ποιότητας της δημοκρατίας. Γιατί αφορά τις μεθοδεύσεις και τις πρακτικές που επιστρατεύθηκαν. Γιατί αφορά μηχανισμούς και παράνομες διαδικασίες που μόνο σε αντιδημοκρατικά καθεστώτα αναπτύσσονται, που μόνο στον ολοκληρωτισμό ανθούν. Αυτή είναι η αλήθεια. Και αυτό δεν είναι μόνο πρόβλημα της Νέας Δημοκρατίας είναι πρόβλημα όλων των δημοκρατικών δυνάμεων του τόπου, είναι πρόβλημα της ίδιας της δημοκρατίας.
(Χειροκροτήματα από την πτέρυγα της Νέας Δημοκρατίας)
Πρώτα απ' όλα τα στοιχεία που παρουσιάσαμε στην προηγούμενη συζήτηση για τη σύσταση της εξεταστικής επιτροπής έδιναν και δίνουν μια γκρίζα καθεστωτική εικόνα. Επί τροχάδην υπενθυμίζω. Έγγραφα του Υπουργείου Εξωτερικών. Τον Ιούνιο του 1996 διαπιστώνεται ότι το πρόβλημα έχει λάβει ανεξέλεγκτες διαστάσεις. Το Σεπτέμβρη αναφερόταν ότι αλλογενείς, αλλοδαποί εφοδιάζονται με πλαστά διαβατήρια από οργανωμένα κυκλώματα. Το Δεκέμβρη του 1996 πάντα, ότι βρισκόμαστε μπροστά σε οργανωμένη σπείρα που εμπορεύεται την ελληνική ιθαγένεια. Έγγραφο του Υπουργείου Δημοσίας Τάξης το Φεβρουάριο του 2000 επισημαίνει ότι παρατηρείται έξαρση του φαινομένου των παράνομων ελληνοποιήσεων που τείνει να λάβει διαστάσεις εθνικού προβλήματος. Έκθεση των επιθεωρητών Δημόσιας Διοίκησης τον Ιούνιο του 1998 αναφέρει εντοπισμό τριών χιλιάδων διακοσίων είκοσι δύο παράνομων φακέλων από ένα δειγματοληπτικό και μόνο έλεγχο. 
Κρίσιμο στοιχείο είναι το γεγονός ότι την ίδια ώρα πέρσι το Φεβρουάριο που τα λέγαμε όλα αυτά, το Υπουργείο Εξωτερικών όπως λέγαμε απέκρυπτε το πόρισμα της ένορκης διοικητικής εξέτασης του πληρεξούσιου Υπουργού κ. Χαράλαμπου Δημητρίου. Απλά και μόνο η απόκρυψη, η προσπάθεια συσκότισης, η απόπειρα παραπλάνησης και εξαπάτησης στη Βουλή εγείρει -και το τονίζω αυτό- μείζον θέμα. Επιπλέον, όμως, το έγγραφο αυτό αναδείκνυε τη χρησιμοποίηση πλαστών σφραγίδων, πλαστών πιστοποιητικών, αλλά και τη δράση παράνομων κυκλωμάτων. Αποδείκνυε ταυτόχρονα ότι το Υπουργείο Εξωτερικών είχε πλήρη γνώση για τη χορήγηση ελληνικής υπηκοότητας σε πρόσωπα που δεν είχαν καμία σχέση με την ελληνική ομογένεια. Η απόκρυψη και μόνο συνιστά ομολογία ενοχής, κύριοι συνάδελφοι, και ερωτώ δεν συμβαίνει τίποτα; Κανείς δεν δίνει εξηγήσεις; Με την απόκρυψη και τη σιωπή επιχειρείται να σκεπαστεί η ενοχή; Αυτό ελπίζουν οι ένοχοι; Τους λέω να πάψουν να το ελπίζουν γιατί θα λάμψει το φως το εγγυόμαστε αυτό. 
(Χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, πέρα απ' όλα αυτά υπάρχει σήμερα η αναφορά της εισαγγελίας προς τη Βουλή. Όπως ακριβώς ζητούσε ο Πρωθυπουργός καταγγελίες κατατέθηκαν στη δικαιοσύνη, έγινε η προκαταρκτική εξέταση και υπάρχει ενώπιόν μας συγκεκριμένη πρόταση για συνέχιση της έρευνας. Ο εισαγγελέας διαπιστώνει ότι η κτίση της ελληνικής ιθαγένειας έγινε αντικείμενο εκμετάλλευσης από άτομα που χαρακτηρίστηκαν ως μέλη της ρωσικής μαφίας.
Τα στοιχεία που επισυνάπτονται στη δικογραφία είναι συγκλονιστικά. Έγγραφα της πρεσβείας μας στη Μόσχα προς το Υπουργείο Εξωτερικών προειδοποιούσαν ότι εγκαθίστανται στην Ελλάδα αλλογενείς εμφανιζόμενοι ως ομογενείς, ότι η ευχέρεια απόκτησης της ελληνικής ιθαγένειας, προκάλεσε το μεγάλο ενδιαφέρον εγκληματικών κυκλωμάτων και επίδοξων λαθρομεταναστών, ότι οι απάτες έχουν λάβει τεράστιες διαστάσεις, ότι οι λαθρομετανάστες-φοροφυγάδες και επιφανή στελέχη του υποκόσμου απέκτησαν την ελληνική ιθαγένεια. 
Ιδιαίτερα αποκαλυπτικό, κυρίες και κύριοι συνάδελφοι, στο φάκελο της δικογραφίας είναι το προανακριτικό υλικό της Διεύθυνσης Ασφαλείας Δυτικής Αττικής. Αφορά -και το τονίζω αυτό- μόνο τις πράξεις χορήγησης ιθαγένειας στη Νομαρχία Δυτικής Αττικής και μόνο για το 1996.
Θα ήθελα να καταθέσω αυτό το φάκελο στη Βουλή γιατί αξίζει τον κόπο να αφιερώσουμε όλοι, κυρίες και κύριοι συνάδελφοι, λίγο χρόνο για τη μελέτη αυτών των συγκλονιστικών στοιχείων. 
(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τον προαναφερθέντα φάκελο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κατασχέθηκαν, λοιπόν και ερευνήθηκαν εξακόσιοι είκοσι δύο φάκελοι που αφορούν τη χορήγηση ιθαγένειας σε χίλια εκατόν τριάντα έξι άτομα. Από τους εξακόσιους είκοσι δύο φακέλους οι τριακόσιοι εβδομήντα δύο, δηλαδή το 60%, αφορούσαν παράνομες ελληνοποιήσεις.
Ως την ώρα που υποβαλλόταν αυτό το προανακριτικό υλικό, από την Ασφάλεια στον εισαγγελέα, δηλαδή στις 18.5.2001, είχε αφαιρεθεί η ιθαγένεια από εβδομήντα εννέα άτομα. Οι περισσότερες ανακλήσεις είχαν γίνει το 2000.
Αυτοί λοιπόν κατά πάσα πιθανότητα ψήφισαν στις προηγούμενες εκλογές. Οι υπόλοιποι κατά πάσα πιθανότητα θα ψηφίσουν στις επόμενες εκλογές.
Σας κατέθεσα, όπως είπα, το σχετικό φάκελο και ερωτώ γιατί η Κυβέρνηση βεβαίωνε σε συζήτηση προηγούμενης ερώτησής μας, ότι είχαν διαπιστωθεί μόνο διακόσιες εξήντα δύο περιπτώσεις παράνομης ελληνοποίησης; Γνώριζε ή δεν γνώριζε; Και αν γνώριζε γιατί δεν έλεγε την αλήθεια; Γιατί παραποιούσε την πραγματικότητα; Γιατί εξαπατούσε τη Βουλή, γιατί εξακολουθεί να κρύβει στοιχεία; 
Κυρίες και κύριοι συνάδελφοι, θέλω να σταθώ όμως και σε μια άλλη πτυχή της έρευνας εκεί που κορυφώνεται η αυθαιρεσία και η παρανομία, εκεί που κάνει την εμφάνισή του με κυνικό τρόπο το παρακράτος που στηρίζει την Κυβέρνηση και στηρίζεται από αυτή. 
Κάποιος Ασλανίδης λέει, της Νομαρχιακής του ΠΑ.ΣΟ.Κ. στην Κύπρο και κάποιος Ματσουκάτωφ -διαπιστώνει η δικαστική έρευνα- έστελναν στο Υπουργείο Δημόσιας Τάξης καταστάσεις με ονοματεπώνυμα και δίπλα έναν αριθμό χωρίς κανένα άλλο στοιχείο. Με αυτές τις καταστάσεις, γραμμένες από άτομα που δεν είχαν καμία επίσημη ιδιότητα, που δεν ελέγχονταν από καμιά επίσημη αρχή, που δεν ακολουθούσαν καμιά νόμιμη οδό, εχορηγείτο μαζικά η ελληνική ιθαγένεια. Κάποιοι εκτός του κράτους αποδεικνύονταν υπεράνω του κράτους. Οι λίστες των εξωθεσμικών αναδεικνύονταν πιο ισχυρές από τις νόμιμες διαδικασίες. Το παρακράτος ήταν πιο δυνατό από το κράτος. Αυτή είναι η αλήθεια. 
(Χειροκροτήματα από την πτέρυγα της Νέας Δημοκρατίας)
Από τη μια οι υπηρεσίες του Υπουργείου Εσωτερικών ακολουθούν χρονοβόρες διαδικασίες, απαιτούν από ομογενείς μας που βρίσκονται χρόνια εδώ σειρά εγγράφων -και δύο και τρείς φορές τα ίδια καμιά φορά- ώσπου να τους αναγνωρίσουν την ελληνική ιθαγένεια. Και από την άλλη ένας κομματάρχης του ΠΑ.ΣΟ.Κ. ο Ασλανίδης και ο Ματσουκάτωφ στέκονται πάνω από τους νόμους, πάνω από τις επίσημες αρχές, στέκονται πάνω από το κράτος. Εντέλλουν αυτοί την έκδοση διαβατηρίων και εκλογικών βιβλιαρίων με βάση ανέλεγκτες λύσεις χωρίς συνοδευτικά έγγραφα. Αποφασίζουν από τα τοπικά παραρτήματα του κυβερνώντος κόμματος για λογαριασμό του κράτους. 
Και ερωτώ τον καθένα από σας, κυρίες και κύριοι συνάδελφοι, είναι ή δεν είναι παράνομα αυτά; Είναι ή δεν είναι παρακρατική αυτή η δραστηριότητα; Εγείρεται ή δεν εγείρεται ζήτημα οχύρωσης της πολιτείας; Υπάρχει ή δεν υπάρχει δραματική υποβάθμιση της δημοκρατίας; 
Ο Πρωθυπουργός δεν άκουσε και δεν ζήτησε να μάθει τίποτα γι' αυτό το παρακράτος; 
Μα, ποιος κοροϊδεύει ποιον, κυρίες και κύριοι συνάδελφοι, σε αυτήν τη χώρα; Είναι ή ίδια η Κυβέρνηση που έχει οδηγήσει σε αυτό το σημείο, είναι η διακυβέρνηση που ευθύνεται γι' αυτό το κατάντημα.
(Χειροκροτήματα από την πτέρυγα της Νέας Δημοκρατίας)
Τονίζεται στην εισαγγελική αναφορά ότι η διαδικασία αυτή είναι σαφώς παράνομη, αφού ουδεμία από τις τυπικές και ουσιαστικές προϋποθέσεις που όριζε η έστω ανεπαρκής νομοθεσία, τηρήθηκε.
"Και είναι απορίας άξιον" -προστίθεται στο έγγραφο της εισαγγελίας -"πώς η ελληνική πολιτεία, με απλή υποβολή ονομαστικών καταστάσεων, χορηγούσε ελληνική ιθαγένεια σε άτομα με ονόματα εντελώς ξενικά".
Αυτή είναι η αλήθεια. Αυτό είναι το σημερινό κράτος. Σκύβει και υποκλίνεται για να περάσει η διαπλοκή και η παρανομία. Αυτή είναι η Κυβέρνησή σας. Γονατίζει γιατί στηρίχθηκε σε διαπλεκόμενες σχέσεις, σε καθεστωτικές πρακτικές και παρακρατικούς μηχανισμούς.
(Χειροκροτήματα από την πτέρυγα της Νέας Δημοκρατίας)
Στην ίδια εισαγγελική αναφορά προς τη Βουλή υπογραμμίζεται ότι "παραμονές των εκλογών του 2000, παρατηρήθηκε μεταφορά από την Κύπρο σημαντικού αριθμού επιβατών που πιθανότατα είχαν ελληνοποιηθεί παράνομα με τις διαδικασίες που προαναφέρθηκαν". 
Σημειώνεται, μάλιστα, ότι "σύμφωνα με μαρτυρίες πιλότων οι ως άνω επιβάτες δεν μιλούσαν ελληνικά, αλλά ούτε κατανοούσαν την ελληνική γλώσσα". Και προστίθεται ως ιδιαίτερα κρίσιμο και σοβαρό το γεγονός, ότι "οι πτήσεις αυτές έγιναν με αεροσκάφη παλαιότατου τύπου, αμφίβολης τεχνικής κατάστασης που μισθώθηκαν από χώρες της Ανατολικής Ευρώπης και πιστοποιήθηκαν από την Υ.Π.Α. χωρίς να τηρηθεί η προβλεπόμενη διαδικασία.".
Και ερωτούμε: Εντάσσονταν αυτές οι πτήσεις στο πλαίσιο της συμφωνίας της διακομματικής επιτροπής; Πόσες ακριβώς έγιναν, πόσα πληρώθηκαν, από ποιον πληρώθηκαν, από πού βρέθηκαν αυτά τα τεράστια ποσά, πού δηλώθηκαν; 
Μετά το τραγικό ναυάγιο του "ΣΑΜΙΝΑ" αποκαλύφθηκε, από άμεσα εμπλεκόμενους, ότι οργανωμένα συμφέροντα, διαπλεκόμενα με την Κυβέρνηση, είχαν διαθέσει τα καράβια τους για τη μεταφορά ψηφοφόρων του ΠΑ.ΣΟ.Κ. ώστε να δημιουργηθούν συνθήκες άνισης συμμετοχής ετεροδημοτών σε βάρος όλων των άλλων κομμάτων. 
Επιβεβαιώνεται τώρα -και μάλιστα από δικαστική έρευνα- ότι επιστρατεύονταν ξένα αεροσκάφη, χωρίς να τηρηθούν οι προβλεπόμενες διαδικασίες, για τη μεταφορά ψηφοφόρων που ούτε ήξεραν ούτε καταλάβαιναν ελληνικά. 
Ο τότε αρμόδιος Υπουργός, στην προηγούμενη μάλιστα συζήτηση, ισχυριζόταν αρχικά ότι αυτοί που μεταφέρθηκαν από την Κύπρο δεν ξεπερνούν τους χίλιους και είναι όλοι Έλληνες ομογενείς. Έφθασε στο σημείο κατόπιν να λέγει, σας διαβάζω κατά λέξη: "Πως αν υπάρχει κάτι μεταξύ των οκτώμισι χιλιάδων ομογενών της Κύπρου, ε, υπάρχουν και πέντε, δεκαπέντε, είκοσι που ξέφυγαν από τις αρχές. Ε, ας τους βρουν"! Και αμέσως μετά ομολογούσε πως αυτοί που μετακινήθηκαν από την Κύπρο μπορεί να ήταν και πέντε χιλιάδες, αλλά δεν είναι και όλοι ομογενείς. 
Τώρα η έκταση του προβλήματος επιβεβαιώνεται από τη δικαστική έρευνα. Τώρα φαίνεται ξεκάθαρα ότι οι παράνομοι, που ήταν τάχατες πέντε και δεκαπέντε και είκοσι, δεν ξέφυγαν από τις αρχές, αλλά κατασκευάστηκαν με παράνομες διαδικασίες από παρακρατικούς μηχανισμούς.
(Χειροκροτήματα από την πτέρυγα της Νέας Δημοκρατίας)
Και επιτέλους! Δέχεται η Βουλή ότι η ωμή παραβίαση της νομιμότητας, ότι η υποβάθμιση της δημοκρατίας συναρτώνται με τους κατά καιρούς αριθμούς; 
Αφορά ή δεν αφορά αυτή η υπόθεση κάθε δημοκράτη πολιτικό, κάθε Βουλευτή, σε όποια πτέρυγα της Βουλής και αν ανήκει; Αφορά, ναι ή όχι, κάθε δημοκρατικό κόμμα; Αφορά, ναι ή όχι, την ίδια τη δημοκρατία; Σε τελική ανάλυση μας αφορά, ναι ή όχι, όλες και όλους εδώ μέσα; 
Κυρίες και κύριοι συνάδελφοι, το ζητούμενο που τίθεται ενώπιον του Σώματος δεν αφορά μόνο τη Νέα Δημοκρατία, αλλά αφορά τη δημοκρατία την ίδια, αφορά τους θεσμούς και τις λειτουργίες του Κοινοβουλευτικού μας Πολιτεύματος, αφορά το διεθνές κύρος της χώρας. Είναι πρόβλημα και κοινωνικό και εθνικό, πρόβλημα υπαρκτό, πρόβλημα εξαιρετικό σοβαρό. Το ομολογούν στελέχη της Κυβέρνησης, το επιβεβαιώνουν οι επιθεωρητές Δημόσιας Διοίκησης, το επιβεβαιώνουν οι διπλωματικοί λειτουργοί, το πιστοποιούν επίσημα κρατικά έγγραφα, το αναφέρει ρητά η δικογραφία που έχουμε ενώπιόν μας. Τα δεδομένα δεν μπορούν να αγνοηθούν πια από κανέναν. 
Υπάρχει, πρώτον, το γεγονός ότι στην προηγούμενη, προ έτους, συζήτηση το Υπουργείο Εξωτερικών απέκρυψε το αποκαλυπτικό πόρισμα του Δημητρίου. Άρα, επιβάλλεται συνεκτίμηση των στοιχείων που τότε σκόπιμα, με υπαιτιότητα της Κυβέρνησης, αγνοούσε η Βουλή. 
Δεύτερον, υπάρχει το γεγονός ότι, μετά από εκείνη τη συζήτηση το Υπουργείο Εξωτερικών αρνήθηκε να καταθέσει έγγραφα που του ζητήσαμε και αποφεύγει να απαντήσει σε επερώτηση που υποβάλαμε. Το επισημαίνω αυτό κυρίως προς συναδέλφους της Αριστεράς, που συνιστούσαν τότε να περιοριστούμε στο συνήθη κοινοβουλευτικό έλεγχο.
Τρίτον και το πιο σοβαρό: Υπάρχει ενώπιον όλων μας η αναφορά της δικαιοσύνης. Υπενθυμίζω ότι στην προηγούμενη συζήτηση οι εισηγητές της κυβερνητικής πλευράς αντιτάσσονταν στην πρότασή μας, υποστηρίζοντας ότι η Βουλή συγκροτεί εξεταστική επιτροπή, εφόσον προκύψει έστω και μια ένδειξη για ευθύνη πολιτικού προσώπου. 
Τώρα η έρευνα της δικαιοσύνης επισημαίνει ότι προκύπτουν στοιχεία -και όχι μόνο μια ένδειξη- για τρία Υπουργεία. Τώρα η δικαιοσύνη ζητά να αναλάβει το Κοινοβούλιο τη συνέχιση της έρευνας. 
Και πέρα από όλα αυτά, διαπιστώνεται ότι η Ελληνική Κυβέρνηση, κυρίες και κύριοι συνάδελφοι, πρώτον, ανακοινώνει διαφορετικό αριθμό ελληνοποιήσεων στην περίοδο 1993-1998 στην Ευρωπαϊκή Επιτροπή από αυτόν που αναφέρει στη Βουλή. 
Δεύτερον, δεν κοινοποιεί στην Ευρωπαϊκή Επιτροπή, παρ' όλο που είναι υποχρεωμένη, τα στοιχεία για τις ελληνοποιήσεις του 1999 και του 2000, προφασιζόμενη - άλλο και τούτο!, τεχνικά, λέει, προβλήματα. 
Και τρίτον, δεν πληροφορεί την Ευρωπαϊκή Ένωση και κατ' επέκταση τα κράτη-μέλη, για τις περιπτώσεις που διαπιστώθηκε παράνομη χορήγηση και βέβαια αφαίρεση ιθαγένειας.
Καταθέτω και αυτά τα στοιχεία που μας εκθέτουν διεθνώς. 
(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και πάλι εγείρονται τα ίδια ερωτήματα. Γιατί οι αντιφάσεις; Γιατί η άρνηση ενημέρωσης της Ευρωπαϊκής Επιτροπής; Τι σημαίνουν όλα αυτά; Δεν σημαίνουν απόπειρα συσκότισης, απόκρυψης, απόπειρα παραπλάνησης; Δεν σημαίνουν, κυρίες και κύριοι συνάδελφοι, εμμέσως αλλά σαφώς, πλήρη ομολογία ενοχής; Θεωρούμε ότι η συγκρότηση εξεταστικής των πραγμάτων επιτροπής είναι επιτακτική υποχρέωση όλων μας. Είναι ανάγκη να διαπιστώσουμε από κοινού την πραγματικότητα σε όλες τις διαστάσεις της. Να δούμε τι ακριβώς έγινε, πού εντοπίζονται οι βασικές αδυναμίες, πώς επιτέλους θα θωρακίσουμε την πολιτεία, πώς θα αναβαθμίσουμε τη δημοκρατία στον τόπο μας. 
Για μια ακόμα φορά επαναλαμβάνω ότι μας ενδιαφέρει η λειτουργία των θεσμών και όχι η αναζήτηση ποινικών ευθυνών οιουδήποτε. Ζητούμε παράλληλα να επεκταθεί χρονικά η έρευνα και στις δικές μας μέρες, στα χρόνια που κυβερνούσε η Νέα Δημοκρατία και συγκεκριμένα σε όλη την περίοδο από το 1990 μέχρι το 2000. Πιστεύω ότι άλλα προσχήματα δεν μπορεί να υπάρξουν, ότι οι προφάσεις κάποτε πρέπει να τελειώνουν.
(Χειροκροτήματα από την πτέρυγα της Νέας Δημοκρατίας)
Η Κυβέρνηση θα έχει την πλειοψηφία στην επιτροπή. Δεν έχει, λοιπόν, να φοβηθεί τίποτα. Εκτός και αν φοβάται την αλήθεια. Και αυτό, κυρίες και κύριοι συνάδελφοι, σήμερα θα φανεί. Η Κυβέρνηση έχει την ευκαιρία να διαλύσει τις γκρίζες σκιές που η ίδια δημιούργησε. Και αυτό μπορεί να ξεκινήσει σήμερα. Αν αρνηθεί και πάλι τη συγκρότηση της εξεταστικής επιτροπής, αν προτιμήσει τη συσκότιση και τη συγκάλυψη, είναι αυτονόητο ότι απολαμβάνει πλήρως το βάρος των αποφάσεών της. Ότι επιβεβαιώνει, η ίδια, τις υπόνοιες για σύμπραξη και συγκάλυψη. Ότι ομολογεί τις ενοχές της.
Σε κάθε περίπτωση καθιστούμε σαφές ότι εμείς θα επιμείνουμε. Έχουμε πει και θέλω να το επαναλάβω σήμερα ενώπιόν σας, κυρίες και κύριοι συνάδελφοι, πως ό,τι αφορά τη δημοκρατία, ούτε διαγράφεται, ούτε παραγράφεται. Οι υπεύθυνοι θα αποκαλυφθούν. Το μέγεθος της παρανομίας θα ξεσκεπαστεί. Το παρακράτος θα αδρανοποιηθεί. 
(Χειροκροτήματα από την πτέρυγα της Νέας Δημοκρατίας)
Θα αξιοποιήσουμε με υπευθυνότητα κάθε πρόσφορη κοινοβουλευτική διαδικασία, κάθε δυνατότητα που παρέχει το δημοκρατικό πολίτευμα. Σε κάθε περίπτωση, όμως, είμαστε αποφασισμένοι να σηκώσουμε, ακόμα και μόνοι, το βάρος για τη διαφάνεια στο δημόσιο βίο, για τη θεσμική οχύρωση της πολιτείας, για την αναβάθμιση της δημοκρατίας. 
Είμαστε αποφασισμένοι να φέρουμε στον τόπο μας περισσότερη Δημοκρατία, περισσότερη ποιότητα στη Δημοκρατία. Και να είστε βέβαιες και βέβαιοι, ότι θα τα καταφέρουμε γιατί το πιστεύουμε βαθιά. 
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
ΠΡΟΕΔΡΟΣ (Απόστολος Κακλαμάνης): Ο Υπουργός Δημόσιας Τάξης κ. Μιχάλης Χρυσοχοΐδης έχει το λόγο. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 
Ακούγοντας επί μισή ώρα τον κ. Καραμανλή, επειδή πολλοί από εμάς εδώ μέσα είμαστε αρκετά παλαιοί πια, μου θυμίζει το κλίμα και το αίσθημα που νιώσαμε ως νέοι Βουλευτές, όταν μπήκαμε στη Βουλή στα 1989 το καλοκαίρι, όπου εδώ μέσα αν αναζητήσετε τα Πρακτικά της Βουλής, όσοι από εσάς δεν ήσασταν εκείνη την εποχή, θα ακούγατε και θα αναγιγνώσκατε τις ίδιες διατυπώσεις. 
Στο όνομα της δημοκρατίας και των θεσμών επιχειρείται αυτήν τη στιγμή μέσω ενός εισαγγελικού πορίσματος, κύριοι συνάδελφοι, να αποδοθούν ποινικές ευθύνες αορίστως σε διατελέσαντες Υπουργούς, πράγμα το οποίο αποτελεί επικίνδυνη πρακτική και, το λιγότερο, αστοχία για τη δημοκρατία.
ΝΙΚΟΛΑΟΣ ΚΑΤΣΑΡΟΣ: Εσείς τι ψηφίσατε τότε;
ΠΡΟΕΔΡΟΣ (Απόστολος Κακλαμάνης): Όχι διακοπές παρακαλώ.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Καλά θα είναι να κάνετε αυτοκριτική. Σας έχει κρίνει η ιστορία. Σας έχει κρίνει ο ελληνικός λαός.
ΝΙΚΟΛΑΟΣ ΚΑΤΣΑΡΟΣ: Εσάς δεν σας έκρινε;
ΠΡΟΕΔΡΟΣ (Απόστολος Κακλαμάνης): Αν συνεχιστεί η γνωστή τακτική να ομιλεί ο αρχηγός της Αντιπολιτεύσεως με πλήρη σεβασμό απ' όλες τις πλευρές, να απέρχεται της Αιθούσης, να ανεβαίνει ο Υπουργός να απαντήσει και να μην αφήνετε να ομιλήσει, εγώ θα διακόψω τη συνεδρίαση. Σας το λέγω καθαρά και ξάστερα. Δεν μπορώ να ανεχθώ άλλο αυτήν την υποβάθμιση της λειτουργίας μας η οποία προφανώς οφείλεται ή σε ατομικές πρωτοβουλίες ή στο ότι η Αντιπολίτευση δεν ελέγχει το σχηματισμό της. Δεν γίνεται αλλιώς. Άλλη ερμηνεία δεν δίδεται.
Ορίστε, κύριε Υπουργέ.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, για δεύτερη φορά μέσα σ' ένα χρόνο καλείται η Βουλή να αποφασίσει σύσταση εξεταστικής επιτροπής για το θέμα των ομογενών από την τέως Σοβιετική Ένωση. Και αυτήν τη φορά έρχεται με το εισαγγελικό πόρισμα που πιθανολογεί ποινικές ευθύνες διατελεσάντων Υπουργών.
Θέλω να επισημάνω εδώ μια σημαντική παράμετρο για την ίδια τη Δημοκρατία. Στην αναφορά, λοιπόν, του εισαγγελικού πορίσματος προς τον Πρόεδρο της Βουλής διατυπώνεται η αιτίαση κατά των εκάστοτε αρμοδίων Υπουργών για τη μη ανάληψη εκ μέρους τους νομοθετικών πρωτοβουλιών. Ακούστε ακούστε τι λέει ο καλός κύριος Εισαγγελέας για τη μη ανάληψη νομοθετικών πρωτοβουλιών, για να καταλήξει τελικώς στο συμπέρασμα, στην κατάφαση, κάποιων αξιοποίνων πράξεων. Ποιων αξιοποίνων πράξεων άραγε; Πιθανόν του 259, όπως είπε προηγουμένως ο κ. Καστανίδης; Ίσως να εννοεί αυτό.
Η άποψη όμως αυτή, κυρίες και κύριοι συνάδελφοι, όταν εντάσσεται στο πλαίσιο ποινικής αξιολόγησης είναι τουλάχιστον περίεργη και οπωσδήποτε ακατανόητη, αν και όχι επικίνδυνη. Και τούτο διότι κατά τη διάταξη του άρθρου 73 παράγραφος 1 του Συντάγματος το δικαίωμα πρότασης νόμων ανήκει στη Βουλή και στην Κυβέρνηση. Επομένως, ο χρόνος, ο τρόπος και οι βασικές επιλογές της Βουλής και της Κυβέρνησης βάσει των οποίων θα εκδηλώσει τη νομοθετική της πρωτοβουλία κατά κανέναν τρόπο που είναι συμβατός με την έννοια της δημοκρατίας δεν μπορεί να εννοηθεί ως περιεχόμενο υπηρεσιακής υπαλληλικής σχέσης των αρμοδίων Υπουργών. Πρέπει να τονιστεί και να γίνει κατανοητό ότι τέτοιες απαράδεκτες απόψεις ενέχουν τον κίνδυνο στην απαράδεκτη για τη δημοκρατία αντίληψη ότι η Κυβέρνηση για τις νομοθετικές της επιλογές καθώς και η Βουλή είναι υπόλογη απέναντι στον Εισαγγελέα.
Η δεύτερη αστοχία περιγράφηκε προηγουμένως από τον κ. Καστανίδη. Εδώ έχουμε μια δημοσιογραφική και όχι εισαγγελική προσέγγιση του ζητήματος. Όχι δηλαδή ουσιαστική αναζήτηση ποινικών ευθυνών για κρατικούς λειτουργούς ή ιδιώτες. Η ποινική ευθύνη, κύριοι συνάδελφοι, έχει όνομα και επώνυμο, είναι συγκεκριμένη, έχει αντικειμενική και υποκειμενική υπόσταση, έχει αιτιολόγηση. 
Σήμερα ο κ. Καραμανλής απάντησε ένα βασικό μου ερώτημα. Είπε, λοιπόν, προηγουμένως ο Πρόεδρος της Νέας Δημοκρατίας ότι το πρόβλημα δεν είναι αν έγιναν κάποιες παρατυπίες ενδεχομένως στην υποβολή των δικαιολογητικών για την ελληνοποίηση και την πολιτογράφηση των ομογενών μας από τη Σοβιετική Ένωση. Το πρόβλημα είναι αν δόθηκε ελληνική ιθαγένεια σε αλλογενείς. Να συμφωνήσουμε, λοιπόν, σ' αυτό. Αναφέρεται το πόρισμα του κυρίου Εισαγγελέα στο ζήτημα αυτό;
Σας αναφέρω το πολυθρύλητο θέμα Κύπρου.
Στην Κύπρο ακολουθήθηκε μία διαδικασία χορήγησης. Θα αναφερθώ στη συνέχεια. Έγινε, λοιπόν, μία συγκεκριμένη διαδικασία. Γιατί, όμως, δεν μπήκε στον κόπο να διερευνήσει ο κύριος Εισαγγελέας αν κάποιος από αυτούς τους χιλίους οκτακοσίους εξήντα πέντε -είναι λίγα άτομα- είναι αλλογενής; Γιατί, λοιπόν, γίνεται μία περιγραφή, την οποία κάνατε και εσείς προηγουμένως, έκανε και ο Πρόεδρός σας με πολύ όμορφο τρόπο, με πολύ εύηχα επίθετα περί Τσετσένων και Ρώσων και δεν μπαίνουμε στην ουσία να διερευνήσουμε κατά πόσο οι συγκεκριμένοι χίλιοι οκτακόσιοι εξήντα πέντε εκ των οποίων διακόσιοι είκοσι δύο ήταν παιδιά -άρα πολύ λιγότεροι- δεν ήταν Έλληνες, δεν ήταν ελληνικής καταγωγής; Γιατί όλος αυτός ο θόρυβος και ο λαϊκισμός; Αυτή δεν είναι η δουλειά του εισαγγελέα;
Υπήρξε μία καταγγελία σε σχέση με τους εκ Κύπρου προερχομένους ομογενείς, ότι αυτοί δεν ήταν ελληνικής καταγωγής; Αμφισβητεί κανείς τελικώς αν εκεί έγινε κάποια παρανομία, αποδόθηκε κατά παράνομο τρόπο η ιθαγένεια; Καμία.
(Θόρυβος στην Αίθουσα)
Καμία! Αν έχετε μία να μας την πείτε.
Εδώ, κυρίες και κύριοι συνάδελφοι, ακούστηκαν και ορισμένες ανιστόρητες προσεγγίσεις από κάποιους, εξαιρετικά επικίνδυνες. Είπε κάποιος συνάδελφος και το είπε και ο Πρόεδρος προηγουμένως, ο κ. Καραμανλής, ότι ξέρετε -λέει- αυτοί δεν μιλούσαν ελληνικά. Αυτή είναι ανιστόρητη προσέγγιση. Και η Ποντία γιαγιά μου δεν ήξερε καθόλου ελληνικά μέχρι το θάνατό της. Οι πρόγονοί μου δεν μιλούσαν ελληνικά, αλλά ήταν φλογεροί Έλληνες.
ΣΑΒΒΑΣ ΤΣΙΤΟΥΡΙΔΗΣ: Αλλά ήταν Έλληνες.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ήταν φλογεροί Έλληνες, επαναλαμβάνω.
ΠΡΟΕΔΡΟΣ (Απόστολος Κακλαμάνης): Σας παρακαλώ, μη διακόπτετε. Δεν είναι σωστό. Η καθυστέρηση σημαίνει ότι κάποιοι, που δικαιούνται να μιλήσουν, δεν θα μιλήσουν.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ή ότι είχαν ρωσικά ονόματα. Πολλοί από εμάς είχαμε τουρκικά ονόματα αγαπητοί συνάδελφοι και τα αλλάξαμε στα είκοσι δύο. Και εσείς, κύριε συνάδελφε, που παρενέβητε. 
ΣΑΒΒΑΣ ΤΣΙΤΟΥΡΙΔΗΣ: Ήμασταν Έλληνες.
ΒΑΣΙΛΗΣ ΚΕΔΙΚΟΓΛΟΥ: Όσοι δεν είχαν ελληνική ιστορία εκεί άλλαξαν όνομα. Για να λέμε τα σύκα-σύκα.
ΠΡΟΕΔΡΟΣ (Απόστολος Κακλαμάνης): Παρακαλώ, μη γράφεται καμία διακοπή. 
Συνεχίστε, κύριε Υπουργέ.
ΒΑΣΙΛΗΣ ΚΕΔΙΚΟΓΛΟΥ: ….
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Συμφωνώ μαζί σας, κύριε Κεδίκογλου.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα μιλήσετε;
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αφήστε τις συμφωνίες και τις διαφωνίες.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κυρίες και κύριοι συνάδελφοι, με αυτόν τον τρόπο ουσιαστικά πετυχαίνετε αυτό το οποίο δεν θέλετε. Τελικώς μέσα από ένα λαϊκισμό και μέσα από μία προσέγγιση, η οποία κάθε άλλο παρά προσέγγιση για την επίλυση του ζητήματός μας αποτελεί, ουσιαστικά δυσφημούμε όλο αυτό τον ομογενειακό Ελληνισμό.
Είπε ο κ. Μητσοτάκης προηγουμένως ότι ήρθαν κάποιοι από την Κύπρο, εψήφισαν, πήγαν και ψήφισαν και στο Ηράκλειο. Μα, για όνομα του Θεού, γιατί δεν τα κατήγγειλε αυτά ο κ. Μητσοτάκης; Γιατί δεν κάνατε ένσταση; Δεν μπορούμε να ερχόμαστε εδώ μέσα να δημιουργούμε εντυπώσεις ουσιαστικά -επαναλαμβάνω- δυσφημώντας έναν ολόκληρο χώρο.
Τέλος, νομίζω ότι δεν πρέπει να δυσφημούμε και τη χώρα μας με όλη αυτήν την αναφορά που γίνεται τα τελευταία χρόνια γύρω από τη μετανάστευση, γύρω από τους ομογενείς, λες και η Ελλάδα είναι μία νησίδα μετανάστευσης, λες και δεν άλλαξαν ριζικά τα πράγματα, δεν ανετράπησαν στην κυριολεξία τα τελευταία χρόνια εξαιτίας των αλλαγών που έγιναν στη Σοβιετική Ένωση και στην Κεντρική Ανατολική Ευρώπη τα τελευταία χρόνια. Αυτή η εσωστρέφεια, νομίζω, κατά τον τρόπο με τον οποίο εκφράζεται, ουσιαστικά στρέφεται εναντίον του κύρους και της φήμης της χώρας.
Τέλος, θα κάνω μία παρατήρηση. Ακούσαμε πάλι σήμερα κάτι ψιθύρους περί αλλοίωσης του εκλογικού αποτελέσματος. Πρέπει να πείτε καθαρά τι εννοείτε. Κάποιος είπε για αλλοίωση του εκλογικού αποτελέσματος. Κάποιος άλλος είπε, "δεν αμφισβητούμε το εκλογικό αποτέλεσμα". Κάποιος άλλος είπε, "δεν το αμφισβητούμε, αλλά αλλοιώθηκε". Επιτέλους, πείτε το καθαρά, έτσι, για την ποιότητα της δημοκρατίας, που είπε προηγουμένως ο κ. Καραμανλής.
Κυρίες και κύριοι συνάδελφοι, θα περάσω στα θέματα της ουσίας που έχουν σχέση με το Υπουργείο Δημόσιας Τάξης και τη συμμετοχή του στη διαδικασία που συνίσταται στη χορήγηση άδειας παραμονής σε ό,τι αφορά στη νομιμοποίηση των ομογενών από τη Σοβιετική 'Ενωση. 
Απαραίτητη, λοιπόν, προϋπόθεση εισόδου στη χώρα των εν λόγω ατόμων ως παλιννοστούντων ήταν η κατοχή από αυτούς ισχύοντος ταξιδιωτικού εγγράφου και βεβαίως θεώρησης παλιννόστησης. Προκειμένου ο έλεγχος να γίνει αποτελεσματικότερος και για την αποτροπή εισόδου στη χώρα μας πλαστών διαβατηρίων ή πλαστών θεωρήσεων, καθιερώθηκε από τις αρχές Σεπτεμβρίου του 1996 όπως η προξενική μας αρχή στη Μόσχα αποστέλλει καθημερινά στην Κεντρική Υπηρεσία του Υπουργείου Δημόσιας Τάξης κατάλογο -κάθε μέρα επαναλαμβάνω- των χορηγηθεισών θεωρήσεων παλιννόστησης. Οι κατάλογοι αυτοί καταχωρούνταν ηλεκτρονικά όπου ήταν πολύ ευχερής η αναζήτηση στοιχείων από τις υπηρεσίες ελέγχου διαβατηρίων της Ελληνικής Αστυνομίας. 
Καταθέτω και το σχετικό έγγραφο στα Πρακτικά.
(Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά το προαναφερθέν έγγραφο, το οποίο έχει ως εξής:
(Το σχετικό έγγραφο υπάρχει στο τεύχος των Πρακτικών της Βουλής)
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Και μετά την είσοδο στη χώρα ο ομογενής εφοδιαζόταν με άδεια παραμονής από την αρμόδια υπηρεσία του Υπουργείου μέχρι τη δημοτολογική του τακτοποίηση σύμφωνα με τις διατάξεις του νόμου 1975. 
Με αφορμή διάφορες περιπτώσεις, όπου παρατηρήθηκε το φαινόμενο άτομα να χρησιμοποιούν διαβατήρια άλλων προσώπων που ήδη είχαν λάβει θεώρηση παλιννόστησης, αποφασίστηκε τον Ιούνιο του 1996 ότι πέραν των ημερήσιων καταστάσεων να αποστέλλονται από τα προξενεία στο Υπουργείο Δημόσιας Τάξης και στο Υπουργείο Εσωτερικών αντίγραφα των αιτήσεων με φωτογραφία πλέον που υπέβαλαν οι ομογενείς για τη λήψη της θεώρησης παλιννόστησης, για να ελέγχεται πλέον η ταυτοπροσωπία και να αποκλείεται η χρήση πλαστών διαβατηρίων ή πλαστών θεωρήσεων. 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και με σκοπό την πλήρη εξάλειψη της πλαστότητας από τον Απρίλιο του 1997 καθιερώθηκε να υποβάλλονται στην κεντρική υπηρεσία όλες οι αιτήσεις και όλα τα δικαιολογητικά, αφού προηγουμένως γινόταν έλεγχος ταυτοπροσωπίας.
Καταθέτω στα Πρακτικά και τα συγκεκριμένα έγγραφα, διαταγές και αποφάσεις του Υπουργείου Δημόσιας Τάξης.
(Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
(Τα σχετικά έγγραφα υπάρχουν στο τεύχος των Πρακτικών της Βουλής)
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Τι λέει η έκθεση, το πόρισμα για όλα αυτά; Τι λέει το εισαγγελικό πόρισμα για όλα αυτά, για όλες δηλαδή τις προσπάθειες που γίνονταν συνεχώς για να βελτιωθεί το πρόβλημα; Γιατί υπήρχε πράγματι πρόβλημα. Δεν αναφέρει λέξη. Και όχι μόνο δεν αναφέρει λέξη, αλλά λέει ότι δεν έγινε και τίποτα. Αυτή είναι η απάντηση του εισαγγελικού πορίσματος. 
Σε σχέση με το πρόβλημα της Κύπρου: Στην Κύπρο, λοιπόν, στις αρχές της δεκαετίας του 1990 μετέβη ένας μικρός αριθμός ομογενών από την τέως Σοβιετική 'Ενωση με τουριστική θεώρηση, όπου και παρέμεινε. Μετά την πάροδο του χρόνου οι κυπριακές αρχές έθεσαν το θέμα του καθεστώτος διαμονής των συγκεκριμένων ατόμων και ζήτησαν μέσα από επανειλημμένες συσκέψεις των συναρμοδίων Υπουργών Ελλάδας και Κύπρου να βρεθεί κάποια λύση. Το είπε και ο κ. Μαντέλης προηγουμένως, δεν θέλω να το επαναλάβω. Θα καταθέσω στα Πρακτικά ένα συγκεκριμένο έγγραφο, που αφορά στο συγκεκριμένο ζήτημα, την αναφορά Ροδουσάκη, τον οποίον επικαλείσθε, που εξηγεί για ποιους λόγους -και δεν χρειάζεται να το κάνουμε αυτήν τη στιγμή δημόσια- επιβαλλόταν η νομιμοποίηση και ταυτόχρονα η διαμονή των ατόμων στο χώρο της Μεγαλονήσου. 
(Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά το προαναφερθέν έγγραφο, το οποίο έχει ως εξής:
(Το σχετικό έγγραφο υπάρχει στο τεύχος των Πρακτικών της Βουλής)
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κατόπιν αυτού, λοιπόν, αποφασίστηκε από το Υπουργείο Εξωτερικών, το Σεπτέμβριο του 1997 και μετέβη εκεί ένα κλιμάκιο που έδινε χορηγήσεις, θεωρήσεις παλιννόστησης, οι οποίες θα είχαν τα ίδια έννομα αποτελέσματα ενώπιον των ελληνικών αρχών με αυτά που έδιναν οι ελληνικές προξενικές αρχές σε άλλα σημεία. 
Με βάση, λοιπόν, αυτήν την απόφαση, αυτήν τη διαδικασία το κλιμάκιο μέσω της ελληνικής πρεσβείας στη Λευκωσία, έστελνε καθημερινά στο Υπουργείο Δημόσιας Τάξης τους πίνακες με τις χορηγούμενες θεωρήσεις και ανά δεκαπενθήμερο φωτοαντίγραφα των αιτήσεων με φωτογραφίες των ενδιαφερομένων για το σχετικό έλεγχο. Συνολικά χορηγήθηκαν χίλια τριακόσια είκοσι δύο προξενικές θεωρήσεις, οι οποίες αφορούσαν σε χίλια οκτακόσια εξήντα πέντε άτομα, γιατί υπήρχαν οικογένειες, παιδιά κλπ.
Με δεδομένο λοιπόν -και θα καταθέσω το σχετικό έγγραφο στη Βουλή, την αναφορά του κ. Ροδουσάκη, μετά το πέρας της διαδικασίας- ότι οι ομογενείς αυτοί διέμεναν και εργάζονταν στην Κύπρο και η άφιξή τους και παραμονή τους στην Ελλάδα επί μακρό χρονικό διάστημα θα εσήμαινε πέραν όλων των δυσκολιών πολλές φορές απώλεια της εργασίας τους, από την Πρεσβεία ακριβώς στη Λευκωσία -επαναλαμβάνω, με βάση τα έγγραφα που θα καταθέσω- εντοπίστηκε η ανάγκη ταχείας τακτοποίησης στην Ελλάδα, άδεια παραμονής, δημοτολογική τακτοποίηση κλπ.
(Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
(Τα σχετικά έγγραφα υπάρχουν στο τεύχος των Πρακτικών της Βουλής)

ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Απαντώ τώρα στο θέμα το οποίο αποτέλεσε αντικείμενο εντυπωσιασμού και λαϊκισμού, ότι τα ομογενειακά σωματεία έστειλαν εδώ μία κατάσταση. Η κατάσταση, όμως, αυτή είχε την έννοια της νομιμοποίησης; Είχε την έννοια της προετοιμασίας των υπηρεσιών, σε ποιες υπηρεσίες θα πήγαιναν οι συγκεκριμένοι, έτσι ώστε να είναι έτοιμοι να τους υποδεχθούν. Και εδώ τώρα πρέπει να απαντήσουμε με καθαρό τρόπο για να σταματήσει επιτέλους αυτή η σπέκουλα και ο λαϊκισμός. Οι άνθρωποι, λοιπόν, αυτοί ήρθαν όλοι στην Ελλάδα. Αυτοί εκ Κύπρου ήρθαν όλοι στην Ελλάδα. Ένας-ένας ατομικά επήγαν στις αρμόδιες κατά τόπον υπηρεσίες, υπέβαλαν τα δικαιολογητικά τους με φωτογραφίες και νομιμοποιήθηκαν. Ένας-ένας επαναλαμβάνω. Τι λέει το εισαγγελικό πόρισμα γι' αυτό; Δεν λέει τίποτα. Λέει τα ακριβώς αντίθετα χωρίς μάλιστα να τα αποδεικνύει. 
Πού υπάρχει, λοιπόν, το πρόβλημα της τακτοποίησης των ομογενών Ποντίων από την Κύπρο; Σε τι συνίσταται έστω και παρατυπία ακόμη; Σας ερώτησα προηγουμένως αν υπάρχει παρανομία. Εάν δηλαδή κάποιος μη Έλλην πολιτογραφήθηκε Έλληνας. Δεν υπάρχει κανείς. Υπάρχει καμία παράτυπη διαδικασία; Απολύτως καμία. Προς τι λοιπόν όλος ο θόρυβος; "Ο Ασλανίδης" μου λέτε.
Κύριοι συνάδελφοι, είχαμε λοιπόν -και το ξανατονίζω- αυτοπρόσωπη εμφάνιση, καταγραφή, έλεγχο και χορήγηση εξάμηνης άδειας παραμονής μέχρι την οριστική τακτοποίηση και δεν διαπιστώθηκε καμιά περίπτωση πλαστότητας.
Κύριοι συνάδελφοι, είπα προηγουμένως ότι παρατηρήθηκαν προβλήματα. Και κάθε φορά που τα προβλήματα παρατηρούνταν, υπήρχαν και βελτιώσεις στην όλη διαδικασία. Ακόμα και σήμερα ερευνώνται όλες οι υποθέσεις, όπως ξέρετε, από τις Αστυνομικές Αρχές. Εγώ προσωπικά έδωσα πέρυσι προσωπική εντολή με έγγραφο προς όλες τις υπηρεσίες -το ξέρετε πολύ καλά, το επικαλέστηκε προηγουμένως και ο Πρόεδρός σας- να ερευνηθούν όλες οι υποθέσεις. Όταν θα τελειώσει αυτή η διαδικασία πραγματικά νομίζω ότι θα μετανοήσουμε όλοι μας γιατί δημιουργήσαμε ένα μεγάλο θόρυβο για ένα πολύ μικρό πρόβλημα.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ, και εμείς ευχαριστούμε γιατί μας δώσατε χρόνο. 
Ο Κοινοβουλευτικός Εκπρόσωπος της Νέας Δημοκρατίας έχει το ήμισυ του χρόνου σύμφωνα με τον Κανονισμό. Ο κ. Παυλόπουλος έχει το λόγο για δέκα λεπτά.
ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, το ζήτημα που συζητούμε σήμερα αφορά και την ποιότητα της δημοκρατίας και την ανόθευτη έκφραση της λαϊκής ετυμηγορίας. Στην ουσία αφορά το δημοκρατικό μας πολίτευμα. Και θα περίμενα από την πλευρά της Κυβέρνησης και περισσότερη ευθιξία και περισσότερη ευαισθησία. Η έλλειψη και των δύο σημαίνει είτε αδυναμία να αντιμετωπίσουν την πραγματικότητα, είτε φόβο. Και θα εξηγήσω γιατί.
Πρώτα-πρώτα είναι λυπηρό, κυρίες και κύριοι συνάδελφοι, το ότι ένα τόσο σημαντικό θέμα, το οποίο έχει απασχολήσει για πολύ καιρό την ελληνική κοινή γνώμη και που αφορά τη δημοκρατία, συζητείται χωρίς να θέλει η κρατική τηλεόραση να το μεταδώσει, όπως μεταδίδει άλλα πράγματα. Με αποτέλεσμα να βγουν κάποια αποσπάσματα μόνο στα δελτία ειδήσεων και τίποτα παραπάνω. Κατά τα λοιπά δεν χάνει ευκαιρία η κρατική τηλεόραση για "ψύλλου πήδημα" να μεταδίδει όχι μόνο τις διάφορες εκδηλώσεις του Πρωθυπουργού, αλλά και του τελευταίου ακόμη κομματικού στελέχους, όποτε της αρέσει, σαν πιστή θεραπαινίδα της Χαριλάου Τρικούπη και της οδού Ζαλοκώστα. 
Σε ό,τι αφορά την ουσία του θέματος πρώτα-πρώτα θα ήθελα να εξηγήσω προς όλους τους συναδέλφους της Συμπολίτευσης, γιατί αυτούς αφορά η πρότασή μας, το εξής απλό πράγμα.
Κυρίες και κύριοι συνάδελφοι, της Συμπολίτευσης υπάρχει έστω και ένας από εσάς ο οποίος να αρνείται ότι έγιναν παράνομες διοικητικές πράξεις απονομής της ελληνικής ιθαγένειας; Και όταν λέω παράνομες, δεν εννοώ απλώς παράτυπες. Δεν εννοώ περιπτώσεις ομογενών που για λόγους ταχύτητας ή λόγω ελλείψεων που και εκείνοι δεν γνώρίζαν, οδηγήθηκαν σε τυπικές παραβάσεις. Μιλώ για περιπτώσεις ανθρώπων που δεν είχαν καμία σχέση με την ελληνική ιθαγένεια, μιλώ για περιπτώσεις ανθρώπων, οι οποίοι δεν υπήρξαν και δεν είναι Έλληνες, -πολλοί απ' αυτούς είναι μέλη του οργανωμένου εγκλήματος- και οι οποίοι απέκτησαν την ελληνική ιθαγένεια. 
Υπάρχει έστω και ένας από εσάς που αγνοεί ότι συνέβησαν αυτά τα πράγματα; Πρώτα πρώτα ο κύριος Υπουργός Εσωτερικών, Δημόσιας Διοίκησης και Αποκέντρωσης τελευταία αποδέχτηκε ο ίδιος και είπε ότι δεν είναι τιμητικό για την Κυβέρνηση ούτε και για τον ίδιο ότι συνέβησαν αυτά τα πράγματα. Ομολογεί ότι έχουν γίνει αυτά τα πράγματα. Ομολογεί ότι στους εκλογικούς καταλόγους, με βάση τους οποίους έγιναν οι εκλογές της 9ης Απριλίου του 2000, υπήρχαν άνθρωποι που όχι μόνο δεν ήταν Έλληνες, αλλά πολλοί από αυτούς υπήρξαν μέλη του οργανωμένου εγκλήματος. Αυτό το ανέδειξε το Σώμα Ελεγκτών Δημόσιας Διοίκησης. Το ίδιο το Σώμα Ελεγκτών Δημόσιας Διοίκησης ανέφερε τρεις χιλιάδες διακόσιες είκοσι δύο περιπτώσεις. Το πόρισμα Σημαιοφορίδη, το οποίο η Νέα Δημοκρατία, όπως ξέρετε, έφερε στην επιφάνεια, ανέδειξε δειγματοληπτικά χιλιάδες περιπτώσεις. 
Από εκεί και πέρα, αναφέρω ορισμένα παραδείγματα αφού δεν πείθεστε. Αμφισβητείτε το γεγονός ότι υπήρξε μέλος του οργανωμένου εγκλήματος, μη έχον καμία σχέση με την Ελλάδα, ο Αλεξάντερ Σολόνικ, ο οποίος είχε πάρει δύο φορές την ελληνική ιθαγένεια και ήταν εγγεγραμμένους στους εκλογικούς καταλόγους; Αμφισβητείτε ότι ήταν ακριβώς μία από αυτές τις χαρακτηριστικές περιπτώσεις εκείνη του κ. Ταταρένγκωφ, την οποία έφερε ο Πρόεδρος της Νέας Δημοκρατίας από το 1999 με επιστολή του και ερώτηση προς τον Πρωθυπουργό -ο κύριος Πρωθυπουργός έλεγε ότι όλα πάνε καλά- διαβόητος και αυτός Ρώσος αρχιμαφιόζος; Ο οποίος μάλιστα δρούσε ελεύθερα στην Ελλάδα και ο οποίος ήταν επίσης εγγεγραμμένος στους εκλογικούς καταλόγους; Αγνοείτε την περίπτωση του "αξιότιμου" "κυρίου" Σεργκέι Κότοβιτς Ουκρανού αρχιμαφιόζου, ο οποίος μετά τις εκλογές ευρέθη δολοφονημένος και δίπλα του υπήρχε το εκλογικό του βιβλιάριο με βάση το οποίο είχε ψηφίσει σ' εκλογικό τμήμα του Μενιδίου Αττικής; Αυτά τι σημαίνουν; 
ΘΕΟΔΩΡΟΣ ΠΑΓΚΑΛΟΣ: Συμπράττω… 
ΠΡΟΕΔΡΕΥΩΝ (Παναγιώτης Σγουρίδης): Συμπράττετε, κύριε Πάγκαλε, με την παρανομία; 
ΠΡΟΚΟΠΗΣ ΠΑΥΛΟΠΟΥΛΟΣ: Αυτές οι περιπτώσεις υπάρχουν και είναι γνωστό ότι υπάρχουν και πάμπολλες άλλες τέτοιες περιπτώσεις. Και αυτές σε καμία περίπτωση δεν μπορείτε να τις αγνοήσετε. Το ζήτημα είναι πόσες είναι οι περιπτώσεις αυτές. Για να μην υπάρχει η παραμικρή αμφισβήτηση και να πάψει πλέον αυτή η εκμετάλλευση που συνηθίζει το ΠΑ.ΣΟ.Κ., έχοντας την προπαγανδιστική μηχανή, την οποία όλοι γνωρίζουμε και ως προς την έκτασή της και ως προς τις επιπτώσεις της, πρέπει να γίνει έρευνα. 
Πάψτε να εκμεταλλεύεστε τους Έλληνες Ποντίους. Ξέρετε πολύ καλά ότι ούτε οι έρευνες που έγινα, ούτε βεβαίως η πρόταση της Νέας Δημοκρατίας αφορά Έλληνες Ποντίους που έχουν πάρει ή πρόκειται να πάρουν την ελληνική ιθαγένεια, ακόμα και αν ο τρόπος που πήραν την ελληνική ιθαγένεια παρουσιάζει τυπικές ελλείψεις. Δεν μας αφορούν αυτές οι περιπτώσεις. 
Μας αφορούν οι μη Έλληνες. Εκείνοι που εκμεταλλεύονται την ευαισθησία όλων μας και ιδίως της Νέας Δημοκρατίας που άνοιξε τους ορίζοντες απέναντι στους αδελφούς μας Ποντίους. Εκείνες οι παρακρατικές εστίες που εκμεταλλευόμενες αυτές τις ευαισθησίες χρησιμοποιούν την ελληνική ιθαγένεια και την ιερή ιστορία των Ελλήνων Ποντίων για να επιτρέψουν να παρεισφρήσουν στην Ελλάδα και στους εκλογικούς καταλόγους ή να επηρεάσουν το εκλογικό αποτέλεσμα μέλη του οργανωμένου εγκλήματος, οι οποίοι δεν έχουν καμία σχέση με την Ελλάδα. Αυτοί μας αφορούν και μην τολμήσετε να ξανααναφέρετε άλλες προθέσεις της Νέας Δημοκρατίας. Γιατί τότε οι κατηγορίες μας θα είναι βαρύτατες και θα σας τις αποδείξουμε. 
Αφήστε, λοιπόν, την ανίερη εκμετάλλευση των αδελφών μας Ποντίων και ομολογήστε ευθέως ότι το όνομά τους, τους αγώνες και την ιστορία τους επιτρέψατε να την σκιάσουν άνθρωποι που δεν έχουν καμία σχέση με την Ελλάδα. 
Όταν ζητήσαμε να γίνει εξεταστική επιτροπή πέρυσι το Φεβρουάριο και έγινε σχετική συζήτηση, την αρνηθήκατε. Τι είχαμε πει και τότε; Δεν ζητάμε ποινικές ευθύνες και δεν προσπαθούμε να ποινικοποιήσουμε την πολιτική ζωή του Τόπου. Ζητάμε απλώς και μόνο να δούμε ποια είναι η έκταση του φαινομένου, ποιοι ευθύνονται, ποιες ασφαλιστικές δικλείδες πρέπει να υπάρξουν για να μην υπάρξουν και πάλι τέτοια φαινόμενα στο άμεσο ή στο απώτερο μέλλον. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Το αρνηθήκατε λέγοντας ότι δεν υπάρχουν στοιχεία τα οποία να ευνοούν τη δημιουργία μιας τέτοιας Επιτροπής. και εν πάση περιπτώσει είπατε: "Κάνουμε τη δουλειά μας". Και είχατε αποκρύψει, κύριοι της Κυβέρνησης, από τη Βουλή των Ελλήνων στις 27 Φεβρουαρίου 2001, όταν κάναμε αυτή τη συζήτηση, ότι υπήρχαν τότε πορίσματα ανωτάτων διπλωματικών υπαλλήλων, που εσείς είχατε βάλει να ψάξουν την υπόθεση, που είχαν τελειώσει τις έρευνές τους και που σας έλεγαν: Υπάρχει ζήτημα. 
Τα αποκρύψατε. Αποκρύψατε το πόρισμα Χ. Δημητρίου, αποκρύψατε το πόρισμα Ντ. Γροσομανίδου. Όταν μάλιστα ζητήσαμε να έρθουν και τα λοιπά πορίσματα -γιατί είναι πολλά- τότε το Υπουργείο Εξωτερικών, το οποίο αρνείται να έρθει να συζητήσει επερώτηση από το Σεπτέμβριο μέχρι τώρα, τα απέκρυψε. Αποκρύψατε όλα τα λοιπά πορίσματα, που ξέρετε ότι υπάρχουν, επικαλούμενοι δήθεν το απόρρητο. Μας λέτε: "Άντε να τα δείτε στο Υπουργείο Εξωτερικών!" Αποκρύψατε από τη Βουλή τα πορίσματα τα οποία εξέδωσαν οι διπλωματικοί υπάλληλοι, τους οποίους εσείς βάλατε. Πρέπει να διερευνηθεί το θέμα! Ποιος, όμως, θα το ερευνήσει; 
Είχατε χρέος να δείχνετε περισσότερη ευαισθησία εξαιτίας αυτού που κάνατε. Επειδή δηλαδή αποκρύψατε από τη Βουλή αυτά τα στοιχεία. Αντ' αυτού τι κάνατε; Κάνουμε επερώτηση το Σεπτέμβριο και αρνείστε! Είναι πρωτοφανές, είναι ύβρις, είναι πρόκληση κατά του Κοινοβουλίου να αρνείται ο Υπουργός Εξωτερικών από το Σεπτέμβριο να έρθει εδώ, για να δώσει λόγο για το τι συνέβη με όλα αυτά τα θέματα! Και όταν κάνουμε πρόταση για εξεταστική επιτροπή μας λέτε "γιατί την κάνετε";. Εξαντλούμε όλα τα όρια του κοινοβουλευτικού ελέγχου. 
Έρχεται και το πόρισμα Ντογιάκου, ειδικότερα η δικογραφία που έγινε μετά την προκαταρκτική εξέταση Ντογιάκου. Επιτέλους, αποφασίστε αν θα σεβαστείτε ή όχι τη δικαιοσύνη και τους λειτουργούς της! Σήμερα πήγατε στην αρχή κάνατε κάποια βήματα υπευθυνότητας. 
Άκουσα όμως κατάπληκτος πριν λίγο τον Υπουργό Δημόσιας Τάξης να καταφέρεται ένα-ντίον δικαστικού λειτουργού. Τι έκανε αυτός; Μάζεψε τις μαρτυρικές καταθέσεις και όταν είδε ότι κάποιοι από αυτούς, οι οποίοι κατέθεσαν μαρτυρικώς στη σχετική διαδικασία, ενέπλεκαν πολιτικά πρόσωπα, έστειλε το πόρισμά του στη Βουλή, ως είχε χρέος. 
Τι έκανε ο εισαγγελέας; Ο εισαγγελέας έκανε τη δουλειά του, γιατί συνέλεξε υλικό που του έδωσαν. Ο κύριος Υπουργός προηγουμένως ρώτησε τι υλικό είναι αυτό. Είναι το υλικό εκείνο, από το οποίο προκύπτει το αίσχος και το χάος, το οποίο επεκράτησε πριν από τις εκλογές και κατά τη διάρκεια των εκλογών. 
Ο κ. Ντογιάκος μαρτυρικές καταθέσεις μεταφέρει. Τι λέει για την Κύπρο; Δεν μιλάει μόνο για τον τρόπο με τον οποίο μεταφέρθηκαν όλοι όσοι μεταφέρθηκαν, -πράγμα που δείχνει τον τρόπο με τον οποίο έδρασε το ΠΑΣΟΚ- αλλά λέει και κάτι άλλο. Λέει ότι παραβιάστηκαν όλες οι διαδικασίες, γιατί δόθηκε άδεια παλιννόστησης πέρα και έξω από οιαδήποτε διαδικασία. Χωρίς δηλαδή να παρίσταται αυτοπροσώπως ο ενδιαφερόμενος. Με εντολή κάποιου κ. Ασλανίδη, προέδρου της Νομαρχιακής Επιτροπής του ΠΑΣΟΚ στη Λευκωσία, με βοηθούς κάποιους κυρίους Ασκαλίδη και Ματσουκάτοφ, οι οποίοι έβαλαν τις υπογραφές τους στο Υπουργείο Δημόσιας Τάξης, δόθηκαν οι άδειες παλιννοστούντων!
Βεβαίως, από εκεί και πέρα μαζί με τα ξερά καιγόταν και οτιδήποτε άλλο έμπαινε μέσα. Δεν γνωρίζουμε πλέον αν μόνο οι Έλληνες Πόντιοι που δούλευαν στην Κύπρο έπαιρναν τέτοιου είδους άδειες. Δεν ξέρουμε τι άλλο έγινε. Για να μη μένει καμία αμφιβολία, πάρτε και τους καταλόγους που αποδεικνύουν τι ακριβώς ήρθε από εκεί, το οποίο αυτήν τη στιγμή ψάχνει Σύμβουλος της Επικρατείας με ειδική αποστολή στο Ναβαροσίσκ. 
(Στο σημείο αυτό ο Βουλευτής κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Τι δουλειά κάνει ο Σύμβουλος της Επικρατείας εκεί, αν όλα ήταν νόμιμα, όπως μας λέτε; Εξάλλου, είναι Σύμβουλος της Επικρατείας που εσείς στείλατε. Μα, γιατί δεν το λέτε εδώ μέσα; Γιατί το αμφισβητείτε; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω λέγοντας το εξής: Δεν ποινικοποιούμε την πολιτική ζωή. Δεν αναζητούμε ποινικές ευθύνες, αυτήν την ώρα τουλάχιστον. Εμείς αυτήν τη στιγμή με βάση τα πορίσματα των διπλωματικών λειτουργών, με βάση την δικογραφία, που διαβιβάσθηκε στη Βουλή, λέμε ότι πρέπει να ερευνηθεί η υπόθεση σε βάθος για όλες τις αποδόσεις της ελληνικής ιθαγένειας από το 1990, δηλαδή από τις ημέρες τις δικές μας, της κυβέρνησης Μητσοτάκη, έως το 2000. Όλες. Επομένως τι φοβάστε; Αφορά και τη δική μας κυβέρνηση. Θα έχετε την πλειοψηφία. Η εξεταστική επιτροπή είναι αυτή που θα ερευνήσει τι συνέβη και τι πρέπει να γίνει, για να μην ξαναζήσουμε τέτοια κατάπτωση της δημοκρατίας στο μέλλον. 
Εάν δεν αποδεχθείτε την πρότασή μας, αυτήν την αυτονόητη πρόταση της Νέας Δημοκρατίας, δύο συμπεράσματα βγαίνουν: Πρώτον, ότι φοβάστε. Δεύτερον, ότι φοβάστε πως η ποσότητα των "παράνομων" ελληνοποιήσεων είναι τέτοια ακριβώς, ώστε πράγματι το αποτέλεσμα επηρεάστηκε. Και επειδή ψάχνει να βρει ο κ. Χρυσοχοϊδης τι σημαίνει "επηρεάστηκε το αποτέλεσμα", του λέμε ευθέως ότι και με μια παράνομη ψήφο επηρεάζεται το εκλογικό αποτέλεσμα. Η δημοκρατία δεν είναι ποσοτικό, αλλά ποιοτικό μέγεθος. 
Δεν είναι πέντε ή δέκα ψήφοι. Ο ένας που ψήφισε χωρίς να έχει την ιδιότητα του Έλληνα, παραβίασε τη Δημοκρατία. Γι' αυτό ακριβώς, επειδή τη Δημοκρατία εμείς την αντιλαμβανόμαστε ως ποιοτικό μέγεθος, ενώ εσείς φαίνεται ότι τη μετράτε με το καντάρι των πολιτικών σας σκοπιμοτήτων, αρνείστε την πρότασή μας.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Την αποστολή μας όμως, εμείς θα την πραγματώσουμε. Γιατί, και αν αρνηθείτε, έχουμε τα μέσα και μέσω του κοινοβουλευτικού ελέγχου και με τις άλλες νόμιμες διαδικασίες να λάμψει η αλήθεια. Να ξέρετε, όμως, ότι και οι ένοχοι θ' αποκαλυφθούν και δεν πρόκειται να πάμε σε άλλες εκλογές με εκλογικούς καταλόγους που δεν τιμούν τη Δημοκρατία.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Παυλόπουλε. Παίρνετε χρόνο από τους άλλους συναδέλφους.
ΠΡΟΚΟΠΗΣ ΠΑΥΛΟΠΟΥΛΟΣ: Είναι χρέος της Νέας Δημοκρατίας, είναι χρέος που αναλαμβάνει και ενώπιον της Βουλής των Ελλήνων και φυσικά ενώπιον του ελληνικού λαού.
Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΘΕΟΔΩΡΟΣ ΠΑΓΚΑΛΟΣ: Θα κάνετε αποχή, δηλαδή;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πάγκαλε, όταν έρχεστε εδώ στη Βουλή, να έρχεστε ενημερωμένος.
ΘΕΟΔΩΡΟΣ ΠΑΓΚΑΛΟΣ: Μα, εξαγγείλατε αποχή από τις επόμενες εκλογές. Είναι τρομερό αυτό!
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
Κύριε Παυλόπουλε, καθίστε κάτω.
Μην κάνετε μεταξύ σας συζητήσεις, κύριε Πάγκαλε, σας παρακαλώ, γιατί έτσι μεταφέρουμε το θέμα αλλού.
Θα δώσουμε το λόγο στον Κοινοβουλευτικό Εκπρόσωπο του ΠΑ.ΣΟ.Κ., τον κ. Αλέξανδρο Ακριβάκη και στη συνέχεια θα μιλήσουν η κα Μπενάκη και ο κ. Πάγκαλος.
Ορίστε, κύριε Ακριβάκη, έχετε είκοσι λεπτά.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κύριοι συνάδελφοι, κατ' αρχάς θέλω να πιστεύω ότι δεν θα με επικρίνει κάποιος, επειδή θα αναφερθώ στον απόντα από την Αίθουσα αξιότιμο Πρόεδρο της Νέας Δημοκρατίας, για κάποιο σημαντικό ολίσθημα, στο οποίο κατά την άποψή μου υπέπεσε σήμερα.
Βεβαίως, θα κάνω μία παρένθεση πριν από αυτό και θα αναφέρω κάτι που ήρθε στη μνήμη μου την ώρα που ο Αρχηγός της Νέας Δημοκρατία εγκατέλειπε την Αίθουσα ακαριαίως μετά την ομιλία του.
ΠΡΟΚΟΠΗΣ ΠΑΥΛΟΠΟΥΛΟΣ: Ο Πρωθυπουργός δεν ήρθε καθόλου.
ΑΛΕΞΑΝΔΡΟΣ ΑΚΡΙΒΑΚΗΣ: Θα ενθυμηθώ ότι προ εικοσαημέρου ο κ. Καραμανλής είχε κατηγορήσει τον κύριο Πρωθυπουργό για περιφρόνησή του προς τη Βουλή λόγω της μη συχνής παρουσίας του.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν αφήνετε τις κρίσεις;
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κυρία μου. Να μην γίνεται καμία διακοπή. Σας παρακαλώ!
ΑΛΕΞΑΝΔΡΟΣ ΑΚΡΙΒΑΚΗΣ: Η κρίση του αυτή ήταν άδικη με δεδομένες τις αυτονόητες υποχρεώσεις του Πρωθυπουργού και όποιου πρωθυπουργού. Θεωρώ πως η τακτική την οποία εφαρμόζει ο Αρχηγός της Νέας Δημοκρατίας να εγκαταλείπει την Αίθουσα αμέσως μετά την ομιλία του, δίκην δρομέως ταχύτητος, όχι απλώς υποβαθμίζει το Κοινοβούλιο, αλλά προσβάλλει την Εθνική Αντιπροσωπεία. Και για να μην είμαι εγώ ο εκφραστής της Εθνικής Αντιπροσωπείας, θα πω απλά ότι εμένα με προσβάλλει αυτή η τακτική.
Έχω δει αρκετούς αρχηγούς κομμάτων τα τελευταία χρόνια -και τον κ. Μητσοτάκη της Νέας Δημοκρατίας και τον κ. Έβερτ- οι οποίοι κάθονταν, μιλούσαν, άκουγαν, απαντούσαν, ανταπαντούσαν και δι' αυτού του τρόπου χρωματίζετο και αναβαθμίζετο η συζήτηση στο Κοινοβούλιο. Αυτήν την τακτική του "ομιλώ και φεύγω αμέσως" ειλικρινά την βρίσκω απερίγραπτη και εξαιρετικά πρωτόγνωρη.
ΠΡΟΕΔΡΕΥΩΝ (Κωνσταντίνος Βρεττός): Ας έρθουμε στο θέμα τώρα, κύριε συνάδελφε.
ΑΛΕΞΑΝΔΡΟΣ ΑΚΡΙΒΑΚΗΣ: Έρχομαι στο θέμα, κύριε Πρόεδρε.
Κύριοι συνάδελφοι, νομίζω ότι για το θέμα των παράνομων ελληνοποιήσεων, για να κατανοήσουμε πώς ξεκίνησε το θέμα και πώς φτάσαμε στη σημερινή μέρα, θα πρέπει νοερά να μεταφερθούμε στη νύχτα της 9ης Απριλίου, τη νύχτα των εθνικών εκλογών που παίχτηκε πράγματι ένα θρίλερ. Δοκιμάστηκαν τα νεύρα όλων μας και ιδιαιτέρως των οπαδών των δύο μεγάλων κομμάτων. Θέλω να πω ότι στη συγκεκριμένη περίπτωση ήταν λογικό και ανθρώπινο η απογοήτευση που ένιωσαν οι οπαδοί της Νέας Δημοκρατίας να πολλαπλασιάστηκε από τον τρόπο που διαμορφώθηκε το τελικό αποτέλεσμα.
Αυτό θα είχαν πάθει και οι δικοί μας οπαδοί, αν είχαμε χάσει τις εκλογές. Άρα, λοιπόν, είχε υποχρέωση η ηγεσία της Νέας Δημοκρατίας να βρει μέσα και τακτικές, για να εκτονωθεί αυτή η απογοήτευση. Και βρήκε. Αν θυμάστε πολύ καλά, αγαπητοί συνάδελφοι, το πρώτο που κυκλοφόρησε την επόμενη μέρα ήταν ότι "νικήσαμε, νίκησε η Νέα Δημοκρατία, γιατί αύξησε το εκλογικό της ποσοστό". Όμως μετά από λίγες μέρες και μετά από παρέμβαση επιφανών στελεχών της Νέας Δημοκρατίας, είδαν ότι αυτός ο τρόπος εκτόνωσης της απογοήτευσης ήταν απρόσφορος και αναποτελεσματικός και εγκαταλείφθηκε. Και τότε κύκλοι της Νέας Δημοκρατίας και μία μερίδα του φιλικού της Τύπου εφεύρε τη νοθεία λόγω των ελληνοποιήσεων. Και αυτό το κλίμα, αυτή η άποψη περί νοθείας διατηρήθηκε στο φιλικό Τύπο της Νέας Δημοκρατίας περίπου ένα μήνα.
Οφείλω να ομολογήσω -και πρέπει να το πω για να είμαι δίκαιος- ότι η ηγεσία της Νέας Δημοκρατίας στο θέμα αυτό στάθηκε με μεγάλο σκεπτικισμό. Σιώπησε. Ούτε υιοθέτησε την άποψη περί νοθείας, αλλά ούτε με κάποιον τρόπο θέλησε να διαψεύσει τα δημοσιεύματα του φιλικού της Τύπου. Ακολούθησε μία ισορροπιστική τακτική.
Αυτή λοιπόν η ισορροπιστική τακτική που επέλεξε η ηγεσία της Νέας Δημοκρατίας, επέβαλε δύο κινήσεις. 
Η μία κίνηση ήταν η κατάθεση μιας επερώτησης με πολύ προσεκτικό περιεχόμενο, που αφορούσε την ελληνοποίηση τριών κακοποιών.
Η δεύτερη κίνηση ήταν η σύσταση μιας επιτροπής εξ στελεχών της Νέας Δημοκρατίας, την περίφημη επιτροπή Σημαιοφορίδη, για να ερευνήσει το θέμα. 
Με αυτόν τον τρόπο είναι σαφές ότι η Νέα Δημοκρατία προσπάθησε εν μέρει, να ικανοποιήσει την πλευρά αυτή που επεδίωκε την αμφισβήτηση του εκλογικού αποτελέσματος και από την άλλη μεριά παρέπεμψε το θέμα στις καλένδες, στο απώτερο μέλλον, όταν θα ήταν εκτός επικαιρότητος και εκτός ενδιαφέροντος της κοινής γνώμης.
Έτσι εξελίχθηκαν τα πράγματα και φτάσαμε στο πόρισμα Σημαιοφορίδη. Όσοι διάβασαν το πόρισμα Σημαιοφορίδη, στελέχους της Νέας Δημοκρατίας, θα είδαν μετ΄ εκπλήξεως ότι δεν έκανε κανένα συσχετισμό με το εκλογικό αποτέλεσμα. Άρα θα έλεγα ότι ήταν ενταγμένο σε αυτήν την τακτική της ηγεσίας της Νέας Δημοκρατίας. Δεν συσχέτιζε το θέμα των όποιων παρανόμων ελληνοποιήσεων με το εκλογικό αποτέλεσμα.
Ήρθε μετά η κατάθεση της πρότασης για σύσταση εξεταστική επιτροπής, η οποία συζητήθηκε πέρσι το Φεβρουάριο. Είχα πει, αγαπητοί συνάδελφοι, εκείνη την ημέρα ότι αυτή ήταν η τελευταία πράξη του σεναρίου και η εξάντληση της υποχρέωσης της Νέας Δημοκρατίας προς τους σκληρούς κύκλους, που ήθελαν την αμφισβήτηση του εκλογικού αποτελέσματος. Βεβαίως διαψεύστηκα από τα γεγονότα, γιατί δεν ήταν η τελευταία πράξη τότε, είναι σήμερα. Διαψεύστηκα, όμως, για τον εξής απλούστατο λόγο. Δεν είχα υπολογίσει ότι εκκρεμούσε αυτή η προκαταρκτική εξέταση, που διετάχθη κατόπιν καταγγελίας συναδέλφων της Νέας Δημοκρατίας. 
Θέλω να πιστεύω ότι σήμερα η Νέα Δημοκρατία εξαντλεί την υποχρέωσή της…
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Μην προεξοφλείτε το αποτέλεσμα.
ΑΛΕΞΑΝΔΡΟΣ ΑΚΡΙΒΑΚΗΣ: Παρακαλώ, πάρτε το λόγο και απαντήστε.
…εξαντλεί την υποχρέωσή της προς την εισαγγελική αρχή. Και το λέω αυτό ευπρόσωπα πιστεύω, για τον εξής λόγο. Αυτή την τακτική ακολούθησε παγίως η Νέα Δημοκρατία σε όλες τις προτάσεις εξεταστικών επιτροπών, ή προτάσεις για προανακριτικές επιτροπές.
Βλέπω τον κ. Πάγκαλο εδώ και ενθυμούμαι την πρόταση της Νέας Δημοκρατίας για σύσταση προανακριτικής επιτροπής κατά του κ. Παγκάλου και του κ. Ρέππα. Όλοι οι αγορητές της Νέας Δημοκρατίας -θυμάμαι και τον κ. Λυκουρέζο, με ακούει τώρα- έλεγαν ότι "Ναι, δεν υπάρχει ποινική ευθύνη των Υπουργών. Αλλά για λόγους σεβασμού της δικαιοσύνης πρέπει να κάνουμε αυτήν την πρόταση. Δεν μπορούμε να την βάλουμε στο αρχείο χωρίς συζήτηση". Αυτή ήταν η επιχειρηματολογία των αγορητών της Νέας Δημοκρατίας σε αυτήν τη συγκεκριμένη πρόταση. 
Θα μου επιτρέψετε να πω, με αυτά που άκουσα μέχρι τώρα και από τον Αρχηγό της Αξιωματικής Αντιπολίτευσης και από τον κ. Παυλόπουλο και από τους άλλους αγορητές, ότι η ίδια τακτική ακολουθείται. Σημειώνω απλώς ότι ο κ. Καραμανλής -καίτοι η πρόταση του εισαγγελέως έφθασε στην Βουλή, διότι ανεύρε ποινικές ευθύνες Υπουργών- δεν ανέφερε ούτε μια στιγμή τη λέξη ποινική ευθύνη, ούτε τη λέξη αδίκημα. Το ίδιο και ο κ. Παυλόπουλος. 
Άρα, λοιπόν η σημερινή συζήτηση γίνεται για την τιμή των όπλων. Και νομίζω ότι μετά την τοποθέτηση του αξιότιμου Αρχηγού της Νέας Δημοκρατίας, αλλά θα έλεγα και του κ. Μητσοτάκη, η συζήτηση έχει πάψει να έχει ενδιαφέρον. Ο κ. Μητσοτάκης υπεραμύνθηκε -και πολύ σωστά έπραξε- της πολιτικής που ακολούθησε η Κυβέρνησή του τότε, εννοεί έναντι των Ποντίων. Είπε χαρακτηριστικά ότι αυτήν την πολιτική συνέχισε και το ΠΑΣΟΚ. 
Το καταλυτικό επιχείρημα και του Αρχηγού της Νέας Δημοκρατίας και του κ. Μητσοτάκη, προς υποστήριξη της σημερινής πρότασης, ποιο ήταν; Ότι: "Εμείς όταν ήμασταν στην Κυβέρνηση δεχόμασταν όλες τις προτάσεις για εξεταστική επιτροπή και εσείς δεν έχετε δεχτεί καμία". Αυτό είναι καταλυτικό επιχείρημα. Για αυτό το λόγο δηλαδή πρέπει η Βουλή των Ελλήνων να αποφασίσει την σύσταση εξεταστικής επιτροπής; Θεωρώ ότι υποβαθμίζεται το Κοινοβούλιο σημαντικά μόνο και μόνο με αυτό το οποίο λέγεται. 
Κύριοι συνάδελφοι, δεν θα ασχοληθώ με στοιχεία. Αυτά τα είπαμε και στην προηγούμενη συζήτηση για την εξεταστική επιτροπή. Το μόνο το οποίο ήθελα να πω, αγαπητοί κύριοι συνάδελφοι, είναι ότι κανένα νέο στοιχείο -σε σχέση με την προηγούμενη συζήτηση για την εξεταστική επιτροπή- δεν βγαίνει στο προσκήνιο σήμερα και από την πλευρά του κυρίου εισαγγελέως και του πορίσματος του κ. Δημητρίου, του πρεσβευτού. Όλα όσα λένε και οι δύο αναφέρονται αναλυτικώς και στο πόρισμα της Επιτροπής Σημαιοφορίδη και στο πόρισμα του Σώματος Ελεγκτών Δημόσιας Διοίκησης. 
Όμως, κύριοι συνάδελφοι, έρχομαι τώρα σε ένα εξόχως σοβαρό θέμα, το οποίο δημιουργείται με το πόρισμα που έστειλε ο αξιότιμος κύριος εισαγγελεύς στη Βουλή των Ελλήνων. Νομίζω ότι είναι πάρα πολύ μεγάλο το θέμα και δεν μπορούμε να μην το συζητήσουμε και να μην μιλήσουμε επ' αυτού με τη δέουσα σοβαρότητα. 
Κατ' αρχήν θα πρέπει να υπομνήσω ότι ο κύριος εισαγγελεύς έχει δικαίωμα να ερευνά μόνο ποινικές ευθύνες. Δεν δικαιούται να ερευνά τις πολιτικές ευθύνες, άλλωστε ούτε και τον αφορούν. Αυτό βεβαίως είναι αποδεκτό από όλους, υποθέτω. Μπαίνω λοιπόν -για να μην μακρηγορώ, γιατί ο χρόνος περνάει- ακριβώς στο θέμα. 
Θα σας κουράσω λίγο, αλλά θα πρέπει να σας αναγνώσω τις οικείες περικοπές του πορίσματος. Στην σελίδα 23 αναφέρεται επί λέξει: "Δεν επιτρέπουν πλέον τη συνέχιση της προκαταρκτικής εξέτασης εκ μέρους μας. Και τούτο γιατί, κατά την άποψή μας, προκύπτουν στοιχεία -τα οποία σχετίζονται με πρόσωπα τα οποία διετέλεσαν ή και διατελούν μέλη της Κυβέρνησης και Υφυπουργοί- για ποινικά αδικήματα που τέλεσαν κατά την άσκηση των καθηκόντων τους στα Υπουργεία Εξωτερικών, Εσωτερικών, Δημόσιας Διοίκησης, Αποκέντρωσης, καθώς και Δημόσιας Τάξης, καθ' ύλην συναρμοδίων για την αντιμετώπιση του συγκεκριμένου προβλήματος κατά το χρονικό διάστημα των ετών 1996-2001".
Θα πρέπει να πω ότι ορθώς ο κύριος εισαγγελεύς διέκοψε την προκαταρκτική εξέταση και απέστειλε τη δικογραφία στη Βουλή, αφ' ης στιγμής -κατά την άποψή του- προέκυψαν στοιχεία ποινικού αδικήματος, το οποίο τέλεσαν Υπουργοί. 
Και μάλιστα όπως ο ίδιος λέει όλοι οι Υπουργοί από το 1996 μέχρι σήμερα αυτών των υπουργείων, που αν δεν κάνω λάθος είναι δεκατρείς τον αριθμό. 
Όμως, ποιο είναι το αδίκημα για το οποίο κατά τον κύριο εισαγγελέα υπάρχουν στοιχεία ότι διέπραξαν όλοι αυτοί οι υπουργοί. Στις σελίδες 9, 10 και 11 του πορίσματος γίνεται από τον κύριο εισαγγελέα κριτική της κοινής υπουργικής απόφασης του 1990 και του ν. 2130 του 1993 που ψηφίστηκε από τη Νέα Δημοκρατία. Με άλλα λόγια γίνεται κριτική στο νομικό καθεστώς που υπήρχε μέχρι το 2000. Σας διαβάζω την αρχή και το τέλος αυτής της κριτικής:
"Τη διάθεση των επιθυμούντων να παρανομήσουν αλλοδαπών ενίσχυσε κατά την άποψή μας και η πολιτική στο συγκεκριμένο θέμα του ελληνικού κράτους με την παροχή σε αυτούς υπερμέτρων διευκολύνσεων. Ενδεικτικά αναφέρεται ότι με την ως άνω αναφερομένη υπ' αριθμ. ... τάδε κοινή απόφαση των υπουργών … κλπ." και αναλύει την απόφαση σε τρεις σελίδες. Και καταλήγει: "Το ιδιαίτερα χαλαρό αυτό νομικό καθεστώς εύκολα γίνεται αντιληπτό ότι παρείχε στο δηλούντα την ευχέρεια με μία απλή υπεύθυνη δήλωση να δηλώσει …". Και παρακάτω: "Παρά το γεγονός ότι ήταν ευνόητο" -προσέξτε- "αυτονόητο και ασφαλώς προβλέψιμο ότι θα εδημιουργούντο τα προβλήματα που δημιουργήθηκαν, εν τούτοις εξηκολούθησε να παραμένει σε ισχύ το νομικό καθεστώς επί μακρώ χρόνω, άγνωστο για ποιους λόγους". Και τελικώς θα σας αναγνώσω και την παράγραφο που αναφέρεται στην ευθύνη των υπουργών. Σελίς 21: "Η μη λήψη των αναγκαίων μέτρων και νομοθετικών πρωτοβουλιών εκ μέρους των εκάστοτε αρμοδίων υπουργών"!
Ο κύριος εισαγγελεύς κρίνει επί της ουσίας το νόμο τον οποίο προφανώς θεωρεί πολύ κακό -δεν έχω κανένα λόγο να διαφωνήσω μαζί του σε αυτό το θέμα- και ακολούθως ανευρίσκει ποινική ευθύνη στους υπουργούς που δεν πήραν νομοθετικές πρωτοβουλίες να αλλάξουν το νόμο. 
Ξαναδιαβάζω: "Εν τούτοις εξηκολούθησε να παραμένει σε ισχύ επί μακρώ χρόνω, άγνωστο για ποιους λόγους". Θα σημειώσω επίσης ότι είναι αυτονόητο ότι δεν αποδίδει ποινικές ευθύνες σε αυτούς που είχαν την πρωτοβουλία ψήφισης του νόμου -την κυβέρνηση Μητσοτάκη- διότι δεν ερευνά μέχρι το 1993. Η έρευνά του έφθασε μέχρι το 1996. 
Είναι σαφές ότι αποδίδει στους υπουργούς, χωρίς να τους κατονομάζει ρητά, ένα ιδιώνυμο θα έλεγα αδίκημα, ανάλογο της παράβασης καθήκοντος διά παραλείψεως τελούμενο. 
Το θέμα είναι μεγάλο. Έχει το δικαίωμα η δικαιοσύνη να κρίνει επί της ουσίας ένα νόμο; Όχι τη συνταγματικότητά του. Τη συνταγματικότητα έχει δικαίωμα να την κρίνει και ο τελευταίος ειρηνοδίκης. Την ουσία, αν ο νόμος είναι καλός, αν ο νόμος είναι κακός, αν είναι αποτελεσματικός, αν είναι επαρκής, αν είναι αναποτελεσματικός, έχει το δικαίωμα η δικαιοσύνη να το κρίνει; Και αν κρίνει ότι ο νόμος είναι ατελής έχει το δικαίωμα να απαγγέλλει κατηγορία ή να αποδίδει ποινική ευθύνη σε αυτόν που έχει τη νομοθετική πρωτοβουλία για την ψήφισή του ή ακόμη και σε αυτόν πού έχει τη νομοθετική πρωτοβουλία για την κατάργησή του και το αμέλησε; Αυτό είναι το ερώτημα, το μέγα θέμα το οποίο γεννάται σήμερα!
Βεβαίως και όχι. Βεβαίως, όχι. Δεν έχει τέτοια δικαιοδοσία η δικαιοσύνη. Αντίθετη θεώρηση του θέματος σημαίνει αλλοίωση του πολιτεύματος, καταργουμένης της αρχής διακρίσεως των εξουσιών! 
Όμως, ο κύριος εισαγγελεύς εκφράζει την αντίθετη άποψη. Λίαν επικίνδυνη και ευρισκομένη εκτός πάσης συνταγματικής νομιμότητος. Θεωρεί ότι δικαιούται να κρίνει -και κρίνει, σας διάβασα τις περικοπές- το νόμο επί της ουσίας και ακολούθως αποδίδει προς πάσα κατεύθυνση ποινικές ευθύνες!
Θα κάνω μια παρένθεση και θα πω ότι με τη συλλογιστική του κυρίου εισαγγελέως δεν είναι μόνο οι Υπουργοί εγκαλούμενοι ή κατηγορούμενοι. Είμαι κι εγώ κατηγορούμενος, είστε κι εσείς κατηγορούμενοι. Διότι νομοθετική πρωτοβουλία, αγαπητοί κύριοι συνάδελφοι, δεν έχουν μόνο οι Υπουργοί, έχουμε και εμείς που δεν καταθέσαμε πρόταση νόμου, αμελήσαμε να καταθέσουμε πρόταση νόμου για να καταργήσουμε το νόμο του 1993. Παραλείπει, όμως, ο κύριος εισαγγελεύς να αναφερθεί στους Βουλευτές. 'Ίσως το κάνει στο μέλλον, δεν ξέρω. 
Κύριοι συνάδελφοι, νομίζω ότι ευρισκόμαστε μπροστά στην ολοκληρωτική αντίληψη περί δικαστικού κράτους σε όλη του τη μεγαλοπρέπεια. 'Όλα τελούν υπό την έγκριση της δικαιοσύνης. Η όποια απόφαση της νομοθετικής εξουσίας χρειάζεται επικύρωση από τη δικαιοσύνη. Τυχόν δε εσφαλμένη απόφαση επισύρει ποινές σ' αυτούς που έχουν τη νομοθετική πρωτοβουλία. Κατά την ακραία αυτή αντίληψη, όλοι οι διατελέσαντες Υπουργοί είναι ποινικώς υπεύθυνοι για νόμους που πήραν πρωτοβουλία και ψήφισαν και μετά από λίγο διάστημα καταργήθηκαν ή άλλαξαν κλπ. Θα μπορούσα να αναφέρω πολλά τέτοια παραδείγματα. Όμως, περνάει ο χρόνος και δεν θα προλάβω να αναφερθώ στο θέμα που ήθελα να αναφερθώ.
ΠΡΟΕΔΡΕΥΩΝ (Κωνσταντίνος Βρεττός): Τι περνάει; Πέρασε ο χρόνος. 
ΑΛΕΞΑΝΔΡΟΣ ΑΚΡΙΒΑΚΗΣ: Το θέμα είναι μείζον. Αυτό το θέμα το θεωρώ μείζον και βεβαίως θα το τονίσω εδώ αυτήν τη στιγμή. Δεν είναι μείζον διότι στο εισαγγελικό έγγραφο υπάρχει αυτή η ακραία ολοκληρωτική αντίληψη. 'Όχι. Δεν σημαίνει ότι αυτή είναι η κρατούσα άποψη στη δικαιοσύνη. Εγώ πιστεύω ότι η κρατούσα άποψη στη δικαιοσύνη και στους δικαστικούς λειτουργούς είναι υγιής και δημοκρατική. Όμως, το θέμα καθίσταται μείζον αφ' ης στιγμής ο Αρχηγός της Νέας Δημοκρατίας μίλησε επί εικοσιπέντε λεπτά, αναφέρθηκε επί ένα τέταρτο στο πόρισμα του κυρίου εισαγγελέως, το σχολίασε πλήρως και τεχνηέντως απέφυγε να στηλιτεύσει αυτή την ολοκληρωτική αντίληψη, που υπάρχει στο έγγραφο αυτό. Όταν ο Αρχηγός του δευτέρου μεγάλου κόμματος στη Βουλή αρνείται ή, αν θέλετε, δεν θέλει ή σιγεί πάνω σ' αυτό το κολοσσιαίο ζήτημα το οποίο θέτει το εισαγγελικό έγγραφο, τότε υπάρχει μείζον ζήτημα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Και για να τελειώσω, κύριε Πρόεδρε, εγώ αρνούμαι να δεχθώ ότι ο Αρχηγός της Αξιωματικής Αντιπολίτευσης υιοθετεί αυτές τις απόψεις, αυτές τις ακραίες απόψεις. Και τον τιμά το ότι δεν ανέφερε -το επαναλαμβάνω πάλι- τη λέξη "ποινικό αδίκημα" στην ομιλία του. 'Όμως χρειάζεται -θα το πω αυτό- μία άμεση αποκήρυξη αυτής της αντίληψης που υπάρχει στο εισαγγελικό έγγραφο και πρέπει να την κάνει ο ίδιος ο Αρχηγός της Αξιωματικής Αντιπολίτευσης για να είναι εντάξει και συνεπής και σ' αυτά που είπε, απέναντι στη δημοκρατία, απέναντι στους δημοκρατικούς θεσμούς, απέναντι στην κοινοβουλευτική του ομάδα, που πιστεύω ότι σύσσωμη αποκρούει αυτήν την ολοκληρωτική αντίληψη και απέναντι στους ψηφοφόρους της Νέας Δημοκρατίας που και αυτοί πιστεύω ότι είναι αντίθετοι σε τέτοιες ακραίες απόψεις. 
Κατέρχομαι του Βήματος, κύριε Πρόεδρε, ελπίζων ότι ο Αρχηγός της Νέας Δημοκρατίας θα κάνει το καθήκον του και, αν θέλετε, αυτό που επιβάλλει και ο όρκος όλων μας, που δώσαμε ως Βουλευτές.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Η Αντιπρόεδρος της Βουλής, κα Άννα Μπενάκη-Ψαρούδα, έχει το λόγο.
Αρχίζουν τα πεντάλεπτα.
ΆΝΝΑ ΜΠΕΝΑΚΗ-ΨΑΡΟΥΔΑ: (Δ΄Αντιπρόεδρος της Βουλής): Ναι, αρχίζουν δυστυχώς από εμένα τα πεντάλεπτα, κύριε Πρόεδρε, και διαδέχομαι ποιον; Τον κ. Ακριβάκη, ο οποίος υπήρξε χείμαρρος, αλλά λυπάμαι -και θα αρχίσω από αυτόν- διότι ήταν παντελώς εκτός πραγματικότητος, για να μην πω ότι ήταν και εκτός Αιθούσης. Μου έκανε κατάπληξη ότι το μόνο που παρακολουθεί μέσα σ' αυτήν την Αίθουσα είναι το πότε φεύγει ο Αρχηγός της Αξιωματικής Αντιπολίτευσης, πόσες φορές ανεβαίνει στο Βήμα και μιλάει, πόσες φορές είναι παρών και μιλάει από το έδρανο για τα καίρια θέματα της χώρας, αυτό δεν το είδε. Και ακόμη δεν είδε και κάτι άλλο βέβαια, εξίσου σημαντικό: ότι ο Πρωθυπουργός της χώρας περιφρονεί το Κοινοβούλιο, ότι για να τον φέρουμε εδώ πρέπει να κάνουμε ειδική ερώτηση και προκειμένου να μιλήσει πρέπει να κάνουμε προ ημερησίας διατάξεως συζήτηση. 
(Χειροκροτήματα από την πτέρυγα της Νέας Δημοκρατίας)
Αυτά δεν τα είδε ο κ. Ακριβάκης.
ΑΛΕΞΑΝΔΡΟΣ ΑΚΡΙΒΑΚΗΣ: Για το νομικό θέμα δεν μου απαντήσατε.
ΑΝΝΑ ΜΠΕΝΑΚΗ -ΨΑΡΟΥΔΑ (Δ' Αντιπρόεδρος της Βουλής): Έρχομαι τώρα στο νομικό θέμα και λυπάμαι, γιατί ο κ. Ακριβάκης σκιαμαχούσε εναντίον ανεμομύλων. Ποιο είναι το νομικό θέμα; Μα, δεν υπάρχει νομικό θέμα. Εμείς καταθέσαμε αίτηση σύστασης εξεταστικής επιτροπής και ζητούμε να διερευνηθεί όλο το φάσμα των ελληνοποιήσεων από καταβολής του μέχρι σήμερα, για να δούμε ποιες πολιτικές ευθύνες υπάρχουν -σε όποιον και αν ανήκουν- και τι μπορούμε να βελτιώσουμε, ώστε να μην ξανασυμβεί αυτό το αποτρόπαιο έγκλημα που "παίχτηκε" στην πλάτη των ομογενών. Θαύμασα επίσης τον κ. Χρυσοχοϊδη που θυμήθηκε το 1989. Ποιος τον υποχρέωσε να ανατρέξει στο 1989; Ποιος μιλά για ποινικές ευθύνες σε αυτή την αίτηση; Συνεπώς δεν χρειάζεται να δώσω καμία απάντηση στον κ. Ακριβάκη, διότι έφτιαξε ο ίδιος ένα κατασκεύασμα και στη συνέχεια άρχισε να βάλει εναντίον του κατασκευάσματος που έφτιαξε ο ίδιος.
Όσον αφορά, όμως, τη φράση ότι "πρέπει να κάνουμε μαθήματα στη δικαιοσύνη", του απαντώ, κύριε Πρόεδρε, ότι πρέπει να παίρνουμε μαθήματα από τη δικαιοσύνη. Διότι η ελληνική δικαιοσύνη στέκεται ψηλά και κάνει το καθήκόν της.
(Χειροκροτήματα από την πτέρυγα της Νέας Δημοκρατίας)
Και ο μόνος που κακομεταχειρίζεται την ελληνική δικαιοσύνη είναι η πολιτική εξουσία. Αυτό πρέπει να πούμε και αυτό πρέπει να ακολουθεί και ο κ. Ακριβάκης ως Κοινοβουλευτικός Εκπρόσωπος του ΠΑΣΟΚ. Οι εισαγγελείς κάνουν πολύ καλά τη δουλειά τους.
ΠΡΟΕΔΡΕΥΩΝ (Κωνσταντίνος Βρεττός): Γενικά, ας δώσουμε και κανένα μάθημα στη δικαιοσύνη. Γιατί να είμαστε εμείς υποδεέστεροι των δικαστών;
ΑΝΝΑ ΜΠΕΝΑΚΗ -ΨΑΡΟΥΔΑ (Δ' Αντιπρόεδρος της Βουλής): Η δικαιοσύνη δεν χρειάζεται μαθήματα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Μα, εδώ μιλάμε για όλους τους πολιτικούς!
ΑΝΝΑ ΜΠΕΝΑΚΗ -ΨΑΡΟΥΔΑ (Δ' Αντιπρόεδρος της Βουλής): Η δικαιοσύνη παίρνει πολλά ραπίσματα από την Κυβέρνηση και δεν χρειάζεται από πάνω να της κάνουμε και μάθημα. Αλλά αυτά δεν είναι της παρούσης ώρας και δεν θα αναφερθώ περαιτέρω.
Έρχομαι στο θέμα μας, διότι η ώρα προχωρά και ο χρόνος μου είναι πολύ περιορισμένος. Παίχτηκε πραγματικά ένα άθλιο παιχνίδι εις βάρος των ομογενών και αυτό είναι το αντικείμενο που θέλουμε να διερευνήσουμε. Διότι οι άνθρωποι αυτοί, οι οποίοι υπήρξαν ήρωες και μάρτυρες, έγιναν αντικείμενο ωμής εκμετάλλευσης: Πρώτα εκμετάλλευσης -λόγω της ανικανότητας και της επιπολαιότητας των ελληνικών αρχών- από τους ποικιλώνυμους μαφιόζους και τα κακοποιά στοιχεία της Ρωσίας, της Ουκρανίας, της Μολδαβίας, που εκμεταλλευόμενοι το θέμα των ομογενών προσπάθησαν και -δυστυχώς- διείσδυσαν στην Ελλάδα και νόθευσαν τη σύσταση του ελληνικού πληθυσμού με κακοποιά στοιχεία και με εγκληματίες. Κατόπιν έγιναν οι ίδιοι θύματα αυτών των συνθηκών, διότι -όπως διαβάσαμε στις εκθέσεις- οι νόμιμοι Έλληνες υποχρεώνονταν να πληρώσουν και να αγοράσουν τη βίζα παλιννόστησης, την οποία εδικαιούντο. Δεν διάβασαν, οι κύριοι συνάδελφοι, τι συνέβαινε στα προξενεία και στις πρεσβείες της Ελλάδος, όπου υπήρχαν μέχρι και μπράβοι τοποθετημένοι μπροστά στις πόρτες που δεν μπορούσαν οι διπλωματικοί υπάλληλοι να τους απομακρύνουν; Και αν δεν κατέβαλαν ένα ορισμένο ποσό για να αγοράσουν τη βίζα, δεν την έπαιρναν ποτέ. Είναι αυτή μια συνθήκη, την οποία μπορούμε έτσι -χωρίς έρευνα για να βρούμε τους πραγματικούς υπευθύνους- να την προσπεράσουμε; 
Θα σας διαβάσω εδώ μια έκθεση. Οι άλλες εκθέσεις του πρέσβεως Ροδουσάκη έγιναν αντικείμενο συζήτησης. Και εδώ νομίζω ότι οφείλουμε να προσέξουμε πάρα πολύ κάποιες αρνητικές κρίσεις, που κάναμε σε προηγούμενη συζήτηση, για τον πρέσβη αυτό. Διότι τώρα αποκαλύφθηκαν τα έγγραφά του, τα οποία μας τα κρατούσε μυστικά το Υπουργείο Εξωτερικών.
Διαβάζω, λοιπόν, στην έκθεση μιας διπλωματικής υπαλλήλου -η οποία, μάλιστα, τώρα έγινε πρέσβης- για το Αργυρόκαστρο, όπου διεκτραγωδεί τα εξής και λέει: "Οι θεωρήσεις δίδονταν -και το λέω αυτό για να τεκμηριώσω το δράμα των ομογενών- με συνοπτικές διαδικασίες, με βάση λίστες που παρουσίαζαν διάφοροι παράγοντες, όπως οι τάδε -τάδε και διάφοροι άλλοι παράγοντες που πρακτόρευαν με το αζημίωτο συμφέροντα ομογενών, βλάχων ή χριστιανών πραγματοποιώντας μια πρωτοφανούς έκτασης διακίνησης χρήματος.
Η τιμή των θεωρήσεων -κύριε Πρόεδρε, ζητώ πολύ μικρή ανοχή- επί τη βάσει της λίστας ανερχόταν στις τριακόσιες χιλιάδες δραχμές για άτομα εντός προξενικής περιφέρειας και πεντακόσιες πενήντα χιλιάδες δραχμές για άτομα εκτός δικαιοδοσίας. 
Μάλιστα, σε κάποια περίοδο η πληρωμή γινόταν μέσα στο προξενείο, η συναλλαγή και το μέτρημα του χρήματος γινόταν στη γωνία του προξενείου, με αποτέλεσμα οι υπάλληλοι να ντρέπονται να ομολογούν ότι δουλεύουν σ' αυτό". 
Αυτές οι συνθήκες δεν πρέπει να γίνουν αντικείμενο έρευνας;
Τελειώνω με μία περικοπή αυτής της αναφοράς και τη διαβάζω ειδικά, διότι θ' ακολουθήσει στο Βήμα ο κ. Πάγκαλος, τον οποίο παρακαλώ πολύ, αν τον ενδιαφέρει, να την προσέξει και να μας την εξηγήσει.
Τελειώνει, λοιπόν, η περιγραφή αυτών των καταστάσεων στην αναφορά -η οποία έχει ημερομηνία 30/01/2000 - 01/02/2000 περίπου και της οποίας σας διάβασα μία μικρή πτυχή, ως εξής: 
"Το όλο θέμα έχει πολιτικές επιπτώσεις. Κατά την αντίληψη των μελών της επιτροπής και με τις φήμες ή καταγγελίες που κυκλοφορούσαν αναρμοδίως ή αρμοδίως για το πόσο κόστιζαν οι θεωρήσεις στην Αλβανία, η επιτροπή επ' ουδενί μπορεί να δεχθεί ότι αυτά συνέβαιναν με ευθύνη και μόνο κάποιων υπαλλήλων, οι οποίοι δρούσαν στο απυρόβλητο".
Προσέξτε στο σημείο αυτό την τελευταία φράση: "Είναι εντυπωσιακή δε η αλλαγή του σκηνικού που συνέπεσε με τη μεταβολή των προσώπων στο πλαίσιο μιας γενικότερης πολιτικής αλλαγής στο Υπουργείο Εξωτερικών".
Η μόνη πολιτική αλλαγή που ξέρουμε είναι ότι άλλαξαν οι Υπουργοί, δηλαδή από τον κ. Πάγκαλο δηλαδή περάσαμε στον κ. Παπανδρέου.
Ερωτώ, λοιπόν, αν μία τέτοια αποστροφή δεν μας νομιμοποιεί να αναζητήσουμε με εξεταστική επιτροπή πολιτικές ευθύνες.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Θεόδωρος Πάγκαλος έχει το λόγο.
Ορίστε, κύριε Πάγκαλε.
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, στην ερώτηση της κας Ψαρούδα - Μπενάκη θα απαντήσω όταν θα συζητήσουμε την επόμενη αίτηση της Νέας Δημοκρατίας για τη σύσταση εξεταστικής των πραγμάτων επιτροπής για όσα συνέβαιναν στο προξενείο του Αργυροκάστρου, το οποίο δεν θα αργήσει φαντάζομαι με βάση την πείρα που έχουμε μέχρι τώρα.
Θέλω να ξεκινήσω από μία άλλη παρατήρηση προσωπικού χαρακτήρα. Θέλω, λοιπόν, να δηλώσω απερίφραστα ότι ούτε ο Σαλόνικ ούτε ο Ταταρένκοφ ούτε ο άλλος ο Ουσμπέκος -του οποίου το όνομα δεν συγκρατώ- τα ονόματα των οποίων από στήθους μας ανέφερε ο κ. Παυλόπουλος, ψήφισαν εμένα στο Μενίδι! Ψήφισαν εσάς, κύριε Πρόεδρε, και το γνωρίζετε καλά, όπως και εγώ το ξέρω από την ίδια πηγή, από την οποία η Νέα Δημοκρατία γνωρίζει ότι τρεις χιλιάδες είκοσι δύο ύποπτοι για ποινικά αδικήματα και μη δικαιούμενοι την ελληνική ιθαγένεια εκ πρώην Σοβιετικής Ενώσεως ψήφισαν όλοι το ΠΑΣΟΚ!
Θέλω να σας πω ότι εδώ ανακύπτει -δυστυχώς για μένα- η παλαιά συνήθεια αμφισβήτησης του εκλογικού αποτελέσματος. Δεν μπόρεσε η παράταξη αυτή που αντιπροσωπεύεται από τη Νέα Δημοκρατία σήμερα ως Αξιωματική Αντιπολίτευση να συνηθίσει στις δημοκρατικές διαδικασίες και στο σεβασμό του αποτελέσματος.
Ενθυμούμαι σαν να είναι σήμερα, την ημέρα της ανάγνωσης των πρώτων προγραμματικών δηλώσεων της Κυβερνήσεως του ΠΑΣΟΚ το 1981, όταν ο κ. Μητσοτάκης μας είπε εν ολίγοις "οι εκλογές αυτές δεν ισχύουν, παραπλανήσατε τον ελληνικό λαό, δεν εψήφισε κατά συνείδηση, αλλά σε μία κατάσταση αλλοφροσύνης, δεν μπορείτε να μείνετε πάνω από μερικούς μήνες στην εξουσία".
Έχουν περάσει είκοσι ένα χρόνια και η παράταξη αυτή δεν παίρνει το μάθημά της. Να αποδεχθεί επιτέλους το εκλογικό αποτέλεσμα. Βέβαια, θα μου πείτε -ασφαλώς αυτό συνάγεται από όλα όσα ακούσατε- ότι δεν είναι οι τρεις χιλιάδες είκοσι δύο ύποπτοι για ποινικά αδικήματα, με τους οποίους ταυτίζεται όλος ο ποντιακός ελληνισμός -εν τη ρύμη του λόγου των εκπροσώπων της Αντιπολιτεύσεως- αλλά οι εκατόν πέντε χιλιάδες χιλιάδες εκ Ρωσίας ελθόντες, οι οποίοι χωρίς να έχουν διαπράξει όλοι ποινικά αδικήματα, όλοι σύσσωμοι ψηφίζουν ΠΑΣΟΚ. Στην περίπτωση αυτή, βεβαίως, αλλοιώνουν το εκλογικό αποτέλεσμα, γιατί είναι εβδομήντα χιλιάδες η διαφορά που μας χωρίζει από τη Νέα Δημοκρατία.
Κύριε Πρόεδρε, σας ερωτώ τι να κάνουμε; Να τους στερήσουμε το εκλογικό δικαίωμα, επειδή είναι Πόντιοι -ούτε αυτό θα μπορούσαμε να κάνουμε- ή μήπως να κοιτάξουμε να σοβαρευτούμε;
Γνωρίζετε καλά ως εκπρόσωπος της περιοχής, που και οι δύο εκπροσωπούμε, ότι στα εκλογικά τμήματα των Ποντίων, τα οποία είναι γνωστά, γιατί κατοικούν δυστυχώς σε συνοικίες οι οποίες είναι υποβαθμισμένες, στις παρυφές των πόλεων, τα αποτελέσματα των εκλογών ήταν εντελώς ανάλογα με τα αποτελέσματα των άλλων εκλογικών τμημάτων και οι Πόντιοι ψήφισαν -όπως όλοι οι υπόλοιποι Έλληνες ψηφοφόροι- και Νέα Δημοκρατία και ΠΑΣΟΚ. Ήταν απλώς, θα έλεγα, προσφυγικά τμήματα. Ο προσφυγικός ελληνισμός συνήθως ψηφίζει κάπως περισσότερο την παλαιά βενιζελική παράταξη. Κατά συνέπεια, ψηφίζει κάπως περισσότερο ΠΑ.ΣΟ.Κ. ή ενδεχομένως και ορισμένα κόμματα της αριστεράς, κάτι που στην περίπτωση των Ποντίων δεν ισχύει.
Πού βρέθηκε το αξιωματικό στοιχείο, γιατί αξιωματικά αναφέρεται εδώ ότι όλοι οι Πόντιοι ψήφισαν ΠΑ.ΣΟ.Κ.; Και επομένως το ΠΑΣΟΚ, γνωρίζοντας ότι όλοι οι Πόντιοι θα ψηφίσουν ΠΑΣΟΚ, τους ελληνοποίησε και τους έφερε στην Ελλάδα για να αλλοιώσει το εκλογικό αποτέλεσμα. Αυτά μας λέει η Νέα Δημοκρατία και λυπούμαι πάρα πολύ γι αυτό.
Το 1990 είχα πάει στη Μόσχα. Ήταν πρέσβης τότε ο κ. Γούναρης και γύρω από την ελληνική πρεσβεία μέσα στο χιόνι χιλιάδες ανθρώπων ντυμένοι με κουρέλια, μερικοί σαφώς υποσιτισμένοι, άλλοι που κοιμόντουσαν μες στο χιόνι, γιατί είχαν τρεις και τέσσερις μέρες στην ουρά, περίμεναν να πάρουν θεώρηση για την Ελλάδα. 
Τα 9/10 αυτών των ανθρώπων με τους οποίους μίλησα, δεν μιλούσαν την ελληνική. Είχαν όμως ένα εσωτερικό διαβατήριο της Σοβιετικής Ένωσης και εκεί έγραφαν "Έλληνας". Και για να γράψεις "Έλληνας" σε εσωτερικό διαβατήριο της Σοβιετικής Ένωσης, έπρεπε να το ζητήσεις ο ίδιος και να επιμείνεις. Και όταν το έγραφε αυτό το διαβατήριο, ήσουν αντικείμενο κάθε είδους διώξεων και διωγμών. Τα παιδιά σου δεν έμπαιναν στο πανεπιστήμιο, δεν έβρισκες δουλειά, έκανες τη θητεία σου στις χειρότερες μονάδες, σε μετακινούσαν από το ένα μέρος στο άλλο.
Αυτούς τους ανθρώπους, που διεκδικούσαν κάτω από τέτοιους διωγμούς την ελληνικότητά τους, σήμερα η Νέα Δημοκρατία στην πράξη -και ας μη θέλει να το παραδεχθεί- αμφισβητεί σε αυτό εδώ το Κοινοβούλιο. Αυτή είναι η ουσία της συζητήσεως που κάνουμε. Είναι μια χαμουτζίδικη αντίληψη. Έλληνες είναι μόνο όσοι είναι στην παλιά Ελλάδα. Οι άλλοι είναι υπόλογοι να αποδείξουν την ελληνικότητα, την καθαρότητα του αίματός τους. Πρέπει να ομιλούν ελληνικά, όπως εσύ ή εγώ, για να τους αποδεχθούμε.
Κύριε Πρόεδρε, λυπούμαι πάρα πολύ και θα τελειώσω με αυτό, γιατί δεν έχω το χρόνο να προσθέσω οτιδήποτε. Για όσα ανέφερε ο κ. Ακριβάκης, θεωρώ την αγόρευσή του μνημείο κοινοβουλευτικής πρακτικής. Η αναφορά του κ. Ντογιάκου αποτελεί δικαστικό πραξικόπημα. 
Το τραγικό δεν είναι ότι ευρέθη ένας δικαστής, που ακολουθεί ένα κόμμα. Αυτό έχει συμβεί και στο παρελθόν και ασφαλώς θα συμβεί και στο μέλλον. Δεν είναι ευτυχές, αλλά εν πάση περιπτώσει δεν μπορεί κανείς να εγγυηθεί την ακεραιότητα και την πλήρη αντικειμενικότητα των κρατικών λειτουργών και των λειτουργών της δικαιοσύνης. 
Το τραγικό είναι ότι ευρέθη ένας δικαστής, ο οποίος αμφισβητεί την αρχή της διάκρισης των εξουσιών, παραβιάζει το Σύνταγμα και τους νόμους και η Αξιωματική Αντιπολίτευση σύρεται απ' αυτόν το δικαστή. Αυτό είναι βαρύτατο και ελπίζω να σταματήσουμε εδώ και να μην έχει συνέπειες για το μέλλον.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", εικοσιεννέα μαθητές και μαθήτριες με δύο συνοδούς καθηγητές από το Γυμνάσιο Πελοπίου Ηλείας.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Λαμπρόπουλος έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ο κ. Πάγκαλος την περίοδο αυτή ήταν Υπουργός Εξωτερικών. Για οτιδήποτε άλλο μας είπε σήμερα εκτός από την ταμπακιέρα. Τίποτε δεν είπε για όσες καταγγελίες και όσα πορίσματα έχουν βγει μέχρι τώρα και όσα έχουν διατυπωθεί μέχρι τώρα. Υπάρχει ειλικρινά σήμερα κάποιος εδώ στην Αίθουσα, κάποιος Έλληνας πολίτης που να πιστεύει ότι οι ελληνοποιήσεις έγιναν σωστά και ότι δεν υπήρξαν νομικές παραβάσεις; Υπάρχει κάποια έρευνα, από όσες έχουν γίνει μέχρι σήμερα, που να μη διαπιστώνει νομικές παραβάσεις και παρατυπίες;
Θα ξεκινήσω με το πόρισμα της ένορκης διοικητικής εξέτασης, στις 4 Δεκεμβρίου 2000. Ο συντάξας το πόρισμα ήταν ο Χαράλαμπος Δημητρίου, πληρεξούσιος Υπουργός Β΄. Στην παράγραφο 9 διαπιστώνει ότι έχει διαπραχθεί σωρεία πειθαρχικών παραπτωμάτων από δειγματοληπτικό έλεγχο που έκανε.
Στην παράγραφο 36 αναφέρει πως οι επισκέψεις του στη Μόσχα και η αυτοψία που διενήργησε, μάλιστα τη δεύτερη φορά, οδήγησαν στη διαπίστωση ή την επιβεβαίωση της διάπραξης σειράς πειθαρχικών παραπτωμάτων. Συγκεκριμένα, οι ατομικοί φάκελοι των παλιννοστήσεων, παρά την προσπάθεια που έχει στο μεταξύ καταβληθεί να ταξινομηθούν και να συμπληρωθούν, ήσαν εν πολλοίς δύσκολα προσβάσιμοι και κυρίως ελλιπείς. 
Στην παράγραφο 56 αναφέρει: "Πέραν όμως των ανωτέρω πειθαρχικών παραπτωμάτων θεωρώ ότι από τα ανωτέρω εκτεθέντα προκύπτουν αποχρώσες ενδείξεις για την τέλεση αξιοποίνων πράξεων εκ μέρους ορισμένων από τους προαναφερθέντες υπαλλήλους". 
Και συνεχίζει: "Η τυχόν διακρίβωση αυτών ανήκει στην εισαγγελική αρχή, όπου και εισηγούμαι να παραπεμφθεί η υπόθεση". 
Δεν πρέπει, λοιπόν, κύριοι συνάδελφοι, η ελληνική Βουλή να ερευνήσει όλες αυτές τις διαπιστώσεις; 
Πόρισμα ένορκης διοικητικής εξέτασης, Γεώργιος Ανεμογιάννης, Σύμβουλος Επικρατείας. Είναι ο διενεργήσας την ένορκη διοικητική εξέταση στις 23 Μαρτίου 2000. Ερεύνησε την υπόθεση Μπαζάρεβιτς για τη θεώρηση παλιννόστησης που του είχε χορηγηθεί. 
Στη σελίδα 5 αναφέρει: "Όπως προκύπτει από την κατάθεσή του, ο Μπαζάρεβιτς, κάτοικος Μόσχας, έως το τέλος του 1998" -δηλαδή κατά το επίμαχο χρονικό διάστημα- "ποτέ δεν παρουσιάστηκε στο προξενείο του Νευροσίσκ. Ανέθεσε έναντι αμοιβής σε άγνωστη σε αυτόν",-όπως κατέθεσε- "εταιρεία, η οποία είχε τα γραφεία της στη Μόσχα να του εξασφαλίσει τη θεώρηση παλιννόστησης. Η αμοιβή ανερχόταν σε 20.000 δολάρια και όπως συνάγεται από την κατάθεσή του, δόθηκε για να επιτευχθεί, όχι μόνο η χορήγηση της θεώρησης παλιννόστησης, αλλά και η απόκτηση της ελληνικής ιθαγένειας". 
Στον οικείο φάκελο βρέθηκε να έχει υποβληθεί για λογαριασμό του Μπαζάρεβιτς η από 8-12-98 αίτηση, συμπληρωμένη από πρόσωπο που γνωρίζει ελληνικά. Την ύπαρξη της αίτησης αυτής αγνοεί ο Μπαζάρεβιτς. Η αίτηση ήταν ανυπόγραφη, ως τόπος κατοικίας αναφερόταν αορίστως η περιοχή Σταυρούπολης και ως τόπος εγκατάστασης αορίστως η Αθήνα. 
Ακόμη γράφει: "Προκύπτει ότι το γενικό προξενείο Νευροσίσκ έχει χορηγήσει θεωρήσεις παλιννόστησης και σε άλλα πρόσωπα, τα οποία φαίνεται ότι δεν συγκέντρωναν τις σχετικές προϋποθέσεις και ότι κάθε άλλο παρά για πρόσωπα ελληνικής καταγωγής πρόκειται". Ο κ. Ανεμογιάννης, ο Σύμβουλος Επικρατείας τα λέει αυτά. 
Και συνεχίζει: "Οι υπάλληλοι του γενικού προξενείου Νευροσίσκ κανένα σοβαρό έλεγχο δεν ασκούσαν, σχετικά με τη γνησιότητα των προσκομιζομένων δικαιολογητικών. Το Υπουργείο πρέπει, κατά τη γνώμη μου" -έτσι λέει ο κ. Ανεμογιάννης- "να διενεργήσει έλεγχο για όλες τις θεωρήσεις παλιννόστησης, τις οποίες χορήγησε το πιο πάνω προξενείο, ιδίως μάλιστα αν, βάσει τέτοιων θεωρήσεων, διαπιστώθηκε η ελληνική ιθαγένεια των ενδιαφερομένων. 
Και καταλήγει ο κ. Ανεμογιάννης, προτείνοντας την άμεση ανάκληση της απόφασης για τη διαπίστωση της ελληνικής ιθαγένειας του Μπαζάρεβιτς και τη διερεύνηση από τις δικαστικές αρχές για διάπραξη ποινικών αδικημάτων. 
Η Βουλή, λοιπόν, δεν πρέπει, κύριοι συνάδελφοι του ΠΑΣΟΚ, να διερευνήσει το θέμα; Ποιος είναι ο λόγος που αρνείστε τη σύσταση της εξεταστικής επιτροπής; Είναι ο ίδιος λόγος που αγνόησε η ηγεσία του Υπουργείου Εξωτερικών -εσείς, κύριε Πάγκαλε, που αποχωρήσατε μόλις- τις αλλεπάλληλες έγγραφες εκκλήσεις και προτροπές του τότε Έλληνα πρέσβη στη Μόσχα κ. Ροδουσάκη. 
Έγραφε ο πρέσβης: "Δεν μπορούν να ελέγξουν τη γνησιότητα των πιστοποιητικών άλλων δημοκρατιών Ουκρανίας, Γεωργίας κλπ. στις οποίες αγοράζονται τα πάντα". 
Σε άλλη επιστολή συνέχιζε: "Εγκαθίστανται στην Ελλάδα αλλογενείς και τακτοποιούνται ως ομογενείς" και επεσήμανε εθνικούς κινδύνους. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε. 
Γιατί εκώφευε το Υπουργείο Εξωτερικών; Γιατί κωφεύατε, κύριε Πάγκαλε; Γιατί δεν παίρνατε μέτρα, όταν έγραφε ο πρέσβης ότι ελληνική ιθαγένεια αποκτούσαν, όχι μόνο λαθρομετανάστες και φυγάδες, αλλά και επιφανή στελέχη του υπόκοσμου, Σολόνικ κλπ.; 
Αφού είναι βέβαιο ότι υπήρξαν παρανομίες -κάνατε άλλωστε και ανακλήσεις- γιατί αρνείστε σήμερα τη σύσταση της εξεταστικής επιτροπής; Γιατί θέλετε να συγκαλύψετε τις παρανομίες σας. Γι' αυτό εκφοβίζετε και τη δικαιοσύνη. Γιατί τους χρησιμοποιήσατε, τους φορτώσατε στα αεροπλάνα, χωρίς να μιλάνε την ελληνική γλώσσα και τους φέρατε στην Ελλάδα να ψηφίσουν. Το καταθέτουν οι πιλότοι. 
Η άρνησή σας σήμερα, κύριοι του ΠΑΣΟΚ, σημαίνει ανοχή. Καθαρός ουρανός αστραπές δεν φοβάται. Ελάτε, λοιπόν, όλοι μαζί, τολμήστε να ψηφίσετε σήμερα τη σύσταση της εξεταστικής επιτροπής. 
Έχετε χρέος να το κάνετε για το λαό, για τη δημοκρατία προπαντός και για όλους αυτούς τους Πόντιους, που τόσα χρόνια είχαν μαρτυρήσει σ' αυτούς τους τόπους και έρχεσθε σήμερα να νοθεύσετε τις καταστάσεις και να τους βάλετε στην ίδια μοίρα με αυτούς, που δεν έχουν ελληνικό αίμα μέσα τους.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγόρης Νιώτης έχει το λόγο.
ΓΡΗΓΟΡΙΟΣ ΝΙΩΤΗΣ : Κύριε Πρόεδρε, κυρίες και κύριοι συνάδελφοι, είναι η πολλοστή φορά, που συζητάμε σ' αυτήν την Αίθουσα, το περίφημο θέμα των ελληνοποιήσεων.
Η Νέα Δημοκρατία εμφανίστηκε, μετά τις εκλογές του 2000, με σημαία της τις εκατόν πενήντα χιλιάδες παράνομες ελληνοποιήσεις. Εδώ και μερικές ημέρες, αλλά και σήμερα, και από τον Αρχηγό της ακούσαμε ότι ψάχνουν να βρουν μανιωδώς τη μία ψήφο, γιατί δι' αυτής θα δικαιωθεί η προσπάθειά τους. Μας κατέθεσε μάλιστα και τη μία ψήφο. 
Όλα αυτά είναι πάρα πολύ ουσιαστικά, για να δούμε με ποια σοβαρότητα προσεγγίζουμε ένα μεγάλο θέμα, που δεν αφορά μόνο την έρευνα και την αποκάλυψη των λίγων -ευτυχώς- περιπτώσεων παράνομων ελληνοποιήσεων, αλλά ότι πίσω απ' όλη αυτήν την υπόθεση υπάρχει μία συστηματική λάσπη. Πίστευα κάποια περίοδο ότι αυτή η λάσπη ως ένα βαθμό οφειλόταν στην άγνοια των ανθρώπων της Νέας Δημοκρατίας. Είναι καιρός τώρα, που ξέρω ότι γνωρίζουν περαιτέρω και εκείνοι τα πάντα, ξέρουν την αλήθεια και συνεχίζουν να εξαπατούν συστηματικά το ελληνικό Κοινοβούλιο και την ελληνική κοινή γνώμη.
Ο μαγικός αριθμός των εκατόν πενήντα χιλιάδες εμφανίστηκε στην έκθεση Σημαιοφορίδη. Αυτός ο μαγικός αριθμός είναι αναληθής, ψεύτικος και ύποπτος. Επαναλαμβάνεται, επίσης, στην έκθεση του κ. Δημητρίου. Βάζω απλώς ένα ερωτηματικό. Επαναλαμβάνεται στην έκθεση του κ. Ντογιάκου. 
Έχω πει γιατί η Νέα Δημοκρατία ήθελε πάση θυσία να βρει έναν τέτοιο αριθμό εκατόν πενήντα χιλιάδων παράνομων ελληνοποιήσεων. Το λέει, άλλωστε, και στο ακροτελεύτιο σημείο της αίτησής της για τη σύσταση εξεταστικής επιτροπής. Υποκρίνεται ότι τάχα δεν θα ήθελε να αμφισβητήσει τις εκλογές. Δεν μπορεί να τις αμφισβητήσει. Αυτό είναι σαφές. Εξακολουθεί, όμως, να επιχειρεί το σύννεφο λάσπης απέναντι στο κλίμα των εκλογών και απέναντι στη δημοκρατία. 
Είναι πρωτοφανές ότι η Νέα Δημοκρατία για πρώτη φορά επιχειρεί να απευθύνει μια τέτοια κατηγορία απέναντι σε μία παράταξη, η οποία επανειλημμένως βρέθηκε στο παρελθόν θύμα τέτοιων έκνομων και αντιδημοκρατικών συμπεριφορών, οι οποίες ασφαλώς δεν βαρύνουν τη Νέα Δημοκρατία. Βαρύνουν, όμως, ορισμένα απολιθώματα του παρελθόντος, τα οποία δεν έχουν συγγένεια πολιτική με την παράταξη και με εκείνο το τμήμα του ελληνικού λαού, που εμείς εκπροσωπούμε και τιμούμε. 
Μακριά από εμάς, λοιπόν, τέτοιες αιτιάσεις και χρειάζεται πολύ μεγάλη προσοχή, όταν ομιλούμε εδώ για δημοκρατία και θεσμούς, γιατί αυτούς υπηρετείτε και εσείς και εμείς.
Ποιες είναι οι εκατόν πενήντα χιλιάδες παράνομες ελληνοποιήσεις; Πώς είναι δυνατόν ο κ. Ντογιάκος να μιλάει για εκατόν πενήντα χιλιάδες, όταν ο Υπουργός Εσωτερικών όλων των περιόδων έχει καταθέσει επισήμως έγγραφα και λέει ότι έγιναν εκατόν τρεις χιλιάδες ελληνοποιήσεις από την περίοδο του '89 μέχρι το '99. 
Στην περίοδο της Νέας Δημοκρατίας έγιναν πενήντα οκτώ χιλιάδες ελληνοποιήσεις, οι οποίες αποδίδονται με έγγραφα κυβερνητικών νομαρχών. Η περίοδος του ΠΑΣΟΚ μετά το '94 είναι όλη με απόδοση πολιτογραφήσεων από αιρετούς νομάρχες.
Ποια είναι η θεσμική και διοικητική σχέση των αποδόσεων ιθαγένειας μεταξύ των Κυβερνήσεων του ΠΑΣΟΚ, των Υπουργών με τους αιρετούς νομάρχες και την Αυτοδιοίκηση; 
Εγώ δεν αποδίδω καμία μομφή στην Αυτοδιοίκηση, όπως δεν αποδίδω καμία μομφή και στην Νέα Δημοκρατία παρ' ότι όλοι γνωρίζουμε ότι τα τρία χρόνια της Νέας Δημοκρατίας ήταν μόνο με την κοινή υπουργική απόφαση η διαδικασία χορηγήσεως ιθαγένειας. Αυτό κυρώθηκε το 1993. Δεχτήκαμε ότι ήταν μία έκτακτη εθνική περίσταση, η οποία συνεχίζεται μέχρι και σήμερα, κυρίες και κύριοι συνάδελφοι. Ο κ. Μητσοτάκης είπε ότι είναι πεντακόσιες χιλιάδες, κατά τη γνώμη του, οι Έλληνες στην τέως Σοβιετική Ένωση.
Στην επίσημη απογραφή του '89, στην τέως Σοβιετική Ένωση, δηλώνονται τριακόσιοι εξήντα εννιά χιλιάδες Έλληνες. Στη Γεωργία βρίσκονταν οι εκατόν δέκα χιλιάδες από αυτούς. Αν πάτε σήμερα στην Τυφλίδα και στη Γεωργία δεν υπάρχουν ούτε δεκαπέντε χιλιάδες. Πού είναι αυτοί οι χιλιάδες Έλληνες της Γεωργίας, αν δεν είναι εδώ, αυτά τα αδέρφια μας που είναι ανάμεσά μας; Πού είναι αυτοί οι πέντε χιλιάδες στην Κύπρο;
Πού είναι οι Έλληνες της Κεντρικής Ασίας που δήλωναν το '89 στην τέως Σοβιετική Ένωση στην τελευταία απογραφή εξήντα χιλιάδες ότι είναι τιμή τους που είναι Έλληνες; Πού βρίσκονται αυτοί εάν δεν είναι αυτοί που παλιννόστησαν; Γιατί κρατάτε σημαία σας τον Ταταρέγκωφ και τον Σαλόνικ; Τι ισχυρίζεστε, ότι κάποιος Υπουργός του ΠΑΣΟΚ ή της Νέας Δημοκρατίας έβαλε το χέρι του για να αποκτήσει παράνομο διαβατήριο ο Σαλόνικ και ο Ταταρέγκωφ και μιλάτε για ευθύνη για τη δημοκρατία σ' αυτόν τον τόπο; Όταν σας αποκαλύπτουμε υπεύθυνα στοιχεία για το ποιες είναι οι πραγματικές ελληνοποιήσεις, γιατί δεν ζητάτε συγγνώμη; Γιατί ακόμη και σήμερα ο Αρχηγός της Νέας Δημοκρατίας μιλά για απόκρυψη του πορίσματος Δημητρίου, όταν στις 8 Δεκεμβρίου σ' αυτήν την Αίθουσα -και διαβάζω επί λέξει επ' ευκαιρίας της επερωτήσεως- έλεγε: "Να 'ρθειτε στο Υπουργείο Εξωτερικών να διαβάσετε την έκθεση". Ξέρετε τι έλεγε από τότε η Νέα Δημοκρατία; Αρνούμεθα να προσέλθουμε να διαβάσουμε τις εκθέσεις, είτε Δημητρίου είτε τις υπόλοιπες. Γνωρίζετε, κύριε Πρόεδρε, πότε πήγε η Νέα Δημοκρατία; Πριν τρεις μέρες πήγαν και διάβασαν όλα τα πορίσματα και όλες τις εκθέσεις. Ποιο είναι το αποτέλεσμα; Το αποτέλεσμα της εκθέσεως Δημητρίου γιατί δεν το λέτε, ότι όλοι έχουν απαλλαγεί για αοριστία, εκτός από μια ή δύο περιπτώσεις που είναι για παραγραφή; Αυτό σημαίνει ότι δεν μπήκε επί της ουσίας, γιατί εάν έμπαινε και εκεί ακόμη θα είχαμε αοριστία.
Γιατί, κύριοι συνάδελφοι, μιλήσατε ακόμη και σήμερα για Τουπόλεφ; Θα σας πω, λοιπόν, για να τα λάβουν υπόψη και οι κύριοι συνάδελφοι της Νέας Δημοκρατίας ότι από την περίοδο 7, 8 και 9 Απριλίου, ήρθαν μόνο τρία αεροσκάφη από την τέως Σοβιετική Ένωση, τριάντα τέσσερα άτομα από την Ουκρανία, εκατόν εβδομήντα οκτώ από τη Ρωσία και τριάντα μία από τη Μολδαβία. Αυτοί είναι οι χιλιάδες Τσετσένοι και αυτά είναι τα Τουπόλεφ, τα οποία έφεραν τους παράνομους πληθυσμούς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Κύριε Νιώτη, τα γνωρίζετε τα θέματα καλά ασφαλώς, αλλά πέρασε ο χρόνος.
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, ζητώ την ανοχή σας, γιατί αυτά που λέω αφορούν μια περίοδο την οποία όπως είπατε καλά τη γνωρίζω, αλλά και με αφορά. Νομίζω, λοιπόν, ότι σύμφωνα με τον Κανονισμό έχω δικαίωμα να ζητήσω λίγο παραπάνω χρόνο, αν υπάρχει βεβαίως και η ανοχή από τους συναδέλφους όλων των πτερύγων, για να πω μερικά πράγματα ακόμη. 
ΠΡΟΕΔΡΕΥΩΝ (Κωνσταντίνος Βρεττός): Ένα λεπτό ακόμη.
ΓΡΗΓΟΡΙΟΣ ΝΙΩΤΗΣ: Όχι, κύριε Πρόεδρε, θα παρακαλούσα να έχω για λίγα λεπτά την ανοχή σας. 
Θα καταθέσω στα Πρακτικά το σημείωμα του Υπουργείου Μεταφορών της ΥΠΑ διά του οποίου φαίνεται ότι την περίοδο προ των εκλογών κανένα αεροπλάνο δεν προσγειώθηκε από την τέως Σοβιετική Ένωση στη Θεσσαλονίκη και μόνο τρία αεροσκάφη διακοσίων ατόμων εν συνόλω από την τέως Σοβιετική Ένωση. Δεν φαίνεται να προβληματίζουν αυτά τους επί μήνες ενοχλητικούς συναδέλφους της Νέας Δημοκρατίας, που έδιναν συνεντεύξεις διαρκώς λασπολογώντας το ΠΑΣΟΚ ότι έφερε Τουπόλεφ με χιλιάδες αλλοδαπούς. 
(Στο σημείο αυτό ο Βουλευτής κ. Γρηγόρης Νιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το δεύτερο που έχω να πω, κύριοι συνάδελφοι, είναι ότι υπάρχει μια φιλολογία για τους δυόμισι χιλιάδες περίπου που απέκτησαν την υπηκοότητα μέσω της Κύπρου. Τώρα τελευταία άκουσα συναδέλφους της Νέας Δημοκρατίας να λένε, α αυτοί είναι όλοι Έλληνες. Ο κ. Ντογιάκος, αλλά και σήμερα δυστυχώς ο Αρχηγός της Νέας Δημοκρατίας και ιδιαίτερα ο κ. Παυλόπουλος, συνέχισαν να υποστηρίζουν ότι το παρακράτος του ΠΑΣΟΚ έδωσε σε αυτούς τους ανθρώπους την υπηκοότητα, διότι ο Ασλανίδης…
ΠΡΟΕΔΡΕΥΩΝ (Κωνσταντίνος Βρεττός): Κύριε Νιώτη, σας παρακαλώ ολοκληρώσατε. 
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, θα εισφέρω με αυτό που λέω.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Έχει φθάσει στα εννέα λεπτά, κύριε Πρόεδρε, η αντοχή μας εξαντλήθηκε.
ΠΡΟΕΔΡΕΥΩΝ (Κωνσταντίνος Βρεττός): Κύριε Νιώτη, δεν είναι σωστό απέναντι στους υπόλοιπους συναδέλφους.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μου αρέσει η αντικειμενικότητά σου.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Νιώτη, τελειώνετε για να μιλήσουν και άλλοι συνάδελφοι.
ΓΡΗΓΟΡΙΟΣ ΝΙΩΤΗΣ: Τελειώνω και παρακαλώ τους συναδέλφους να με ακούσουν.
Ισχυρίστηκε ο κ. Παυλόπουλος ότι οι άνθρωποι αυτοί απέκτησαν υπηκοότητα δι' αποστολής FAX από τη Λευκωσία, μέσω ενός ιδιώτου, στο Υπουργείο Δημοσίας Τάξεως. Έχω εδώ μια λίστα και το λέω υπευθύνως, γιατί έκανα μια έρευνα…
ΠΡΟΕΔΡΕΥΩΝ (Κωνσταντίνος Βρεττός): Κύριε Νιώτη, λυπάμαι πολύ, πρέπει να σταματήσετε.
ΓΡΗΓΟΡΙΟΣ ΝΙΩΤΗΣ: Δύο λέξεις μόνο, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Πρέπει να σταματήσετε, διότι καταστήκατε…
ΓΡΗΓΟΡΙΟΣ ΝΙΩΤΗΣ: Κύριε Πρόεδρε, όταν κατασυκοφαντείται μια παράταξη για το ότι κατά τρόπο παράνομο απέκτησαν ιθαγένεια…
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Δεν σέβεστε τους συναδέλφους. 
ΓΡΗΓΟΡΙΟΣ ΝΙΩΤΗΣ: Λέγω, λοιπόν, το εξής, κυρία συνάδελφε, και λυπάμαι που για ένα τόσο σοβαρό θέμα δεν θέλετε να με ακούσετε, θα το ακούσετε όμως. Καταθέτω, λοιπόν, στοιχεία ότι όλοι όσοι έλαβαν ελληνική υπηκοότητα είναι εμφανιζόμενοι στο Αστυνομικό Τμήμα Ξάνθης, όπου έκανα σήμερα έρευνα και έχουν δακτυλοσκοπηθεί.
ΠΡΟΕΔΡΕΥΩΝ (Κωνσταντίνος Βρεττός): Μάλιστα.
ΓΡΗΓΟΡΙΟΣ ΝΙΩΤΗΣ: Θέλω να δω πότε θα ζητήσει συγγνώμη η Νέα Δημοκρατία, αλλά και ο κύριος…
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να εφαρμόσετε τον Κανονισμό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κύριε Νιώτη, σας παρακαλώ, δημιουργείτε πρόβλημα στη διαδικασία.
ΓΡΗΓΟΡΙΟΣ ΝΙΩΤΗΣ: Εντάξει, κύριε Πρόεδρε.
(Θόρυβος-διαμαρτυρίες από την πτέρυγα της Νέας Δημοκρατίας)
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:…(Δεν ακούστηκε) 
ΠΡΟΕΔΡΕΥΩΝ (Κωνσταντίνος Βρεττός): Κύριε Νιώτη, τελειώνετε, σας παρακαλώ.
ΓΙΑΝΝΗΣ ΚΑΨΗΣ: Κύριε Πρόεδρε, είμεθα υπέρ της ισότητας των δύο φύλων, αλλά όχι και υπέρ της καταπίεσης του ισχυρού λεγόμενου φύλου.
ΠΡΟΕΔΡΕΥΩΝ (Κωνσταντίνος Βρεττός): Έπειτα απ' αυτό το ωραίο διάλειμμα, να συνεχίσουμε με την κα Φουντουκίδου. Ορίστε, κυρία Φουντουκίδου, έχετε το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, κυρίες και κύριοι συνάδελφοι, άκουσα με πολλή προσοχή τον κύριο συνάδελφο και θα του συνιστούσα κατηγορηματικώς να μείνει, γιατί κινδυνεύει να εκτεθεί ανεπανόρθωτα από τα στοιχεία που θα σας καταθέσω, όταν μιλάει για αριθμητικά δεδομένα που αφορούν τον αριθμό των Ελλήνων που παλιννόστησαν από τις χώρες της πρώην Σοβιετικής Ένωσης. Διότι, σε τέσσερις καταστάσεις που προέρχονται από το Υπουργείο Μακεδονίας-Θράκης υπάρχουν διαφορές και οι διαφορές αυτές γίνονται τεράστιες, όταν τα στοιχεία καλείται να μας τα δώσει το Υπουργείο Εσωτερικών. Δεν συμφωνούν, λοιπόν, τα στοιχεία που οι ίδιοι καταθέτουν σε επίσημα έγγραφα.
Συνεπώς από πού έχει την πληροφόρηση και την ακρίβεια της πληροφόρησης ο κ. Νιώτης; Και μιας και μιλάει για συγγνώμη, τότε θα ζητήσω κι εγώ απ' τον ίδιο να ζητήσει συγγνώμη και να μας δώσει και πειστικές απαντήσεις και εξηγήσεις για τα στοιχεία που θα σας καταθέσω και αφορούν εκατόν εβδομήντα τέσσερα βεβαιώσεις από το διευθυντή του ΕΑΠΟΕ στην Αλεξανδρούπολη, που εμφανίζει εκατόν εβδομήντα τέσσερα άτομα ως διαμένοντα στον οικισμό Παλασγία, ενώ οι επίσημες καταστάσεις στο ΕΑΠΟΕ δεν τους φέρουν ως επιδοτούμενους από το πρόγραμμα, ούτε ως κατοίκους της Παλασγίας. 
Αντίθετα, από τα διαβατήρια που δειγματοληπτικά προσκομίζω, αποδεικνύεται ότι οι συγκεκριμένοι ήταν κάτοικοι Κύπρου και ότι οι βεβαιώσεις αυτές χρησιμοποιήθηκαν στην Αστυνομική Διεύθυνση Αλεξανδρούπολης για να πάρουν άδεια παραμονής. Και αυτοί ήρθαν και έμειναν στο ξενοδοχείο "Ήρα". Ενδεχομένως ψήφισαν στις εκλογές, αλλά το ζητούμενο για μένα, αν θέλετε, δεν είναι τι ψήφισαν στις εκλογές. Δεν είμαι εγώ αυτή που θα ελέγξω τι θα ψηφίσει ο αδελφός που παλιννόστησε, ο νεοπρόσφυγας, γιατί εγώ τους θέλω ελεύθερους, ενημερωμένους και σκεπτόμενους, με πλήρη γνώση των δικαιωμάτων και των υποχρεώσεών τους. Γιατί αυτό σημαίνει πλήρης ένταξη.
Κυρίες και κύριοι συνάδελφοι, δεν είναι αυτό το θέμα της συζήτησης σήμερα. Το θέμα της συζήτησης είναι άλλο. Είναι να ρίξουμε φως και να σκύψουμε πάνω από καταγγελίες, που προκύπτουν από δημόσια έγγραφα και έχουν να κάνουν με τη λειτουργία και την ποιότητα της δημοκρατίας, έχουν να κάνουν με τη λειτουργία του ίδιου του κράτους, έχουν να κάνουν με την κοινωνική συνοχή, που επλήγη βαθύτατα. Έχουν να κάνουν με την ευρωπαϊκή προοπτική της χώρας μας, μιας και εκεί κληθήκαμε να δώσουμε εξηγήσεις, γιατί ένα ελληνικό διαβατήριο είναι συγχρόνως και ευρωπαϊκό διαβατήριο. Κυρίως όμως, έχουμε να κάνουμε με μία συμπεριφορά που πλήττει ευθέως τον Ελληνισμό που προέρχεται από τις χώρες της πρώην Σοβιετικής Ένωσης. Πολύ τους εναγκαλίσατε, πολύ τους χαϊδέψατε, αλλά τους πνίξατε από την πολλή αγάπη. Και είναι σήμερα εδώ όλοι, προσπαθώντας να αποδείξουν πόσο Έλληνες είναι. Εγώ το καταθέτω ευθέως ότι δεν υπάρχει Έλληνας που δεν έπεσε θύμα κυκλώματος και κερδοσκοπίας, που δεν χρειάστηκε να πληρώσει, που σήμερα είναι ακόμη και ο ίδιος ανασφαλής για τα χαρτιά που φέρνει.
Είναι γνωστό ότι οι μαφιόζοι, αυτοί που τα κυκλώματά σας εξυπηρετούσαν κατ' εξαίρεση, έπαιρναν πολύ ευκολότερα τα χαρτιά και την ιθαγένεια από τους πραγματικούς Έλληνες.
Θα ήθελα να απευθυνθώ στους συναδέλφους του ΠΑΣΟΚ και να πω ότι κάποιοι μπορεί να είχαν ειδικούς λόγους ή ειδικά συμφέροντα, για να καλύπτουν τέτοιες καταστάσεις, όπως περιγράφονται στα πορίσματα. Όμως, για τους περισσότερους από μας, που ξέρω ότι δεν είναι αυτοσκοπός η εξουσία, θαρρώ ότι δεν είναι σκόπιμο να συγκαλύψουμε τίποτα.
Δεν είναι σκόπιμο να ταυτιστούμε με τους επίορκους και να αναπαράξουμε έτσι τη διαφθορά και τα κυκλώματα, δίνοντας την όποια στήριξη. Υπόνοιες υπάρχουν πολλές. Δεν έχουμε λόγο να στηρίξουμε, λοιπόν, τον όποιον Υπουργό έδωσε εντολή να προχωρήσει ο φάκελος Παζάρεβιτς. Πλήρωσε την ιθαγένειά του 20.000 δολάρια, αφού προηγουμένως είχε γίνει Τούρκος. Κι αυτά καταχωρήθηκαν στις εφημερίδες, δημοσιεύτηκαν.
Δεν έχουμε λόγο να μην αναζητούμε ποιος είναι ο υπάλληλος του Υπουργείου Δημόσιας Τάξης σήμερα, που νόθευσε πλαστές άδειες παραμονής. Ήταν πρόσφατο το δημοσίευμα και πρόσφατη η δίκη που απασχόλησε την ελληνική δικαιοσύνη. Δεν φαντάζομαι ότι Βουλευτής δεν θέλει φως σ' αυτήν την υπόθεση.
Δεν έχουμε λόγο να συγκαλύψουμε όλους όσους έδωσαν αναγνώριση ιθαγένειας σε μια μέρα -έχει καταγραφεί κι αυτό- σε Ρώσο υπήκοο. Σ' αυτούς που έδωσαν ιθαγένεια σε όσους έφεραν χαρτί από τον παπά του Ασπροπύργου για γάμο που τελέσθηκε στη Ρωσία. Γι' αυτούς που έδιναν ιθαγένεια πριν ακόμα υποβληθεί αίτηση.
Κυρίες και κύριοι συνάδελφοι, δεν μπορούμε να κλείσουμε τα μάτια μας, όταν υπήρξαν καταχωρήσεις σε εφημερίδες που έλεγαν ότι πωλείται η ελληνική ιθαγένεια κι ότι δεν χρειάζεται ούτε γλώσσα ελληνικής ούτε αυτοπρόσωπη παρουσία ούτε τίποτα. Θέλετε να ομολογήσω ότι εμείς κάναμε τον ελαστικό νόμο; Ναι, και το λέω με υπερηφάνεια, γιατί σώσαμε τότε στην κυριολεξία από την κόλαση της φωτιάς και από οικονομική δοκιμασία τον Ελληνισμό. Αλλά δεν δέχομαι το εξής: Αυτό το ευνόητο εθνικό μας χρέος να το φέρουμε στο παζάρι της άθλιας κομματικής συναλλαγής. Κι αυτό που έγινε στην Κύπρο, αν το θεωρούν κάποιοι συνάδελφοι απαράδεκτο, για μένα το μείζον ηθικό και πολιτικό θέμα πέφτει όταν αρχίζετε και χρησιμοποιείτε εκλογικά αυτό το κομμάτι του Ελληνισμού.
Κυρίες και κύριοι συνάδελφοι, η καταξίωση της πολιτικής είναι στο δικό μας χέρι και των πολιτικών. Ένα δικαίωμα συνταγματικό έχουμε. Μην το απεμπολείτε.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό η Βουλευτής κα Παρθένα Φουντουκίδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Θα μιλήσει τώρα ο Αντιπρόεδρος της Βουλής ο κ. Σγουρίδης, μετά θα μιλήσουν άλλοι τρεις και κατόπιν θα μιλήσει ο Υφυπουργός Εξωτερικών κ. Μαγκριώτης και θερμή παράκληση είναι να προχωρήσουμε λίγο γρήγορα, ώστε να φτάσουμε έστω μέχρι τον κ. Τσιπλάκη, γιατί πάμε πολύ αργά.
Ορίστε, κύριε Σγουρίδη, έχετε το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ειλικρινά, κυρίες και κύριοι συνάδελφοι, λυπάμαι που για μια ακόμη φορά οι Πόντιοι ομογενείς μας, οι Πόντιοι νεοπρόσφυγες βρίσκονται ξανά στη δίνη των πολιτικών μας αντιπαραθέσεων. Και θα εξηγήσω γιατί. Οι άνθρωποι αυτοί κυνηγημένοι από την Τουρκία με γενοκτονία, κυνηγημένοι από το σοβιετικό καθεστώς, κατατρεγμένοι από τους τοπικούς πολέμους που ξέσπασαν αμέσως μετά την κατάρρευση του υπαρκτού σοσιαλισμού, βρίσκονται σήμερα στιγματισμένοι στην Ελλάδα με τον τίτλο του Ρωσοπόντιου, βρίσκονται εδώ ως πολίτες β΄ κατηγορίας, άνθρωποι χωρίς αυτοσυνείδηση, άνθρωποι χωρίς αυτογνωσία, άνθρωποι με ρευστή ψήφο, γιατί τι άλλο μπορεί να εξηγήσει κανείς μ' αυτό το οποίο κάνετε εσείς σήμερα. Πού ξέρετε τι ψήφισε κάποιος πίσω από το παραβάν. Δηλαδή η ψήφος τους πίσω από το παραβάν ήταν προϊόν καταπίεσης;
Λέτε σε όλους τους τόνους ότι δεν αμφισβητείτε το εκλογικό αποτέλεσμα. Λέτε ότι εσείς το αποδέχεσθε. Τότε τι νόημα έχουν δύο απανωτές προτάσεις για σύσταση εξεταστικής επιτροπής για τις ελληνοποιήσεις με διαφορά ενός χρόνου; Ουσιαστικά εκείνο το οποίο επιζητάτε είναι να μεταφέρετε το πρόβλημα στη Βουλή, να υποβόσκει μέσα από μία επιτροπή, για να δημιουργήσετε πολιτική αμφιβολία. Και σ΄ αυτό δεν κάνετε τίποτε άλλο, παρά να χρησιμοποιείτε -και το λέω με την έννοια του όρου- αυτούς τους ανθρώπους.
Κόπτεσθε ότι δεν θέλετε να το κάνετε. Θέλετε να πείτε ότι δεν χρησιμοποιείτε τους ανθρώπους αυτούς. Εγώ θα το δεχθώ. Και λέτε ότι κόπτεσθε για την ποιότητα της δημοκρατίας. Αν υπάρχουν καταγγελίες για πλαστά πιστοποιητικά, εδώ είναι η δικαιοσύνη. 
Εσείς δεν κόπτεσθε για την δικαιοσύνη που λέτε ότι αυτή θα πρέπει να μείνει έξω και πέρα από τα πολιτικά ζητήματα και ότι δεν θα πρέπει να παρεμβαίνει; Ας κάνει η δικαιοσύνη, λοιπόν, έρευνα εκεί που υπάρχουν καταγγελίες πλαστών πιστοποιητικών και να αφαιρεθούν οι ιθαγένειες, να αφαιρεθούν οι ταυτότητες, να αφαιρεθούν τα διαβατήρια. Γιατί δεν το κάνετε; Δεν το κάνετε και φέρνετε το πρόβλημα στη Βουλή γιατί ουσιαστικά εκείνο που ζητάτε είναι την πολιτική εκμετάλλευση των Ποντίων νεοπροσφύγων. 
Ξεχνάτε, όμως, κύριοι συνάδελφοι, ότι οι ελληνοποιήσεις αυτές έγιναν με υπουργικές αποφάσεις, με προεδρικά διατάγματα και με το ν. 2130 τον οποίο εσείς ψηφίσατε στη Βουλή με την Κυβέρνηση Μητσοτάκη. 
Αυτοί οι νόμοι που είχαν ελαστικές διατάξεις. Με το ν. 2130, άρθρο 18 α΄ ακόμα και με την πρόθεση εγκατάστασης έπαιρνε κανείς ιθαγένεια. Αυτά εσείς δεν τα βλέπατε; Δεν τα γνωρίζατε;
Επειδή υπαινίσσεστε τις τελευταίες ουσιαστικά εκλογές, όπου η διαφορά ανάμεσα στο ΠΑ.ΣΟ.Κ. και τη Νέα Δημοκρατία ήταν εβδομήντα χιλιάδες ψήφοι, ήθελα να σας πω πως ξεχνάτε ότι οι διαπιστώσεις με τους δικούς σας νόμους, με τις δικές σας υπουργικές αποφάσεις και προεδρικά διατάγματα γινόταν από τους νομάρχες. Και θα μιλήσω για την Α΄ περιφέρεια της χώρας, την Περιφέρεια Ανατολικής Μακεδονίας και Θράκης, με πέντε Νομούς.
Εκεί, κύριοι συνάδελφοι, έγιναν οπωσδήποτε ελληνοποιήσεις. Η Δράμα, Καβάλα, Ξάνθη είναι η ταυτότητα του Κόμματος της Αξιωματικής Αντιπολίτευσης, της Νέας Δημοκρατίας. Η Ροδόπη, ο Έβρος είναι η ταυτότητα του ΠΑ.ΣΟ.Κ. Τα λέω αυτά έτσι απλώς για να υπάρχει μέσα στο μυαλό σας.
'Ερχομαι τώρα σε ένα θέμα που πραγματικά με κάνει και ανατριχιάζω, στο θέμα της Κύπρου. Πιστεύετε ότι θα υπήρχε πρόβλημα σε καμιά κυπριακή Κυβέρνηση να δώσει Κυπριακό διαβατήριο, να δώσει Κυπριακή ταυτότητα σε πέντε χιλιάδες ΄Ελληνες ομογενείς; Αν δεν υπήρχε ο διεθνής συμψηφισμός, δηλαδή από τη μια μεριά εκατόν πενήντα χιλιάδες έποικοι στα κατεχόμενα από τα βάθη της Ανατολής, οι οποίοι ήρθαν και εποίκισαν το ψευδοκράτος του Ντεκτάς και από την άλλη η Διεθνής Κοινότητα να έβαζε τους πέντε χιλιάδες ομογενείς, γι' αυτό έπεπε να εγγραφούν στην Ελλάδα. 
Αφού θέλετε, κύριοι συνάδελφοι, να τα πούμε έξω από τα δόντια, να τα πούμε έξω από τα δόντια. Γι' αυτό δημιουργείτε το πρόβλημα.
Από κει και πέρα, έρχομαι στο πώς αυτοί οι άνθρωποι ενεγράφησαν στα ελληνικά δημοτολόγια. Πρώτον, υπήρξε μία επιτροπή από το Υπουργείο Εξωτερικών. Δεύτερον, υπέβαλαν τα χαρτιά τους και για να μην έρχονται και ταλαιπωρούνται χάνοντας τη δουλειά τους στην Κύπρο, για να μη μένουν στα ξενοδοχεία μη έχοντας την οικονομική άνεση, να γυρίζουν στους δρόμους χωρίζοντας οικογένειες και παιδιά, τότε εμφανίστηκαν από τα ποντιακά σωματεία της Κύπρου οι καταστάσεις όπου οι φάκελοι οι οποίοι ήταν έτοιμοι να έρχονται ανα γκρουπ από την Κύπρο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Από τον Ασλανίδη…
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ο κ. Ασλανίδης είναι θεσμικός εκπρόσωπος Ποντιακών Σωματείων. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δηλαδή η Πολιτεία εκπροσωπείται από τον κ. Ασλανίδη…
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Και εκείνο το οποίο θα ήθελα να σας πω, κύριοι συνάδελφοι, είναι ότι κακώς για τη δική σας πολιτική εκμετάλλευση δημιουργείτε ζητήματα τα οποία ουσιαστικά καταρρακώνουν αυτήν τη χώρα. 
Για όλους αυτούς τους λόγους που προανέφερα, σε καμία περίπτωση δεν θα πρέπει να ψηφίσουμε την εξεταστική επιτροπή αλλά και γιατί η Νέα Δημοκρατία ένα πράγμα επιδιώκει. Ουσιαστικά επιδιώκει την πολιτική εκμετάλλευση του ζητήματος. Εμείς, κύριοι συνάδελφοι, αυτήν τη χάρη δεν θα σας την κάνουμε.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", τριανταέξι μαθητές και τέσσερεις συνοδοί καθηγητές από το 7ο Γυμνάσιο του Πειραιά. Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Νεράντζης έχει το λόγο.
ANAΣΤΑΣΙΟΣ ΝΕΡΑΝΤΖΗΣ: Ευχαριστώ, κύριε Πρόεδρε.
Δυόμισι σχεδόν χιλιάδες χρόνια πριν ο Λυσίας αποθησαύρισε τη γνώμη του λέγοντας ότι χρωστά ευγνωμοσύνη στον κατήγορό του γιατί του προπαρασκεύασε ένα δικαστικό αγώνα. 
Εδώ, κύριοι του ΠΑΣΟΚ, πρώτον, δεν υπάρχει κατήγορός σας, δεν υπάρχει δίκη. Παρά ταύτα εσείς, αντί να αδράξετε την ευκαιρία και να πείτε: Θέλετε εξεταστική επιτροπή; Εμείς άψογα χειριστήκαμε το θέμα των παλιννοστούντων, ελάτε, λοιπόν, να το συζητήσουμε. Αντίθετα αρνείστε συστηματικά και εμφανιζόμαστε με κριτή τον ελληνικό λαό, η μεν Αντιπολίτευση να αξιώνει, η δε Κυβέρνηση να κρύπτεται και να φεύγει. Αλλά οι αθώοι δεν κρύπτονται. Κάτι φοβάστε, για κάτι αγωνιάτε. Και αν ακόμα δεν είναι αυτά που σας καταμαρτύρησαν οι συνάδελφοί μου προηγουμένως, πάντως δεν υπάρχει τρίτη λύση.
Και ένα δεύτερο θέμα το οποίο ανάγλυφα το έθεσε ο κ. Σγουρίδης. Το πρόβλημα δεν είναι οι Πόντιοι, κύριε Σγουρίδη. Λάθος το καταλάβατε. Το πρόβλημα είναι οι "ποντισθέντες", αυτοί που βαφτίστηκαν Πόντιοι. Αν αυτοί που ήρθαν από την Κύπρο ήταν Έλληνες, όπως θέλετε να τους παρασταίνετε, τότε η Κύπρος θα τους δεχόταν να μείνουν εκεί. Άρα, λοιπόν, εμείς δεν διαφωνούμε με εκείνους οι οποίοι ενεφάνισαν στις περιπτώσεις τους τυπικές παραλείψεις. Αυτοί είναι έξω από το ενδιαφέρον και έξω απ' αυτήν τη συζήτηση. Εδώ η κουβέντα γίνεται για τον τρόπο λειτουργίας του θεσμού. 
Είπε πάλι ο συνάδελφός μου και φίλος ο κ. Σγουρίδης: "Τι τις θέλετε τις δύο εξεταστικές επιτροπές"; Μα, εμείς ζητάμε σύσταση επιτροπών περί των πραγμάτων. Δεν το καταλάβατε. Όχι περί των προσώπων. Πρόκειται, λοιπόν, περί των πραγμάτων. Αυτός είναι ο σκοπός μας που δικαιολογεί την υποβολή δύο αλλεπαλλήλων τέτοιων προτάσεών μας. Αγωνιούμε για τον τρόπο με τον οποίο λειτουργεί ο θεσμός. Η αναζήτηση τυχόν υπευθύνων διαφεύγει εντελώς από το θεσμικό ρόλο αυτής της επιτροπής, αν ποτέ συνιστάτο ή αν ποτέ συσταθεί. Αυτός είναι ο θεσμικός ρόλος και όχι του κ. Ασλανίδη. Στη ρύμη του λόγου σας είπατε ότι ο Ασλανίδης είναι θεσμικό πρόσωπο. Όχι και θεσμικό πρόσωπο ο κ. Ασλανίδης. Απλώς είναι σε θέση η οποία προβλέπεται από το νόμο. Αυτό όμως δεν είναι θεσμός. Μην μπερδεύουμε τους θεσμούς με όλα τα υπόλοιπα. Μάλιστα δεν μπαίνω καθόλου στη λογική του κομματικού. 
΄Αρα, λοιπόν, εκείνο που πρέπει να επισημάνουμε είναι: Το άρθρο του Κανονισμού της Βουλής προβλέπει τη σύσταση εξεταστικών επιτροπών όταν υπάρχουν θέματα ειδικά δημοσίου ενδιαφέροντος. Και σας ερωτώ: Απασχολεί ή όχι την κοινή γνώμη το θέμα των ελληνοποιήσεων; Δεν συνδέεται αυτό έμμεσα ή άμεσα με τις εκλογές. Το αποτέλεσμα εκείνο πέρασε. Αυτό που μας ενδιαφέρει είναι να δούμε: Λειτουργεί καλά ο θεσμός; Λειτούργησε; Υπάρχουν οι ασφαλιστικές δικλείδες ότι δεν θα επαναληφθούν παρόμοια στο μέλλον; Ή μήπως εκείνες οι μεγάλες πόρτες ή οι χαραμάδες οι οποίες λειτούργησαν, αυτές οι ίδιες θα υφίστανται και θα παράγουν το αντιδημοκρατικό και παράνομο αποτέλεσμά τους και στο μέλλον; Αυτό είναι το πρόβλημά μας.
Είναι, λοιπόν, ή όχι ανάστατη η κοινή γνώμη; Και είναι θέμα πρώτης προτεραιότητας στις συζητήσεις του κόσμου, από τα καφενεία μέχρι πού δεν ξέρω αλλού, αυτό το θέμα των ελληνοποιήσεων; Είναι ή όχι αντικείμενο μιας ευρύτατης αναφοράς του κ. Δημητρίου, ο οποίος είναι Πρέσβης; Είναι ή όχι αντικείμενο του πορίσματος της αναφοράς του κ. Ντογιάκου, ο οποίος είναι εισαγγελέας; Είναι ή όχι αυτό αντικείμενο της αναφοράς της κας Γροσομανίδου; Είναι ή όχι αντικείμενο της τηλεοράσεως και του Τύπου ο οποίος καθημερινά, ήδη σχεδόν δύο χρόνια μετά, ασχολείται με το θέμα των παρανόμων ελληνοποιήσεων; Ποιο άλλο, λοιπόν, θέμα -αν δεν είναι αυτό θέμα γενικότερου ενδιαφέροντος που να δικαιολογεί τη σύσταση εξεταστικής επιτροπής- θα τη δικαιολογεί; 
Επομένως, αγαπητοί συνάδελφοι του ΠΑΣΟΚ, μη φοβόσαστε, μη διστάζετε, μην αφήνετε να λειτουργήσει το κακώς νοούμενο κομματικό συμφέρον και αλληλεγγύη, η οποία να ιθύνει τα βήματά σας και να ηνιοχεί τα βουλήματά σας στο πως θα αποκρύψετε και θα αποφύγετε.
Εδώ ζητάμε τι; Να μην μπείτε και εσείς οι ίδιοι στα σκοτεινά δώματα της υποψίας. Εδώ ζητάμε έρευνα των πραγμάτων. Μακάρι αυτή η έρευνα να αποδείξει ότι εσείς δεν έχετε ευθύνη. 
Θα πρέπει εδώ να πω και κάτι άλλο. Εδώ έχετε και την υπεροχή της αριθμητικής πλειοψηφίας. Για λίγο ακόμα φαντάζομαι ότι θα την έχετε. Τι φοβόσαστε, λοιπόν;
Είναι αδιανόητο να μη δέχεσθε τη σύσταση της επιτροπής. Αν ήταν προανακριτική θα μας λέγατε ότι επιθυμούμε να ποινικοποιήσουμε την υπόθεση, να αρυσθούμε πολιτικά οφέλη και όλα αυτά. Τώρα δεν πρόκειται πλέον περί ποινικοποιήσεως. Πρόκειται περί εξεταστικής επιτροπής στην οποία μάλιστα -αυτό είναι το δυσάρεστο που ισχύει για όλες τις περιπτώσεις- ο ελεγχόμενος, δηλαδή εσείς, ελέγχει τον έλεγχο αφού μέσω της αριθμητικής πλειοψηφίας σας θα εμποδίζετε και το αποτέλεσμα.
Άρα, λοιπόν, για να λειτουργήσει καλά το πολίτευμα, για να αποκατασταθεί η τιμή του πολιτικού κόσμου, για να δείξουμε όλοι μας ότι υγιώς λειτουργεί ο δημόσιος βίος, σας καλώ επιτέλους να δεχθείτε τη σύσταση αυτής της εξεταστικής επιτροπής.
Αλλιώς αναλαμβάνετε την ευθύνη ότι κάτι θέλατε να αποκρύψετε, κάτι θέλατε να αποφύγετε, από κάπου θέλατε να στρίψετε. Πιστεύω ότι έστω και την τελευταία ώρα, απομακρύνοντας το νοούμενο κακώς συμφέρον, το κομματικό, θα αποδεχθείτε μια λύση που θα τιμά τον πολιτικό κόσμο.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ.Τσερτικίδης.
ΠΑΝΤΕΛΗΣ ΤΣΕΡΤΙΚΙΔΗΣ: Κυρίες και κύριοι συνάδελφοι, αποτελεί μεγάλη ύβρη προς τους ομογενείς Έλληνες που προέρχονται από τις χώρες της πρώην Σοβιετικής Ένωσης, απομεινάρια του άλλοτε ακμαίου Ελληνισμού της Ρωσίας, Ελληνισμού που κάποτε γνώρισε ημέρες μεγαλείου, ενός κομματιού του Ελληνισμού που κατά την περίοδο λίγο πριν από την Οκτωβριανή Επανάσταση ξεπερνούσε τις επτακόσιες χιλιάδες ψυχές, αποτελεί ύβρη και ολέθρια άγνοια της ιστορίας η αποτυχημένη προσπάθεια της Νέας Δημοκρατίας, να αποδείξει ότι δήθεν οι ομογενείς αυτοί δεν είναι 'Ελληνες και ότι δεν δικαιούνται να έχουν τα ίδια δικαιώματα με τους άλλους 'Ελληνες πολίτες. Γιατί αυτό έμμεσα προσπαθεί να αποδείξει. 
Αποτελεί προσβολή γι' αυτό το κομμάτι του Ελληνισμού μια τόσο επιπόλαιη αντιμετώπιση ενός τόσο σοβαρού εθνικού ζητήματος.
Η Νέα Δημοκρατία τυφλωμένη από κομματική εμπάθεια αποδεικνύει, δυστυχώς, για άλλη μια φορά ότι αδυνατεί να διαχειριστεί με σοβαρότητα και υπευθυνότητα τα εθνικά θέματα.
Προσπαθεί πότε με κραυγές και πότε με ψιθύρους να πείσει. Ποιους όμως;
Κύριοι συνάδελφοι, οι Έλληνες ομογενείς που προέρχονται από τις χώρες της πρώην Σοβιετικής Ένωσης, αν και ζούσαν για μακρύ χρονικό διάστημα μέσα σ' ένα περιβάλλον άξενο, εχθρικό, μέσα σε πανσπερμία λαών και εθνοτήτων κατάφεραν να κρατήσουν αλώβητη την εθνική τους συνείδηση, την ελληνική γλώσσα, τις αναμνήσεις του ελληνικού παρελθόντος. 
Μετά την ανατροπή του καθεστώτος και τη διάλυση της Σοβιετικής Ένωσης και όταν συνειδητοποίησαν ότι κινδύνευε η εθνική τους υπόσταση, η ασφάλεια της ύπαρξής τους, η ίδια η ζωή τους, αναζήτησαν, τι πιο φυσικό, την προστασία και την αγκαλιά της φιλόξενης πατρίδας.
Ξεσπιτωμένοι, κυνηγημένοι, κατέφυγαν κατακλυσμιαία τα τελευταία χρόνια, μετά το 1989 στη γλυκιά πατρίδα. Πώς αντιμετώπισε η ελληνική πολιτεία αυτήν την προσφυγική πλημμυρίδα; Έπραξε το αυτονόητο καθήκον της. Τους παραχώρησε τα αναπαλλοτρίωτα δικαιώματα του Έλληνα πολίτη.
Μας εγκαλεί σήμερα η Νέα Δημοκρατία γιατί η ελληνική δημοκρατία τους παραχώρησε πολιτικά δικαιώματα. Αν είναι δυνατόν!
Εμείς, στο ΠΑΣΟΚ δεν αρνούμαστε ότι ανάμεσα σε αυτούς τους πρόσφυγες που κατέφυγαν στην Ελλάδα από το 1989 μέχρι τις μέρες μας πιθανόν να παρεισέφρησαν -και σίγουρα παρεισέφρησαν- ορισμένες περιπτώσεις αλλογενών, αγνώστου προελεύσεως και ποιότητας πολίτες.
Αυτές όμως οι εξαιρετικές περιπτώσεις δεν είναι δυνατόν να ακυρώνουν το αναφαίρετο δικαίωμα των ομογενών μας να ελληνοποιηθούν και τύποις, γιατί η ουσιαστική ελληνοποίησή τους ανάγεται σε αρχαιοτάτους χρόνους. Σ' αυτήν τη διακεκριμένη κατηγορία Ελλήνων, τους παλιννοστούντες ομογενείς που κατάφεραν να διατηρήσουν την ελληνικότητά τους για αιώνες ολόκληρους.
Και η Νέα Δημοκρατία οφείλει να έχει ξεκάθαρη θέση απέναντί τους, αν τους θεωρεί Τσετσένους, Ουκρανούς, Γεωργιανούς, γιατί ακούστηκαν στο παρελθόν και τέτοιες απόψεις.
Και η ιστορία, αυτούς που διαπράττουν τέτοια εγκλήματα, δεν θα τους συγχωρέσει ποτέ. Για να δούμε όμως τι επικαλείται η Νέα Δημοκρατία στην πρόταση που κατέθεσε για τη σύσταση εξεταστικής επιτροπής;
Ισχυρίζεται κακώς η καλύτερα εσκεμμένα, ότι οι ιθαγένειες που δόθηκαν από το 1989 έως το Μάρτιο του 1999, δηλαδή σε αυτούς που είχαν δικαίωμα ψήφου στις εκλογές του Απριλίου του 2000, ανέρχονται στις εκατόν πενήντα χιλιάδες. Κακώς, όταν γνωρίζουμε όλοι ότι αυτοί οι οποίοι είχαν δικαίωμα ψήφου ανέρχονταν στις εκατόν τρεις χιλιάδες και όχι εκατόν πενήντα χιλιάδες όπως ισχυρίστηκε η Νέα Δημοκρατία, αλλά επαναλαμβάνει δυστυχώς και ο κ. Ντογιάκος και ο κ. Δημητρίου , χωρίς βέβαια να έχουν στοιχεία. Και το περίεργο είναι γιατί ο κ. Ντογιάκος και ο κ. Δημητρίου επαναλαμβάνουν και κάνουν το ίδιο λάθος;
Λένε ψέματα όλοι τους. Και φορτώνουν όλες τις ελληνοποιήσεις στο ΠΑΣΟΚ, όταν γνωρίζουν από τα επίσημα στοιχεία του Υπουργείου Εσωτερικών και των Νομαρχιακών Αυτοδιοικήσεων ότι άλλη είναι η πραγματικότητα. Αλήθεια, γιατί δεν μας λένε από πού αντλούν τα στοιχεία αυτά; Πού βρίσκονται οι υπόλοιποι; Να μας τους δείξουν. Εμείς έχουμε τα στοιχεία των νομαρχιών. Εσείς τι έχετε; Πού στηρίζετε τα λεγόμενά σας; 
Γιατί, κυρίες και κύριοι συνάδελφοι, κυρίως η Νέα Δημοκρατία, αλλά και το έγγραφο του κ. Ντογιάκου δεν αναφέρεται στον αριθμό, δηλαδή το πόσοι από τους εκατόν τρεις χιλιάδες που πήραν ιθαγένεια είναι Έλληνες και πόσοι αλλογενείς. Γιατί επιρρίπτουν ευθύνες στις κυβερνήσεις του ΠΑΣΟΚ; Δεν γνωρίζουν ότι με το ν. 2130/93 τις ιθαγένειες τις χορηγούσαν οι Νομαρχιακές Αυτοδιοικήσεις; Έχει ευθύνες, δηλαδή, ο νομάρχης Πιερίας, που είναι εκλεκτός σας, επειδή συνολικά χορηγήθηκαν στο ν. 3381 ιθαγένειες; Όχι βέβαια. Και αφού δεν χορηγούσε ιθαγένειες το κράτος, γιατί αναζητούνται ευθύνες σε Υπουργούς; Δεν γνωρίζουν ότι καμία ιθαγένεια δεν δόθηκε μετά το 1994 με εντολή κυβερνητικού ή κρατικού λειτουργού; Σ' αυτά τα ερωτήματα πρέπει, κύριοι συνάδελφοι της Νέας Δημοκρατίας, να δώσετε απαντήσεις.
Έγινε πολλή συζήτηση, κύριε Πρόεδρε, για τους Ελληνοπόντιους εκ Ρωσίας που πήγαν στην Κύπρο, όταν γνωρίζετε ότι όλες οι διαδικασίες έγιναν σύμφωνα με το νόμο. Μήπως και αυτοί είναι Γεωργιανοί και Τσετσένοι; Γι' αυτό πηγαίνουν τα στελέχη και οι Βουλευτές σας και στήνουν κομματικές οργανώσεις στην Κύπρο; Γι' αυτό πηγαίνουν σ' αυτούς τους Τσετσένους και τους Γεωργιανούς τα κομματικά σας στελέχη και οι Βουλευτές σας και στήνουν οργανώσεις στην Κύπρο; Περιήλθε η υποκρισία, κύριοι συνάδελφοι.
((Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κύριε Πρόεδρε, ο χρόνος.
ΠΑΝΤΕΛΗΣ ΤΣΕΡΤΙΚΙΔΗΣ: Σας καταλαβαίνω, κύριοι συνάδελφοι της Νέας Δημοκρατίας. Αφ' ενός προσπαθείτε να δικαιολογήσετε την ήττα σας στις εκλογές και αφ' ετέρου θέλετε να διατηρήσετε νοσηρό κλίμα. Μήπως όμως πρέπει κάποτε να ενδιαφερθείτε για τη μη υπονόμευση της δημοκρατίας και του πολιτικού μας συστήματος; Εκτός αν αυτά δεν σας ενδιαφέρουν και βάζετε το μικροκομματικό σας συμφέρον πάνω απ' όλα.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Ο χρόνος, κύριε Πρόεδρε.
ΠΑΝΤΕΛΗΣ ΤΣΕΡΤΙΚΙΔΗΣ: Η αντιπαράθεση της Νέας Δημοκρατίας στη Βουλή, κύριε Πρόεδρε, έχει ένα και μόνο θύμα, τον πληγωμένο και κατατρεγμένο ποντιακό Ελληνισμό. Γι' αυτό και δεν θα ψηφίσω την πρόταση που κατέθεσαν. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λυκουρέζος και μετά ο Υφυπουργός Εξωτερικών.
Ορίστε, κύριε Λυκουρέζο. Σας κατέλαβα εξ απήνης; Όχι, εσείς ουδέποτε καταλαμβάνεστε εξ απήνης. Ορίστε, είστε έτοιμος.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, παρακολουθώντας όλη αυτήν την ώρα τις αγορεύσεις των εκλεκτών συναδέλφων της Συμπολίτευσης προσπαθώ να ανιχνεύσω ποιος είναι ο πυρήνας των ισχυρισμών και της επιχειρηματολογίας τους. 
Τι προσπάθησαν επί δύο ώρες να μας πουν, τι να αποδείξουν; Ότι όλο αυτό το πλέγμα των λεγομένων ελληνοποιήσεων ήταν καθαρό, διαφανές και νόμιμο; Πού στηρίζουν την άρνηση να υιοθετήσουν την αίτηση σύστασης εξεταστικής επιτροπής; Οι μέχρι τώρα συνάδελφοι, ο Κοινοβουλευτικός Εκπρόσωπος του ΠΑΣΟΚ και ο Υπουργός κατηγόρησαν τη Νέα Δημοκρατία ότι εμπλέκει τον ελληνικό ποντιακό πληθυσμό στην πολιτική αντιδικία και ότι εκτοξεύουμε λάσπη κατά του α΄ και του β΄.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
Εγώ θα ήθελα συμπυκνωμένα να καταγράψω τα εξής ερωτήματα, απευθυνόμενος στους συναδέλφους της Συμπολίτευσης.
Πρώτον, θέλετε ή δεν θέλετε να αποκαλυφθεί και να αναδειχθεί στην πληρότητά του όλο αυτό το κύκλωμα των ελληνοποιήσεων, των διαδικασιών που οδηγούσαν στην απόδοση της ελληνικής ιθαγένειας ή όχι; Αμφισβητείτε ότι σ' αυτό το κύκλωμα, σ' αυτήν τη διαδρομή των ετών υπήρξαν παράνομες συμπεριφορές; Θέλετε ή δεν θέλετε να επισημανθούν οι πειθαρχικές και ποινικές ευθύνες του οιουδήποτε δημόσιου λειτουργού; Θέλετε ή δεν θέλετε, δειγματοληπτικώς το λέω, να αναδειχθεί και να καταδειχθεί ο ρόλος ανθρώπων, όπως ο κ. Ασλανίδης ο οποίος με άλλοθι την προεδρία ποντιακών σωματείων εκινείτο ως πρόεδρος της νομαρχιακής του ΠΑΣΟΚ Λευκωσίας και είχε την ευθύνη αποστολής των καταλόγων στο Υπουργείο Δημοσίας Τάξης;
Θέλετε ή δεν θέλετε να καταδειχθεί ο ρόλος του κ. Ασκαλίδη ο οποίος, ως διατυπώνεται στο πόρισμα Ντογιάκου και όπως αποδεικνύεται από τις καταθέσεις που εδόθησαν στον εισαγγελέα, εκινείτο εδώ στις δημόσιες υπηρεσίες μεταξύ Υπουργείου Δημόσιας Τάξης, Κρατικής Ασφάλειας και Τμήματος Αλλοδαπών για να ελέγχει, να χειραγωγεί και να προωθεί τις αιτήσεις αδείας παραμονής; 
Θέλετε ή δεν θέλετε να αποκαλυφθεί, αξιότιμοι συνάδελφοι της Συμπολίτευσης, γιατί απεκρύβη το πόρισμα Δημητρίου από τη Βουλή;
Θέλετε ή δεν θέλετε να αποκαλυφθεί γιατί το πόρισμα Δημητρίου, που φέρει ημερομηνία Δεκέμβριο του 2000, εστάλη στον εισαγγελέα πλημμελειοδικών μόνο την 10η Σεπτεμβρίου του 2001; Γιατί καθυστέρησε δέκα μήνες η προώθηση του πορίσματος αυτού;
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Δεν θέλουν.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θέλουμε.
ΑΛΕΞΑΝΔΡΟΣ ΛΥΚΟΥΡΕΖΟΣ: Δεν θέλουν.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, σας παρακαλώ μη διακόπτετε τον ομιλούντα. Για όνομα του Θεού!
ΑΛΕΞΑΝΔΡΟΣ ΛΥΚΟΥΡΕΖΟΣ: Θέλετε, λοιπόν, ή δεν θέλετε να μας πείτε και να έλθετε να αντιμετωπίσετε με παρρησία και τόλμη, αν έχετε, γιατί το πόρισμα αυτό επί δέκα μήνες ήταν κρυμμένο σε κάποιο συρτάρι του Υπουργείου;
Θέλετε ή δεν θέλετε ακόμα, να καταδειχθεί γιατί διαβιβάστηκε στην Πειθαρχική Επιτροπή υπό το σύμβουλο Αρναούτογλου το πόρισμα χωρίς να είναι επεξεργασμένο το αποδεικτικό του υλικού για να οδηγηθούν σε απαλλαγές λόγω αοριστίας ορισμένοι υπάλληλοι;
Όλα αυτά τα απλά ερωτήματα δεν σας προκαλούν κίνητρο ανίχνευσης της αλήθειας; 
Ακούσαμε τον κ. Νιώτη και το συνάδελφο κ. Πάγκαλο να κατηγορούν τη Νέα Δημοκρατία ότι εκτοξεύει λάσπη δεξιά και αριστερά. Θα ήθελα να κλείσω λέγοντας τούτο: Λάσπη, αγαπητοί συνάδελφοι, εκτοξεύει το ΠΑΣΟΚ κατά των δημοκρατικών θεσμών. Λάσπη εκτοξεύουν τα κυβερνητικά στελέχη κατά των εντίμων εισαγγελικών λειτουργών που εκτελούν το χρέος τους. Και τον ελληνικό πληθυσμό του Πόντου, το υπερήφανο αυτό κομμάτι του Ελληνισμού, εσείς το εγκλωβίσατε σ' αυτήν την περιπέτεια, εσείς το χρησιμοποιήσατε για λόγους κομματικής ψηφοθηρίας, εσείς προκαλείτε σύγχιση εδώ και μας λέτε ότι το θέμα αυτό δεν αφορά τους Ποντίους! Μα, βεβαίως δεν τους αφορά. Δεν αφορά τους Έλληνες ομογενείς. Αφορά τους αλλογενείς που εσείς για κομματικούς λόγους μεθοδεύσατε να τους βαφτίσετε "Έλληνες κομματικούς ψηφοφόρους".
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υφυπουργός Εξωτερικών κ. Μαγκριώτης.
ΣΤΑΥΡΟΣ ΠΑΠΑΔΟΠΟΥΛΟΣ: Να περιορίσετε το χρόνο σας, κύριε Υφυπουργέ, για να μιλήσουμε και εμείς.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Μιλάτε συνεχώς για το Υπουργείο Εξωτερικών και πρέπει να σας απαντήσω.
Αγαπητοί συνάδελφοι, κατ' αρχάς για να απαντήσω στο συνάδελφο της Νέας Δημοκρατίας που μόλις ολοκλήρωσε την αγόρευσή του, θέλω να πω ότι οι υπηρεσιακοί ή εξωυπηρεσιακοί παράγοντες οι οποίοι καταγγέλλονται -βασίμως ή όχι- για παραβάσεις ή παρατυπίες των νόμων, μπορούν να απασχολήσουν την τακτική δικαιοσύνη. Και κάποιες από αυτές τις περιπτώσεις απασχολούν την τακτική δικαιοσύνη με βάση και τα πορίσματα. Απασχόλησαν τα υπηρεσιακά συμβούλια του Υπουργείου Εξωτερικών, στα οποία προΐσταται Σύμβουλος Επικρατείας και βεβαίως έχουν απαλλαγεί για τις περιπτώσεις εκείνες όπου το πόρισμα Δημητρίου περιγράφει ή διατυπώνει ενδείξεις ή υπόνοιες πειθαρχικών παραπτωμάτων. H τακτική δικαιοσύνη έχει όλη την ευχέρεια να ασχοληθεί με όλα αυτά τα υπηρεσιακά ή εξωυπηρεσιακά πρόσωπα, στα οποία αναφέρεσθε και τα οποία επαναλαμβάνετε και να αποδώσετε ευθύνες στην κυβέρνηση. 
Γιατί συνδέετε, λοιπόν, αυτήν τη διαδικασία της τακτικής δικαιοσύνης με τη διαδικασία της εξεταστικής επιτροπής; Για έναν και μόνο λόγο: Θέλετε να δώσετε πολιτικές διαστάσεις σ' όλο αυτό το θέμα -και ξέρετε πολύ καλά πως δεν υπάρχουν τέτοιες-. Γιατί θέλετε να διατηρείτε ανοικτό ένα θέμα μιας άγονης και αδιέξοδης αντιπαράθεσης που μόνο την πολιτική ομαλότητα υπονομεύει και μόνο τους δημοκρατικούς μας θεσμούς αμφισβητεί.

Αυτό όσον αφορά στο πρώτο θέμα. Πουθενά δεν τεκμηριώνεται στα πορίσματα τόσο του κ. Δημητρίου όσο και του κ. Ντογιάκου βάσιμη ένδειξη, όπως ορίζει το Σύνταγμα και η κείμενη νομοθεσία, για πιθανές ποινικές ευθύνες κυβερνητικών στελεχών. Πουθενά δεν τεκμηριώνεται και δεν θα βρείτε μια φράση, μια λέξη μέσα στα πορίσματα που να τεκμηριώνει πιθανές ποινικές ευθύνες. Yπάρχουν βέβαια πολλές λεκτικές ακροβασίες, τις οποίες χρησιμοποιούν και τα δύο πορίσματα. Αυτές θα περιγράψω στη συνέχεια για να δείτε πώς διαμορφώθηκαν τα πορίσματα αυτά, τα οποία κακώς έχετε υιοθετήσει.
Θέλετε, συνάδελφοι και συναδέλφισσες της Νέας Δημοκρατίας, να υιοθετήσουμε πορίσματα τα οποία παίρνουν μία αλήθεια, όπως τα προβλήματα στο προξενείο της Μόσχας από το 1989 μέχρι το 1996, περίοδος όπου υπήρχε αθρόα προσέλευση Ελλήνων ομογενών από τις χώρες της πρώην Σοβιετικής 'Ενωσης, γιατί τότε κυρίως το προξενικό γραφείο της Μόσχας έδινε τις βίζες παλιννόστησης και να δεχθούμε ένα μεγάλο ψέμα που χτίζεται πάνω σ' αυτά;
Τα λειτουργικά, λοιπόν, προβλήματα του προξενείου που περιγράφηκαν με τον πιο γλαφυρό τρόπο από προηγούμενους ομιλητές θέλετε εσείς να τα κάνετε ποινικά προβλήματα, πολιτικά προβλήματα και ουσιαστικά προβλήματα, που υπονομεύουν τη δημοκρατική μας ομαλότητα. Παίρνουν, λοιπόν, αυτήν την αλήθεια τα πορίσματα -που κανείς δεν αμφισβητεί γι' αυτήν- από το 1989, την περίοδο της Νέας Δημοκρατίας, που ήταν ακόμα πιο έντονο το φαινόμενο, μέχρι το 1996, γιατί έκτοτε ενισχύεται ακόμα περισσότερο το προξενικό γραφείο, και παράλληλα δημιουργούνται και άλλα προξενικά γραφεία, στις χώρες της πρώην ΕΣΣΔ και δημιουργούν το σήριαλ των δήθεν "μαζικών παράνομων ελληνοποιήσεων". 
Παίρνει, λοιπόν, αυτήν την αδιαμφισβήτητη αλήθεια και φτιάχνει ένα μεγάλο ψέμα. Χτίζει ένα υποκριτικό πόρισμα. Το χτίζει πάνω σε λεκτικές ακροβασίες, το χτίζει πάνω σε ατεκμηρίωτα επιχειρήματα. Γι' αυτό, λοιπόν, εάν είστε ειλικρινείς -γιατί δεν θέλω να αμφιβάλλω για τις προθέσεις σας- θα πρέπει πρώτοι εσείς να αποκηρύξετε το πόρισμα του κ. Ντογιάκου. Ο κ. Ντογιάκος αμφισβητεί τη Βουλή. Αμφισβητεί ότι η Βουλή το 1990 ψήφισε ένα νομοθέτημα, το οποίο έδωσε τη δυνατότητα να απαντήσει η ελληνική πολιτεία στο μέγα πρόβλημα της παλιννόστησης και της απόδοσης ιθαγένειας στους χιλιάδες Έλληνες, όπως και ο κ. Μητσοτάκης και ο κ. Καραμανλής και όλοι οι αγορητές της Νέας Δημοκρατίας περιέγραψαν προηγουμένως. 
Το νομοθέτημα αυτό της Νέας Δημοκρατίας που θεσμοθετήθηκε εκείνη την εποχή το αμφισβητεί ο κ. Ντογιάκος. Γι' αυτό και λέει ότι και οι εκατόν πενήντα χιλιάδες που ήρθαν στην Ελλάδα με τις τουριστικές βίζες ή τις βίζες παλιννόστησης, -σημειώνω πως σε καμία περίπτωση ο αριθμός αυτός δεν ταυτίζεται με τον αριθμό των ιθαγενειών που έχουν αποδοθεί- είναι παράνομοι γιατί δεν υπάρχει σχετική νομοθεσία. Και αυτό είναι το μέγα θέμα, το μέγα ηθικό, πολιτικό και κοινωνικό θέμα στο οποίο πρέπει να τοποθετηθεί η Νέα Δημοκρατία, εάν θέλει να είναι ειλικρινής. Να απαντήσει, λοιπόν, ευθέως από του Βήματος αυτού ο επόμενος αγορητής, γιατί δεν το έκανε ούτε ο κ. Μητσοτάκης ούτε ο κ. Καραμανλής ούτε ο Κοινοβουλευτικός Εκπρόσωπος. 
Αμφισβητείτε τους εκατόν πενήντα χιλιάδες Έλληνες που βρίσκονται με ιθαγένεια στην Ελλάδα ή με βίζες παλιννόστησης και περιμένουν να πάρουν την ιθαγένεια ή αμφισβητείτε έναν περιορισμένο αριθμό μόνο; Και εάν, κύριοι συνάδελφοι της Νέας Δημοκρατίας, αμφισβητείτε ένα μέρος των ιθαγενειών και όχι όλους, τότε πρώτοι πρέπει εσείς να απορρίψετε το πόρισμα Ντογιάκου. Σε διαφορετική περίπτωση χύνετε κροκοδείλια δάκρυα και λυπάμαι πολύ γι' αυτό.
Ο κ. Ντογιάκος κάνει δίκη προθέσεων. Λέει ότι η Βουλή από το 1989-1990 και έκτοτε δεν νομοθέτησε ένα οργανωμένο σχέδιο μέσα από το οποίο θα υπάρχει έλεγχος κατά τη διαδικασία της απόδοσης ιθαγένειας. Από πότε μπορούν οι εισαγγελείς να κάνουν δίκη προθέσεων στο Κοινοβούλιο, να καταγγέλλουν το σύνολο των αντιπροσώπων του ελληνικού λαού και εσείς, αγαπητοί συνάδελφοι της Νέας Δημοκρατίας, να επιχαίρετε γι' αυτήν την πρακτική; Αυτή η δίκη προθέσεων του κυρίου εισαγγελέα υπονομεύει τους δημοκρατικούς θεσμούς, υπονομεύει το πολίτευμα. Και ξέρετε γιατί το κάνετε αυτό, αγαπητοί συνάδελφοι και συναδέλφισσες της Νέας Δημοκρατίας; Όχι γιατί δεν το καταλαβαίνετε, αλλά γιατί ο κ. Ντογιάκος με πολύ έξυπνες λεκτικές ακροβασίες καλύπτει τη δική σας διαχείριση της περιόδου 1989-1993, που έγινε με το δικό σας θεσμικό πλαίσιο, το οποίο στη συνέχεια λειτούργησε και επί των κυβερνήσεων του ΠΑΣΟΚ και το οποίο καταγγέλλει ως παράτυπο, ως μήτρα όλων των παρανομιών. 
Με μια λεκτική ακροβασία, λοιπόν, ο κ. Ντογιάκος σας δίνει άφεση αμαρτιών και υπαινίσσεται ευθύνες μόνο των Κυβερνήσεων του ΠΑΣΟΚ, και ειδικότερα μετά το 1996, με μια πολύ έξυπνη δικονομική διατύπωση που θα σας διαβάσω στη συνέχεια για να αποκαλύψω την υποκρισία όλων αυτών των πορισμάτων που σας έχουν παρασύρει σ' αυτήν τη δίνη των άγονων συγκρούσεων.
Αυτή, λοιπόν, την "κάλυψη" προσφέρει στο κόμμα σας ο κ. Ντογιάκος, γι' αυτό ακριβώς επιπόλαια και απερίσκεπτα υιοθετείτε το πόρισμά του. Τίθεται ένα απόλυτο, ένα καθολικό ερώτημα: Υιοθετείτε το πόρισμα του κ. Ντογιάκου, και τα τρία βασικά στοιχεία πάνω στα οποία τεκμηριώνει την παρανομία των εκατόν πενήντα χιλιάδων παλιννοστήσεων; 
Σας τα διαβάζω, αγαπητές συναδέλφισσες και συνάδελφοι και τα τρία, τα οποία είναι το εξής ένα επί της ουσίας, γιατί πρέπει να μιλάμε για την ουσία και όχι για τους τύπους. Λέει, λοιπόν, ο κ. Ντογιάκος στο πόρισμά του στη σελίδα 21: "α) Η μη λήψη των αναγκαίων μέτρων και νομοθετικών πρωτοβουλιών εκ μέρους των εκάστοτε αρμοδίων Υπουργών" και τούτο παρά το γεγονός ότι η κεντρική υπηρεσία του Υπουργείου Εξωτερικών είχε ενημερωθεί πλήρως για τα προβλήματα του προξενείου της Μόσχας. Αναφέρεται στην περίοδο 1989, 1990, 1991, 1992, 1993, 1994, 1995, 1996 ο κ. Ντογιάκος. Η μισή περίοδος είναι δική σας, αγαπητοί συνάδελφοι της Νέας Δημοκρατίας.
Δεύτερος λόγος, για τον οποίο υπαινίσσεται ότι έχουν διαπραχθεί ποινικά αδικήματα και τεκμηριώνει την άποψή του ότι και οι εκατόν πενήντα χιλιάδες ομογενείς που υπάρχουν στην Ελλάδα παρανόμως βρίσκονται, είναι: "Η εφαρμογή σε όλες τις φάσεις της απόκτησης ελληνικής υπηκοότητας εκ μέρους των αλλοδαπών", "ελληνοποιήσεις" εντός εισαγωγικών -υιοθετεί και αυτόν τον αδόκιμο όρο δυστυχώς ο κ. Ντογιάκος-, "διαδικασίες και μέθοδοι, οι οποίες δεν προβλέπονται από συγκεκριμένες και θεσμοθετημένες νομικές διατάξεις", το ίδιο, δηλαδή, επιχείρημα. Το α' και το β' είναι ταυτόσημο επιχείρημα, αναφέρεται στα δικά σας νομοθετήματα, συναδέλφισσες και συνάδελφοι.
Τρίτον, "Η εφαρμογή εκ μέρους των συναρμοδίων ελληνικών Υπουργείων Εξωτερικών κλπ. διαδικασίας και συγκεκριμένα με την ανεπίτρεπτη διαμεσολάβηση ιδιωτών για την ελληνοποίηση" -όπως λέει- "των ομογενών από την Κύπρο". Πάλι για τον ίδιο λόγο, γιατί και αυτές οι πολιτογραφήσεις έγιναν με το ίδιο θεσμικό πλαίσιο που το θεωρεί ανεπαρκές, ανεπίτρεπτο και διάτρητο, το δικό σας θεσμικό πλαίσιο, αγαπητοί συνάδελφοι της Νέας Δημοκρατίας.
Κοιτάξτε να δείτε τη λεκτική ακροβασία, κοιτάξτε να δείτε την προσφορά του κ. Ντογιάκου στη Νέα Δημοκρατία, για να σας δώσει "το ηθικό πέπλο" για να μπορείτε να ομιλείτε για τις ποινικές ευθύνες των στελεχών του ΠΑΣΟΚ ή και για την αλλοίωση του εκλογικού αποτελέσματος του 2000. Κοιτάξτε με πόση "ευφυΐα" ο κ. Ντογιάκος -μα, σε ποιους απευθύνεται;- λέει καταλήγοντας: "Γιατί κατά την άποψή μας προκύπτουν στοιχεία, τα οποία (-σελίς 23, στο κλείσιμο του πορίσματος, στο διά ταύτα δηλαδή-) σχετίζονται με πρόσωπα που διετέλεσαν ή και διατελούν μέλη της Κυβέρνησης και Υφυπουργοί, για ποινικά αδικήματα που τέλεσαν κατά την άσκηση των καθηκόντων τους στο Υπουργείο Εξωτερικών, Εσωτερικών, Δημόσιας Τάξης, καθ' ύλην συναρμοδίων για την αντιμετώπιση του συγκεκριμένου προβλήματος" -προσέξτε τώρα- "κατά το χρονικό διάστημα των ετών 1996-2001". Μα, συναδέλφισσες και συνάδελφοι, με το ίδιο θεσμικό πλαίσιο που απεδίδετο η ιθαγένεια την περίοδο 1996-2001, απεδίδετο και την περίοδο 1990-1996. Γιατί δεν αναφέρεται στους προηγούμενους κυβερνητικούς αξιωματούχους, και του ΠΑΣΟΚ, αλλά και της Νέας Δημοκρατίας;
Κοιτάξτε να δείτε παρακάτω τη λεκτική ακροβασία που κάνει για να προσφέρει τη διάτρητη ομπρέλα της διαφάνειας και του ήθους στην παράταξή σας. Αυτή είναι η μεγάλη του προσφορά σε εσάς για να μπορείτε σήμερα να σκανδαλολογείτε εις βάρος του ΠΑΣΟΚ, της συνταγματικής και πολιτικής νομιμότητας, της πολιτικής ομαλότητας της χώρας, εις βάρος των ομογενών της πατρίδας μας. 
Να, λοιπόν, τι λέει παρακάτω: "Όμως, αν και το όλο πρόβλημα διήρκεσε επί μακρό χρονικό διάστημα, τα ποινικά αδικήματα δεν έχουν υποπέσει" -προσέξτε σας παρακαλώ- "στην προβλεπόμενη από τις σχετικές διατάξεις του Συντάγματος και του Ποινικού Κώδικα παραγραφή". (sic) όπως λένε, κύριε Ντογιάκο. "Δεν έχουν υποπέσει στην παραγραφή με βάση το Σύνταγμα και τον Ποινικό Κώδικα τα αδικήματα μετά το 1996 μέχρι το 2000".
Γιατί δεν λέτε, κύριε Ντογιάντο, αν είστε ειλικρινείς ότι τα προηγούμενα δεν τα εξετάζετε, γιατί έχουν παραγραφεί αφού έχει παρέλθει η πενταετία; Γιατί προσφέρετε αυτό το διάτρητο πέπλο του ήθους και της διαφάνειας στη Νέα Δημοκρατία και της επιτρέπετε να σκανδαλολογεί και να υπονομεύει τους θεσμούς και τους φορείς της πολιτείας και να κρατά ανοικτή μια άγονη αντιπαράθεση; Αυτό είναι το υποκριτικό πόρισμα του εισαγγελέα που εσείς υιοθετείτε. Να γιατί υποκριτικά το αποδέχεστε ενώ σας καθυβρίζει επί της ουσίας, σας καλύπτει όμως ποινικά και πολιτικά και υποτίθεται δικαστικά και γι΄ αυτό, λοιπόν, έρχεστε εδώ με ιδιαίτερη χάρη και άνεση και λέτε ας πάμε μέχρι το 1989 να εξετάσουμε τα όποια αδικήματα. Ποιον θέλετε να κοροϊδέψετε;
Αγαπητοί συνάδελφοι της Νέας Δημοκρατίας, ξέρετε πολύ καλά ότι δεν πρόκειται να προκύψουν ποινικές ευθύνες, γιατί δεν υπάρχει εμπλοκή καμιάς Κυβέρνησης -και το τονίζω αυτό- και της Νέας Δημοκρατίας και του ΠΑ.ΣΟ.Κ.. Γιατί κανένα κυβερνητικό στέλεχος -και από πουθενά δεν προκύπτει- είτε της Νέας Δημοκρατίας είτε του ΠΑ.ΣΟ.Κ. από το 1990 μέχρι το 1999, μέχρι το 2000 που ψηφίστηκε ο νέος νόμος 2790 που εσείς καταψηφίσατε, δεν μπορεί να τεκμηριώσει ότι δολίως και σκοπίμως κατηύθυνε τις υπηρεσίες να κάνουν παραβάσεις και παρατυπίες και σας το λέω με όλο το θάρρος της γνώμης. Αυτό το γνωρίζετε και το ξέρετε πολύ καλά. Το υποκρύπτετε όμως για να μπορείτε να διακινείτε όλη αυτήν την απαράδεκτη επιχειρηματολογία υπονομεύοντας την πολιτική ζωή της χώρας, πιστεύοντας ότι έτσι θα προσποριστείτε πολιτικά οφέλη. 
Γι' αυτό, λοιπόν, αυτό που έχουμε να σας προτείνουμε είναι να κλείσετε εδώ αυτόν τον άγονο κύκλο της αντιπαράθεσης για να πάμε μαζί στα μεγάλα, σημαντικά και υψηλά θέματα της πατρίδας, του έθνους και του λαού που μας ενώνουν ιδιαίτερα σε μια τόσο σημαντική συγκυρία. Η Ελλάδα μπήκε με το σπαθί της αξιόπιστη στην Οικονομική και Νομισματική Ένωση. Σήμερα έχουμε για τις συναλλαγές μας το κοινό ευρωπαϊκό νόμισμα, το ευρώ και αυτές είναι οι μεγάλες κατακτήσεις, είναι το πρώτο σύμβολο της σύγχρονης εθνικής μας αυτοπεποίθησης. 
Να πάμε μαζί σε μια πετυχημένη Προεδρία που θα αναδείξει το ρόλο της Ελλάδας στην ευρύτερη περιοχή και θα τη βοηθήσει να προωθήσει τα εθνικά της θέματα. Να πάμε μαζί στην ένταξη της Κύπρου που είναι επί θύρες στην Ευρωπαϊκή Ένωση, που κλείνει αυτή η μεγάλη εθνική πληγή κάτω από τηn αξιόπιστη δική μας εξωτερική πολιτική που μέχρι χθες καθυβρίζατε και καταγγέλλατε ως υποχωρητική και ως υποτελή. 
Να πάμε μαζί, συναδέλφισσες και συνάδελφοι της Νέας Δημοκρατίας, να οργανώσουμε και να χαρούμε το παγκόσμιο, το μεγαλύτερο γεγονός τους Ολυμπιακούς Αγώνες του 2004, αυτήν τη σύγχρονη περηφάνια, το δεύτερο βήμα της εθνικής μας αυτοπεποίθησης. 
Πάμε, λοιπόν, μαζί, όλοι μαζί σ' αυτήν την ελπιδοφόρα πορεία της πατρίδας και του λαού μας και ας αφήσουμε στην άκρη αυτές τις άγονες αντιπαραθέσεις, οι οποίες δεν πρόκειται να σας δώσουν ούτε μια ψήφο. Θα σας γυρίσουν την πλάτη οι ομογενείς και οι Έλληνες πολίτες, γιατί ανακαλύπτουν την υποκρισία και τη σκοπιμότητα αυτής της αναμόχλευσης και της διατήρησης ανοικτού ενός θέματος μέσα από τον Κανονισμό της Βουλής που σας δίνει αυτήν τη δυνατότητα μόνο και μόνο για να μην ασχολείστε ως Αξιωματική Αντιπολίτευση με τα σημαντικά και τα μεγάλα, αλλά με τα μικρά και τα φθοροποιά για το πολιτικό σύστημα και την πολιτική ζωή και βεβαίως όχι για την Κυβέρνηση. 
Σας καλούμε να μην μπείτε σ' αυτό το παιχνίδι που γίνεται μέσα στα πορίσματα. Και γίνεται ένα παιχνίδι με το χρόνο. Θα σας πω πάρα πολύ γρήγορα γιατί το χαρακτηρίζω παιχνίδι με το χρόνο. Γιατί σε κανένα σημείο του πορίσματος -και σκοπίμως γίνεται αυτό, πρόκειται για λεκτικές ακροβασίες για να τεκμηριωθούν δήθεν αδικήματα- δεν μας λέει πότε έγιναν οι πολιτογραφήσεις, πότε εστάλησαν τα έγγραφα από την πρεσβεία της Μόσχας, τα έγγραφα τα οποία μεταφέρουν την δυσφορία των προξενικών αρχών για την κατάσταση που επικρατεί στο προξενείο της Μόσχας. 
Ε, λοιπόν, τα έγγραφα, τα οποία τα γνωρίζετε δεν εστάλησαν μετά το 1996, όπως λέει στο πόρισμά του ο κ. Ντογιάκος. Τα έγγραφα αυτά στέλνονται από το 1991 εποχή όπου η κατάσταση ήταν ακόμα πιο δύσκολη και περιγράφουν τις δυσκολίες και τα προβλήματα λειτουργίας του προξενείου. Γιατί, λοιπόν, δεν απάντησε η Κυβέρνηση της Νέας Δημοκρατίας και δεν έδωσε λύσεις στα προβλήματα του προξενείου τότε; 
Θεωρείται ένδειξη ποινικού αδικήματος το ότι υπάρχουν έγγραφα των προξενικών και πρεσβευτικών αρχών της Μόσχας κατά την περίοδο διακυβέρνησης του ΠΑΣΟΚ; Αυτό είναι ένδειξη ότι υπάρχουν προβλήματα στη λειτουργία των γραφείων αυτών της Μόσχας; Αυτό είναι ένδειξη για τους Υπουργούς του ΠΑΣΟΚ και δεν είναι ένδειξη, όταν τα πανομοιότυπα έγγραφα στέλνονται από τα προξενικά γραφεία και στους δικούς σας Υπουργούς, στη δική σας κυβέρνηση; 
Γίνονται παιχνίδια με τις ημερομηνίες και τους αριθμούς, γιατί δεν λέει πουθενά το πόρισμα πότε διαμορφώθηκε το "διάτρητο" κατά τον κ. Ντογιάκο νομοθέτημα. Δεν λέει πουθενά ότι έγινε το 1990, για να σας δώσει αυτήν την ομπρέλα, κάτω από την οποία θέλετε να κρυφτείτε και να αναπτύσσετε όλη την επιχειρηματολογία σας. Γιατί αν έλεγε και έγραφε αυτά, δηλαδή τα αυτονόητα, τότε δεν θα μπορούσατε να βγαίνετε και να λέτε όλα όσα λέτε. Γίνεται ένα παιχνίδι με τους αριθμούς. Παραδείγματος χάριν δεν αναφέρει ούτε πότε απέκτησαν ελληνική ιθαγένεια ούτε πόσοι την απέκτησαν. Μιλάει για εκατόν πενήντα χιλιάδες παράνομες παλιννοστήσεις. Ξέρει πολύ καλά, όμως, ότι αυτές είναι είσοδοι στη χώρα μας και ότι η απόδοση της ιθαγένειας είναι περίπου στον αριθμό εκατό-εκατόν τρεις χιλιάδες. Αυτό πιστοποιείται από τις νομαρχίες και από το Υπουργείο Εσωτερικών. Αφού αυτό το γνωρίζουμε όλοι, γιατί δεν το αποκαλύπτετε μαζί μας, για να δώσουμε την πιο αποστομωτική απάντηση σε όλο αυτό το κείμενο των λεκτικών ακροβασιών των πορισμάτων που θέλουν να παγιδέψουν το πολιτικό σύστημα; 
Παρακάτω το πόρισμα δεν μας λέει πόσες αποδόσεις ιθαγένειας έγιναν από τους νομάρχες που ανήκουν στη Νέα Δημοκρατία και πόσες από νομάρχες που ανήκουν στο χώρο του ΠΑΣΟΚ τόσο κατά την περίοδο διακυβέρνησης της χώρας από τη Νέα Δημοκρατία, όπου οι νομάρχες ήταν διορισμένοι, όσο και κατά την περίοδο διακυβέρνησης της χώρας από το ΠΑΣΟΚ στην οποία οι νομάρχες είναι αρκετοί. Δεν νομίζω να μας θεωρείτε τόσο ικανούς, ώστε να έχουμε οργανώσει και τους δικούς σας νομάρχες και ένα τεράστιο κυβερνητικό και διοικητικό επιτελείο γι' αυτές τις "αθρόες παράνομες αποδόσεις ιθαγενειών"! 
Γίνεται ένα παιχνίδι με τους ομογενείς. Στα πορίσματα Δημητρίου και Ντογιάκου, που το ένα είναι φωτοτυπία του άλλου, αναφέρονται εκατόν πενήντα χιλιάδες παράνομες πολιτογραφήσεις. Δηλαδή οι δύο αυτοί κύριοι θεωρούν πως όποιος ομογενής ήρθε στην Ελλάδα είναι παράνομος!
Συναδέλφισσες και συνάδελφοι της Νέας Δημοκρατίας, πρέπει να πάρετε θέση γι' αυτό το βασικό σημείο των πορισμάτων και να πείτε ότι είναι απόλυτο και βαθύτατο λάθος αυτή η εκτίμηση του κ. Ντογιάκου. Τότε μόνο θα είστε ειλικρινείς και θα έχετε το δικαίωμα να κατηγορήσετε τις κυβερνήσεις του ΠΑΣΟΚ ότι δεν πήραν τα απαραίτητα μέτρα, για να είναι ακόμη πιο ασφαλής η διαδικασία χορήγησης των ιθαγενειών. 
"Εκατόν πενήντα χιλιάδες ομογενείς είναι παράνομοι, επειδή απέκτησαν ιθαγένεια με ανύπαρκτο νομικό πλαίσιο" λέει ο κ. Ντογιάκος. Θεωρεί, δηλαδή, το δικό σας νομικό πλαίσιο ανύπαρκτο. Όμως, δεν το ονομάζει. Δεν λέει πότε διαμορφώθηκε το θεσμικό πλαίσιο. Δεν λέει ποιοι ήταν τότε στην Κυβέρνηση. 
Γιατί, λοιπόν, δεν απαντάτε σ' όλα αυτά τα θέματα; Ο κ. Ντογιάκος δεν ομιλεί για πέντε, δέκα, χίλιους ή τρεις χιλιάδες παράνομες αποδόσεις ιθαγένειας. Μιλάει για εκατόν πενήντα χιλιάδες. Έχετε ευθύνη απέναντι στο σύνολο των ομογενών, γιατί μέσα στις εκατόν πενήντα χιλιάδες περιέχονται εκατόν τρεις χιλιάδες Έλληνες ομογενείς, που έχουν πάρει την ιθαγένεια. Έχετε ευθύνη απέναντι τους να πείτε ότι αυτοί εξαιρούνται. Δεν περιλαμβάνονται αυτές οι χιλιάδες μέσα στο πόρισμα του κ. Ντογιάκου. Εάν δεν το πείτε, τότε και εσείς απλώς κάνετε τα ίδια λεκτικά ακροβατικά παιχνίδια με τα πορίσματα του κ. Ντογιάκου, για να τεκμηριώσετε τα ατεκμηρίωτα. 
Συναδέλφισσες και συνάδελφοι της Νέας Δημοκρατίας, γίνεται ένα παιχνίδι με το εκλογικό αποτέλεσμα και τη δημοκρατική ομαλότητα μέσα από τα πορίσματα, στα οποία διολισθαίνετε. Όσο και αν το αρνείστε το υιοθετείτε επί της ουσίας και στην πράξη. Και αυτό είναι το πιο επικίνδυνο για τη δημοκρατία, για τους ομογενείς, για την κοινωνική και πολιτική ομαλότητα, για το πολιτικό σύστημα, για τα κόμματα, για τους πολιτικούς, για το μέλλον της χώρας. Μην αφήνετε αυτό το περίεργο και επικίνδυνο παιχνίδι εις βάρος του Κοινοβουλίου, εις βάρος των θεσμών, εις βάρος της κοινοβουλευτικής λειτουργίας, μόνο και μόνο για να προσποριστείτε κάποιους ψηφοφόρους.
Αγαπητοί συνάδελφοι της Νέας Δημοκρατίας, σε αυτό το παιχνίδι θέλετε να βάλετε με περισσή αφέλεια και υποκρισία και την Κυβέρνηση και τα άλλα κόμματα. Είναι, όμως, επικίνδυνο για τη δημοκρατία και τη χώρα. Γι' αυτό δεν συμπράττουμε μαζί σας. Γι' αυτό δεν ψηφίζουμε την πρότασή σας για τη σύσταση εξεταστικής επιτροπής. Όλα αυτά είναι υποκριτικά. Όλα αυτά υπονομεύουν τη δημοκρατική ομαλότητα. 
Για κάθε παρατυπία, για κάθε παράβαση υπάρχει ο δρόμος της δικαιοσύνης, υπάρχει ο δρόμος των συντεταγμένων ελεγκτικών αρχών, που δίνει απαντήσεις σε όλα αυτά τα θέματα.
Συναδέλφισσες και συνάδελφοι, το πόρισμα του κ. Δημητρίου, στο οποίο θα έρθω αμέσως τώρα, στηρίζεται -και σας παραπέμπω στα σημεία 43 και 44- σε δύο έγγραφα. Το ένα από αυτά είναι της πρεσβείας στη Μόσχα έχει ημερομηνία 18-5-1993, δηλαδή το Μάιο του 1993, όταν εσείς ήσασταν στην Κυβέρνηση. Και σε αυτό το έγγραφο λέει ο κ. πρέσβης ότι έχει σταματήσει η μηχανοργάνωση των αρχείων των ομογενών, γιατί δεν ανανεώσατε από το Φλεβάρη ως Κυβέρνηση τους τρεις έκτακτους υπαλλήλους που οργάνωναν τα αρχεία του προξενείου της Μόσχας, αρχεία που είναι αναγκαία για τις διασταυρώσεις. Και απαντά -λέει το σημείο 44 του πορίσματος του κ. Δημητρίου- το γραφείο της τότε Υφυπουργού κα Τσουδερού με απόρρητο τηλεγράφημα Α/Σ 106 στις 25/2/1993 και ζητά αντίγραφο των μηχανογραφημένων μητρώων, ώστε να χρησιμοποιηθεί για την προετοιμασία νέου προγράμματος, γιατί είχε χαθεί το προηγούμενο πρόγραμμα. Το προξενικό γραφείο στέλνει κασέτα, η οποία όμως αρχικά δεν καθίσταται δυνατό να αναγνωσθεί, όπως προκύπτει από την κατάθεση του τεχνικού επικοινωνιών που υπηρέτησε στο προξενείο. Και φαίνεται πως η κασέτα αυτή πρέπει να είχε σβηστεί πριν σταλεί.
Αυτά είναι έγγραφα επί κυβερνήσεων Νέας Δημοκρατίας. Και προσέξτε το παράδοξο των λεκτικών ακροβασιών που σας είπα: Φαίνεται η κα Τσουδερού να απαντά το Φλεβάρη του 1993 -με το σημείο 44 του πορίσματος του κ. Δημητρίου- σε έγγραφο που έστειλε ο πρέσβης από τη Μόσχα τον Μάιο του 1993! Έτσι τεκμηριώσατε, με αυτές τις λαθροχειρίες -και το καταθέτω για τα Πρακτικά της Βουλής- τις δήθεν ποινικές ευθύνες που θέλετε να διερευνήσετε.
(Στο σημείο αυτό ο Υφυπουργός Εξωτερικών κ. Ιωάννης Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτού του πορίσματος "φωτοτυπία" είναι βεβαίως και το πόρισμα του κ. Ντογιάκου. Τι χρείαν έχουμε μαρτύρων, συναδέλφισσες και συνάδελφοι; Διαβάστε τα πορίσματα σε βάθος και θα καταλάβετε τις λαθροχειρίες, θα καταλάβετε την υποκρισία, θα καταλάβετε αμέσως πού στοχεύουν όλοι αυτοί που συντάξανε όλα αυτά τα πορίσματα.
Μας λέτε -και θα τελειώσω, κυρία Πρόεδρε- ότι αποκρύπτουμε στοιχεία. Μας λέτε -και δεν έχω χρόνο να αναπτύξω λεπτομερώς τα θέματα αυτά- ότι δεν σας δώσαμε τα έγγραφα. Ε, λοιπόν, έχω να σας πω ότι έχουν διαταχθεί μέχρι τώρα δώδεκα Ε.Δ.Ε. από Υπουργούς των κυβερνήσεων του ΠΑ.ΣΟ.Κ.! Και σας ερωτώ να μου πείτε εάν έχει διαταχθεί μία Ε.Δ.Ε. επί κυβερνήσεων της Νέας Δημοκρατίας. Δώδεκα Ε.Δ.Ε. για όλα αυτά που περιγράφετε: στο Νοβοροσίς δύο, στην πρεσβεία της Μόσχας, στο προξενείο της Μαριούπολης, στην πρεσβεία της Μόσχας, στην πρεσβεία της Μόσχας και πάλι, στο Αργυρόκαστρο, που αναφερθήκατε, στην πρεσβεία της Σόφιας, στην πρεσβεία της Σόφιας ξανά, στο προξενείο της Φιλιππούπολης, στο προξενείο της Κορυτσάς, στο προξενείο του Ισλαμαμπάντ. Και οι περισσότερες από αυτές δεν εντοπίζουν πειθαρχικά παραπτώματα. Και όπου έχουν εντοπιστεί πειθαρχικά παραπτώματα, έχουν ελεγχθεί από τα αρμόδια υπηρεσιακά συμβούλια, στα οποία προΐσταται Σύμβουλος Επικρατείας και τα άλλα έχουν σταλεί στους εισαγγελείς. Η διαδικασία, δηλαδή, είναι σε εξέλιξη. Πού, λοιπόν, έκρυψε η Κυβέρνηση και το Υπουργείο τα έγγραφα;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Υπουργέ.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Τελειώνω, κυρία Πρόεδρε, με μία φράση.
Θέλω να σας πω, συνάδελφοι και συναδέλφισσες της Νέας Δημοκρατίας, που ζητάτε τη διαφάνεια, ότι ζητήσατε έγγραφα -ο κ. Πολύδωρας, ο κ. Σιούφας- από το Υπουργείο Εξωτερικών, στις αρχές του Νοέμβρη του 2001. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υφυπουργού)
Και η διευθύντρια της διεύθυνσης προσωπικού σας καλεί και σας ξανακαλεί να πάτε να δείτε τα έγγραφα. Δυόμισι μήνες μετά, προχθές, στις 28 Γενάρη, όταν ορίστηκε η ημερομηνία συζήτησης της πρότασης για την εξεταστική επιτροπή, πήγατε να πάρετε τα έγγραφα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μαγκριώτη, παρακαλώ, βάλτε μία τελεία.
ΙΩΑΝΝΗΣ ΜΑΓΚΡΙΩΤΗΣ (Υφυπουργός Εξωτερικών): Να, λοιπόν η αλήθεια των πράξεών σας. Αδιαφορία! Σπέκουλα απλώς! Λυπάμαι. Σας καλώ στο δρόμο της ομαλότητας και της ενότητας.
Σας καλώ να δουλέψουμε μαζί για να βοηθήσουμε τους ομογενείς.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κυρία Πρόεδρε, κυρίες και κύριοι συνάδελφοι, είναι γεγονός ότι μέχρι τις εκλογές του 2000 ο ελληνικός λαός, αλλά και ο πολιτικός κόσμος της χώρας, μπορεί να διαφωνούσαμε σε πολλά, συμφωνούσαμε όμως όλοι τουλάχιστον σε ένα. 'Οτι μετά το 1974 που ο Εθνάρχης Κωνσταντίνος Καραμανλής εδραίωσε τη δημοκρατία στην πατρίδα μας, εκδηλωνόταν ανόθευτα η βούληση του ελληνικού λαού. Δυστυχώς όμως για τη χώρα μας, για την ποιότητα της δημοκρατίας, αλλά και για το ΠΑΣΟΚ ως κόμμα, ο κ. Σημίτης ένας πολιτικός που κατά τραγική ειρωνεία αυτοαποκαλείται εκσυγχρονιστής -το κατάφερε και αυτό- κατάφερε να εμπεδώσει στους 'Ελληνες, ανεξάρτητα από την κομματική τους τοποθέτηση, την άποψη ότι στις εκλογές του Απριλίου 2000 αλλοιώθηκε η λαϊκή εντολή και παραβιάστηκε η βούλησή του. 
Στο σημείο αυτό θέλω να τονίσω ότι ο κ. Σημίτης θα μείνει στην μνήμη του ελληνικού λαού ως Πρωθυπουργός που με πράξεις και παραλείψεις δημιούργησε προϋποθέσεις υποβάθμισης της ποιότητας της δημοκρατίας, αλλά και ως Πρωθυπουργός -και το λέω αυτό γιατί είναι επίκαιρο- που με την απαράδεκτη πολιτική του κατέστρεψε την αγροτική οικονομία και έβγαλε αυτές τις μέρες τους αγρότες στους δρόμους.
Κυρίες και κύριοι συνάδελφοι, δεν πρέπει επιτέλους να δοθεί απάντηση στον ελληνικό λαό για το τι έγινε εκείνες τις εκλογές; Δεν πρέπει ο ελληνικός λαός να μάθει τι έγινε επιτέλους στη Μόσχα και στην Κύπρο; Δεν πρέπει να γνωρίζουν οι 'Ελληνες ότι η ελληνική ιθαγένεια πωλούνταν μέσω μικρών αγγελιών; Δεν πρέπει τέλος να γίνει γνωστό πόσες χιλιάδες διαβατήρια δόθηκαν σε ανθρώπους, που κάθε άλλο παρά ελληνικής καταγωγής είναι; Γιατί τελικά η Κυβέρνηση -απορώ και εγώ- αφού είναι τόσο καθαρή και αφού πιστεύει ότι έκανε τόσο πολύ καλά τη δουλειά της, δεν θέλει να γίνει η εξεταστική επιτροπή; Και από εκεί να αρχίσουμε, κύριε Υπουργέ, να συνεργαστούμε και στα υπόλοιπα. Αυτή η αμφισβήτηση, αυτό το νεφέλωμα, αυτό το γεγονός που πλανάται πάνω από την αξιοπιστία των δημοκρατικών μας διαδικασιών, είναι το μεγαλύτερο κακό, κατά τη δική μου άποψη, που έκανε η Κυβέρνηση του κ. Σημίτη στον τόπο μας. 'Ολοι ομολογούν ότι υπήρξαν διαδικασίες, μέσα και μέθοδοι που επέτρεψαν σε ανθρώπους άσχετους με την ιστορία, την παιδεία, τον πολιτισμό και τις ρίζες του έθνους μας να πάρουν την ελληνική ιθαγένεια και να επηρεάσουν τις εξελίξεις.
Κύριοι συνάδελφοι, δεν μπορεί να υπάρξει καμία δικαιολογία πια σε κανένα παράγοντα της πολιτικής ζωής ο οποίος θα αρνηθεί το πλήρες ξεκαθάρισμα και την απόλυτη διαλεύκανση αυτής της ντροπής. Γιατί πράγματι για ντροπή πρόκειται. Οι πράξεις της Κυβέρνησης, ναι, ντρόπιασαν τους αδελφούς μας Ποντίους της πρώην Σοβιετικής 'Ενωσης, γιατί τους εξίσωσαν και εξομοίωσαν με τους απατεώνες, μαφιόζους και καταζητούμενους της Ιnterpol. Αυτές οι πρακτικές έκαναν και κάτι άλλο. Εμφύσησαν στους γηγενείς 'Ελληνες μία καχυποψία απέναντι σ' αυτούς τους ανθρώπους που ήρθαν στην πατρίδα, αναζητώντας ένα καλύτερο αύριο. Ακριβώς επειδή επιτρέψατε εσείς της Κυβέρνησης να εισχωρήσουν ανάμεσά τους στοιχεία εγκληματικά, αλλά και άσχετα με την ελληνική φυλή. 
Πρέπει σήμερα να ξεκαθαρίσουμε κάτι στην Αίθουσα αυτή. 
Οι Ελληνοπόντιοι δεν έχουν να φοβηθούν τίποτα από τη διερεύνηση της υπόθεσης. 'Αλλοι έχουν να φοβηθούν. Αυτοί που δεν είναι στην καταγωγή 'Ελληνες. Αυτοί που είναι στην καταγωγή 'Ελληνες, δεν έχουν να φοβηθούν τίποτα και θα είναι δίπλα μας και θα είμαστε και εμείς δίπλα τους, προκειμένου να ξεπλύνουμε τη ντροπή την οποία εσείς τους δώσατε.
Η Κυβέρνηση φαίνεται ότι παραμένει για πάντα πιστή στην απαράδεκτη νοοτροπία της. Ισχυρίζεται ότι όλοι κάνουν λάθος. Το πόρισμα Σημαιοφορίδη κάνει λάθος. Οι ελεγκτές, οι επιθεωρητές Δημόσιας Διοίκησης κάνουν λάθος. Ο κ. Δημητρίου κάνει λάθος. Ο εισαγγελεύς Ντογιάκος κάνει λάθος. 
Κύριε Υπουργέ, από τα εικοσιπέντε λεπτά της ομιλίας σας τα είκοσι ήταν επίθεση εναντίον της ελληνικής δικαιοσύνης, εναντίον του κ. Ντογιάκου. Και μας λέτε να μην το ερευνήσουμε εδώ, να το αφήσουμε στην ελληνική δικαιοσύνη. Τόλμησε ο κ. Ντογιάκος να πει πέντε πράγματα της αλήθειας και του κάνατε επίθεση και εσείς και όλοι όσοι μίλησαν στην Αίθουσα αυτή. 
Αλλά πρέπει να ξέρετε, κύριε Υπουργέ, ότι οι συμπατριώτες μας, τα αδέρφια μας, που ήρθαν και ψήφισαν, οι Ελληνο-Πόντιοι, οι πραγματικοί Έλληνες, συνάντησαν στα εκλογικά τμήματα μερικούς που τους είδαν εκείνη την ημέρα των εκλογών και δεν πρόκειται να τους ξαναδούν. Γιατί καμιά σχέση δεν έχουν με την Ελλάδα, με την ελληνική ιθαγένεια, με αυτό το οποίο πιστεύουμε και εμείς και οι Ελληνο-Πόντιοι συμπατριώτες μας. 
Ευχαριστώ. 
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Γ' Αντιπρόεδρος της Βουλής, κ. Βρεττός. 
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Κυρία Πρόεδρε, διαπίστωσα δύο διαφορές σχετικά με την παρουσία της Νέας Δημοκρατίας στις προηγούμενες συνεδριάσεις και στη σημερινή. 
Η πρώτη διαφορά είναι ότι δεν υπάρχει αμφισβήτηση του εκλογικού αποτελέσματος από κανέναν, ξεκινώντας από τον κ. Καραμανλή μέχρι τον τελευταίο ομιλητή. Η δεύτερη διαφορά είναι ότι υπάρχει ένα έντονα απολογητικό ύφος από πλευράς Νέας Δημοκρατίας, ένα έντονα απολογητικό ύφος έναντι των Ελλήνων Ποντίων που ήρθαν από την Σοβιετική Ένωση. 
Βέβαια οι στόχοι παραμένουν οι ίδιοι, αν και έχουν αλλάξει σε ένταση. Ποιοι είναι οι στόχοι της Νέας Δημοκρατίας; Ο πρώτος στόχος ήταν -και παραμένει ακόμα- να αμφισβητηθεί το εκλογικό αποτέλεσμα. Όμως τώρα δεν χρειάζεται να τον βάλουν σε προτεραιότητα. 
Ο δεύτερος στόχος είναι να εκφοβίσουν όλους όσους ήρθαν από την Σοβιετική Ένωση την τελευταία δεκαετία και να τους έχουν -κατά κάποιο τρόπο- υπό ομηρία, κραδαίνοντας το χαρτί της επανεξέτασης της εισόδου τους στην Ελλάδα. Αυτοί οι δύο στόχοι παραμένουν, κυρία Πρόεδρε, και νομίζω ότι αυτό έγινε κατανοητό και από τη σημερινή συζήτηση. 
Ο κ. Καραμανλής κατηγόρησε σήμερα το ΠΑΣΟΚ για πολιτική συκοφαντία έναντι των Ποντίων αδερφών μας της Σοβιετικής Ένωσης. Εγώ δεν θα πω τίποτε πάνω σε αυτό. Θα αφήσω να μιλήσουν οι ίδιοι οι ομογενείς, οι Έλληνες Πόντιοι που ήρθαν από τη Σοβιετική Ένωση. Επιτρέψτε μου να διαβάσω μερικές σειρές από πρόσφατη συνέντευξη τύπου, που διοργάνωσε η ΟΠΣΝΕ στις 24-1-2002, στην αίθουσα Ανταποκριτών Ξένου Τύπου με το θέμα "Ελληνοποιήσεις". 
Εκεί αναφέρονται τα εξής: "Μετά τα πρόσφατα γεγονότα, πολιτικές τοποθετήσεις, εισαγγελικά πορίσματα, δημοσιεύματα, τηλεοπτικές εκπομπές, δημιουργήθηκαν αρνητικές εντυπώσεις για τους Έλληνες ομογενείς από την πρώην Σοβιετική Ένωση, που εγκαταστάθηκαν στην Ελλάδα κατά τη δεκαετία του '90. Το κυριότερο όμως είναι, ότι όλη αυτή η αρνητική δημοσιότητα δημιούργησε αμφιβολίες για την ελληνικότητα των ομογενών. Ενώ επίσης εμφανίζονται σήμερα να εμπλέκονται πλήρως στο παιχνίδι του πολιτικού ανταγωνισμού των δύο μεγάλων κομμάτων. Είναι γεγονός, ότι δέχονται την πιο σκληρή και απάνθρωπη επίθεση και μάλιστα από ομοεθνείς. Τους αμφισβητούν ακριβώς αυτό, για το οποίο πλήρωσαν με πολύ αίμα. Ηθικοί αυτουργοί αυτής της κακόγουστης παράστασης δυστυχώς, ενώ γνωρίζουν την αλήθεια, έχουν επιλέξει να επενδύσουν πάνω στον πόνο και την αγωνία των ομογενών μας".
Αυτά και άλλα πολλά λένε, ποιοι; Οι Πόντιοι που βρίσκονται σήμερα στη χώρα μας. Οι εκπρόσωποί τους -η Ομοσπονδία Ποντιακών Σωματείων Νότιας Ελλάδας, που αποτελείται από ανθρώπους από όλα τα κόμματα- καταδικάζουν εκείνους που διασύρουν το όνομά τους. Καταδικάζουν εκείνους που τους λένε ότι δεν είναι Έλληνες, εκείνους που λένε ότι κάνουμε ελληνοποιήσεις. Σε ποιους; Στους Έλληνες κάνουμε ελληνοποιήσεις; Επιτέλους!
Κυρία Πρόεδρε, μένω στο Μενίδι, σε ένα δήμο όπου χιλιάδες Πόντιοι Έλληνες έχουν εγκατασταθεί εκεί με πολύ μεγάλους αγώνες και θυσίες. Δίπλα μου, ακριβώς δίπλα μου, υπάρχουν Πόντιοι που προέρχονται από την τέως Σοβιετική Ένωση και υπάρχουν άνθρωποι που ήρθαν τα τελευταία δέκα χρόνια στην Ελλάδα. Αυτοί οι άνθρωποι παραπονούνται, αυτοί οι άνθρωποι οργίζονται, αυτοί οι άνθρωποι λένε: "Όχι να μας κατηγορούν ότι δεν είμαστε Έλληνες, αλλά είμαστε Τσετσένοι ή Ρώσοι ή δεν ξέρω τι άλλο. 
'Όχι να μας κατηγορούν ότι είμαστε παράνομοι μέσα στη χώρα μας". Αυτοί τα λένε, οι ίδιοι, οι γείτονές μου το λένε, αγαπητοί φίλοι της Νέας Δημοκρατίας. Σας διαβεβαιώ γι' αυτό. Αυτοί οι άνθρωποι που έχουν υποφέρει τόσα πολλά άλλοτε στην Τουρκία, άλλοτε στη Ρωσία με το Στάλιν, άλλοτε και στην Ελλάδα, διότι κι εδώ δεν βρήκαν εύκολες προσβάσεις ώστε να ζήσουν όπως θα έπρεπε να ζήσουν. Ε, αυτοί οι άνθρωποι είναι ανάγκη στα χρόνια αυτά να δέχονται τέτοιες σπιλώσεις, να τους κατηγορούμε ότι δεν είναι 'Έλληνες; 
Είναι μεγάλη η ευθύνη της Νέας Δημοκρατίας. Δεν νομίζω ότι με το απολογιστικό ύφος του κ. Καραμανλή ή των ομιλητών της Νέας Δημοκρατίας κλείνει το θέμα. Διότι απ' ό,τι κατάλαβα θέλει η Νέα Δημοκρατία να το αφήσει ανοιχτό. Εφόσον επιμένει να γίνει η εξεταστική επιτροπή, εφόσον επιμένει να αφήσει ανοιχτό το θέμα, άρα να αφήσει ανοιχτούς τους δύο στόχους που θέλει, τότε εξακολουθεί να έχει μεγάλη ευθύνη.
Κυρία Πρόεδρε, θα μπορούσα να σας πω ότι θα μου ήταν εύκολο και θα με συνέφερε ως Βουλευτή του ΠΑΣΟΚ να ψηφίσω υπέρ της εξεταστικής επιτροπής. Είμαι απολύτως βέβαιος ότι όλο αυτό θα γυρνούσε εναντίον της Νέας Δημοκρατίας. Μα, απολύτως βέβαιος. Και μάλιστα, αν εξετάσουμε και τα χρόνια του '89 και '90 εκεί θα δούμε πολλά πράγματα που ίσως οι συνάδελφοι της Νέας Δημοκρατίας δεν τα διανοούνται. Αλλά εδώ πρόκειται για άλλο θέμα. Εδώ πρόκειται για θέμα δημοκρατίας. Εδώ πρόκειται για το εξής. Το πόρισμα του κ. Ντογιάκου κατηγορεί τους Υπουργούς της τελευταίας δεκαετίας γιατί δεν άλλαξαν το νόμο της Νέας Δημοκρατίας. Αυτό είναι πρωτοφανές! Μα, είναι δυνατόν να κάνουμε εξεταστική επιτροπή μ' αυτήν την κατηγορία; Είναι δυνατόν να αφήσουμε τον όποιο δικαστή -και ασφαλώς σεβόμαστε τη δικαιοσύνη- να μας παραπέμπει σε δίκες επειδή δεν αλλάζουμε τους νόμους, τους οποιουσδήποτε νόμους; Δηλαδή, ποιοι νομοθετούν σε τελευταία ανάλυση, εμείς ή οι δικαστικοί;
Σας παρακαλώ, θα πρέπει να καταλάβουμε ότι έχουμε μια τεράστια ευθύνη και δεν είναι το θέμα να δημιουργήσουμε εντυπώσεις σήμερα. Πρέπει όμως να καταλάβουμε ότι δεν είναι δυνατόν με τέτοιες αιτιάσεις να προκαλούμε εξεταστικές επιτροπές, διότι γελοιοποιούμεθα. Απλώς γελοιοποιούμεθα!
Ευχαριστώ, κυρία Πρόεδρε.
(Χειροκροτήματα από την Πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βλάχος.
ΓΕΩΡΓΙΟΣ ΒΛΑΧΟΣ: Κυρία Πρόεδρε, συμπληρώνονται σε λίγο δύο χρόνια από τις εθνικές εκλογές και το θέμα των ελληνοποιήσεων κυριαρχεί ακόμη στην πολιτική μας ζωή. Και φοβάμαι ότι το κλίμα αυτό δεν θα αλλάξει, αν δεν συμφωνήσουμε σήμερα στη δημιουργία της εξεταστικής επιτροπής που θα δώσει μια για πάντα απάντηση και θα απαλλάξει την πολιτική μας ζωή από μια βαριά κατηγορία.
Τι φοβάστε, λοιπόν, κύριοι της Συμπολίτευσης, από τη δημιουργία και τη λειτουργία αυτής της εξεταστικής επιτροπής; 'Οσο αρνείστε, τόσο δημιουργείτε την εντύπωση ότι κάτι έχετε να κρύψετε. Σήμερα την Κυβέρνηση εδώ εκπροσώπησαν νέοι άνθρωποι, νέοι πολιτικοί, και είναι πράγματι απογοητευτική η στάση τους. Γιατί, επιτέλους, πρέπει να συμφωνήσουμε όλοι εδώ ότι πρέπει να μιλήσουμε μια άλλη γλώσσα για την αντιμετώπιση των σημερινών μεγάλων προβλημάτων.
Πριν λίγες μέρες ο συνάδελφός μου και στην εκλογική περιφέρεια, ο κ. Πάγκαλος, μιλώντας σε εκδήλωση Ποντίων στην Ελευσίνα ουσιαστικά είπε ότι η Νέα Δημοκρατία δεν θέλει τους Ποντίους εδώ, ότι η Νέα Δημοκρατία θέλει να τους διώξει και ότι λίγο πολύ το ΠΑΣΟΚ και μόνο στηρίζει τους αδερφούς Πόντιους. 
Ο κ. Βρεττός μιλώντας πριν από λίγο, επικαλούμενος μια ανακοίνωση της Ομοσπονδίας Ποντιακών Σωματείων, εξέφρασε το παράπονό τους ότι τάχα τους αντιμετωπίζουμε και τους ονομάζουμε "Τσετσένους". Αγαπητοί συνάδελφοι, πού το είδατε αυτό; Πού το ακούσατε αυτό; Πού είδατε τέτοια συμπεριφορά από τη μεριά της Νέας Δημοκρατίας;
Και πραγματικά επικαλούμαι και τη μαρτυρία των δύο συναδέλφων στην εκλογική περιφέρεια. 'Όταν βρισκόμασταν σε κοινές εκδηλώσεις διαπίστωσαν ότι οι Βουλευτές της Νέας Δημοκρατίας κι εγώ προσωπικά αντιμετωπίζουμε τους αδελφούς Ποντίους σαν Τσετσένους;
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Δεν είπαμε για εσάς.
ΓΕΩΡΓΙΟΣ ΒΛΑΧΟΣ: Αυτήν την αντιμετώπιση έχουν οι συμπολίτες μας στο Μενίδι ή στον Ασπρόπυργο;
Γιατί τα λέμε αυτά; Γιατί πραγματικά εμείς αμφισβητούμε κάποιους που πιστεύω ότι αν είχαμε τα στοιχεία εδώ, αν δημιουργούνταν η επιτροπή και ο κ. Πάγκαλος και ο κ. Βρεττός, με την ευθύτητα που τους διακρίνει, θα τους απέρριπταν.
Ακούσαμε διάφορους συναδέλφους της Συμπολίτευσης, αλλά και τους Υπουργούς να μας λένε ότι πολλά στελέχη της Τοπικής Αυτοδιοίκησης που ανήκουν στο χώρο της Νέας Δημοκρατίας πρωτοστάτησαν ή, εν πάση περιπτώσει, είναι υπεύθυνοι για κάποιες ελληνοποιήσεις. Εμείς, πραγματικά, όταν ζητάμε τη δημιουργία εξεταστικής επιτροπής δεν αφήνουμε κανέναν ανεξέλεγκτο.
Να ελεγχθούν και αυτοί και αν κάποιoς έχει φταίξει και αν κάποιος έχει κινηθεί παρανόμως βεβαίως να κριθεί και να απολογηθεί και να τιμωρηθεί. Μας είπατε προηγουμένως, τι στοιχεία φέρατε; Φέρατε ένα μόνο εκλογικό βιβλιάριο. Μα ποσοτικό είναι το θέμα; Μα εμείς εδώ είμαστε Βουλευτές, δεν είμαστε ανακριτικές αρχές να ψάξουμε να βρούμε τα στοιχεία που θα φέρουμε στη Βουλή για να δικάσουμε. Γι' αυτό λέμε έχουμε τις ενδείξεις. Ζητούμε να δημιουργηθεί επιτροπή για να ελέγξει όλα τα στοιχεία τα οποία θα προσκομισθούν σ' αυτήν την επιτροπή. Αμείλικτα μπαίνουν τα ερωτήματα. Και σαν τέτοια θα έλεγα απαντώντας και στον κ. Σγουρίδη ο οποίος προηγουμένως μας έκανε μαθήματα πατριωτισμού. Μας είπε ότι για την Κύπρο εμείς φέρνουμε στοιχεία και αποκαλύπτουμε. Μα δεν αποκαλύπτουμε εμείς, κύριε Σγουρίδη, αποκαλύπτουν τα δημόσια έγγραφα το Εθνικό Ίδρυμα Υποδοχής Παλιννοστούντων που μας λέει ότι δώδεκα χιλιάδες είναι στην Κύπρο. Και γιατί σας έπιασε εσάς η πρεμούρα να φέρετε άρον άρον από την Κύπρο να ψηφίσουν και δεν φέρατε από τις άλλες χώρες της Ευρώπης; Μήπως εκεί έχετε δημιουργήσει μια εστία ανθρώπων που μετακινούνται ανάλογα με τις δικές σας επιθυμίες; 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Θέλω επίσης να ρωτήσω αφού λέτε ότι είστε τόσο αθώοι και δεν υπάρχει πρόβλημα κανένα, ο κ. Στολτίδης πολιτευτής του ΠΑΣΟΚ τι ήθελε λίγες μέρες πριν τις εκλογές του Απριλίου στην Κύπρο, τι πήγε να κάνει; 
Εδώ έχουμε ένα έγγραφο που λέει: "Σας γνωρίζουμε ότι ο κ. Στολτίδης αντιπρόεδρος του ΔΣ του εθνικού ιδρύματος πρόκειται να ταξιδέψει στην Κύπρο από 23.3.2000 έως 26.3.2000" δηλαδή, λίγες μέρες πριν τις εκλογές. Τι πήγε να κάνει; Ποιοι ήταν οι υπηρεσιακοί λόγοι που πήγε στην Κύπρο; Επιτέλους δεν αισθάνεστε την ανάγκη να απαντήσετε σε κάτι; Όλα αυτά τα στοιχεία δεν σας αγγίζουν; Δεν δημιουργούν υποψίες; Είστε τόσο σίγουροι ότι όλα έχουν γίνει πραγματικά χωρίς να έχουν δημιουργηθεί προβλήματα;
Και κάτι άλλο γιατί τελειώνει ο χρόνος. Όλα αυτά που κρατώ είναι ανακλήσεις της ελληνικής ιθαγένειας, να μην τις λέω μια μια. Είναι όλες μετά τις εκλογές και αναφέρω, 24 Απριλίου του 2000, Μάιος του 2000 και άλλες. Αν εγώ ένας απλός Βουλευτής μπορώ να συγκεντρώσω τόσες ανακλήσεις δεν έχετε την υποψία να ψάξετε να δείτε μήπως αυτοί οι άνθρωποι κακώς απέκτησαν την ελληνική ιθαγένεια; Πώς είσαστε τόσο σίγουροι;
ΠΡΟΕΔΡΕΥΩΝ (Παναγιώτης Σγουρίδης): Παρακαλώ τελειώνετε. Είναι τόσοι συνάδελφοι που θέλουν να μιλήσουν. Σας παρακαλώ μην τρώμε το χρόνο.
ΓΕΩΡΓΙΟΣ ΒΛΑΧΟΣ: Πραγματικά νομίζω ότι όλα αυτά τα οποία όλοι οι συνάδελφοι της Νέας Δημοκρατίας και όχι μόνο, με πρώτο τον Πρόεδρο θέσαμε σήμερα εδώ στην ελληνική Βουλή, πρέπει να προβληματίσουν την Κυβέρνηση και τη Συμπολίτευση. Σε κάθε περίπτωση νομίζω πως ο καθένας εδώ κρίνεται και αναλαμβάνει τις ευθύνες του. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι βρίσκονται στα θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" εξήντα μαθητές και μαθήτριες και πέντε συνοδοί καθηγητές από το Γυμνάσιο Βάρδας Ηλείας. 
Η Βουλή τους καλωσορίζει. 
(Χειροκροτήματα)
Ορίστε, κύριε Γκούσκο. Και θα παρακαλέσω να είμαστε ακριβείς στο χρόνο κύριοι συνάδελφοι.
ΔΙΟΝΥΣΙΟΣ ΓΚΟΥΣΚΟΣ: Κύριε Πρόεδρε, ειλικρινά θα περιοριστώ σε μια δυο παρατηρήσεις και θα αποφύγω να εξαντλήσω και το χρόνο μου, διότι με έχει ενοχλήσει βαθύτατα ο οξύτατος τόνος, η έλλειψη επιχειρημάτων, το χαμηλό επίπεδο των επιχειρημάτων των αιτούντων τη σύσταση εξεταστικής επιτροπής, η ακατάσχετη πολιτική προπαγάνδα χαμηλότατου επιπέδου και η αρχή της μισής αλήθειας. Δεν θα ασχοληθώ ασφαλώς με την ουσία, γιατί δεν υπάρχει ουσία για τη Βουλή, ενδεχομένως υπάρχει για τον πταισματοδίκη ή για τον εισαγγελέα πλημμελειοδικών.

Κύριε Πρόεδρε, είναι πάρα πολύ σοβαρό το εξής ζήτημα, το οποίο άπτεται των θεσμών. Έχει το δικαίωμα ο εισαγγελέας να διενεργήσει προκαταρκτική εξέταση κατά πολιτικών προσώπων; Δεν το έχει. Του το απαγορεύει το Σύνταγμα. Το ερώτημα, λοιπόν, είναι αν αυτός που δεν έχει το δικαίωμα να διενεργήσει προκαταρκτική εξέταση, έχει το δικαίωμα εκδόσεως πορίσματος, στο οποίο να "ζωγραφίζει" ποινικές ευθύνες πολιτικών προσώπων.
Εάν, λοιπόν, συμφωνούμε ότι το γράμμα και το πνεύμα του Συντάγματος είναι αυτό, τότε είμαστε υποχρεωμένοι -τουλάχιστον οι εξ ημών νομικοί- να καταλήξουμε στο ότι κάποιος δεν έπραξε σωστά το καθήκoν του και να αφήσουμε κατά μέρος την υποκριτική στάση ότι τάχα μ' αυτόν τον τρόπο βάλλεται η δικαιοσύνη. Η δικαιοσύνη δεν ταυτίζεται με συγκεκριμένους λειτουργούς που έχουν ή δεν έχουν ικανότητες, που πράττουν ή δεν πράττουν το καθήκόν τους, που είναι ή δεν είναι εύορκοι. Αυτό είναι το μείζον ζήτημα, το οποίο πραγματικά άπτεται της δημοκρατίας.
Με ενοχλεί αφάνταστα, κύριε Πρόεδρε, να χρησιμοποιούνται επιχειρήματα του τύπου "αφού δεν δέχεστε τη σύσταση εξεταστικής επιτροπής, άρα κάτι φοβάστε ή ενδεχομένως είστε συνένοχοι". Ε, όχι. Αυτό είναι ψυχολογική πίεση, αυτό είναι προπαγάνδα. Ποιος θα έλθει να μας αφαιρέσει το δικαίωμα της ελεύθερης άποψης; Ποιος έχει το ηθικό και το πολιτικό κύρος να έλθει και να μας αφαιρέσει το δικαίωμα αυτό;
Με ενοχλεί αφάνταστα στην Αίθουσα αυτή να ακούγονται κλεψίτυποι χαρακτηρισμοί και όροι του τύπου "παρακράτος". Το παρακράτος, κύριε Πρόεδρε, χρησιμοποιήθηκε και υπήρξε το 1961 -1963, το 1966 -1967, το 1989 -1990 και κατασκευάστηκε, προήλθε και λειτούργησε από μια συγκεκριμένη πολιτική πλευρά.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Το παρακράτος είναι ο φανατισμός και εσείς, ως ΠΑΣΟΚ, τον εκφράζετε.
ΠΑΝΑΓΙΩΤΗΣ ΑΔΡΑΧΤΑΣ: Ρωτήστε τους νομάρχες σας στη Ζάκυνθο.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε. Ηρεμία στην Αίθουσα! Κύριε Αδραχτά, εσείς είστε πάντα ήρεμος άνθρωπος. Σας παρακαλώ.
ΔΙΟΝΥΣΙΟΣ ΓΚΟΥΣΚΟΣ: Όμως, κύριε Πρόεδρε, ο ίδιος ο εισαγγελικός λειτουργός στο πόρισμά του καταλήγοντας λέει ότι υπάρχει ολόκληρη σειρά δικογραφιών, οι οποίες είναι υπό την προανακριτική έρευνα. Ποιος εξειδίκευσε στη δική του δικογραφία ευθύνες πολιτικών προσώπων; Ουδείς! Επαναλαμβάνω, ουδείς! Γιατί δεν είχε, λοιπόν, την υπομονή να τελειώσει η έρευνα και των εκκρεμουσών αυτών δικογραφιών, ώστε να καταλήξει αν πράγματι πρέπει να σταλεί η δικογραφία στη Βουλή; Αυτό είναι το κλειδί, αυτό είναι το σημείο. 
Ερχόμενη, λοιπόν, αυτή η δικογραφία μέσα από την εισαγγελική ατραπό -όπως είχα την τιμή και σε προγενέστερη, παρεμφερή υπόθεση να αναφέρω- δημιουργούμε ένα μείζον θέμα για το αν σεβόμαστε ή όχι τη δικαιοσύνη. Το ερώτημα όμως δεν είναι αυτό. Εμείς σεβόμαστε τη δικαιοσύνη, το ερώτημα είναι αν σεβόμαστε όλοι το Σύνταγμα, αν οι συγκεκριμένοι λειτουργοί σέβονται το ρόλο τους, αν εφαρμόζεται ο νόμος, αν πράγματι σ' αυτήν την Αίθουσα είμαστε υποχρεωμένοι να υπερασπίσουμε πρώτα απ' όλα το θεσμό που υπηρετούμε και ταυτόχρονα την αλήθεια. Και η αλήθεια αυτή είναι απλή, προέκυψε σ' αυτήν την Αίθουσα, οι αριθμοί είναι συντριπτικοί και ουδείς τόλμησε να μιλήσει για πολιτική ευθύνη της Κυβέρνησης.
Αυτά είχα να πω. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γκούσκο που ήταν συνεπής στο χρόνο του. 
Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Τελικώς, κύριε Πρόεδρε, υπάρχει ο κίνδυνος -για εκείνους, οι οποίοι είναι άμοιροι γνώσεως της ελληνικής πολιτικής πραγματικότητας της τελευταίας διετίας- η συζήτηση για τη σύσταση εξεταστικής επιτροπής να εξελιχθεί σε μια διελκυστίνδα ανώφελων -ενδεχομένως- αιτιάσεων.
Υπάρχει, επίσης, ο κίνδυνος να θεωρηθεί ότι αυτό το οποίο ισχυριζόμαστε, ότι, δηλαδή, συνέβη αλλοίωση του εκλογικού αποτελέσματος, οφείλεται όχι σε κάτι το οποίο είναι πασίδηλον, αλλά σε ένα δικαστικό πραξικόπημα, όπως ανοίκεια -και αναίτια κατά την άποψή μου- χαρακτηρίστηκε το πόρισμα του εισαγγελέως του κ. Ντογιάκου.
Δεν υπάρχει πρόθεση από τη Νέα Δημοκρατία να αμφισβητηθεί το εκλογικό αποτέλεσμα, όπως τονίστηκε και με κόστος πολιτικό, το οποίο έχει επωμιστεί και ο Αρχηγός της και αυτή η παράταξη. Δεν υπάρχει αυτή η πρόθεση όχι γιατί δεν πιστεύουμε στην ακρίβεια των όσων σήμερα καταμαρτυρούνται εδώ, αλλά γιατί η Νέα Δημοκρατία -με κόστος, επαναλαμβάνω, προσωπικό και του Αρχηγού της και της παρατάξεως- δεν αντιλαμβάνεται αυτόν τον έλεγχο, τον οποίο ασκεί, ως θρυαλλίδα για τη δημοκρατία, ως αφορμή για να τινάξουμε το πολιτικό σύστημα στον αέρα. 
Η Νέα Δημοκρατία μιλά για μία καινούρια έννοια, η οποία εισάγεται στο πολιτικό σκηνικό, αυτή της ποιότητας της δημοκρατίας. Μιλά, δηλαδή, για εκείνες τις διαδικασίες, οι οποίες, αν δεν τηρούνται, δεν αλλοιώνουν ενδεχομένως την ουσία του πολιτεύματος από τη ρίζα του. Αλλοιώνουν, όμως, την αξίωση που έχει ο κάθε πολίτης σήμερα στο 2002 να μετράει η γνώμη του σοβαρώς και η άποψή του να μην παραποιείται από την παραμικρή παράνομη ψήφο.
Ζήτησα και μου έστειλαν ορισμένα στοιχεία, τα οποία καταδεικνύουν ότι το αποτέλεσμα των τελευταίων εκλογών δεν έχει καμία σχέση μ' αυτό του 1981. Ήταν ένα εντελώς οριακό αποτέλεσμα, το οποίο χάρη και μόνο στον εκλογικό νόμο απέδωσε Κυβέρνηση, η οποία σήμερα με άνετη πλειοψηφία κυβερνά. Δεν είναι αδιάφορο να αναφέρει κανείς ότι αυτές οι εβδομήντα δύο χιλιάδες ψήφοι -οι οποίες αριστοτεχνικά μοιράστηκαν στην επικράτεια και έδωσαν αυτήν την άνετη πλειοψηφία στο ΠΑΣΟΚ- κατά σύμπτωση και μόνο ωφέλησαν σε όλες τις οριακές περιπτώσεις το ΠΑΣΟΚ.
Είναι τυχαίο ότι στο Λασίθι η Νέα Δημοκρατία έχασε έδρα για διακόσιες τριάντα επτά ψήφους, στα Δωδεκάνησα για τριακόσιες σαράντα ψήφους, στη Σάμο για τριακόσιες σαράντα ψήφους, στη Λάρισα για τετρακόσιες εξήντα ψήφους, στην Ηλεία για οκτακόσιες τριάντα πέντε ψήφους, στην Αιτωλοακαρνανία για χίλιες διακόσιες ψήφους ή στην Εύβοια για δύο χιλιάδες ψήφους;
Είναι τυχαίο ότι στις μονοεδρικές περιφέρειες εχάθησαν έδρες για τη Νέα Δημοκρατία με συμβολικό αριθμό ψήφων; Είναι τυχαίο, δηλαδή, ότι η κατανομή των ψήφων σε όλες τις οριακές περιπτώσεις ωφέλησε τελικώς μόνο το ΠΑΣΟΚ και με αυτήν ακριβώς τη διαβολική σύμπτωση κέρδισε το ΠΑΣΟΚ πριν από δύο χρόνια τις εκλογές;
Eάν πραγματικά πιστεύετε ότι πρέπει να αποδείξετε πως όλα αυτά, τα οποία σήμερα μας είπατε, είναι αλήθεια, θα πρέπει να δεχθείτε τη σύσταση της εξεταστικής επιτροπής, για να μην υπάρχει η παραμικρή σκιά εν σχέσει η με το αποτέλεσμα των εκλογών και με την καθεστωτική νοοτροπία, η οποία έχει να κάνει με την πεποίθηση που σας διακατέχει ότι είναι αδιανόητο -αν όχι πέραν πάσης συζητήσεως- το γεγονός ότι το ΠΑΣΟΚ μπορεί κάποτε να χάσει τις εκλογές. Δεν είναι ούτε αδιανόητο ούτε απίθανο, αλλά πιθανότατο. Είναι σίγουρο και θα πρέπει να ετοιμάζεστε γι' αυτό. 
Πρέπει, όμως, να διορθώσετε και ένα μέρος μόνο του κακού εαυτού σας, δεχόμενοι τη σύσταση της εξεταστικής επιτροπής ως ένα είδος, έστω, εμπράκτου μετανοίας για όλη αυτήν την καθεστωτική νοοτροπία, η οποία οδήγησε τη δημοκρατία και την ποιότητά της σ' αυτήν την υποβάθμιση.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τασούλα.
Ο κ. Κουρουμπλής έχει το λόγο. 
Ορίστε, κύριε Κουρουμπλή, έχετε το λόγο για πέντε λεπτά.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Εντάξει, κύριε Πρόεδρε, αλλά και με κάποια ανοχή.
ΠΡΟΕΔΡΕΥΩΝ (Παναγιώτης Σγουρίδης): Όχι, γιατί πρέπει να μιλήσει και ο Υπουργός.
Σας παρακαλώ.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δίκαιη κατανομή ζητάμε όλοι οι Βουλευτές.
Κύριε Πρόεδρε, η εμπαθής καταφορά του πολιτικού λόγου της Νέας Δημοκρατίας δεν κακοποιεί μόνο την υπόθεση των Ποντίων, αλλά δυστυχώς ακόμα και τη γλώσσα. Ο όρος που κατά κόρον χρησιμοποιείται "ελληνοποίηση" δεν μπορεί να συνδέεται με εκείνους που δολίως θέλουν να αποκτήσουν την ελληνικότητα. Συνδέεται με εκείνους που αγαπούν την ελληνική παιδεία. Ως εκ τούτου, ας είμαστε ακριβείς να χρησιμοποιούμε και να μην κακοποιούμε την ελληνική γλώσσα. Αυτό έχουμε υποχρέωση να το πράττουμε στο Κοινοβούλιο.
Κύριε Πρόεδρε, η ιστορία έχει διδάξει πως πολλοί δεν έχουν διδαχθεί από αυτήν. Με ρυτιδωμένα επιχειρήματα επιχειρεί η Νέα Δημοκρατία να επαναφέρει στο πολιτικό προσκήνιο το ξαναζεσταμένο φαγητό της υπόθεσης της πολιτογράφησης των ομογενών Ποντίων. Με πολιτικούς λίθους και κεράμους ατάκτως ερριμμένους επιχειρεί να στηρίξει τον πολιτικό της λόγο και να πείσει ότι έχει δίκιο με τα επιχειρήματά της. 
Φαρσοτραγωδία. Φάρσα μεν για την ίδια, τραγωδία για τον ποντιακό Eλληνισμό.
Βεβαίως ισχυρίζεται η Νέα Δημοκρατία, κύριε Πρόεδρε, ότι δεν έχει κανένα σκοπό και κανένα στόχο να πλήξει τον ποντιακό Eλληνισμό που ήρθε τα τελευταία χρόνια από την πρώην Σοβιετική Ένωση. Τις επιπτώσεις όμως απ' αυτήν την υπόθεση που συνεχώς αναδεικνύει τις αγνοεί. 
Γνωρίζει, κύριε Πρόεδρε, η Νέα Δημοκρατία ότι μετά τις τελευταίες εξελίξεις, τις αναφορές και τις διαστάσεις αυτού του ζητήματος, με την ψήφιση του τελευταίου νόμου, εδώ και δύο χρόνια δεν έχει δοθεί ούτε μια άδεια παλιννόστησης σε κανένα Πόντιο της πρώην Σοβιετικής Ένωσης; Γνωρίζει η Νέα Δημοκρατία πόσο έχουν μειωθεί -και εις βάρος του τουρισμού- οι τουριστικές βίζες από τη Σοβιετική Ένωση; Γνωρίζει η Νέα Δημοκρατία ότι πλήττεται ακόμα και το λεγόμενο δημογραφικό πρόβλημα της χώρας; Γιατί είναι ο Eλληνισμός που πραγματικά μπορεί σε αυτούς τους δύσκολους καιρούς να συμβάλλει στη μείωση του δημογραφικού προβλήματος. 
Ισχυρίζεται, λοιπόν, και ταυτίζεται με παραλογισμούς η Νέα Δημοκρατία, όταν λέει ότι εκατόν πενήντα χιλιάδες παράνομοι έχουν εισέλθει στη χώρα και ανακατεύει τις παλιννοστήσεις, τις τουριστικές βίζες και τις πολιτογραφήσεις. Επιχειρεί να διαμορφώσει μια σύγχυση.
Το ερώτημα, κύριε Πρόεδρε, είναι το εξής: Απογραφή στη Σοβιετική Ένωση το 1969, απογραφή το 1979, απογραφή το 1989. Είναι περίπου τριακόσιες εβδομήντα χιλιάδες Έλληνες που αποτελούν την ελληνική μειονότητα, η οποία δεν υποτάχτηκε μπροστά σε καμία πίεση και καταπίεση του σοβιετικού καθεστώτος. Πού είναι τέλος πάντων αυτοί οι Έλληνες, αφού όλοι αυτοί που ήρθαν, με βάση το τελευταίο πόρισμα του κ. Ντογιάκου, είναι αλλοδαποί και αλλογενείς; Είναι επικίνδυνοι οι ατραποί στους οποίους διολισθαίνουμε με τέτοιους συλλογισμούς.
Πλήττουμε, κυρίες και κύριοι συνάδελφοι, έναν Ελληνισμό που δεν μήδισε, που δεν προσκύνησε και δεν μεταλλάχτηκε από το διασκόρπισμά του από το Στάλιν στις Στέπες της Ρωσίας, ζώντας δύο γενοκτονίες, μία από τους Τούρκους και μια από το Στάλιν. Δεν είναι απλώς Έλληνες αυτοί τους οποίους διασύρετε, δυστυχώς είτε συνειδητά είτε ασυνείδητα. Είναι τραντέλληνες, όπως λέει το ποντιακό τραγούδι.
Κυρίες και κύριοι συνάδελφοι, απελευθερώνουμε μ' αυτήν την υπόθεση τους ρατσιστικούς ασκούς του Αιόλου και ο ελληνικός λαός έχει ιστορική μνήμη από την εποχή του 1922, όταν Βουλευτής του λαϊκού κόμματος από την Πάρο ονομάτιζε τους Έλληνες που ήρθαν από τη Μικρά Ασία ως τουρκογενείς και όταν μάλιστα ισχυριζόταν ότι οι Εβραίοι της Θεσσαλονίκης είναι περισσότερο Έλληνες από τους Έλληνες αυτούς.
Χειρίζεσθε με αδέξιο -θα έλεγα- τρόπο και κινδυνεύετε να θέσετε όλον αυτόν τον Eλληνισμό απέναντί σας οργισμένο, γιατί ακριβώς δεν έχετε ούτε τη σκέψη ότι αυτοί οι Έλληνες που θα μπορούσαν να ήταν πολύ κοντά σας, γιατί υποτάχτηκαν στις λογικές και στις επιλογές του Στάλιν, τους σπρώχνετε και αυτούς ακόμα σε άλλες πολιτικές επιλογές. 
ΙΩΑΝΝΗΣ ΚΕΦΑΛΟΓΙΑΝΝΗΣ: Εκτίθεσθε, κύριε συνάδελφε.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Μπροστά στο βωμό αυτής της έντασης χωρίς επιχειρήματα επιχειρείτε ακριβώς να ταυτίσετε αυτό το κομμάτι με τις ελάχιστες περιπτώσεις που, αν υπάρχουν, πρέπει να διωχθούν και να καταδικαστούν.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσιπλάκης.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρίες και κύριοι συνάδελφοι, παρακολούθησα μετά προσοχής τις γενόμενες μέχρι τώρα τοποθετήσεις συναδέλφων, οι οποίοι μάλιστα έχουν όχι μόνο τη βουλευτική ιδιότητα, αλλά κατέχουν και κυβερνητικές θέσεις. Παρακολούθησα ακόμα και τις τοποθετήσεις συναδέλφων, οι οποίοι στα πλαίσια των κομμάτων που λειτουργούν, έχουν πέραν της βουλευτικής ιδιότητας και άλλες θέσεις πολιτικές.
Η ουσία των ισχυρισμών και της επιχειρηματολογίας τους ήταν ότι δεν υφίσταται καν θέμα, ούτε πολιτικά ούτε νομικά, για τη σύσταση εξεταστικής των πραγμάτων Επιτροπής, όπως προκύπτει σύμφωνα με την πρόταση της Νέας Δημοκρατίας. Αν μεν η επιχειρηματολογία, τόσο η πολιτική όσο και η νομική, ήταν βάσιμη, αντιλαμβάνεστε ότι πρώτη η Νέα Δημοκρατία θα ήταν αυτή που θαρραλέα για άλλη μια φορά, θα απεδέχετο αυτήν την επιχειρηματολογία.
Και επεξηγώ αναφερόμενος πρώτα στην πολιτική επιχειρηματολογία. Είναι ανύπαρκτο, λέει, το θέμα. Και όχι μόνο είναι ανύπαρκτο, αλλά η συμπεριφορά της Νέας Δημοκρατίας υποδηλώνει και εχθρότητα έναντι του ποντιακού Ελληνισμού. 
Σας λέω χαρακτηριστικά ότι ανεκδοτολογείτε και το κάνετε κατά παράβαση κάθε αρχής και λογικής τάξεως. 
Θα γίνω πιο συγκεκριμένος. Εμείς τους Έλληνες Πόντιους, ως Νέα Δημοκρατία, τους έχουμε πάρα πολύ ψηλά. Γι' αυτό και θεσπίσαμε πλαίσιο, όταν ήμασταν κυβέρνηση, επί τη βάσει συνθηκών, που τότε ακόμα δεν ήταν ώριμες, για να προβλέψουμε επακριβώς πώς θα αντιμετωπίσουμε τυχόν καταχρηστική αντιμετώπιση συγκεκριμένων καταστάσεων. Προβλέψαμε, λοιπόν, αυτό το ειδικό θεσμικό πλαίσιο και εσείς ανεκδοτολογείτε αυτήν τη στιγμή, παρ' ότι θα σας έλεγα χαριτολογώντας ότι αυτήν την εύθυμη διαλογική συζήτηση για τα ανέκδοτα, την αποδεχόμαστε όλοι ως Έλληνες όχι βέβαια γιατί αναγνωρίζουμε ότι η νοημοσύνη και ο πατριωτισμός των Ποντίων είναι υποδεέστερος όλων των άλλων Ελλήνων. Η πολιτική σας επιχειρηματολογία, λοιπόν, είναι αβάσιμη. 
Η νομική σας επιχειρηματολογία είναι σε συνέχεια μιας διαχρονικής ανεπίτρεπτης, απαράδεκτης και ανοίκειας συμπεριφοράς. Ποια είναι; Πρώτον, λέτε ότι, όταν παρεμβαίνει η δικαιοσύνη, παρεμβαίνει κατά τρόπο που υποδηλώνει ότι κυνηγά την Κυβέρνηση. 
Δεύτερον, και αυτό είναι επίσης ανεπίτρεπτο -σας το λέω ως νομικός- να έρχεσθε εδώ και να κάνετε μονομερή νομικό διάλογο, επικαλούμενοι αποσπασματικά σημεία των οποιοδήποτε τυχόν πορισμάτων και εκθέσεων και φθάνετε ως ποίου σημείου; Το είπε ο κ. Μαντέλης. Είπε, λοιπόν, ότι επιζητεί ο κύριος εισαγγελέας -μα, προς Θεού ο κύριος εισαγγελέας ξέρει τις βασικές ερμηνευτικές αρχές του Δικαίου- ποινική ευθύνη, διότι, λέει, δεν συντάξαμε νόμους ως Κυβέρνηση. Δεν επικαλείται αυτό ο κύριος εισαγγελέας. Ο κύριος εισαγγελέας επικαλείται ότι διά πράξεων και παραλείψεων συγκεκριμένων παρέβητε το νόμο. Και αναφέρει τις πράξεις και τις παραλείψεις, που διαπίστωσε, διότι υπήρχαν υπηρεσιακά έγγραφα παράβασης του νόμου και διότι άτομα που δεν είχαν θεσμικές ιδιότητες, χωρίς να συνυποβάλλουν τα αναγκαία αποδεικτικά στοιχεία της νόμιμης θεώρησης παλιννόστησης που έπρεπε να δίδεται, ήρχοντο δι' εγγράφων έναντι του Υπουργείου Δημόσιας Τάξης και επιζητούσαν αυτές τις κατά τρόπο αλόγιστο γενόμενες ελληνοποιήσεις.
Θέλω να καταλήξω με το εξής: Είναι ζήτημα όχι της Νέας Δημοκρατίας, όπως είπε και ο Κωνσταντίνος Καραμανλής, αλλά είναι ζήτημα της δημοκρατίας. Είναι ζήτημα, που μας αφορά όλους. Είπε χαρακτηριστικά και δεν το είπε σήμερα, διότι έγινε συνείδηση του ελληνικού λαού. 
Αναλογιστείτε εάν ο Πρόεδρος της Νέας Δημοκρατίας το βράδυ των εκλογών ή τις αμέσως επόμενες μέρες έθετε ζήτημα εκλογικού αποτελέσματος…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Τσιπλάκη, τελειώνετε, παρακαλώ. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε. 
Όταν η Νέα Δημοκρατία ομιλεί για νόθευση, ομιλεί με την έννοια ότι συμμετείχαν στην εκλογική διαδικασία άτομα που ως εκλογείς δεν είχαν αυτό το δικαίωμα. Σας συνιστούμε την τελευταία στιγμή, μιας και η πρόταση της Νέας Δημοκρατίας είναι να γίνει έλεγχος καθ' όλη τη δεκαετία 1990-2000, να συναινέσετε…
ΠΡΟΕΔΡΕΥΩΝ (Παναγιώτης Σγουρίδης): Κύριε Τσιπλάκη, μην έρθετε ξανά στην 'Εδρα να κάνετε συμφωνία. 
ΚΩΝΣΤΑΝΤΙΝΟΣ ΤΣΙΠΛΑΚΗΣ: Επιζητούμε, λοιπόν, να συναινέσετε στη σύσταση αυτής της εξεταστικής των πραγμάτων επιτροπής. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Πριν δώσω το λόγο στον Υπουργό Εσωτερικών, Δημόσιας Διοίκησης και Αποκέντρωσης, θα ήθελα να πω έτσι για τα Πρακτικά, ότι έχουν εγγραφεί για να μιλήσουν και δυστυχώς η κατάληξη του χρόνου δεν τους το επιτρέπει, ο κ. Αντωνακόπουλος, ο κ. Λεονταρίδης, ο κ. Βαθειάς, ο κ. Παναγιωτόπουλος Γεώργιος, η κ. Αρσένη, η κ. Παπακώστα, ο κ. Γιακουμάτος, ο κ. Ζώης, ο κ. Παπαδόπουλος Σταύρος και ο κ. Τζαμτζής. 
Ορίστε, κύριε Υπουργέ έχετε το λόγο. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, ακούγοντας προηγούμενα έναν από τους αγορητές της Αντιπολιτεύσεως, έμαθα ότι στα Δωδεκάνησα είχαμε σχεδιάσει τη διασπορά τριακοσίων τριάντα τεσσάρων επιπλέον ψήφων, στη σοφή διάταξη των δυνάμεων που κάναμε στις τελευταίες εκλογές προκειμένου να κερδίσουμε κατά το μέγιστο δυνατό και να πάρουμε τελικά την ψηφοφορία. 
Επειδή κατάγομαι από την περιοχή και ξέρω ότι δεν έχουν γραφεί εκεί παλιννοστούντες και επειδή ως γραμματέας παλιά του κόμματος συμμετείχα σ' αυτήν την προεκλογική εκστρατεία, πρέπει να σας ομολογήσω αν και αυτό θα φανεί πολύ ερασιτεχνικό εκ μέρους μας, ότι δεν υπήρξε κανένας τέτοιος σχεδιασμός σε κανένα μέρος της Ελλάδας και σε καμία περίπτωση. 
Ακούγοντας, όμως, τις αγορεύσεις, έχω την εντύπωση ότι δεν έχετε ξεκαθαρίσει τελικά ποια είναι η γραμμή. Εξεταστική για διαλεύκανση των υποθέσεων που εμείς δεν έχουμε να φοβηθούμε τίποτα και άρα γιατί δεν την κάνετε ή εξεταστική για νόθευση της λαϊκής κυριαρχίας και της λαϊκής ψήφου, όπως πολλοί αγορητές της Νέας Δημοκρατίας είπαν πολύ εμφαντικά. Επειδή γνωρίζετε πολύ καλά ότι το πρώτο δεν οδηγεί πουθενά, προφανώς το δεύτερο έχει λίγο πολιτικό δόλο με την έννοια της σκοπιμότητας και όχι βέβαια με την ποινική έννοια του όρου δόλος. 
Ακούγοντας τους αγορητές της Νέας Δημοκρατίας, ως γενικό πολιτικό κλίμα, μπορεί κανείς να σημειώσει μια εισαγγελική εκφορά του λόγου. Ως παρουσίαση νέων στοιχείων ειπώθηκαν, όσα κατά καιρούς έχουν ειπωθεί. Οι δύο εκθέσεις επιπλέον δεν έδωσαν καινούρια στοιχεία, κάποια χαρτιά από την ενημέρωση που είχαν από τις εκθέσεις και μέχρι εκεί. Τα ίδια ονόματα και οι ίδιες διαδικασίες που ξέρουμε και έχουμε συζητήσει ξανά στη Βουλή. Δεν θυμάμαι πόσες επίκαιρες ερωτήσεις και επερωτήσεις κανονικές έχει συζητήσει η Βουλή γι' αυτό το θέμα, αλλά εγώ επειδή είμαι φρέσκος Υπουργός Εσωτερικών διαβάζοντας τα Πρακτικά της προηγούμενης συζήτησης για εξεταστική επιτροπή με τη σημερινή συζήτηση από την πλευρά της Αξιωματικής Αντιπολίτευσης, δεν φωτίστηκα παραπάνω για το πρόβλημα. 
Θέλω να πω λίγα λόγια συνοπτικά για την αλήθεια. Πρώτα-πρώτα σε ό,τι αφορά τον αληθινό αριθμό των ελληνοποιήσεων. Μέχρι το ν. 2790/2000 που μπήκαν τελείως διαφορετικοί όροι από την Κυβέρνηση του ΠΑΣΟΚ, έχουμε πει κατ' επανάληψη ότι συνολικά οι ελληνοποιήσεις με την έννοια της παροχής -δεν μ' αρέσει και εμένα ο όρος- ελληνικής ιθαγένειας είναι εκατόν τρεις χιλιάδες πεντακόσιες εβδομήντα τρεις και άλλες δεκατρείς χιλιάδες έως σήμερα. 
Έχω μια μεγάλη απορία. Γιατί ο κ. Ντογιάκος, ο κ. Σημαιοφορίδης και ο κ. Δημητρίου μιλούν για εκατόν πενήντα χιλιάδες χωρίς να νιώθουν την ανάγκη μπροστά στα επίσημα στοιχεία της ελληνικής Κυβέρνησης και του ελληνικού κράτους, των νομαρχιών δηλαδή, κάθε νομαρχίας αναλυτικά κατά χρόνο, δεν μπόρεσαν να βρουν κάποιες επιπλέον διαδικασίες να αποδείξουν από πού προέρχονται, πόθεν τεκμαίρεται, ποιος στοιχειοθετεί και ποια έρευνα αποδεικνύει τις περίφημες εκατόν πενήντα χιλιάδες. 
Εάν συμφωνούν με την κα Φουντουκίδου η οποία λέει το επιχείρημα ότι το Υπουργείο Εξωτερικών δίνει μεγαλύτερο αριθμό από τις εκατόν πενήντα χιλιάδες ακόμα, πρέπει να κάνω τη σαφή διάκριση ανάμεσα στους παλιννοστούντες που είναι σαφώς πολλοί περισσότεροι -και είτε με τουριστική θεώρηση έρχονται και μένουν εδώ παρανόμως και μετά σιγά-σιγά θέλουν να γίνουν νόμιμοι, είτε με κανονική παλιννόστηση- και στους έχοντες την ελληνική ιθαγένεια. 
Ποτέ τα στοιχεία του Υπουργείου Εσωτερικών δεν ήταν τα ίδια με αυτά του Υπουργείου Εξωτερικών, γιατί αναφέρονται σε διαφορετικά πράγματα. Δεν υπάρχει, λοιπόν, τέτοια διαδικασία. 
Σε ό,τι αφορά την κατοικία, ο νόμος που ψήφισε η Κυβέρνηση της Νέας Δημοκρατίας λέει καθαρά στο σχετικό άρθρο ότι δεν πρέπει προφανώς να δηλώσουν μια κατοικία οι άνθρωποι που ήρθαν στην Ελλάδα, αλλά πρόθεση κατοικίας. Δεν έχουν ένα σπίτι να πάνε να μείνουν. Τυπικά υπήρχε όλη αυτή η διαδικασία της ενιαίας κατοικίας για πολλούς και όλα αυτά τα πράγματα που γίνονταν ως ειλικρινείς δηλώσεις για να πάρουν τυπικά το χαρτί στην Ελλάδα.
ΘΕΟΔΩΡΟΣ ΠΑΓΚΑΛΟΣ: Κύριε Υπουργέ, οι εκατόν πενήντα χιλιάδες είναι το διπλάσιο των εβδομήντα πέντε χιλιάδων. Είναι πολύ απλό.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Το ότι αποδεχθήκατε σε όλες τις κινήσεις που κάνατε μέχρι τώρα και στη σημερινή συνεδρίαση τον αριθμό εκατόν πενήντα χιλιάδες, πιστεύω ότι είναι μια αυθαίρετη επιλογή, που δεν συνιστά στοιχείο προς τη σωστή κατεύθυνση, διότι δεν υπάρχει κανένα στοιχείο στο ελληνικό κράτος που να λέει ότι γι' αυτά τα χρόνια υπήρξε έστω και ένας παραπάνω από τους εκατόν τρεις χιλιάδες πεντακόσιους εβδομήντα τρεις.
Πότε έγιναν αυτές οι ελληνοποιήσεις; Το ξαναείπαμε σ' αυτήν την Αίθουσα. Ο μικρότερος αριθμός ήταν το 1997, τέσσερις χιλιάδες οκτακόσια εβδομήντα οκτώ. Ο μεγαλύτερος το 1993, είκοσι χιλιάδες εξακόσιες είκοσι. Ποιοι έκαναν τις ελληνοποιήσεις; Τα λέω συνοπτικά γιατί τα ξέρετε, έχουν ακουστεί. Οι κρατικοί νομάρχες επί Νέας Δημοκρατίας και επί του ΠΑΣΟΚ μέχρι το 1994, που έγιναν οι εκλογές, δηλαδή για λίγους μήνες και βέβαια οι αιρετοί νομάρχες επί ΠΑΣΟΚ. Ποιος θα μπορούσε εκ των πραγμάτων να κάνει πολιτική παρέμβαση και να ωθήσει σε παρανομία; Εγώ δεν ισχυρίζομαι ότι η Νέα Δημοκρατία έκανε τέτοιο πράγμα, για όνομα του Θεού! Δεν το πιστεύω. Προφανώς ο μόνος που θα μπορούσε να κάνει αυτήν τη δουλειά θα ήταν η Κυβέρνηση της Νέας Δημοκρατίας. Δεν το έκανε προφανώς. Ο μόνος που μπορούσε να πείσει νομάρχες να δώσουν παράνομες ελληνοποιήσεις ήταν η Κυβέρνηση της Νέας Δημοκρατίας, ή τουλάχιστον όχι στις περιπτώσεις των νομαρχών που πρόσκεινται στη Νέα Δημοκρατία. 
Επειδή είπαν πολλοί συνάδελφοι μας -κι εγώ συμφωνώ μαζί σας- ότι δεν υπάρχει περίπτωση η Νέα Δημοκρατία να έχει μια γενική άποψη για Τσετσένους και όλα αυτά, δεν πιστεύω ότι έκανε παράνομες ελληνοποιήσεις. Όμως, μιλάτε συνεχώς για εκατόν πενήντα χιλιάδες παράνομες ελληνοποιήσεις. Αυτό μπορεί να δείχνει οτιδήποτε άλλο εκτός από την πραγματικότητα. Προπαντός, προσβάλλει τον ποντιακό Ελληνισμό. Αυτό είναι που προσβάλλει τον ποντιακό Ελληνισμό, όταν γνωρίζουμε πολύ καλά ότι είναι μια αίολη, μια ψευδής, μια παραποιημένη παραδοχή, που δεν έχει κανένα έρεισμα και καμιά διαδικασία. Αυτό σε ό,τι αφορά τον πραγματικό αριθμό των ελληνοποιήσεων.
ΙΩΑΝΝΗΣ ΚΕΦΑΛΟΓΙΑΝΝΗΣ: Τι σας πειράζει να ερευνηθεί;
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας πω στο τέλος τι με πειράζει να διερευνηθεί, κάντε υπομονή.
Πηγαίνω τώρα στην παρουσία των Ελληνοποντίων στην Κύπρο. Οι Ελληνοπόντιοι της Κύπρου είναι συνολικά έξι χιλιάδες, είναι οκτώμιση χιλιάδες, όπως μας είπε ο Αρχηγός της Αξιωματικής Αντιπολίτευσης, μαζί με τους Έλληνες ομογενείς, που είναι στην Κύπρο. Οι τρεισήμιση χιλιάδες δεν έχουν ιθαγένεια και αποφασίστηκε να πάρουν ειδικό δελτίο ταυτότητας ομογενούς, που ισοδυναμεί με άδεια παραμονής και εργασίας στη χώρα μας, για να αντιμετωπιστούν στην Κύπρο ως ομογενείς. Ήταν η ίδια διαδικασία που υπαγόρευε και τις προηγούμενες ελληνοποιήσεις. Οι χίλιοι τριακόσιοι τριάντα δύο απόκτησαν ιθαγένεια με βάση το ν. 2130/1993 μέσα από έλεγχο διπλωματικών κλιμακίων στη Λευκωσία και έμεναν ήδη στην Κύπρο. Οι χίλιοι τετρακόσιοι εξήντα δύο, οι επίδικοι, έχουν μεταβεί στην Κύπρο με νόμιμες θεωρήσεις παλιννόστησης από τα προξενεία των περιοχών τους. Ασφαλώς οι ποντιακές οργανώσεις του νησιού διευκόλυναν τη διαδικασία, δεν είχαν όμως καμία σχέση με τις ουσιαστικές προϋποθέσεις και όπως βεβαίωσε και ο Υπουργός Δημόσιας Τάξης, είχαν όλοι αυτοπρόσωπη παρουσία εδώ για να πάρουν την ιθαγένειά τους. Αυτοί έρχονταν και έλεγαν "μένουμε εκεί στην Ξάνθη, μένουμε εκεί στο Ηράκλειο, μένουμε εκεί στη Βέροια".
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα δεν έμεναν.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Για να τελειώνει και αυτό το θέμα -και θέλω να το πω εδώ με υπευθυνότητα στην Εθνική Αντιπροσωπεία- λέμε ότι έγινε κλιμάκιο και στην Αθήνα πριν απ' αυτήν τη διαδικασία ανάμεσα στην ελληνική και την κυπριακή Κυβέρνηση. Η ανευθυνότητα και η επιπολαιότητα με την οποία τίθενται αυτά τα θέματα δεν θίγει μόνο την ελληνική Κυβέρνηση, θίγει και τις σχέσεις της και την ίδια την πολιτική της κυπριακής Κυβέρνησης.
Και βέβαια όλο αυτό είναι σαφές. Το μεγάλο ψεύδος, η μαζική μεταχείριση ψηφοφόρων για τις εκλογές από τις χώρες της πρώην Σοβιετικής Ένωσης, από πουθενά δεν τεκμαίρεται. Τα πιο επίσημα στοιχεία της υπηρεσίας της Πολιτικής Αεροπορίας -τα έχουμε καταθέσει επανειλημμένα στη Βουλή- λένε ότι ούτε μια πτήση δεν έγινε από χώρες της πρώην Σοβιετικής Ένωσης στην Ελλάδα 8 και 9 Απριλίου, τρεις μέρες πριν τις εκλογές. Οι δε πτήσεις που μιλάτε για εκατοντάδες πτήσεις από την Κύπρο προς την Αθήνα, προς τη Θεσσαλονίκη και προς την Καβάλα ήταν συνολικά είκοσι έξι, δεκαεννιά και δύο και οι πτήσεις των μακεδονικών αερογραμμών τρία, επτά και ένα αντίστοιχα με σύνολο ανθρώπων τέσσερις χιλιάδες εκατόν έντεκα. Ποια Τουπόλεφ νοικιάστηκαν. Τα Τουπόλεφ νοικιάστηκαν προεκλογικά προφανώς στις μακεδονικές αερογραμμές και θέλω να σας πληροφορήσω και το ξέρετε καλύτερα από μένα, μπορεί εμείς να φέραμε περισσότερες πτήσεις τσάρτερ, αλλά φέρατε και εσείς από την Κύπρο πτήσεις για να ψηφίσουν στις εκλογές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς φέραμε Κυπρίους.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Σέβομαι πολύ αυτά που είπατε, κύριε Μητσοτάκη, αλλά οι άνθρωποι που πήγαν να ψηφίσουν στο Ηράκλειο ή στα Χανιά ήταν άνθρωποι που είχαν γραφτεί κανονικά στα δημοτολόγια και είναι ψηφοφόροι και Έλληνες της Κρήτης και τους προσβάλετε αν λέτε ότι αυτό είναι παράνομο και να φέρετε τα στοιχεία της παρανομίας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν κατοικούσαν εκεί ποτέ. Δεν είχαν καμία σχέση με την Κρήτη.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Δεν τα λέει ο κ. Ντογιάκος αυτά τα στοιχεία για την Κρήτη που λέτε.
ΙΩΑΝΝΗΣ ΚΕΦΑΛΟΓΙΑΝΝΗΣ: Να τα ψάξουμε.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Πολύ ήρεμα θα τα πούμε όλα.
Αυτά σε ό,τι αφορά το μεγάλο ψεύδος της περί δήθεν μετακίνησης. Πάω τώρα σε μερικά πολιτικά σχόλια. 
Κατ' αρχάς δεν κρίνει κανείς τον κ. Ντογιάκο με την έννοια του δικαστικού λειτουργού και με την έννοια ότι αν κάνει καλά ή όχι τη δουλειά του εάν ο ίδιος δεν προκαλεί την κρίση. Εγώ κατ' αρχάς είμαι πολύ καλοπροαίρετος και σέβομαι απόλυτα τη δικαιοσύνη. Το έχω στη νοοτροπία μου και στην πρακτική μου. Όμως ο τρόπος που κρίνει την εφαρμογή του νόμου σε δύο περιόδους, του ίδιου νόμου, είναι αυθαίρετος πολιτικά. Στην πρώτη η Ελλάδα παράτυπα μεν -με σκληρές εκφράσεις όπως είπε ο κ. Καστανίδης- σωστά δε για εθνικούς λόγος έκανε τις μαζικές ελληνοποιήσεις, στη δε δεύτερη περίοδο η Ελλάδα παράτυπα μεν, πολιτικά κολάσιμα δε για λόγους ενσυνείδητης παρανομίας και σκοπιμότητας έκανε τις μαζικές πολιτογραφήσεις της δεύτερης περιόδου. 
Ο κ. Μητσοτάκης είπε κάτι πολύ σωστό αλλά ως έμπειρος κοινοβουλευτικός σταμάτησε σε ένα σημείο. Μίλησε ειλικρινά για ομαδική, μαζική είσοδο στη πρώτη φάση με τις μαζικές πολιτογραφήσεις, όμως εσιώπησε στη συνέχεια. Διότι θέλω να σας θυμίσω, κύριε Πρόεδρε, ότι η συνέχεια ήταν το 1993. Το 1993 σε σχέση με το 1990, '91, '92 τα πράγματα στην πρώην Σοβιετική Ένωση ήταν πολύ χειρότερα. Το θέμα του Ναγκόρνο Καραμπάχ, Αζερμπαϊστάν, της Γεωργίας, της Αρμενίας βρισκόντουσαν σε πλήρη έξαρση. Άρα πολύ σωστά συνεχίστηκαν με την εφαρμογή του δικού σας νόμου οι μαζικές πολιτογραφήσεις και οι μαζικές παλιννοστήσεις.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το 1993 ήμασταν εμείς Κυβέρνηση, κύριε Υπουργέ, μην το ξεχνάτε.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Μετά το '94 και το '95 και συνεχίστηκαν όπως γνωρίζετε μέχρι το '97 και το '98 και μεις μετά έγκαιρα όταν είπαμε να σταματήσει αυτή η διαδικασία κάναμε το νόμο μέσα σε ένα χρόνο και το 2000 τον ψηφίσαμε στη Βουλή για να αλλάξουμε το δικό σας θεσμικό πλαίσιο. Το ερώτημα είναι ποιοι ήταν οι ειδικοί λόγοι τους οποίους υπαγόρευε στον κ. Ντογιάκο στη δεύτερη πλευρά να αναζητά ποινικές ευθύνες κορυφαίων Υπουργών της Κυβέρνησης και γιατί με μια φράση ενώ μιλάει πολύ σκληρά για τη δική σας περίοδο λέει ότι εθνικά ήταν επιτακτικό να γίνει και καλώς έγιναν οι παρατυπίες και οι παρανομίες την πρώτη περίοδο. Σ' αυτό το ερώτημα δεν απαντήσατε. Πιστεύω ότι αυτό είναι το κέντρο βάρους της σημερινής μας συζήτησης.
ΒΥΡΩΝ ΠΟΛΥΔΩΡΑΣ: Από τηλεγραφήματα της Μόσχας προς το ΥΠΕΞ.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Το επόμενο ζήτημα είναι ποιος άνοιξε το θέμα. Ο κ. Μητσοτάκης είχε την ευαισθησία και ξεκίνησε την εφαρμογή βέβαια το άνοιξε η υπηρεσιακή κυβέρνηση του 1990 μετά την κυβέρνηση Ζολώτα με τη σαφή κοινή υπουργική απόφαση που δημοσιεύτηκε στην Εφημερίδα της Κυβερνήσεως την οποία με το δικό σας νόμο το 1993 επικυρώσατε. Αυτά για την ιστορική αλήθεια, κύριε Πρόεδρε.
Πάμε τώρα στο ερώτημα θέλουμε ή δεν θέλουμε να διαλευκανθούν οι υποθέσεις. Εγώ λέω και ισχυρίζομαι ότι θέλουμε. Ξέρετε γιατί τώρα βρίσκονται ανακλήσεις και διαρκώς διευρύνονται; Γιατί διέταξε η ελληνική Κυβέρνηση και με μένα προσωπικά και με την προηγούμενη ηγεσία του Υπουργείου Εσωτερικών πλήρη διαλεύκανση όλων των υποθέσεων.
Και οι διακόσιες εξήντα δύο ανακλήσεις που ήταν τότε, που έγιναν τετρακόσιες εξήντα οκτώ μέχρι το 1999, σας πληροφορώ ότι τώρα είναι ήδη πεντακόσιες είκοσι τρεις και είναι για υπογραφή και άλλες και μπορούν να γίνουν και δύο χιλιάδες και τρεις χιλιάδες. 
Έχω όμως δύο ερωτήματα. Το ένα ερώτημα είναι ότι ανάκληση δεν γίνεται μόνο γιατί υπήρξαν οι τυχοδιώκτες ή οι παράνομοι ή η ρώσικη μαφία που υπήρχε και στην πρώτη περίοδο πολύ μεγαλύτερη από ό,τι πιθανά στη δεύτερη περίοδο. Η πρώτη περίοδος δεν διελευκάνθηκε. Εμείς λέμε να τις διελευκάνουμε όλες. Και κάνει τη δουλειά του και το σώμα των επιθεωρητών και των ελεγκτών της Δημόσιας Διοίκησης και η νομαρχία της χώρας και το Τμήμα Αλλοδαπών του Υπουργείου Δημόσιας Τάξης. Όλοι αυτοί κάνουν συστηματικούς ελέγχους και βρίσκουν παρατυπίες. 
Εγώ όμως αρνούμαι ακόμη και τις ανακλήσεις που πάνε να γίνουν. Εγώ θα δεχθώ ότι και οι δύο χιλιάδες και οι τρεις χιλιάδες είναι λωποδύτες της ρώσικης μαφίας. Εσείς όμως μας είπατε ότι και οι εκατόν πενήντα χιλιάδες είναι παράνομοι.
Άρα, θα ήταν πιο υπεύθυνο για τη Βουλή, αντί να κάθεται να συζητά γενικά πολιτικά γι' αυτά τα θέματα, να προσδιορίσει το όριο ανάμεσα στην παρατυπία και στην πραγματική παρανομία …
ΒΥΡΩΝ ΠΟΛΥΔΩΡΑΣ: Αυτό είναι θέμα της εξεταστικής επιτροπής.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, δεν είναι θέμα εξεταστικής επιτροπής. Είναι θέμα διαλόγου και μιας απόδοσης από την Κυβέρνηση ή από ένα νομοθέτη…
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν είναι έτσι …
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Τι σημαίνει εξεταστική επιτροπή; Για να εφαρμοστούν οι νόμοι του κράτους που εφαρμόζονται σήμερα με τον καλύτερο δυνατό τρόπο;
ΙΩΑΝΝΗΣ ΚΑΛΟΓΙΑΝΝΗΣ: Δεν εφαρμόζονται ποτέ. Καθεστώς είστε …
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Σήμερα γίνονται οι έλεγχοι, ενώ δεν γινόντουσαν την πρώτη περίοδο.
Μετά απ' αυτό υπάρχει μία αιτίαση που είπε ο Αρχηγός της Αξιωματικής Αντιπολίτευσης, ότι ο Υπουργός Εσωτερικών ομολόγησε το πρόβλημα σε μία συνεδρίαση της Διακομματικής Επιτροπής. 
Ο Υπουργός Εσωτερικών είπε κάτι πολύ απλό, το οποίο ξέρετε πολύ καλά. Είπε ότι "εγώ δεν νιώθω περήφανος αν έστω και μία και δύο ή και δέκα περιπτώσεις που διελευκάνονται τώρα, που ελέγχονται σ' όλη την κλίμακα, σε όλο το φάσμα των νομαρχιών της χώρας, με δική μου εντολή, έχουν ψηφίσει ή έχουν πάρει διαβατήριο ή οτιδήποτε άλλο". 
Αυτό είπε ο Υπουργός των Εσωτερικών. Και ο Υπουργός Εσωτερικών ομολόγησε με τιμιότητα ότι μπορεί να είναι και εκατό και χίλια και τρεις χιλιάδες. Αυτό όμως είναι αιτία αλλοίωσης του εκλογικού αποτελέσματος; 
Αυτό είναι αιτία για να διερευνήσει η Βουλή ένα θέμα που το διερευνούν οι αρμόδιες υπηρεσίες με γρήγορους ρυθμούς, για να μπορεί σήμερα ο κ. Καραμανλής να φέρει τα αποτελέσματα της διερεύνησης που έγινε με δική μου εντολή, ως στοιχεία ντοκουμέντα που θα καταπλήξει τη Βουλή; 
Πρέπει, λοιπόν, να σας πω ότι τον έλεγχο τον κάνουμε εμείς. Γίνεται με καθαρή και δυνατή κυβερνητική εντολή σε όλο το φάσμα των ελληνοποιήσεων.
ΙΩΑΝΝΗΣ ΚΕΦΑΛΟΓΙΑΝΝΗΣ: Τι σας πειράζει, λοιπόν, στο έλεγχο να συμμετάσχουμε και εμείς; 
ΜΙΛΤΙΑΔΗΣ ΕΒΕΡΤ: Όχι, εμείς, η Βουλή.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας πω στο τέλος, κύριε Κεφαλογιάννη. 
Πάμε τώρα στο θέμα αυτής καθ' αυτής της πρότασης για την εξεταστική επιτροπή. Τα γενικά τα έχετε ξαναπεί. Τι ρωτάτε για να πείτε ότι θα πρέπει να διελευκανθεί; Θα σας πω αμέσως τι λέει το κείμενο και θα απαντήσω ανακεφαλαιώνοντας τα προηγούμενα. 
Πρώτον, λέει ότι απ' όσα προεκτέθηκαν προκύπτει επίσης ότι δεν είναι ακόμη γνωστά μεταξύ άλλων τα ακόλουθα που προφανώς πρέπει να διελευκάνει: Ο συνολικός αριθμός των ελληνοποιήσεων που έγιναν από το 1990 ως το Σεπτέμβριο του 2000. 
Έχει δοθεί και είναι αναμφισβήτητο και δεν φέρατε ούτε ένα στοιχείο που θα αποδεικνύει ότι δεν είναι σωστό το νόμιμο ή μη της καθεμιάς απ' αυτές. Ελέγχεται από τις αρμόδιες υπηρεσίες και θα πάει σε όλο το φάσμα και θα έχετε πρόσβαση σε όλους τους ελέγχους και σε όλα τα στοιχεία με την υπεύθυνη δέσμευση του Υπουργού Εσωτερικών.
Δεύτερον, οι διαδικασίες που ακολουθήθηκαν και εναπόκεινται στη χρήση και στη μετάφραση των δικαιολογητικών απόκτησης της ελληνικής ιθαγένειας, γίνονται σύννομες σε όλη την κλίμακα. Και σήμερα γίνεται δεύτερος έλεγχος σε όλες τις υπηρεσίες εάν είναι σύννομες. 
Για τους εμπλακέντες στις παράνομες ελληνοποιήσεις -δημόσιοι υπάλληλοι, ιδιώτες, σύλλογοι, μεταφραστικά και τουριστικά γραφεία- θα αποδοθούν ευθύνες όπου υπάρχουν γιατί για οποιαδήποτε ανάκληση γίνεται και είναι παράνομη και όχι απλώς παράτυποι, ο φάκελος μεταβιβάζεται στον εισαγγελέα.
Για όλους αυτούς τους λόγους, πιστεύω ότι δεν έχει κανένα νόημα να συστήσουμε εξεταστική επιτροπή. Να κάνει τι; Να υποκαταστήσει τις αρμόδιες υπηρεσίες που με εντολή της Κυβέρνησης κάνουν σήμερα τη δουλειά τους; 
Και εδώ θέλω να πάω στο τελευταίο συμπέρασμα. Εγώ νομίζω, κυρίες και κύριοι συνάδελφοι, ότι πίσω από τη ρητορική έξαρση της σημερινής ημέρας υπήρξε μια αξιοσημείωτη παραδοχή από σας ότι, εκτός από ορισμένες εξαιρετικές περιπτώσεις, που μάλλον σας ξέφυγαν, κανείς δεν αναφέρθηκε σε ενδεχόμενες ποινικές ευθύνες. Και αυτό είναι πάρα πολύ σημαντικό. 
Η εξεταστική επιτροπή θα γίνει όχι για να υποκαταστήσει τις υπηρεσίες του κράτους που κάνουν τον έλεγχο, αλλά για να διερευνηθεί η ευθύνη Υπουργών, σύμφωνα με το πόρισμα του εισαγγελέα, για τις παράνομες ελληνοποιήσεις, γιατί δεν άλλαξαν -όπως το είπε πολύ χαρακτηριστικά ο εισηγητής της Πλειοψηφίας και ο κ. Ακριβάκης- οι Κυβερνήσεις οι μετά το 1994 το νόμο…
ΜΙΛΤΙΑΔΗΣ ΕΒΕΡΤ: Δεν έχετε διαβάσει το κείμενο για την εξεταστική επιτροπή. Το παραποιείτε.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Το έχουμε διαβάσει πολύ αναλυτικά, κύριε Πρόεδρε.
'Αρα, λοιπόν, εδώ πέρα εσείς επικαλείσθε την εξεταστική επιτροπή για λόγους δικής μας δημοκρατικής ευαισθησίας ή για να αποδεχθεί τελικά η Κυβέρνηση ότι κάποιο λάκκο κρύβει η φάβα των εκλογών του 2000 και άρα να συνεχίσετε όλο αυτό το πολιτικό παιχνίδι που κινείται καθαρά στην επιφάνεια παρά τις επανειλημμένες, τις τεκμηριωμένες απαντήσεις της Κυβέρνησης στην Εθνική Αντιπροσωπεία;
Γι' αυτό, λοιπόν, δεν είναι επαρκής η αιτιολόγηση και η Βουλή δεν μπορεί για λόγους ηθικής, πολιτικής και συνταγματικής τάξης να ψηφίσει πρόταση σύστασης εξεταστικής επιτροπής, έστω κι αν την φέρετε και άλλη φορά και τέταρτη φορά. Δεν είναι θέμα δικής μας ευαισθησίας, είναι θέμα δικής σας πολιτικής σκοπιμότητας. 
Αν όλα αυτά -τελειώνοντας- είναι προφανή, γιατί με τόση επιμονή συντηρείτε το κλίμα; Εγώ προχθές κάλεσα μία διακομματική επιτροπή και όταν τους είπα να μιλήσουμε για τους εκλογικούς καταλόγους, μου είπαν ότι εμείς δεν κάνουμε αυτήν τη συζήτηση, διότι φοβόμαστε, δεν σας έχουμε εμπιστοσύνη. Τους λέγω ότι τους εκλογικούς καταλόγους,σύμφωνα με το νόμο που ψηφίσαμε,θα τους βγάζουν οι δήμοι, είναι τα δημοτολόγια. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν εφαρμόζουν το νόμο για τους εκλογικούς καταλόγους.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης) Εμείς θα πείσουμε τους δημάρχους να παραποιήσουν τους εκλογικούς καταλόγους σε όλη τη χώρα; Θα είναι χίλια εκατόν τόσα δημοτολόγια οι εκλογικοί κατάλογοι. Και ερωτώ: Δεν συζητάτε γιατί; Μπορώ να κάνω εγώ καμία παραποίηση των δημοτολογίων ή έχω, όπως είπε κάποιος συνάδελφος,τη μαγική και δαιμονική ικανότητα, ως ένα κόμμα παράνομο και επιρρεπές στη νοθεία, να πείσω τη μεγάλη πλειοψηφία των δημάρχων να αλλάξει τα δημοτολόγια;
Εγώ πιστεύω ότι αυτήν την πολιτική σκοπιμότητα πρέπει να την αφήσετε, να αφήσετε αυτό το θέμα στην άκρη. Δεν σας πάει, δεν είναι γήπεδο που σας ταιριάζει. Δεν μπορείτε να ξαναγράψετε την ιστορία, δηλαδή, να μεταφέρετε την ευθύνη βίας, νοθείας και συναφών παλιών αμαρτιών -που δεν τις έχετε τώρα- δικών σας στην άλλη παράταξη, που ουδέποτε συνδέθηκε με τέτοιες αμαρτίες…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηταν πταίσματα μπροστά σ' αυτά που συμβαίνουν τώρα.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): …και γι' αυτό η Εθνική Αντιπροσωπεία με πλήρη συνείδηση και χωρίς κανένα φόβο δεν πρόκειται να ψηφίσει σύσταση εξεταστικής επιτροπής την οποία ζητάτε. 
(Χειροκροτήματα από την πτέρυγα του ΠΑ.ΣΟ.Κ.)
( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, κηρύσσεται περαιωμένη η συζήτηση επί της προτάσεως του Προέδρου της Νέας Δημοκρατίας κ. Κώστα Καραμανλή και των Βουλευτών του Κόμματός του, για τη σύσταση εξεταστικής επιτροπής, με αντικείμενο τη διερεύνηση "της νομιμότητας των διαδικασιών χορήγησης της ελληνικής ιθαγένειας από το 1990 ως τις 9.4.2002". 
Kύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας, επί της προτάσεώς της για τη σύσταση εξεταστικής επιτροπής, της οποίας το κείμενο έχει ως εξής:
"ΑΙΤΗΣΗ ΔΙΕΞΑΓΩΓΗΣ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες ζητούμε τη διεξαγωγή ονομαστικής ψηφοφορίας ως προς την πρόταση της Νέας Δημοκρατίας για τη σύσταση Εξεταστικής Επιτροπής, με αρμοδιότητα το ζήτημα παράνομης απονομής της ελληνικής ιθαγένειας.
Αθήνα, 31 Ιανουαρίου 2002
1) Γ. Κεφαλογιάννης
2) Π. Παυλόπουλος
3) Κ. Τασούλας
4) Ι. Τζαμτζής
5) Κ. Τσιπλάκης
6) Α. Μπενάκη
7) Ι. Χωματάς
8) Α. Παρασκευόπουλος
9) Γ. Γιακουμάτος
10) Στ. Παπαδόπουλος
11) Ν. Κορτσάρης
12) Π. Φουντουκίδου
13) Γ. Δεικτάκης
14) Θ. Κατσίκης
15) Π. Αδρακτάς
16) Χ. Ζώης
17) Α. Φλωρίνης
18) Θ. Λεονταρίδης
19) Γ. Παναγιωτόπουλος
20) Γ. Σαλαγκούδης
21) Α. Λυκουρέζος
22) Μ. Λιάπης
23) Σ. Δήμας
24) Π. Μολυβιάτης
25) Κ. Καρράς
26) Ν. Κακλαμάνης
27) Μ. Γιαννάκου
28) Κ. Καραμπίνας
29) Λ. Παπαγεωργόπουλος
30) Θ. Κασσίμης
31) Γ. Γαρουφαλιάς
32) Α. Κατσιγιάννης"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ.Κεφαλογιάννης. Παρών. 
Ο κ.Παυλόπουλος. Παρών.
Ο κ.Τασούλας. Παρών.
Ο κ.Τζαμτζής. Παρών.
Ο κ.Τσιπλάκης. Παρών.
Η κα Μπενάκη. Παρούσα.
Ο κ.Χωματάς. Παρών.
Η κα Παπακώστα. Παρούσα.
Ο κ.Γιακουμάτος. Παρών.
Ο κ.Παπαδόπουλος. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση.
Θα γίνει ονομαστική ψηφοφορία επί της προτάσεως της Νέας Δημοκρατίας για σύσταση εξεταστικής επιτροπής.
Οι αποδεχόμενοι την πρόταση, απαντούν "ΝΑΙ". 
Οι μη αποδεχόμενοι την πρόταση απαντούν "ΟΧΙ". 
Οι αρνούμενοι ψήφο, απαντούν "ΠΑΡΩΝ".
Καλούνται επί του καταλόγου: ο κ. Νικόλαος Λεβογιάννης από το ΠΑΣΟΚ και ο κ. Χρήστος Ζώης από τη Νέα Δημοκρατία.
Στο Προεδρείο υπάρχουν οι επιστολές δώδεκα συναδέλφων που είναι σε απσοτολές στο εξωτερικό της Κυβερνήσεως ή της Βουλής. 
Παρακαλώ να αρχίσει η ανάγνωση του καταλόγου.
( Ψ Η Φ Ο Φ Ο Ρ Ι Α )
(ΜΕΤΑ KAI ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος συνάδελφος που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλούνται οι κύριοι ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, μέχρι να ολοκληρωθεί η καταμέτρηση έχω την τιμή να ανακοινώσω στο Σώμα ότι ο συνάδελφος κ. Κάρολος Παπούλιας ζητεί την άδεια του Σώματος για ολιγοήμερη απουσία του στο εξωτερικό. 
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.
Επίσης, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", πενήντα εννιά μαθητές και έξι συνοδοί δάσκαλοι από το 8ο Δημοτικό Σχολείο Κορυδαλλού. Η Βουλή τους καλωσορίζει.
(Χειροκροτήματα από όλες τις πτέρυγες)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης ψηφοφορίας.
Εψήφισαν συνολικά 274 Βουλευτές.
Υπέρ της προτάσεως της Νέας Δημοκρατίας, δηλαδή "ΝΑΙ", εψήφισαν 127 Βουλευτές.
Κατά της προτάσεως της Νέας Δημοκρατίας, δηλαδή "ΟΧΙ", εψήφισαν 147 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο τεύχος των Πρακτικών της Βουλής)

ΠΡΟΕΔΡΟΣ (Απόστολος Κακλαμάνης): Συνεπώς, η πρόταση του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και των Βουλευτών του κόμματός του για σύσταση εξεταστικής επιτροπής με αντικείμενο τη διερεύνηση "της νομιμότητας των διαδικασιών χορήγησης της ελληνικής ιθαγένειας από το 1990 ως τις 9-4-2000" δεν έγινε δεκτή. 
Κύριοι συνάδελφοι, έχουν διανεμηθεί τα Πρακτικά της Δευτέρας 21 Ιανουαρίου 2002 και της Τρίτης 22 Ιανουαρίου 2002 και ερωτάται το Σώμα αν τα επικυρώνει. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Δευτέρας 21 Ιανουαρίου 2002 και της Τρίτης 22 Ιανουαρίου 2002 επεκυρώθησαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 18.20' λύεται η συνεδρίαση για αύριο ημέρα Παρασκευή 1 Φεβρουαρίου 2002 και ώρα 10.30', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ