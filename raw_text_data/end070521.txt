ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΛΓ’

Δευτέρα 21 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 7ο Δημοτικό Σχολείο Γιαννιτσών και το Σχολείο Δεύτερης Ευκαιρίας Καλλιθέας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 22 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ; Εργων σχετικά με τη λήψη μέτρων για την αντιμετώπιση λειψυδρίας κ.λπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με τη λήψη μέρων για τους εργαζόμενους φοιτητές και σπουδαστές ώστε να μπορούν να ολοκληρώσουν τις σπουδές τους κ.λπ., σελ.
γ) Προς τον Υπουργό Μεταφορών και Επικοινωνιών, σχετικά με την επέκταση της αστικής συγκοινωνίας στη Δυτική και Ανατολική Αττική, σελ.
5. Συζήτηση επερώτησης προς τον Υπουργό Εθνικής Παιδείας και Θρησκευμάτων σχετικά με τη λειτουργία του Ελληνικού Ανοιχτού Πανεπιστημίου, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΕΞΑΡΧΟΣ Β., σελ.
ΚΑΛΟΓΙΑΝΝΗΣ Σ., σελ.
ΚΑΝΕΛΛΗ Λ., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΤΑΛΙΑΔΟΥΡΟΣ Σ., σελ.

Β. Επί της επερώτησης:
ΑΗΔΟΝΗΣ Χ., σελ.
ΒΑΡΒΙΤΣΙΩΤΗΣ Μ., σελ.
ΒΡΕΤΤΟΥ Ρ., σελ.
ΛΕΒΕΝΤΗΣ Α., σελ.
ΜΠΟΛΑΡΗΣ Μ., σελ.
ΠΑΠΑΙΩΑΝΝΟΥ Μ., σελ.
ΤΑΛΙΑΔΟΥΡΟΣ Σ., σελ.
ΧΡΥΣΟΧΟ’Ι’ΔΗΣ Μ., σελ.
ΧΥΤΗΡΗΣ Τ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΛΓ΄
      Δευτέρα 21 Μαΐου 2007
      
      Αθήνα, σήμερα στις 21 Μαΐου 2007, ημέρα Δευτέρα και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Έξαρχο, Βουλευτή Λαρίσης τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      
      1) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η Πανελλήνια Ομοσπονδία Σωματείων Εργοληπτών Ηλεκτρολόγων Νομού Πέλλας ζητεί την προώθηση πρότασης για θέματα ασφαλείας και ελέγχων στις εσωτερικές ηλεκτρικές εγκαταστάσεις κ.λπ..
      2) Η Βουλευτής Εύβοιας  κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία το Σωματείο Εργαζομένων Ηλεκτρομηχανικής Κύμης ζητεί την ένταξη της Ηλεκτρομηχανικής Κύμης στα Ελληνικά Αμυντικά Συστήματα.
      3) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Σύλλογος Ερευνητών Δημοκρίτου διαμαρτύρεται για τη μετακίνηση στελεχών του Ινστιτούτου Πυρηνικής Τεχνολογίας – Ακτινοπροστασίας Δημοκρίτου.
      4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία το Επιμελητήριο των Ελληνικών Νησιών ζητά τη μείωση των τελών προσγείωσης, απογείωσης και παραμονής των αεροσκαφών στα αεροδρόμια των νησιωτικών περιοχών της χώρας.
      5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη διατήρηση και ενίσχυση του θεσμού των Γραφείων Οικονομικών και Εμπορικών Ακολούθων.
      6) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών  ζητεί την έκδοση των απαιτούμενων διυπουργικών αποφάσεων για την ενεργοποίηση του νέου αναπτυξιακού ν. 3299/04.
      7) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ  κατέθεσε αναφορά, με την οποία ο κ. Τσαμάρης Βασίλειος, έμπορος ειδών πυρασφάλειας, ζητεί την απαγόρευση της ελεύθερης πώλησης πυροσβεστήρων.
      8) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά, με την οποία η Ένωση Νοσοκομειακών Ιατρών Πέλλας ζητεί την πρόσληψη ιατρικού και νοσηλευτικού προσωπικού στα νοσοκομεία και τα κέντρα υγείας του Νομού Πέλλας.
      9) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά, με την οποία το Εργατοϋπαλληλικό Κέντρο Νομού Φωκίδας διαμαρτύρεται για το εργασιακό καθεστώς των συμβασιούχων του Νομού Φωκίδας.
      10) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά, με την οποία το Δημοτικό Συμβούλιο Ρεθύμνης ζητεί την έγκριση του νέου οργανισμού του Γενικού Νοσοκομείου Ρεθύμνου και την κάλυψη όλων των οργανικών θέσεων με ιατρικό και νοσηλευτικό προσωπικό.
      11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμαρχος Εκάλης Ν. Ιωαννίνων ζητεί την παύση λειτουργίας του πεδίου βολής στη θέση «ΠΕΝΤΑΛΩΝΙ» του Τ.Δ. Λιγοψάς Δήμου Εκάλης Ιωαννίνων.
      12) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμαρχος Δελβινακίου Ν. Ιωαννίνων ζητεί την ένταξη έργων στο Δ΄ Κοινοτικό Πλαίσιο Στήριξης.
      13) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η κ. Όλγα Παυλίδου ζητεί τον εκσυγχρονισμό του νομοθετικού πλαισίου που διέπει τη χορήγηση διατροφών στις μονογονεϊκές οικογένειες.
      14) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ένωση Χειμαρριωτών ζητεί να αναγνωριστούν ως Έλληνες ομογενείς οι κάτοικοι των χωριών της παραλιακής ζώνης της Βορείου Ηπείρου.
      15) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία το Τμήμα Ηπείρου του Τεχνικού Επιμελητηρίου της Ελλάδος ζητεί την αύξηση των φωτοβολταϊκών σταθμών ηλεκτρικής ενέργειας στην Ήπειρο.
      16) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία το Τμήμα Ηπείρου του Τεχνικού Επιμελητηρίου της Ελλάδος ζητεί την αύξηση των φωτοβολταϊκών σταθμών ηλεκτρικής ενέργειας στην Ήπειρο.
      17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Πανελλήνιος Επιστημονικός Σύλλογος Θεατρολόγων ζητεί να δημιουργηθούν οργανικές θέσεις, οι οποίες να καλυφθούν με θεατρολόγους, στην πρωτοβάθμια και δευτεροβάθμια εκπαίδευση.
      18) Οι Βουλευτές Β΄Αθηνών και Α΄Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Σύλλογος Εργαζομένων Δήμου Αιγάλεω ζητεί να καταβληθούν τα δεδουλευμένα στους συμβασιούχους εργαζόμενους στο δήμο και να μονιμοποιηθούν.
      19) Οι Βουλευτές Λαρίσης και Α΄Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία το Εργατικό Κέντρο Ν. Φωκίδας διαμαρτύρεται για την απόλυση συμβασιούχων εργαζομένων του νομού.
      20) Οι Βουλευτές Β΄Πειραιώς και Α΄Αθηνών κυρίες ΒΕΡΑ ΝΙΚΟΛΑΪΔΟΥ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία το Σωματείο Εργαζομένων Κέντρου Βρεφών «Η ΜΗΤΕΡΑ» ζητεί την άμεση στελέχωση του Κέντρου.
      21) Οι Βουλευτές Β΄Αθηνών και Α΄Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Ένωση Δικαστών και Εισαγγελέων ζητεί την αύξηση του αριθμού των εισακτέων σπουδαστών στην Εθνική Σχολή Δικαστών.
      22) Οι Βουλευτές Β΄Αθηνών και Λαρίσης κ. ΑΝΤΩΝΗΣ ΣΚΥΛΛΑΚΟΣ και κ. ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία η Ένωση Λειτουργών Μέσης Εκπαίδευσης Ν. Λάρισας διαμαρτύρεται για τον τρόπο διορισμού εκπαιδευτικών των ιδιωτικών σχολείων στη δημόσια εκπαίδευση.
      23) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία  το Εργατοϋπαλληλικό Κέντρο Κορίνθου ζητεί άμεση επιστροφή των χρημάτων στα ασφαλιστικά ταμεία κ.λπ..
      24) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά, με την οποία το Εργατοϋπαλληλικό Κέντρο Νομού Φωκίδας διαμαρτύρεται για τις απολύσεις εργαζομένων τόσο στη Σχολή Τουριστικών Επαγγελμάτων Γαλαξιδίου όσο και σε λοιπούς φορείς του νομού.
      25) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία ο Δήμος Φιγαλείας Ν. Ηλείας ζητεί τη χορήγηση αυτοκινήτου για τις ανάγκες του προγράμματος «Βοήθεια στο Σπίτι».
      	Β.ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  5754/16.3.07 ερώτηση του Βουλευτή κ. Κων/νου Μπαντουβά δόθηκε με το υπ’ αριθμ. 1013/18.4.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Μπαντουβάς, σας πληροφορούμε τα εξής:
      Ο ποιοτικός έλεγχος στα νωπά φρούτα και λαχανικά προέλευσης Τ ρίτων Χωρών διενεργείται υποχρεωτικά σε όλα τα φορτία σύμφωνα με τη διαδικασία που ορίζεται από τους Κοινοτικούς Κανονισμούς στα σημεία διακίνησής τους (πύλες εισόδου όπως λιμάνια, τελωνεία, αεροδρόμια, σημεία συγκέντρωσης όπως κεντρικές αγορές και σημεία διάθεσής τους όπως καταστήματα ή λαϊκές αγορές).
      Οι έλεγχοι εξασφαλίζουν τις εμπορικές προδιαγραφές ποιότητας καθώς και την καταλληλότητα των προϊόντων για την προστασία του καταναλωτή. Στις προδιαγραφές αυτές περιλαμβάνεται μεταξύ των άλλων και η αναγραφή στη σήμανση της χώρας προέλευσης του προϊόντος, έτσι ώστε να εξασφαλίζεται στην αγορά σύστημα αναγνωρισιμότητας για κάθε προϊόν και να μη διατίθενται στην αγορά εισαγόμενα προϊόντα ως ελληνικά.
      Για τη διενέργεια του ποιοτικού ελέγχου δεν απαιτείται κατ' ανάγκη η ύπαρξη εργαστηρίου ποιοτικού ελέγχου στον τόπο εκτελωνισμού, αφού τα προβλεπόμενα δείγματα μπορούν να αποσταλούν σε κατάλληλα εξοπλισμένα εργαστήρια των Περιφερειακών Κέντρων Προστασίας Φυτών και Ποιοτικού Ελέγχου, στο Μ.Φ.Ι καθώς και σε άλλα διαπιστευμένα εργαστήρια (ISO 17025).
      Το Υπουργείο Αγροτικής Ανάπτυξης και Τροφίμων (Δ/νση Μεταποίησης Τυποποίησης και Ποιοτικού Ελέγχου) λαμβάνοντας υπόψη τις ανάγκες που προκύπτουν από την εφαρμογή των Κοινοτικών Κανονισμών, βρίσκεται στη διαδικασία οργάνωσης και διαπίστευση ς 23 εργαστηρίων πανελλαδικά, στα οποία δεν συμπεριλαμβάνεται κανένα για τα νησία του Αιγαίου Πελάγους.
      Ο Υφυπουργός
      Α. ΚΟΝΤΟΣ»
      
      2. Στην με αριθμό 5989/21.3.07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 39494/20.4.07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 5989/21.3.2007 ερώτηση, που κατατέθηκε στη Βουλή από το Βουλευτή κ. Ι. Μαγκριώτη, αναφορικά με το θέμα ανέγερσης Παιδιατρικού και Ογκολογικού Νοσοκομείου στη Θεσσαλονίκη, σας γνωρίζουμε τα εξής:
      Τα περιθώρια χρηματοδότησης του έργου σε μια εποχή δημοσιονομικής στενότητας απευθείας και αποκλειστικά από το Π.Δ.Ε. είναι περιορισμένα δεδομένου ότι το πρoβλεπόμενo κόστος του έργου υπερβαίνει το 1/2 του ετήσιου ύψους του Π.Δ.Ε. του Υπουργείου Υγείας και Κοινωνικής Αλληλεγγύης.
      Η αξιοποίηση του θεσμικού πλαισίου του Ν. 3389/05 και η κατασκευή με τη μέθοδο ΣΔΙΤ παρέχει στο Υπουργείο Υγείας και Κοινωνικής Αλληλεγγύης την εναλλακτική δυνατότητα να κατασκευαστεί άμεσα το έργο.
      Με τον τρόπο αυτό κατασκευάζεται ένα έργο που θα εξυπηρετήσει τους κατοίκους της Θεσσαλονίκης και της ευρύτερης περιοχής, επιτυγχάνεται η αξιοποίηση της εμπειρίας και τεχνογνωσίας του ιδιωτικού τομέα, περιορίζεται το κόστος κατασκευής και οι καθυστερήσεις ολοκλήρωσης του έργου, επιτυγχάνεται η καλύτερη δυνατή συντήρηση και λειτουργική υποστήριξη του έργου.
      Ο ιδιώτης θα αναλάβει με την ΣΔΙΤ την μελέτη, κατασκευή, εξοπλισμό και συντήρηση του έργου. Επιπρόσθετα εξετάζεται η περίπτωση να δοθούν η σίτιση, η ασφάλεια, η καθαριότητα και γενικά όλες οι μη ιατρικές και νοσηλευτικές υπηρεσίες όπως άλλωστε συμβαίνει και σήμερα.
      Το Θεαγένειο διαθέτει 350 κλίνες και καταλαμβάνει επιφάνεια 16.403 τ.μ. έχει πληρότητα 85% και απασχολεί 755 άτομα εκ των οποίων οι 211 είναι γιατροί.
      Το νέο Ογκολογικό νοσοκομείο Θεσσαλονίκης θα διαθέτει 400 κλίνες θα καταλαμβάνει επιφάνεια 45.000 τ.μ. και θα απασχολεί 1.120 εργαζόμενους εκ των οποίων 291 ιατροί, 408 νοσηλευτές, και 135 άτομα παραϊατρικό προσωπικό.
      Ο Υπουργός
      Δ. ΑΒΡΑΜΟΠΟΥΛΟΣ»
      3. Στην με αριθμό 6742/13-4-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 16619/ΔΕ3111/26-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω σχετικής ερώτησης, αναφορικά με την ένταξη στο Πρόγραμμα Πίνδος των Νομών Αιτωλοακαρνανίας και Ευρυτανίας, σας γνωστοποιούμε ότι η βιώσιμη ανάπτυξη της Βόρειας και Κεντρικής Πίνδου παραμένει σταθερά στις εθνικές μας προτεραιότητες.
      Ωστόσο, στην παρούσα φάση, όπως έχει διευκρινισθεί προς κάθε κατεύθυνση, το Πρόγραμμα υλοποιείται ως πιλοτική δράση με περιορισμένο αριθμό περιοχών της οροσειράς της Πίνδου και απώτερο στόχο την εξέλιξή του σε ένα Ολοκληρωμένο Πρόγραμμα Ανάπτυξης με τη σταδιακή ένταξη και άλλων περιοχών που πληρούν τις προϋποθέσεις του Προγράμματος αυτού.
      Επιπροσθέτως, τονίζεται ότι η διαδικασία ένταξης και χρηματοδότησης έργων είναι η ακόλουθη:
      - Τα έργα εγκρίνονται από την Επιτροπή Παρακολούθησης μετά από πρόταση των αρμοδίων Περιφερειών για ένταξη και χρηματοδότηση στο Εθνικό Πρόγραμμα Δημοσίων Επενδύσεων (ΣΑΕ - Φορέας Υπουργείο Οικονομίας και Οικονομικών).
      - Οι εγκρίσεις δημοπράτησης έργων πραγματοποιούνται από τους Γενικούς Γραμματείς των αντίστοιχων Περιφερειών ύστερα από αξιολόγηση και εξέταση της ωριμότητας των έργων από την Τεχνική Γραμματεία.
      - Η κατάρτιση των προτάσεων για την κατανομή των πιστώσεων πραγματοποιείται από τους αρμόδιους φορείς εκτέλεσης με τη σύμφωνη γνώμη του αρμόδιου Γεν. Γραμματέα της Περιφέρειας και η έγκρισή τους γίνεται από τη Δ/νση Δημοσίων Επενδύσεων του Υπουργείου Οικονομίας και Οικονομικών. 
      Εφόσον, τα αποτελέσματα της πιλοτικής εφαρμογής του Προγράμματος στις περιοχές της Βόρειας και Κεντρικής Πίνδου είναι τα αναμενόμενα, μελλοντικά θα εξετασθεί η δυνατότητα ένταξης περιοχών της Νότιας Πίνδου, με γνώμονα τις δυνατότητες αυτού και τους διαθέσιμoυς εθνικούς πόρους.
      Ο Υφυπουργός
      ΧΡΗΣΤΟΣ ΦΩΛΙΑΣ»
      4. Στην με αριθμό 6575/2-4-07 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 1035641/1256/ΟΟΤΥ/Δ’/25-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αρ. πρωτ.: 6575/2-4-2007 ερώτηση που κατέθεσε στη Βουλή των Ελλήνων ο Βουλευτής κ. Xρ. Αηδόνης σχετικά με την αναπροσαρμογή των αντικειμενικών αξιών ακινήτων στο Νομό Δράμας, σας γνωρίζουμε τα εξής:
      Το σύστημα αντικειμενικού προσδιορισμού της φορολογητέας αξίας των ακινήτων και κατά το νόμο και κατά την έννοια που ο όρος «αντικειμενικός» προσδίδει, καταγράφει αντικειμενικά την υφιστάμενη κατάσταση της αγοράς των ακινήτων. Οι αντικειμενικές αξίες των ακινήτων διαμορφώνονται ανάλογα με τις ιδιομορφίες κάθε περιοχής και προσαρμόζονται στις συνθήκες που επικρατούν κάθε φορά στην αγορά των ακινήτων, την οποία ακολουθούν και δεν διαμορφώνουν.
      Η άσκηση της αναπτυξιακής και φορολογικής πολιτικής γίνεται με τα αναπτυξιακά και φορολογικά μέτρα, μεταξύ των οποίων περιλαμβάνονται τα διάφορα κίνητρα και οι φορολογικοί συντελεστές και όχι με τη στρέβλωση των τιμών του αντικειμενικού συστήματος που οδηγεί σε μη αντικειμενικές και άδικες τιμές μεταξύ των διαφόρων περιοχών της Χώρας.
      	Η αναπροσαρμογή των αντικειμενικών αξιών των ακινήτων εφαρμόζεται από όλες τις Κυβερνήσεις ως μέτρο για την αντιμετώπιση της φοροδιαφυγής.
      Όσον αφορά δε τον προσδιορισμό της φορολογητέας αξίας των ακινήτων που βρίσκονται σε εντός σχεδίου περιοχές, επειδή αυτές ίσχυαν από 5/3/2001, αποφασίστηκε η αναπροσαρμογή τους να γίνει σταδιακά, ούτως ώστε η βελτίωση των τιμών να γίνει ομαλά και χωρίς απότομες αυξήσεις αφού στόχος του αντικειμενικού συστήματος είναι η δίκαιη κατανομή του φορολογικού βάρους προσεγγίζοντας τις αγοραίες τιμές με ομοιόμορφο κατά περιοχή ή κατηγορία ακινήτου τρόπο, χωρίς να διαταράσσεται η λειτουργία της αγοράς με τις γνωστές συνέπειες που συνεπάγεται αυτό.
      Ειδικά στο Νομό Δράμας υπήρχε ανάγκη εναρμόνισης των αντικειμενικών αξιών που προσδιορίζονται με βάση τους πίνακες τιμών του Υπ. Οικονομικών με τις αντίστοιχες τιμές της αγοράς. Η επιχειρούμενη σύγκριση των ποσοστών αύξησης των τιμών στο Νομό Δράμας με τα αντίστοιχα ποσοστά αύξησης στην υπόλοιπη Ελλάδα δεν είναι δόκιμη καθόσον τα ποσοστά αύξησης των τιμών είναι συνάρτηση του πόσο ανεπίκαιρες ήταν οι προϊσχύουσες τιμές, σε κάθε περίπτωση πάντως είναι χαμηλότερες από τις αντίστοιχες τιμές της αγοράς.
      Οπωσδήποτε όμως στα πλαίσια της παρακολούθησης των εφαρμοζομένων από 1/3/2007 αντικειμενικών αξιών ακινήτων και εφόσον διαπιστωθούν αποδεδειγμένα αποκλίσεις από τις τιμές της αγοράς, θα επανεξεταστούν ούτως ώστε να διορθωθούν στην επόμενη αναπροσαρμογή.
      Ο Υφυπουργός
      Π. ΔΟΥΚΑΣ»
      5. Στην με αριθμό 6155/26-3-07 ερώτηση του Βουλευτή κ. Ανδρέα Λοβέρδο δόθηκε με το υπ’ αριθμ. Δ5/ΗΛ/Β/Φ6/52/8219/18-4-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 6155/26-03-2007 ερώτησης που κατατέθηκε στη Βουλή από τον ως άνω Βουλευτή, σας αποστέλλουμε το ανωτέρω έγγραφο της ΔΕΗ, το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 6383/29-3-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Δ6/Φ38/οικ.8222/18-4-07 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, θέτουμε υπόψη σας ότι η αξιοποίηση των στερεών απορριμμάτων του πολεοδομικού συγκροτήματος Θεσσαλονίκης για την παραγωγή ηλεκτρικής ενέργειας ανάγεται στο πεδίο δράσης του Συνδέσμου Ο.Τ.Α. Μείζονος Θεσσαλονίκης.
      Ο εν λόγω Σύνδεσμος έθεσε ήδη από τις αρχές του έτους σε λειτουργία μονάδα συμπαραγωγής ηλεκτρισμού και θερμότητας με καύση βιοαερίου στο χώρο υγειονομικής ταφής απορριμμάτων στη Θέση Καναλάκι της περιφέρειας του Δημοτικού Διαμερίσματος Ταγαράδων του Δήμου Θέρμης εγκατεστημένης ηλεκτρικής ισχύος 5,048 Μεγαβάτ και ετήσιας παραγωγικής .ικανότητας 41 εκατ. κιλοβατωρών. Το έργο συνολικού επιλέξιμου κόστους 6,13 εκατ. Ευρώ συγχρηματοδοτείται με ποσό 2,45 εκατ. Ευρώ από κονδύλια του Επιχειρησιακού Προγράμματος Ανταγωνιστικότητα που άντλησε πόρους από το Γ' Κοινοτικό Πλαίσιο Στήριξης.
      Με το Εθνικό Στρατηγικό Πλαίσιο Αναφοράς που θα αποτελέσει τη διάδοχο κατάσταση του Γ' ΚΠΣ κατά την περίοδο 2007-2013 θα εξεταστεί η δυνατότητα χρηματοδότησης επενδύσεων και στον τομέα της αποτέφρωσης στερεών απορριμμάτων πέραν της βιομάζας και του βιοαερίου που ήδη χρηματοδοτούνται για παραγωγή ηλεκτρικής ενέργειας με εφαρμογή σύγχρονων τεχνολογιών που θα περιορίσουν την περιβαλλοντική επίπτωση της εν λόγω διαδικασίας στο ελάχιστο δυνατό.
      Ο Υπουργός
      Δ. ΣΙΟΥΦΑΣ»
      7. Στην με αριθμό 6201/27-3-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Δ15/Γ/οικ/8308/19-4-07 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω σχετική ερώτηση του Βουλευτή Στέλιου Ματζαπετάκη σας γνωρίζουμε ότι, σύμφωνα με το άρθρο 67 του Ν.1943/1991 (ΦΕΚ 50 Α) έχει συσταθεί σε κάθε υπουργείο, Γραφείο Τύπου και Δημοσίων Σχέσεων, στις αρμοδιότητες του οποίου περιλαμβάνονται τα ακόλουθα θέματα: α) η πληροφόρηση των μέσων ενημέρωσης για τις δραστηριότητες του υπουργείου, β) η κάλυψη γεγονότων και εκδηλώσεων γενικού ενδιαφέροντος του υπουργείου, γ) η παρακολούθηση, επισήμανση και συλλογή ειδήσεων και δημοσιευμάτων που αφορούν δραστηριότητες του υπουργείου και η ενημέρωση του υπουργού, δ) η παροχή πληροφοριών και διευκολύνσεων στους Έλληνες και ξένους δημοσιογράφους και στους αντιπροσώπους ξένων κρατών σχετικά με το έργο του υπουργείου, ε) η επιμέλεια οργάνωσης εορταστικών εκδηλώσεων.
      Για τη στελέχωση του γραφείου αυτού έχουν συσταθεί στο Υπουργείο Ανάπτυξης δύο θέσεις δημοσιογράφων με σχέση εργασίας ιδιωτικού δικαίου οι οποίοι απολύονται αυτοδικαίως και χωρίς αποζημίωση με την αποχώρηση για οποιονδήποτε λόγο του υπουργού που τους προσέλαβε.
      Στο Υπουργείο Ανάπτυξης υπηρετεί ένας δημοσιογράφος που έχει προσληφθεί με την με αριθ.Δ13.Α/Φ6.24/15753/28.7.2006 απόφαση του Υπουργού Ανάπτυξης.
      Η αμοιβή των δημοσιογράφων καθορίζεται από την Κοινή Υπουργική Απόφαση 25411/12.10.2006 (ΦΕΚ 1513 Β) και την ισχύουσα συλλογική σύμβαση εργασίας τους για το έτος 2007.
      Όσον αφορά το θέμα της ΔΕΗ ΑΕ, φορέα που ανήκει στην εποπτεία του Υπουργείου Ανάπτυξης, σας διαβιβάζουμε το Γ.Δ.Ν.Σ. 1501/16.4.07 έγγραφο της ΔΕΗ Α.Ε. με το οποίο δίδονται τα ζητούμενα στην ερώτηση στοιχεία.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 6277/28.3.07 ερώτηση του Βουλευτή κ. Χρήστου Χάιδου δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ./426/17.4.07 έγγραφο από τον Yπουργό Πολιτισμού η ακόλουθη απάντηση:
      «Σε  απάντηση της με αριθμ. πρωτοκόλλου 6277/28.03.07 ερώτησης του Βουλευτή κ. Χρήστου Χάιδου, σας γνωρίζουμε τα εξής:
      Διευκρινίζεται καταρχήν ότι τα ποσά, τα οποία εισπράττουν οι οργανισμοί συλλογικής διαχείρισης και προστασίας (Ο.Σ.Δ.) και τα οποία κατανέμουν στα μέλη τους δεν αποτελούν τέλος αλλά αμοιβή των δικαιούχων.
      Σύμφωνα με το άρθρο 3 παρ. 2 του Ν. 2121/1993 περί πνευματικής ιδιοκτησίας και συγγενικών δικαιωμάτων δημόσια θεωρείται κάθε χρήση ή εκτέλεση ή παρουσίαση του έργου, που κάνει το έργο προσιτό σε κύκλο προσώπων ευρύτερο από το στενό κύκλο της οικογένειας και το άμεσο κοινωνικό περιβάλλον, ανεξαρτήτως από το αν τα πρόσωπα αυτού του ευρύτερου κύκλου βρίσκονται στον ίδιο ή διαφορετικό χώρο. Για τη δημόσια αυτή εκτέλεση οφείλεται εύλογη αμοιβή στο δημιουργό (και στους εκτελεστές καλλιτέχνες και παραγωγούς-συγγενικούς δικαιούχους), η οποία υποχρεωτικά καταβάλλεται σε οργανισμό συλλογικής διαχείρισης σχετικών δικαιωμάτων. .
      Σύμφωνα με το άρθρο 56 του ν. 2121/1993 οι οργανισμοί συλλογικής διαχείρισης (ΟΣΔ) μπορούν να αξιώσουν από τους χρήστες, που έχουν την ευχέρεια της χρήσης των έργων του ρεπερτορίου τους, ποσοστιαία αμοιβή σύμφωνα με το άρθρο 32 παρ. 1 ν. 2121/1993. Οι αμοιβές αυτές καταγράφονται από τους ΟΣΔ στα αμοιβολόγια. Ο νόμος ορίζει γενικά πως τόσο κατά την κατάστρωση όσο και κατά την εφαρμογή των αμοιβολογίων οι ΟΣΔ οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις, ενώ υφίσταται και η δυνατότητα κατάρτισης συμφωνιών μεταξύ ΟΣΔ και οργανώσεων αvτιπρoσωπευτικών των χρηστών, που να ρυθμίζουν την οφειλόμενη αμοιβή και άλλα σχετικά ζητήματα (άρθρο 56 παρ. 3 εδ. στ' και ζ' ν. 2121/1993).
      Κατά πάγια τακτική των ΟΣΔ και όπως προκύπτει από τα δημοσιευμένα αμοιβολόγια τους, ο προσδιορισμός των αμοιβών για τη χρήση των έργων του ρεπερτορίου τους δεν είναι ενιαίος και ομοιόμορφος για όλες τις κατηγορίες των χρηστών αλλά πραγματοποιείται βάσει διαφόρων κριτηρίων και παραγόντων (τρόπος ή μέσο, με τον οποίο γίνεται η δημόσια εκτέλεση, σκοπός της, η χωρητικότητα του καταστήματος με βάση τα τετραγωνικά μέτρα, το γεγονός αν πρόκειται για αστική, τουριστική ή επαρχιακή περιοχή, οι τιμές των ποτών σε μια επιχείρηση κ.α.).
      Σε περίπτωση διαφωνίας των χρηστών για το ύψος της αμοιβής ο ισχύων νόμος περί πνευματικής ιδιοκτησίας 2121/1993 παρέχει τις εξής δυνατότητες:
      Α) «Αν ο χρήστης ισχυρίζεται ότι η αμοιβή είναι προφανώς δυσανάλογη προς αυτήν που συνήθως καταβάλλεται σε παρόμοιες περιπτώσεις, οφείλει, πριν από οποιαδήποτε χρήση, να προκαταβάλει στον οργανισμό ή το ζητούμενο ποσό αμοιβής ή το ποσό που θα έχει ορίσει, ύστερα από αίτηση του χρήστη, ως συνήθως καταβαλλόμενο σε παρόμοιες περιπτώσεις το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά επί της αμοιβής αποφαίνεται το αρμόδιο δικαστήριο» (άρθρο 56 παρ. 2 εδ. β' ν. 2121/1993).
      Β) Άλλη δυνατότητα που παρέχει ο νόμος είναι η προσφυγή σε διαιτησία, με διαιτητή που θα ορίσουν είτε από κοινού οι ΟΣΔ και οι αντιπροσωπευτικές οργανώσεις των χρηστών ή ο Υπουργός Πολιτισμού. (άρθρο 56 παρ. 3 εδ. α'-δ' ν. 2121/1993).
      Γ) Στο νόμο δίνεται επίσης γενικότερα η δυνατότητα υπαγωγής σε διαιτησία των διαφορών μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλει ο χρήστης στον οργανισμό (άρθρο 56 παρ. 5 όπως τροποποιήθηκε με το άρθρο 8 παρ. 15 ν. 2557/1997). Οι διαιτητές ορίζονται από πίνακα που καταρτίζει κάθε δύο χρόνια ο Οργανισμός Πνευματικής Ιδιοκτησίας (Ο.Π.Ι.). Κατά την κατάρτιση του πίνακα αυτού λαμβάνεται υποχρεωτικά υπόψη η γνώμη των ΟΣΔ και των χρηστών.
      Σύμφωνα με το ισχύον νομοθετικό καθεστώς ο Ο.Π.Ι. δεν μπορεί να επέμβει στον προσδιορισμό των αμοιβών για τη χρήση των έργων του ρεπερτορίου των ΟΣΔ που καθορίζεται αποκλειστικά από αυτούς. Οι οργανισμοί συλλογικής διαχείρισης διαμορφώνουν κατά νόμο το αμοιβολόγιο τους ελευθέρως ελεγχόμενοι από την Επιτροπή Ανταγωνισμού βάσει των σχετικών διατάξεων. Ο Ν. 2121/1993 και οι διεθνείς συμβάσεις δεν επιτρέπουν άλλη παρέμβαση στα αμοιβολόγια αυτά ιδίως από το ΥΠ.ΠΟ. και τον Ο.Π.Ι. Επομένως, η επέμβαση του ΥΠ.ΠΟ. ή και του Ο.Π.Ι. στον τρόπο σύνταξης των αμοιβολογίων προϋποθέτει προηγούμενη νομοθετική μεταρρύθμιση.
      Επισημαίνεται επίσης ότι σύμφωνα με το άρθρο 56’παρ. 3 του Ν. 2121/1993 οι ΟΣΔ και οργανώσεις αντιπροσωπευτικές των χρηστών μπορούν να καταρτίζουν συμφωνίες που ρυθμίζουν την αμοιβή, την οποία καταβάλλει ο χρήστης σε κάθε κατηγορία δικαιούχων, καθώς και κάθε άλλο ζήτημα που αφορά τις σχέσεις των δυο μερών στο πλαίσιο εφαρμογής του ίδιου νόμου.
      Σημειώνεται τέλος, ότι ο Ο.Π.Ι. από την πλευρά του έχει ήδη προχωρήσει σε έρευνα και ενέργειες σχετικά με το θέμα του αμοιβολογίου των ΟΣΔ και ειδικότερα ως προς τον τρόπο σύνταξης του και έγκρισής αυτού από κρατικούς φορείς.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      9. Στην με αριθμό 6938/18.4.07 ερώτηση του Βουλευτή κ. Βασιλείου Χρύση δόθηκε με το υπ’ αριθμ. 457/4.5.07 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της ερώτησης του Βουλευτή κ. Β. Χρύση που αφορά στη «Συνεχόμενη σύνδεση της νήσου των Λειψών της Δωδ/σου με την πρωτεύουσα του Νομού τη Ρόδο» σας πληροφορούμε τα παρακάτω:
      1. Το νησί των Λειψών εξυπηρετείται από το Ε/Γ - Ο/Γ «Ν.ΚΑΛ ΥΜΝΟΣ» με τέσσερα (4) δρομολόγια τη βδομάδα Κάλυμνος- Λέρος- Λειψοί- Πάτμος- Αρκιοί-Αγαθονήσι- Πυθαγόρειο με σύμβαση ανάθεσης δημόσιας υπηρεσίας κάθε Δευτέρα-Τετάρτη - Παρασκευή και Κυριακή. Στο δρομολόγιο της Κυριακής επιτυγχάνεται ανταπόκριση με το Ε/Γ-Ο/Γ BLUE STAR 2 στη Λέρο για παραλαβή επιβατών καιοχημάτων προς Λειψούς.
      Επίσης, εξυπηρετείται από το Ε/Γ-Δ!Ρ «ΠΑΤΜΟΣ ΣΤΑΡ» με τρία (3) δρομολόγια τη βδομάδα Πάτμος- Λειψοί- Λέρος κάθε Δευτέρα- Τετάρτη- και Παρασκευή με σύμβαση ανάθεσης δημόσιας υπηρεσίας με επιδότηση και με ένα επιπλέον επιδοτούμενο δρομολόγιο τη βδομάδα από Πάτμο προς Λειψούς σε ανταπόκριση του Ε/Γ-Ο/Γ BLUE STAR 2 από Πειραιά κάθε Πέμπτη πρωϊνή ώρα.
      2. Επιπλέον, το Ε/Γ-Ο/Γ ΚΑΤ/ΡΑΝ «Δωδεκάνησος Εξπρές» πραγματοποιεί δύο (2) προσεγγίσεις τη βδομάδα στους Λειψούς από 25/4 έως 31/5/2007 κατά την εκτέλεση των δρομολογίων του από Ρόδο προς Λέρο και επιστροφή αυθημερόν, ενώ από 1/6/07 οι Λειψοί θα συνδέονται καθημερινά με Ρόδο.
      3. Με τα ανωτέρω δρομολόγια επιτυγχάνεται η τακτική σύνδεση των Λειψών με τα μεγαλύτερα κοντινά νησιά Πάτμο και Λέρο, όπου προσεγγίζουν τα Ε/Γ -Ο/Γ BLUE STAR 2 και ΡΟΜΙΛΝΤΑ, αλλά και δύο φορές τη βδομάδα κάθε Τρίτη και Πέμπτη με την Ρόδο με συνεχόμενη σύνδεση.
      4. Παράλληλα το ΥΕΝ προκηρύσσει διαγωνισμό για ανάθεση δημόσιας υπηρεσίας προκειμένου να συνδεθούν οι Λειψοί με Πειραιά από Ιούνιο έως Σεπτέμβριο με δύο δρομολόγια την εβδομάδα και από Σεπτέμβριο έως 31 Οκτωβρίου με ένα δρομολόγιο την εβδομάδα.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      10. Στην με αριθμό 6980/18.4.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7161Β/8.5.07  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Το αναφερόμενο έργο εντάσσεται στο ενιαίο πλαίσιο δράσεων του Μεγάλου Έργου «Υποδομή Δεδομένων και Τεχνολογίας Πληροφοριών για ένα Σύγχρονο Κτηματολόγιο» το οποίο έχει συμφωνηθεί με την Ευρωπαϊκή Ένωση και συγχρηματοδοτείται στο πλαίσιο του Γ' ΚΠΣ.
      Αναφορικά με τις θέσεις που προβάλλει ο Σύνδεσμος Εταιρειών Γεωπληροφορικής και Κτηματολογιου (ΣΕΓΕΚ) επισημαίνεται ότι:
      1. Με την εκτέλεση της σύνταξης του κτηματολογίου στα αστικά κέντρα σε δύο φάσεις δεν γίνεται επανάληψη εργασιών, ούτε αυξάνονται το κόστος και η ταλαιπωρία των πολιτών, όπως αβάσιμα ισχυρίζεται ο ΣΕΓΕΚ.
      2. Το χρονοδιάγραμμα που έχει καθοριστεί είναι τέτοιο που να μπορούν να τηρηθούν οι προθεσμίες που προβλέπει το θεσμικό πλαίσιο του Ν. 2308/95, όπως έχει τροποποιηθεί και ισχύει σήμερα, καθώς και να γίνει η ολοκλήρωση του έργου μέσα στο πλαίσιο των έργων του Γ' ΚΠΣ.
      3. Το έργο των «ενεργών» τίτλων, με βάση τα οριζόμενα στην Ελληνική και Ευρωπαϊκή νομοθεσία, θα ανατεθεί μέσω διεθνούς ανοικτού διαγωνισμού, οι δε όροι και προϋποθέσεις της ανάθεσης αποσκοπούν αποκλειστικά και μόνο στην νόμιμη, έντεχνη, έγκαιρη και οικονομική ολοκλήρωση του έργου, κάτω από συνθήκες υγιούς ανταγωνισμού.
      4. Το έργο των «ενεργών» τίτλων έχει σχεδιαστεί με προσοχή αξιοποιώντας την εμπειρία από τα πιλοτικά προγράμματα, τόσο σε επίπεδο τεχνικών προδιαγραφών όσο και σε επίπεδο τιμολογίου και, επομένως, είναι αβάσιμος ο ισχυρισμός του ΣΕΓΕΚ ότι υπάρχει αναντιστοιχία μεταξύ της προεκτιμώμενης αμοιβής και του πραγματικού κόστους του έργου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 22 Μαΐου 2007. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3210/17-1-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με την καταβολή της μισθοδοσίας των καθαριστριών στα σχολεία. 
        2. Η με αριθμό 6902/17-4-2007 ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Πολιτισμού, σχετικά με την κατασκευή χλοοτάπητα στο γήπεδο του Δήμου Αγιάσου Λέσβου. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ( Άρθρο 130 παράγραφος 5 του Κανονισμού της Βουλής)
      1. Η με αριθμό 6112/23-3-2007 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη της Ελληνικής γεωργίας από την Αγροτική Τράπεζα Ελλάδος (Α.Τ.Ε.) και τη ρύθμιση των αγροτικών χρεών. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου  κύκλου:
      Πρώτη είναι η με αριθμό 537/14-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιμετώπιση της λειψυδρίας κ.λπ.. 
      Η επίκαιρη ερώτηση του κ. Έξαρχου έχει ως εξής: 
      «Είναι γεγονός αναμφισβήτητο ότι τα τελευταία χρόνια λόγω των κλιματικών αλλαγών οξύνονται τα περιβαλλοντικά προβλήματα και το πρόβλημα της λειψυδρίας. 
      Ιδιαίτερα στις αγροτικές περιοχές της χώρας, όπως είναι η Θεσσαλία και ο Νομός Λάρισας, το πρόβλημα είναι ακόμη μεγαλύτερο και προβληματίζει έντονα τους αγρότες, καθώς, εάν δεν ληφθούν άμεσα  μέτρα, κινδυνεύουν με καταστροφή οι καλλιέργειές τους. Υπάρχουν επίσης σοβαρά προβλήματα ύδρευσης σε αρκετά χωριά που οφείλονται στην ανεπάρκεια και στην κακή ποιότητα του νερού. 
      Είναι φανερό ότι έργα αποταμίευσης και καλύτερης διαχείρισης νερού, όπως ο ταμιευτήρας της Κάρλας, το φράγμα Γυρτώνης, τα δίκτυα του Σμοκόβου, το φράγμα Αγιονερίου, τα φράγματα του Ενιπέα, το φράγμα Σκοπιάς Φαρσάλων, αλλά και μικρότερα φράγματα και ταμιευτήρες στη Γλαύκη, την Κοιλάδα, το Σταυρό Φαρσάλων, τα Δελέρια, την Καλλιθέα Ελασσόνας ή έργα τεχνητού εμπλουτισμού στην περιοχή των Δήμων Πλατυκάμπου, Νίκαιας και Κιλελέρ, είναι αναγκαία και πρέπει να ολοκληρωθούν όσα βρίσκονται σε εξέλιξη και για τα υπόλοιπα, κατεπειγόντως να προγραμματιστεί η χρηματοδότηση της κατασκευής τους. Επισημαίνουμε ότι ιδιαίτερη μέριμνα θα πρέπει να ληφθεί για την κατασκευή στο Νομό Λάρισας έργων ύδρευσης με έμφαση στα χωριά του Δήμου Νίκαιας όπου, ως γνωστόν, το πρόβλημα είναι πολύ σοβαρό. 
      Ερωτάται ο κύριος Υπουργός: 
      1. Ποια συγκεκριμένα, άμεσα, μεσοπρόθεσμα και μακροπρόθεσμα μέτρα προτίθεται να πάρει η Κυβέρνηση για την αντιμετώπιση της  λειψυδρίας;
      2. Ποια είναι τα χρονοδιαγράμματα για την  ολοκλήρωση των προαναφερθέντων έργων που βρίσκονται σε εξέλιξη, αλλά και την ένταξη σε προγράμματα των προαναφερθέντων έργων που είναι απαραίτητα και διεκδικούνται από τους τοπικούς φορείς;».
      Στην επίκαιρη ερώτηση θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης. 
      Ορίστε, κύριε Υφυπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Για την αντιμετώπιση της λειψυδρίας, τα προτεινόμενα από το Υ.ΠΕ.ΧΩ.Δ.Ε. μέτρα είναι βραχυπρόθεσμα, μεσοπρόθεσμα και μακροπρόθεσμα. 
      Εν συντομία, αναφέρω ότι: Για τα βραχυπρόθεσμα μέτρα απαιτείται η ενημέρωση και ευαισθητοποίηση του κοινού για αποφυγή της υπερκατανάλωσης, ο πιθανός περιορισμός της λειτουργίας των αντλιοστασίων άρδευσης, οι  προγραμματισμένες διακοπές της παροχής σε περίπτωση επιδείνωσης της  κατάστασης, η καθιέρωση κλιμακωτού τιμολογίου. 
      Τα μεσοπρόθεσμα μέτρα περιλαμβάνουν τον έλεγχο της αδειοδότησης και λειτουργίας των γεωτρήσεων βάσει των σχεδίων διαχείρισης υδατικών πόρων των υδατικών διαμερισμάτων της χώρας. Στο σημείο αυτό αναφέρω ότι εντός του 2007 ολοκληρώνονται οι μελέτες, οι οποίες θα επιτρέψουν για πρώτη φορά τη με ορθολογικό τρόπο εφαρμογή μιας ενιαίας πολιτικής στον τομέα διαχείρισης των υδατικών πόρων. Αναφέρω, επίσης, ότι τους επόμενους μήνες εγκρίνεται και θα αρχίσει να εφαρμόζεται το εθνικό σχέδιο για τη διαχείριση των υδατικών πόρων. Σε ό,τι αφορά τα νησιά, τα μέτρα περιλαμβάνουν την ενίσχυση των υφιστάμενων μονάδων αφαλάτωσης με πρόσθετα συστήματα και την εγκατάσταση νέων μονάδων σε νησιά, όπου μέχρι σήμερα δεν υπάρχουν μονάδες αφαλάτωσης.
      Στα μακροπρόθεσμα μέτρα περιλαμβάνεται η αντιμετώπιση της απώλειας του νερού από τα υδρευτικά και αρδευτικά δίκτυα μέσω της συντήρησης ή και της αντικατάστασης των δικτύων αυτών, η υλοποίηση της κατασκευής από το Υ.ΠΕ.ΧΩ.Δ.Ε., το Υπουργείο Ανάπτυξης και το Υπουργείο Αγροτικής Ανάπτυξης και Τροφίμων των προγραμματισμένων φραγμάτων πολλαπλής σκοπιμότητας και των λιμνοδεξαμενών. Ειδικά για τη Θεσσαλία, κατά την τρίτη προγραμματική περίοδο έχουν ενταχθεί έργα συνολικού προϋπολογισμού 100.000.000 ευρώ στα μέτρα που αφορούν την «ολοκλήρωση των εγγειοβελτιωτικών έργων» και στην «ορθολογική διαχείριση των υδατικών και εδαφικών πόρων». 
      Ειδικότερα, αναφερόμενος στη Θεσσαλία, τα φράγματα τα οποία έχουν ολοκληρωθεί, είναι του Λογγά Τρικάλων, του Λιβαδίου Ελασσόνας, ενώ αυτά τα οποία βρίσκονται σε φάση υλοποίησης και αναμένεται να ολοκληρωθούν στην τέταρτη προγραμματική περίοδο, είναι τα φράγματα Λιθαίου Τρικάλων, Μαυροματίου Μαγνησίας και Αγιονερίου Λαρίσης. Επίσης, εκτελούνται και θα έχουν ολοκληρωθεί το 2008 τα δίκτυα των φραγμάτων Λογγά, Παναγιώτικου, Μαυροματίου, Λιβαδίου και Σμοκόβου. 
      Σε ό,τι αφορά τους ταμιευτήρες, έχουν ολοκληρωθεί αυτοί των Ναμάτων, Πλατυκάμπου και Ελευθερίου. Επίσης, εντός του 2008 θα ολοκληρωθεί και ο ταμιευτήρας Ομορφοχωρίου Λαρίσης. Από το τρίτο Π.Ε.Π. Θεσσαλίας έχουν χρηματοδοτηθεί πολλά μικρότερα έργα αποθήκευσης νερού, καθώς και έργα βελτίωσης, αντικατάστασης ή επέκτασης αρδευτικών και υδρευτικών δικτύων για τη μείωση των απωλειών και την ορθολογικότερη διαχείριση των υδάτων. 
      Τέλος, σε ό,τι αφορά την εργολαβία «Ταμιευτήρας Κάρλας», προϋπολογισμού 113.000.000 ευρώ, το συγκεκριμένο έργο με το οποίο επαναδημιουργείται η λίμνη Κάρλα, έχει ολοκληρωθεί από τον Ιούνιο του 2006.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Έξαρχος. Η Θεσσαλία έχει την τιμητική της σήμερα. 
      ΒΑΣΙΛΕΙΟΣ ΕΞΑΡΧΟΣ: Είναι ευτυχής συγκυρία το ότι προεδρεύετε εσείς, κύριε Πρόεδρε, διότι εσείς κατανοείτε πλήρως το πρόβλημα που υπάρχει. 
      Κύριε Υπουργέ, βεβαίως με την ερώτηση δεν θέλαμε απλώς να αναδείξουμε ένα πρόβλημα το οποίο έχει αναδειχθεί και από τα μέσα ενημέρωσης, νομίζω σωστά, ως ένα από τα σημαντικότερα προβλήματα που απασχολούν την ανθρωπότητα. Θέλαμε να έχουμε πολύ συγκεκριμένες απαντήσεις σε ό,τι αφορά τα έργα προτεραιότητας για το Νομό της Λάρισας και για τη Θεσσαλία. Και λέω για τη Θεσσαλία, διότι είμαι από αυτούς που πιστεύουν ότι η διαχείριση των νερών δεν μπορεί να γίνει με σύνορα. Χρειάζονται ευρύτερες γεωγραφικές ενότητες,  προκειμένου να είναι σωστή και αποτελεσματική η διαχείριση. 
      Αυτό το οποίο περιμένουμε εμείς στο Νομό της Λάρισας και στη Θεσσαλία, αυτό το οποίο περιμένουν οι αγρότες στο Νομό της Λάρισας και στη Θεσσαλία, που βλέπουν ότι και φέτος θα χάσουν την παραγωγή τους και αντιμετωπίζουν με αβεβαιότητα το μέλλον, αλλά αυτό που περιμένουν και οι πολίτες σε πάρα πολλές περιοχές της Θεσσαλίας που έχουν πρόβλημα ύδρευσης, είναι συγκεκριμένες λύσεις και απαντήσεις με χρονοδιαγράμματα, κύριε Υπουργέ, χρονοδιαγράμματα και για τα μεγάλα έργα, όπως είναι η Κάρλα, όπως είναι τα φράγματα στον Ενιπέα, όπως είναι οι μικρότεροι ταμιευτήρες που αναφέρθηκαν στο γραπτό κείμενο της ερώτησης, χρονοδιαγράμματα όμως τα οποία δεν μπορούν να τηρηθούν, διότι από την ώρα που δεν υπάρχει σταθερή χρηματοδότηση, είναι λογικό τα χρονοδιαγράμματα να πέφτουν έξω. 
      Συγχρόνως, αυτό το οποίο ζητούμε και ζητούν και οι πολίτες της Θεσσαλίας από την Κυβέρνηση, είναι να μας πει ποια προετοιμασία υπάρχει. Έχουν ολοκληρωθεί οι μελέτες; Έχουν ανατεθεί μελέτες; Σχεδιάζεται η έναρξη κατασκευής κάποιων έργων αποταμίευσης, που είναι πολλαπλού χαρακτήρα; Σας αναφέρω χαρακτηριστικά: Το φράγμα της Σκοπιάς Φαρσάλων δεν θα είναι ένα έργο απλά χρήσιμο για την άρδευση, μπορεί να λύσει το πρόβλημα της ύδρευσης στην ευρύτερη περιοχή των Φαρσάλων. Οι μικρότεροι ταμιευτήρες και ο τεχνητός εμπλουτισμός του υδροφόρου ορίζοντα στα χωριά, τα οποία είναι γύρω από την πόλη της Λάρισας, θα δώσουν λύση και σ΄ ένα άλλο πρόβλημα που έχουμε. 
      Γνωρίζετε ότι στην περιοχή γύρω από την Κάρλα, οι τρεις Δήμοι, Πλατυκάμπου, Κιλελέρ και Αρμενίου, έχουν μεγάλα προβλήματα, διότι εκεί υπάρχουν τεράστια ρήγματα. Τέλος, θέλω να σας πω ότι τα προβλήματα της ύδρευσης είναι πολύ οξυμένα σε δύο Δήμους του Νομού Λάρισας, τους Δήμους Νίκαιας και Κρανιώνος. 
      Δεν μπορεί στην Ελλάδα του 2007 να μην υπάρχει όλο το εικοσιτετράωρο νερό και να έχουμε μεταφορά νερού με υδροφόρες. Εκεί υπάρχει μία μελέτη, η οποία ολοκληρώνεται. Μπορεί ήδη να έχει ολοκληρωθεί. Θα χρηματοδοτηθεί το έργο της ύδρευσης; Ξέρετε ότι με λόγια δεν μπορεί να γίνουν έργα. Χρειάζονται χρήματα, για να αντιμετωπιστούν οι ανάγκες που υπάρχουν. Αλλιώς, η Θεσσαλία, θα είναι μία έρημος και αυτό θα έχει τεράστιες οικονομικές, κοινωνικές και οικολογικές συνέπειες. Τονίζω τις οικολογικές, διότι, ιδιαίτερα στη Θεσσαλία, έχουμε αυξημένη περιβαλλοντική ευαισθησία. 
      ΠΡΟΕΔΡΕΥΩΝ (Σωτήρης Χατζηγάκης): Και πολλά προβλήματα. 
      ΒΑΣΙΛΕΙΟΣ ΕΞΑΡΧΟΣ: Ναι, κύριε Πρόεδρε. Και το λέω αυτό για να ακουστεί και εκτός της Αίθουσας, εμείς στη Θεσσαλία θέλουμε ενιαία διαχείριση των νερών για να λύσουμε τα προβλήματα όλων των  νομών. 
      Κύριε Υπουργέ, ειδικά φέτος πρέπει να υπάρξει μέριμνα, ώστε να δοθεί νερό και από το φράγμα του Σμοκόβου, γιατί αλλιώς στους Νομούς Καρδίτσας, Τρικάλων, Λάρισας θα έχουμε απώλεια παραγωγής.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ο κύριος συνάδελφος θέτει πάρα πολλά θέματα, τα οποία αφορούν πολλές χρήσεις του νερού, και την ύδρευση και την άρδευση. Είναι αδύνατον σ’ αυτό το χρονικό διάστημα, που έχω στη διάθεσή μου, να δώσω αναλυτικά στοιχεία και πλήρη χρονοδιαγράμματα για κάθε έργο, μικρότερο ή μεγαλύτερο. 
      Επιτρέψτε μου να πω ότι η διαχείριση των υδατικών πόρων δεν γίνεται σε επίπεδο νομού. Γίνεται σε επίπεδο λεκάνης απορροής ποταμού. Γι’ αυτό αναφέρθηκα στην πρωτολογία μου στις μελέτες οι οποίες ολοκληρώνονται μέσα στο 2007, για να αρχίσει για πρώτη φορά να εφαρμόζεται η ορθολογική και φιλική προς το περιβάλλον διαχείριση ανά λεκάνη ή ανά σύστημα λεκανών απορροής ποταμού. 
      Ασφαλώς η ύδρευση έχει απόλυτη προτεραιότητα. Αυτό το λέει ξεκάθαρα και η κείμενη νομοθεσία, αλλά είναι και αυτονόητο. Έχει απόλυτη προτεραιότητα στις χρήσεις του νερού. Θα σας δώσω κάποια πρόσθετα στοιχεία για κάποια έργα, στα οποία αναφέρεστε στην ερώτησή σας: 
      Κατ’ αρχάς, στο Νομό Λάρισας, η εργολαβία κατασκευής του ρουφράχτη Γυρτώνης στον Πηνειό, έργο προϋπολογισμού 38.000.000 ευρώ, ξεκίνησε πρόσφατα και προβλέπεται να ολοκληρωθεί εντός του 2009. Με το έργο αυτό κατασκευάζονται ο ρουφράχτης Γυρτώνης και συναφή έργα. Σκοπός είναι η κάλυψη αρδευτικών αναγκών στην ευρύτερη περιοχή, που καλύπτει περίπου διακόσιες χιλιάδες στρέμματα. 
      Όσον αφορά την περιοχή Σμοκόβου – Καρδίτσας, υπάρχουν δύο μεγάλα έργα, η κατασκευή δικτύων άρδευσης από το φράγμα Σμοκόβου, πρώτη και δεύτερη φάση, προϋπολογισμού 35.000.000 και 9.000.000 ευρώ αντίστοιχα. Το πρώτο έργο ολοκληρώνεται εντός του 2007. Τα αρδευτικά δίκτυα καλύπτουν επιπλέον έκταση δεκατριών χιλιάδων στρεμμάτων περίπου, ενώ η δεύτερη φάση του έργου προβλέπεται να ολοκληρωθεί στις αρχές του 2008 και θα δώσει ποσότητες νερού για άρδευση στα μεγαλύτερα ρέματα της ευρύτερης περιοχής. 
      ΠΡΟΕΔΡΕΥΩΝ (Σωτήρης Χατζηγάκης): Δεύτερη είναι η με αριθμό 558/15-5-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους εργαζόμενους φοιτητές και σπουδαστές ώστε να μπορούν να ολοκληρώσουν τις σπουδές τους κ.λπ.
      Η επίκαιρη ερώτηση της κ. Κανέλλη έχει ως εξής:
      «Ο νέος νόμος-πλαίσιο εκτός των άλλων αντιδραστικών διατάξεων, που ιδιωτικοποιούν την εκπαίδευση και υπονομεύουν τις σπουδές, δεν προβλέπει καμμία διευκόλυνση για τους φοιτητές και σπουδαστές που εξωθούνται σε εργασία, μερική ή πλήρη, ώστε να μπορούν απρόσκοπτα να ολοκληρώνουν τις σπουδές τους. Αντίθετα, τους κατατάσσει στην κατηγορία των αιώνιων φοιτητών, τιμωρώντας τους ακόμα και με διαγραφή από τη σχολή λόγω καθυστέρησης.
      Οι φοιτητικοί σύλλογοι στα πλαίσια των αποφάσεών τους έχουν θέσει συγκεκριμένα αιτήματα για τη διευκόλυνση αυτών των φοιτητών και σπουδαστών, τα οποία είναι:
      - εξάωρη εργασία με πλήρεις αποδοχές.
      - Δωρεάν υψηλής ποιότητας ιατροφαρμακευτική περίθαλψη.
      - Υποχρεωτική ασφάλιση με καταβολή εισφορών από το κράτος και την εργοδοσία.
      - Άδειες μετ’ αποδοχών κατά τη διάρκεια της εξεταστικής περιόδου.
      - Δυνατότητα και δικαίωμα για εναλλακτικές μορφές εξετάσεων (όπως απαλλακτικές εργασίες).
      - Εναλλακτικές ώρες διδασκαλίας. Λειτουργία απογευματινών τμημάτων για εργαζόμενους φοιτητές. Ενίσχυση του προγράμματος αναπληρώσεων.
      - Κατάργηση των διδάκτρων σε μεταπτυχιακούς φοιτητές.
      - Κατάργηση των διδάκτρων σε αλλοδαπούς φοιτητές.
      Ερωτάται η κυρία Υπουργός αν η Κυβέρνηση προτίθεται να θεσμοθετήσει τα παραπάνω μέτρα για τη διευκόλυνση των φοιτητών και σπουδαστών που εργάζονται ώστε να μπορούν να ολοκληρώσουν τις σπουδές τους».
      Στην επίκαιρη ερώτηση της συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Ο Υφυπουργός Εθνικής Παιδείας και Θρησκευμάτων, κ. Ταλιαδούρος, έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Θα ήθελα να πω, κυρίες και κύριοι συνάδελφοι, ότι ο πρόσφατος νόμος που ψηφίστηκε από τη Βουλή για τη μεταρρύθμιση της δομής και της λειτουργίας των ανωτάτων εκπαιδευτικών ιδρυμάτων έχει ως στόχο την ενίσχυση των δημόσιων ανώτατων εκπαιδευτικών ιδρυμάτων, ώστε να μπορούν να ανταποκρίνονται τόσο στις νέες εκπαιδευτικές και κοινωνικές απαιτήσεις της παγκόσμιας κοινωνίας της γνώσης, όσο και στις νέες προκλήσεις που απορρέουν από τις αυξανόμενες ανάγκες των νέων ανθρώπων για τη γνώση. 
      Παράλληλα αντιμετωπίζει το πρόβλημα της μειωμένης μέχρι σήμερα σύνδεσης των ανωτάτων εκπαιδευτικών ιδρυμάτων με την αναπτυξιακή και παραγωγική διαδικασία της πατρίδας μας, δηλαδή, με τις ανάγκες της κοινωνίας και της οικονομίας. Η εμμονή στη συντήρηση και στη παθογένεια της ανώτατης εκπαίδευσης θα ήταν καταστροφική για το μέλλον της χώρας. 
      Σε ό,τι αφορά στα επί μέρους ζητήματα που τίθενται από την ερώτηση, θα ήθελα να πω ότι ο νόμος που ψηφίστηκε περιλαμβάνει ρυθμίσεις που ενισχύουν τους φοιτητές για τις σπουδές τους. Τέτοιες ρυθμίσεις είναι: Πρώτον, η καθιέρωση για πρώτη φορά συμβούλων σπουδών καθώς και οι υπηρεσίες στήριξης των φοιτητών σε κάθε ανώτατο εκπαιδευτικό ίδρυμα με την εκ περιτροπής ανάθεση καθηκόντων συμβούλων σπουδών σε μέλη Δ.Ε.Π.. Έτσι πετυχαίνουμε να ενισχύσουμε την επαφή των φοιτητών με το διδακτικό και ερευνητικό προσωπικό των ανωτάτων εκπαιδευτικών ιδρυμάτων. 
      Δεύτερον, χορηγούνται ανταποδοτικές υποτροφίες και άτοκα δάνεια στους φοιτητές που έχουν οικονομικά προβλήματα, άτοκα δάνεια των οποίων το επιτόκιο το καταβάλλει η πολιτεία και αποπληρώνονται μετά από δεκαπέντε έτη. 
      Τρίτον, η δωρεάν προμήθεια συγγραμμάτων από μεγαλύτερο αριθμό βιβλίων που επιλέγει ο φοιτητής. 
      Τέταρτον, όταν καθορίστηκε το ανώτατο χρονικό όριο της διάρκειας σπουδών, δηλαδή το «2 ν» προβλέφθηκαν διατάξεις για τους εργαζόμενους φοιτητές, να έχουν δηλαδή τη δυνατότητα διακοπής της φοίτησης και σε ορισμένες περιπτώσεις παράταση της διάρκειας των σπουδών. Για να δώσω ένα παράδειγμα. Ένας φοιτητής που φοιτά στο πολυτεχνείο, που έχει πέντε χρόνια διάρκεια σπουδών, μπορεί να τα φθάσει έως και δεκαέξι χρόνια. Άρα, λοιπόν, και ο εργαζόμενος φοιτητής μπορεί μέσα σ’ αυτό το χρονικό διάστημα να καθορίσει το πρόγραμμα σπουδών κατά τέτοιο τρόπο ώστε να διευκολύνεται. 
      Πέραν αυτών, ήδη παρέχεται δωρεάν ιατροφαρμακευτική περίθαλψη στους φοιτητές. Επίσης προβλέπεται χορήγηση άδειας κατά την εξεταστική περίοδο σε εκείνους τους φοιτητές οι οποίοι υπηρετούν στο δημόσιο τομέα. Επίσης υπάρχουν διατάξεις ευεργετικές κοινωνικά για τους φοιτητές, όπως είναι η δωρεάν σίτιση των φοιτητών με αποφάσεις των κριτηρίων από τις σχολές και τα ιδρύματα. Θα ήθελα ενδεικτικά να αναφέρω πως για το 2007 προβλέπεται το κονδύλι για τη σίτιση να είναι για μεν τα πανεπιστήμια 29.000.000 ευρώ, για δε τα Τ.Ε.Ι. 25.500.000 ευρώ, που συνιστά μία αύξηση την τριετία για μεν τα πανεπιστήμια 20% και για τα Τ.Ε.Ι. 67%. 
      Πέραν αυτού, θα ήθελα να αναφέρω ότι υπεγράφη και κοινή υπουργική απόφαση της Υπουργού Παιδείας κ. Γιαννάκου και του Υπουργού Οικονομικών για την αύξηση κατά 10% του ημερήσιου σιτηρεσίου. Επίσης θα ήθελα και να κλείσω μ΄ αυτό, να πω για τη στέγαση όπου καταβάλλεται προσπάθεια για αύξηση των φοιτητικών εστιών. Ήδη, για το 2007 προβλέπεται κονδύλι 34.000.000 ευρώ για φοιτητικές εστίες στα πανεπιστήμια και 35.000.000 ευρώ για τα Τ.Ε.Ι. και πέραν αυτού παρέχεται ετήσιο στεγαστικό επίδομα 1.000 ευρώ για κάθε φοιτητή που έχει οικογενειακό εισόδημα κάτω από 30.000 ευρώ. 
      Θα ήθελα να πω ότι το κονδύλι για το 2006 ήταν 68.000.000 ευρώ, πράγμα το οποίο σημαίνει ότι εξήντα οκτώ χιλιάδες φοιτητές επωφελήθηκαν αυτής της ρύθμισης των 1.000 ευρώ. 
      Τέλος, να πω πως σε ό,τι αφορά τα μεταπτυχιακά προγράμματα, το Υπουργείο Παιδείας επιχορηγεί ένα μεταπτυχιακό πρόγραμμα σε κάθε τμήμα πανεπιστημίου αυτήν τη στιγμή επιχορηγεί εκατόν ογδόντα μεταπτυχιακά προγράμματα στα πανεπιστήμια. Σε ό,τι αφορά τον εναλλακτικό τρόπο εξετάσεων, αυτός προβλέπεται ήδη από τη νομοθεσία. Είναι θέμα του καθηγητού εάν θα εξετάσει με βαθμολογία ή με εργασίες. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Η κ. Κανέλλη έχει το λόγο. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Κύριε Υπουργέ, πιστέψτε με, εάν θεωρούσα την ερώτηση απλώς ακαδημαϊκή, για να έλθετε εδώ να μου πείτε ότι όλα είναι καταπληκτικά, τότε δεν θα είχα ακούσει τους φοιτητικούς συλλόγους. Τα αιτήματα που σας διατύπωσα είναι αιτήματα των φοιτητικών συλλόγων. 
      Ίσως δεν καταλάβατε και το πνεύμα της ερώτησης. Εγώ δεν μπορώ να κατανοήσω τι σχέση έχει η ύπαρξη Συμβούλου Κατεύθυνσης και Σπουδών στο πανεπιστήμιο και η καλύτερη συνάφεια φοιτητού με τους καθηγητές του, τι σχέση έχει αυτό με το φοιτητή ο οποίος είναι υποχρεωμένος να εργάζεται για να τελειώσει τις σπουδές του; 
      Ταυτόχρονα γεννιέται ένα φθηνό εργατικό δυναμικό, το οποίο είναι μέτριο έως και κακό σε σπουδές με απίστευτες –με άλλοθι τις σπουδές- συνθήκες εργασίας χωρίς ασφαλίσιμο χρόνο, χωρίς ενδεχομένως ιατροφαρμακευτική περίθαλψη, για να πάει σε ποια διαδικασία, στη διαδικασία των δανείων;
      Εσείς λέτε ότι θέλετε να αναβαθμίσετε το νόμο; Τη θέση μας για το νόμο ή για το άρθρο 16 δεν θα τη συζητήσω τώρα. Εσείς έρχεστε και λέτε ότι το νόμο τον κάνετε για να ενισχύσετε τα ιδρύματα. Τα ιδρύματα ενισχύετε; Αναφέρατε και κάποια ποσά. Αρέσκεστε πια πάρα πολύ στο να λέτε πόσα πολλά ποσά δίνετε σε ανθρώπους ειδικά, όπως οι νέοι, που ενδεχομένως αντιμετωπίζουν προβλήματα.
      Αφήστε με και μένα να σας πω ένα ποσό. Το 27% των εισηγμένων στο χρηματιστήριο μόνο το 2006 –ειλικρινά σας το λέω, σχεδόν εκδικητικά- είχε κέρδη 8,4 δισεκατομμύρια ευρώ. Ποιος πριμοδοτεί ποιoν; Έρχεστε σήμερα και μου λέτε ότι δώσατε 26.000.000 ευρώ για τη σίτιση; Για ποια σίτιση; Δεν έχετε περάσει απ΄ αυτά τα πανεπιστήμια; Δεν τα  ξέρετε; Περάσατε υπό πολυτελέστερες συνθήκες; 
      Δηλαδή εσείς πιστεύετε και μου λέτε ότι ένας άνθρωπος ο οποίος αναγκάζεται να δουλεύει –και δεν είναι καν εύκολη η εξασφάλιση εργασίας- ένα φθηνό εργατικό δυναμικό δανεισμένο θα πάει στο πολυτεχνείο και επειδή θα δουλεύει, άρα με άνισους όρους με κάποιον που δεν χρειάζεται να δουλεύει, θα κάνει δεκαπέντε χρόνια να πάρει πτυχίο και μόλις πάρει το πτυχίο του, πρέπει να αρχίσει να αποπληρώνει το δάνειο που έχει πάρει για να το τελειώσει. 
      Είναι δυνατόν αυτό με πληρωμένα μεταπτυχιακά, με στέγαση από την τσέπη μου, με σίτιση επιδοτούμενη; Πού είναι η δωρεάν παιδεία; Στα τρία ψωροσυγγράμματα; Σας λέω ότι οι φοιτητές αναγκάζονται να εργάζονται. Είμαστε διαφορετικής φιλοσοφίας. Εμείς πιστεύουμε ότι οι φοιτητές όφειλαν να μην εργάζονται και να αφοσιώνονται στις σπουδές τους για να τις τελειώνουν σε τρία και τέσσερα χρόνια. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτό που σας ζητούμε βασικά εδώ –και το ζητούν οι σύλλογοι- είναι να μην εξομοιώνετε τον αιώνιο φοιτητή, τον κατάπτυστο τον υβρισθέντα, τον εξωνημένο να περνάει μία μηχανή από πάνω, της παγκοσμιοποίησης και της γνώσης. Από πού και ως πού είναι παγκοσμιοποιημένη η γνώση; Όποιος έχει λεφτά έχει πρόσβαση στη γνώση. Όποιος έχει χρόνο να διαθέσει και δεν πηγαίνει για το μεροκάματο είναι για τη γνώση. Σας είπε κανείς ότι παγκοσμιοποιήθηκε επειδή είναι ευκόλως προσιτή τεχνολογικά στον οποιονδήποτε; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Κανέλλη. 
      ΛΙΑΝΑ ΚΑΝΕΛΛΗ: Ολοκληρώνω, κύριε Πρόεδρε.
      Εμείς σας ζητούμε να μην εξομοιώνετε τον εργαζόμενο φοιτητή με τον αιώνιο φοιτητή, για λόγους δικούς του, ενδεχομένως και πολυτελείας. Αυτό βεβαίως είναι αλλαγή πολιτικής. Είστε δέσμιοι της Μπολόνια, είστε δέσμιοι της Λισαβόνας. Με ψίχουλα αριστερά και δεξιά δεν αλλάζει το καθεστώς των  εργαζομένων φοιτητών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη. 
      Κύριε Υπουργέ, έχετε το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Εκείνο το οποίο ήθελα να πω είναι ότι τόσο με τον προσφάτως ψηφισθέντα νόμο όσο και με σειρά άλλων μέτρων επιδιώκουμε δύο πράγματα. Το μεν ένα είναι να ενισχύσουμε τα ιδρύματά μας, ώστε οι απόφοιτοί τους και κυρίως εκείνοι οι οποίοι είναι οικονομικά ασθενέστεροι, που ενδεχομένως πηγαίνουν στο δημόσιο πανεπιστήμιο, να μπορούν να έχουν γνώσεις υψηλού, υψηλότατου επιπέδου για να μπορούν να ανταποκριθούν με τον καλύτερο τρόπο και στην Ελλάδα και στο εξωτερικό. Άρα, λοιπόν, στηρίζοντας και ενισχύοντας τη γνώση που παρέχουν τα ιδρύματά μας ενισχύουμε τους φοιτητές και τους αυριανούς πτυχιούχους. 
      ΛΙΑΝΑ ΚΑΝΕΛΛΗ: Στα δημόσια πανεπιστήμια πηγαίνουν οι οικονομικά ασθενέστεροι; 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δεύτερον, ο νόμος που ψηφίσαμε περιλαμβάνει μέτρα κοινωνικά, που στηρίζουν και τον εργαζόμενο… 
      ΛΙΑΝΑ ΚΑΝΕΛΛΗ: Θα έχουμε πολιτικό πρόβλημα, αν δεν το διορθώσετε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Κανέλλη, δεν σας διέκοψε. 
      ΛΙΑΝΑ ΚΑΝΕΛΛΗ: Μα, ακούσατε τι είπε; Καλώ τον ίδιο, για το δικό του το καλό...
      ΠΡΟΕΔΡΕΥΩΝ (Σωτήρης Χατζηγάκης): Μα, δεν το θέλει!
      ΛΙΑΝΑ ΚΑΝΕΛΛΗ: Είπατε ότι τα πανεπιστήμια είναι για τους οικονομικά ασθενέστερους…
      ΠΡΟΕΔΡΕΥΩΝ (Σωτήρης Χατζηγάκης): Κυρία Κανέλλη, αφήστε τον Υπουργό να μιλήσει. Παρακαλώ, δεν γίνεται έτσι η συζήτηση. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Το θέμα είναι ότι με το νόμο που ψηφίσαμε, παρέχονται δυνατότητες σε όλους τους φοιτητές και σε εκείνους οι οποίοι εργάζονται και σε εκείνους οι οποίοι δεν εργάζονται, να μπορούν να απολαμβάνουν τα οφέλη των σπουδών. Και η πολιτεία λαμβάνει κοινωνικά μέτρα σε ό,τι αφορά τη σίτιση, τη στέγαση, τα δωρεάν συγγράμματα, σε ό,τι αφορά ιδρύματα υψηλού επιπέδου, ενισχύει το φοιτητή, ο οποίος έχει χαμηλό εισόδημα και τα άτοκα δάνεια και οι ανταποδοτικές υποτροφίες που δεν είναι εργασία όπως την είπατε, είναι μέσα στο πανεπιστήμιο σε ερευνητικά προγράμματα μέσα σε μάθηση, μέσα σε υποστήριξη διδασκαλίας. 
      Έτσι λοιπόν, με όλες αυτές τις διαδικασίες και με τα μεταπτυχιακά, όπου εκατόν ογδόντα μεταπτυχιακά πληρώνει ο ελληνικός λαός από το υστέρημά του, δίνουμε πραγματικά δωρεάν παιδεία, δωρεάν ανώτατη παιδεία και παρέχουμε και όλες αυτές τις διευκολύνσεις και σε εκείνους τους φοιτητές που πραγματικά τις χρειάζονται. Και είναι ρυθμίσεις καινοτόμες, είναι ρυθμίσεις πραγματικά που θα βοηθήσουν εκείνους οι οποίοι έχουν ανάγκη οικονομική να ολοκληρώσουν τις σπουδές τους και να αποκτήσουν σπουδές υψηλού επιπέδου, για να μπορούν αύριο να βρουν εργασία υψηλού επιπέδου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητήσουμε τώρα την με αριθμό 562/15.5.2007 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με την επέκταση της αστικής συγκοινωνίας στη δυτική και ανατολική Αττική.
      Η επίκαιρη ερώτηση του κ. Λεβέντη έχει ως εξής:
      «Μεγάλο μέρος της Αττικής εξυπηρετείται ακόμη από την υπεραστική συγκοινωνία, η οποία όμως είναι ακριβή αλλά και με αραιά, κατά κανόνα, δρομολόγια. Αποτέλεσμα αυτών είναι η μεγάλη οικονομική επιβάρυνση και η ανεπαρκής εξυπηρέτηση των κατοίκων μιας ραγδαία αναπτυσσόμενης και με αστικά πλέον χαρακτηριστικά περιοχής. Περιοχές της Β.Α. Αττικής όπως Βαρνάβας, Καπανδρίτι, Πολυδένδρι και Αυλώνας, μειονεκτούν ακόμη περισσότερο γιατί τα δρομολόγια είναι ακόμη πιο αραιά.
      Παλλαϊκό είναι το αίτημα όλων των περιοχών της Αττικής που εξυπηρετούνται από την υπεραστική συγκοινωνία, να ληφθεί μέριμνα από την ελληνική Κυβέρνηση ώστε να επεκταθεί το δίκτυο της αστικής συγκοινωνίας σ’ όλη την Αττική, η οποία πλέον έχει από πλευράς πολεοδομικής αστικοποιηθεί σε όλη την έκτασή της, λαμβάνοντας συγχρόνως αντίστοιχη μέριμνα για τους εργαζόμενους, τους ιδιοκτήτες και τα λεωφορεία της υπεραστικής συγκοινωνίας, σε μερικές περιοχές η αστική συγκοινωνία έχει φθάσει σε απόσταση αναπνοής από υπεραστικές περιοχές όπως π.χ. Σαρωνίδα, Ανάβυσσος και Παλαιά Φώκαια.
      Επειδή στην ερώτησή μας με αριθμό 3233/05, απαντήσατε ότι ο Ο.Α.Σ.Α. πρόκειται άμεσα να εκπονήσει συγκοινωνιακή μελέτη με σκοπό τον προσδιορισμό των αναγκών για επέκταση της αστικής συγκοινωνίας και πέραν των σημερινών ορίων.
      Ερωτάσθε κύριε Υπουργέ:
      Έχει εκπονηθεί η εν λόγω συγκοινωνιακή μελέτη του Ο.Α.Σ.Α. και ποια τα πορίσματά της; 
      Τι μέτρα προτίθεται να λάβει το Υπουργείο σας ώστε να επεκταθεί η αστική συγκοινωνία σ’ όλη την Αττική η οποία ούτως ή άλλως έχει αστικοποιηθεί απ’ άκρου εις άκρο για να εξυπηρετούνται καλύτερα και να επιβαρύνονται λιγότερο οι κάτοικοι;».
      Στην ερώτηση του κ. Λεβέντη θα απαντήσει ο Υπουργός Μεταφορών και Επικοινωνιών κ. Λιάπης.
      Ορίστε, κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Αγαπητέ κύριε Λεβέντη, είναι γνωστό το ενδιαφέρον σας για την περιφέρεια. Είναι όμως δεδομένη και η προσοχή την οποία εμείς επιδεικνύουμε στο Υπουργείο Μεταφορών και Επικοινωνιών. 
      Εφαρμόζοντας το νέο συγκοινωνιακό χάρτη της Αθήνας, έχουμε δημιουργήσει μία νέα αντίληψη για τη λειτουργία των Μέσων Μαζικής Μεταφοράς, θεωρώντας ως λειτουργικό πεδίο, το σύνολο του νομού. 
      Υλοποιούμε ένα σχεδιασμό με τον οποίο επεκτείνουμε διαρκώς το δίκτυο των αστικών συγκοινωνιών, με κορμό τα μέσα σταθερής τροχιάς και τις λεωφορειακές γραμμές ως τροφοδοτικές. Διευκολύνουμε τους πολίτες ολόκληρου του Λεκανοπεδίου. Και το πράττουμε αυτό διότι είναι γεγονός ότι η Αθήνα επεκτείνεται πολεοδομικά. 
      Διαρκώς και περισσότεροι συμπολίτες μας απομακρύνονται από το κέντρο. Γι’ αυτόν το λόγο, ένα μεγάλο τμήμα της Αττικής εκτός του πολεοδομικού συγκροτήματος της πρωτεύουσας, είναι ήδη συνδεδεμένο με το δίκτυο των αστικών συγκοινωνιών. 
      Να κάνω μερικές αναφορές για να γίνω πιο συγκεκριμένος. Το δίκτυο λεωφορειακών γραμμών αστικής συγκοινωνίας εξυπηρετεί πολλές περιοχές της Αττικής, εκτός του συγκροτήματος της πρωτεύουσας. 
      
      Παραδείγματος χάρη, τα Σπάτα, η Άρτεμις, η Παλλήνη, το Κορωπί, η Παιανία, η Πάρνηθα, η Μάνδρα, η Μαγούλα, η Ελευσίνα, ο Ασπρόπυργος είναι μερικές από αυτές. 
      Δεύτερον, σχετικά πρόσφατα το λεωφορειακό δίκτυο επεκτάθηκε και προς την Σαρωνίδα, η οποία εξυπηρετεί και το Λαγονήσι και ένα τμήμα των Καλυβίων. Ήδη εξυπηρετείται ικανοποιητικότατα και το Ολυμπιακό Χωριό. 
      Τρίτον, το μετρό έχει επεκταθεί με τρεις νέους σταθμούς στην ευρύτερη αυτή περιοχή, που εξυπηρετούν τα Μεσόγεια. Και αν προσθέσουμε και τους υπόλοιπους, έχουμε σταθμούς στην Παλλήνη, Κάντζα, Παιανία, Γέρακα, Ανθούσα, Κορωπί, Σπάτα. Όλα αυτά στο υπόλοιπο Αττικής. 
      Μάλιστα πρόσφατα, ακούγοντας και τα αιτήματα της τοπικής κοινωνίας, μειώσαμε και την τιμή του εισιτηρίου  και το φέραμε από 3 ευρώ στο 1,8. 
      Τέταρτον, εγκρίθηκε και ήδη γίνονται ενέργειες για την επέκταση της γραμμής του μετρό 1 – Η.Σ.Α.Π., βορειότερα. Η επέκταση θα δώσει μεγάλες προοπτικές, για την εξυπηρέτηση του βορείου τμήματος της Αττικής, όπως Άγιο Στέφανο, Καπανδρίτι, Πολυδένδρι, Κάλαμος, Ωρωπός και ούτω καθεξής.
      Τέλος, ο προαστιακός σιδηρόδρομος μέχρι τώρα καλύπτει ένα σημαντικό τμήμα των Μεσογείων. Η επέκτασή του μέχρι την Κόρινθο και στη συνέχεια μέχρι το Κιάτο με σταθμούς, όπως: Άνω Λιόσια, Ασπρόπυργο, Μαγούλα κ.λπ. προσφέρει, κύριε Λεβέντη, σ΄ όλη τη δυτική Αττική σύνδεση με το κέντρο της Αθήνας, το αεροδρόμιο και το δίκτυο των αστικών συγκοινωνιών. Μάλιστα ο προαστιακός σιδηρόδρομος στην ανατολική Αττική, πρόκειται να επεκταθεί από το σταθμό Κορωπίου μέχρι και την πόλη του Λαυρίου. Το γνωρίζετε και αυτό. Ήδη ολοκληρώνεται, με τη συναίνεση της τοπικής κοινωνίας, και η μελέτη χάραξης.  Η επέκταση αυτή θα εξυπηρετήσει κι όλους τους ενδιάμεσους δήμους, όπως Μαρκόπουλο, Κερατέα και ούτω καθεξής. 
      Παράλληλα, προωθείται και η αναβάθμιση της γραμμής Αθήνα-Χαλκίδα κι έτσι θα ικανοποιηθούν πολλές κοινότητες της βόρειας Αττικής. 
      Έχουμε δημιουργήσει επίσης έναν αρκετά μεγάλο αριθμό τροφοδοτικών λεωφορειακών γραμμών, που συνδέουν τους σταθμούς του προαστιακού με τις γύρω περιοχές της Αττικής.
      Για τις περιοχές που δεν εξυπηρετούνται από αστική συγκοινωνία και βρίσκονται στη δικαιοδοσία των Κ.Τ.Ε.Λ., ο Ο.Α.Σ.Α. έρχεται σε συμφωνία με τα Κ.Τ.Ε.Λ. Αττικής για τη δημιουργία νέων ειδικών γραμμών εξπρές, που συνδέουν το υπόλοιπο Αττικής με τον προαστιακό και το υπόλοιπο δίκτυο αστικών συγκοινωνιών, με ενιαίο εισιτήριο. Αν δείτε, κύριε Λεβέντη, έχουμε δημιουργήσει ένα ευρύ δίκτυο αστικών συγκοινωνιών, που παρέχει διαρκώς περισσότερες αναβαθμισμένες υπηρεσίες στους πολίτες. Καλύπτει διαρκώς περισσότερες ανάγκες και περιοχές. Όπως σας παρουσίασα ήδη τις δράσεις μας, έχουμε σκύψει στα συγκοινωνιακά προβλήματα και έχουμε δώσει λύσεις. Και ταυτόχρονα, προχωράμε και σ’ αυτό, που αναφέρεστε στην επίκαιρη ερώτησή σας, στην σύνταξη ενός συγκοινωνιακού σχεδίου, που θα καλύψει τις ανάγκες ολόκληρου του Λεκανοπεδίου για την επόμενη δεκαετία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Ορίστε, κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εγώ δεν θα αμφισβητήσω τις προσπάθειες, που έχουν γίνει. Δεν πρέπει όμως να ξεχνάμε σε τι αναφερόμαστε. Αυτήν τη στιγμή η Αττική έχει γίνει μια απέραντη μεγαλούπολη, άναρχη, απρογραμμάτιστη, χωρίς υποδομές και όλα αυτά, που όλοι τα ξέρουμε κι όλοι τα βιώνουμε. Αυτή, λοιπόν, η περιοχή δεν εξυπηρετείται συγκοινωνιακά επαρκώς. Ασφαλώς ο προαστιακός, το μετρό, όλα αυτά είναι σημαντικές πρόοδοι για όλη την πρωτεύουσα και για όλη την Αττική. Όμως εδώ η απάντησή σας θα μου επιτρέψετε να πω ότι ήταν λίγο εκτός θέματος, γιατί το συγκεκριμένο ερώτημα είναι  οι υπεραστικές συγκοινωνίες, οι οποίες αυτήν τη στιγμή καλύπτουν ένα σημαντικό μέρος της Αττικής και οι οποίες είναι από τη μια αραιές –δηλαδή τα δρομολόγια είναι αραιά- κι από την άλλη το εισιτήριο είναι ακριβό. 
      Είχα κάνει και παλαιότερα, το 2005, μια ερώτηση σχετική και η απάντηση που είχατε δώσει τότε, ήταν ότι «πρόκειται άμεσα ο Ο.Α.Σ.Α. να εκπονήσει συγκοινωνιακή μελέτη, ένας από τους στόχους της οποίας είναι ο προσδιορισμός των αναγκών για επέκταση της αστικής συγκοινωνίας και πέραν των σημερινών ορίων». Και λέτε μάλιστα και διάφορα άλλα εκεί, όπως «θα επεκταθεί στη συνέχεια και στη δυτική Αττική». Το ερώτημα είναι τι έγινε έκτοτε. Έγινε αυτή η μελέτη; Πρόκειται να ισχύσει αυτή η επέκταση; Γιατί πάτε αυτήν τη στιγμή στη Σαρωνίδα και εκεί είναι αστική η συγκοινωνία. Στον επόμενο δρόμο είναι υπεραστική. Το εισιτήριο τριπλάσιο, τετραπλάσιο! Πρέπει να ομολογήσω, βέβαια, ότι η υπεραστική συγκοινωνία εξυπηρετεί γρήγορα και κατά καλό τρόπο. Όμως δεν εξυπηρετεί τόσο συχνά και είναι πολύ ακριβή.
      Επομένως απ’ αυτήν την άποψη εγώ θα ήθελα μια απάντηση τι πρόκειται να κάνετε. Ένα είναι αυτό.
      Ένα δεύτερο είναι το εξής. Είπατε ότι φθήνηνε το εισιτήριο του προαστιακού στην ανατολική Αττική. Αυτό είναι γεγονός. Υπάρχει και η δυτική Αττική. Αναφερθήκατε μάλιστα και είπατε και αυτό μου έκανε εντύπωση ότι εξυπηρετείται με την αστική συγκοινωνία ο Ασπρόπυργος, η Ελευσίνα κ.λπ.. Μα αυτό ισχύει από το 1945, κύριε Υπουργέ. Εσείς τι κάνατε στη δική σας συγκεκριμένη περίοδο ως Κυβέρνηση, αλλά και εσείς ως αρμόδιος Υπουργός. Και αν δεν κάνατε ως τώρα, να μας πείτε τι πρόκειται να κάνετε σύντομα, ώστε να αντιμετωπιστούν αυτά τα προβλήματα.
      Να σας θυμίσω και ένα άλλο ότι τα υπεραστικά λεωφορεία και στην Αττική αλλά και σ’ άλλες περιοχές, έχουν πανύψηλα σκαλοπάτια. Το έχω ξαναθέσει το θέμα και πρέπει κάποιος να είναι δίμετρος και πάνω, για να μπορέσει να σκαρφαλώσει. Υπάρχουν άνθρωποι που, δυστυχώς, δεν έχουν τέλος πάντων αυτές τις προϋποθέσεις. Υπάρχουν άνθρωποι με αναπηρίες και απ’ αυτήν την άποψη ακόμη πιο δύσκολα εξυπηρετούνται. Σε καμμιά περίπτωση, βεβαίως, δεν σημαίνει η επέκταση της αστικής συγκοινωνίας υποβάθμιση των παρεχομένων υπηρεσιών. Όχι να μειωθεί το εισιτήριο κατά 10 λεπτά και να κάνει κάποιος μία και δύο ώρες περισσότερο για να πάει στη δουλειά του. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Μεταφορών και Επικοινωνιών κ. Λιάπης.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριε Λεβέντη, εγώ σας έδωσα μια ευρύτερη εικόνα του Λεκανοπεδίου και πώς εξυπηρετείται ο κόσμος με τις δημόσιες συγκοινωνίες. Και κανείς δεν μπορεί να αμφισβητήσει ότι όλα αυτά τα χρόνια έγινε πρόοδος και βλέπουμε και την αύξηση των πολιτών, που χρησιμοποιούν όλο και περισσότερο τις δημόσιες συγκοινωνίες. Και αυτό είναι θετικό. Είναι πολιτισμός. 
      Όσον αφορά το συγκεκριμένο θέμα που μου θέσατε για τη συγκοινωνιακή μελέτη, πράγματι, ο Ο.Α.Σ.Α. εργάζεται προς την κατεύθυνση της συγκοινωνιακής εξυπηρέτησης όλου του Νομού Αττικής, ακριβώς για την αντιμετώπιση των δεδομένων ανάπτυξης τα οποία και εσείς αναφέρατε και αναζητούμε τις καλύτερες στις υφιστάμενες αλλά και συνεχώς διαμορφούμενες συνθήκες λύσεις. Για το λόγο αυτό, κύριε Λεβέντη, στο προηγούμενο μάλιστα εξάμηνο ο Ο.Α.Σ.Α., διεξήγαγε εκτεταμένες έρευνες κάτω από τη γενική ονομασία «έρευνα μετακινήσεων» για να συλλέξει στοιχεία για τις συγκοινωνιακές ανάγκες των κατοίκων της Αττικής. 
      Οι έρευνες αυτές κάλυψαν το σύνολο του νομού, όλο το Λεκανοπέδιο. Μεταξύ άλλων ερωτήθηκαν τριάντα χιλιάδες νοικοκυριά από τα οποία περίπου πέντε χιλιάδες, δηλαδή αναλογικά δεκαέξι χιλιάδες κάτοικοι, στις περιοχές της Αττικής, που δεν εξυπηρετούνται σήμερα από τις αστικές συγκοινωνίες, στην ευρύτερη περιοχή του υπόλοιπου Αττικής με άλλα λόγια. Με βάση και τα στοιχεία αυτά ο Ο.Α.Σ.Α., εκπονεί τώρα τη μελέτη για τη σύνταξη του γενικού σχεδίου μεταφορών της Αττικής το οποίο θα καθορίσει μεταξύ άλλων την πολιτική των μεταφορών και το έργο, που θα αναλάβουν μέσα στην Αττική τα διάφορα μέσα μεταφοράς. 
      Στο πλαίσιο της μελέτης αυτής, θα κληθούν όλοι οι αρμόδιοι παράγοντες, τους επόμενους μήνες και οι ενδιαφερόμενοι κοινωνικοί φορείς σε ευρεία διαβούλευση, για να προσδιορίσουν την πολιτική για την ανάπτυξη και τη διαλειτουργικότητα των δημοσίων μεταφορών στην Αττική. 
      Η μελέτη, κύριε Λεβέντη, θα έχει ολοκληρωθεί το Δεκέμβριο του 2008. Αντιμετωπίζουμε με άλλα λόγια τα Μέσα Μαζικής Μεταφοράς ως ένα ολοκληρωμένο δίκτυο, που καλύπτει τις ανάγκες των πολιτών και αποτελεί μια πραγματική εναλλακτική λύση για τη μη χρήση του αυτοκινήτου. Αυτή είναι η προσπάθειά μας. Όσο λιγότερο χρησιμοποιούμε Ι.Χ. και αυξάνουμε τις μετακινήσεις με τα δημόσια μέσα, τόσο υπάρχει πρόοδος στο κυκλοφοριακό της Αθήνας. Και όχι μόνο στο κυκλοφοριακό, αλλά και για καθαρό περιβάλλον, για αναβάθμιση της ποιότητας ζωής για όλους τους πολίτες της Αθήνας. 
      Σας ευχαριστώ.
      Επίκαιρες ερωτήσεις δεύτερου κύκλου:
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, η επίκαιρη ερώτηση με αριθμό 544/14.5.2007 του Βουλευτή του Πανελλήνιου Σοσιαλιστικού Κινήματος κ. Εμμανουήλ  Όθωνα προς τον Υπουργό Υγείας και Κοινωνικής Αλληλεγγύης, σχετικά με τη στελέχωση και λειτουργία της παιδιατρικής κλινικής του Νοσοκομείου Ρεθύμνου, διαγράφεται λόγω κωλύματος του κυρίου Υπουργού. 
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 66/11.5.2007 επερώτηση των Βουλευτών του ΠΑ.ΣΟ.Κ., κ.κ. Μιχαήλ Χρυσοχοϊδη, Χρήστου Αηδόνη, Αθανάσιου (Νάσου) Αλευρά, Δημητρίου (Μίμη) Ανδρουλάκη, Μαρίας – Ελένης (Μιλένας) Αποστολάκη, Δημητρίου Βαρβαρίγου, Μιλτιάδη Βέρρα, Αγαθής-Ρόζας Βρεττού, Αργύρη Γιαννόπουλου, Αγγελικής (Άντζελας) Γκερέκου, Ιωάννη Δημαρά, Ιωάννη Διαμαντίδη, Σάββα Εμινίδη, Βασιλείου Έξαρχου, Πέτρου Κατσιλιέρη, Βασιλείου Κεγκέρογλου, Γεωργίου Λιάνη, Δημητρίου Λιντζέρη, Χρύσας Μανωλιά, Αθανασίας Μερεντίτη, Αριστείδη Μουσιώνη, Μάρκου Μπόλαρη, Βασιλείου Οικονόμου, Μιχαήλ Παντούλα, Ευάγγελου Παπαχρήστου, Μιλτιάδη Παπαϊωάννου, Φίλιππου Πετσάλνικου, Αναστασίας – Συλβάνας Ράπτη, Ιωάννη Σκουλά, Θεοδώρας Τζάκρη, Βασιλείου Τόγια, Παρασκευής (Εύης) Χριστοφιλοπούλου και Τηλέμαχου Χυτήρη προς την Υπουργό Εθνικής Παιδείας και Θρησκευμάτων, σχετικά με τη λειτουργία του Ελληνικού Ανοιχτού Πανεπιστημίου.
      Κυρίες και κύριοι συνάδελφοι, σας γνωρίζω ότι στη συζήτηση της επερώτησης προς την Υπουργό Εθνικής Παιδείας και Θρησκευμάτων των Βουλευτών του ΠΑ.ΣΟ.Κ., σχετικά με τη λειτουργία του Ελληνικού Ανοικτού Πανεπιστημίου, ορίζεται με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Απόστολου Σταύρου ως Κοινοβουλευτικός Εκπρόσωπος ο Βουλευτής κ. Μιλτιάδης Βαρβιτσιώτης 
      Επίσης, με απόφαση του κ. Αλέξανδρου Αλαβάνου Προέδρου του Συνασπισμού Ριζοσπαστικής Αριστεράς ορίζεται ως Κοινοβουλευτικός Εκπρόσωπος ο Βουλευτής κ. Αθανάσιος Λεβέντης. 
      Το λόγο έχει ο πρώτος επερωτών συνάδελφος κ. Χρυσοχοΐδης.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επανερχόμαστε για μια ακόμη φορά ως Αξιωματική Αντιπολίτευση, να συζητήσουμε μέσα στην Αίθουσα του Κοινοβουλίου το κρισιμότατο για την εποχή μας θέμα της παιδείας. Ένα ζήτημα που τελευταία έχει ένα τοπίο μελαγχολικό, θα το χαρακτήριζα και σε μια περιοχή της οικονομικής και κοινωνικής ζωής της χώρας, που θα χρειαζόταν αυτήν τη στιγμή να αναπτυχθούν πολύ μεγάλες ταχύτητες, διότι η χώρα πρέπει να τρέξει με πολύ υψηλές ταχύτητες, προκειμένου να προλάβει και να συμμετάσχει στις εξελίξεις του παγκόσμιου μορφωτικού, οικονομικού γίγνεσθαι στην Ευρώπη. Δυστυχώς βλέπουμε με πολύ μεγάλη απογοήτευση και λύπη την Κυβέρνηση, να μη μπορεί να παρακολουθήσει αυτές τις εξελίξεις και να μην απαντάει με πολιτικές στις εξελίξεις αυτές. Η Ελλάδα όλο και περισσότερο κάθε χρόνο βλέπουμε, να μένει ουραγός στις ευρωπαϊκές προσπάθειες, που γίνονται προκειμένου η Ευρώπη να αναδειχθεί πρώτη δύναμη στη γνώση στον πλανήτη και, δυστυχώς, αυτό το μελαγχολικό τοπίο, επεκτείνεται σ’ όλους τους τομείς της εκπαίδευσης. 
      Στην πρωτοβάθμια εκπαίδευση, κύριε Πρόεδρε, δυστυχώς το ολοήμερο σχολείο, το «πάρκινγκ παιδιών», -όπως το χαρακτήρισε ο σημερινός Πρωθυπουργός ως αρχηγός της αντιπολίτευσης- είναι μια πραγματικότητα σήμερα. Έχουμε μια μείωση παιδιών στο ολοήμερο σχολείο της τάξης του 35% και αυτό οφείλεται καθαρά στην έλλειψη χρηματοδότησης και οφείλεται καθαρά στο γεγονός ότι η Κυβέρνηση το υποβάθμισε. Μια επιλογή, κατά τη γνώμη μου, κορυφαία, που δεν είναι μόνο επιλογή μορφωτική και εκπαιδευτική, αλλά είναι κυρίως και κοινωνική. 
      Στη δευτεροβάθμια εκπαίδευση η Κυβέρνηση επέλεξε μια πολιτική ακραία, άδικη κοινωνικά: Τη βάση του βαθμού, δέκα! 
      Έχετε σκεφθεί, κύριε Υπουργέ, πόσους πελάτες στείλατε στην ιδιωτική εκπαίδευση πέρυσι; Έχετε αναρωτηθεί πού πήγαν είκοσι πέντε χιλιάδες παιδιά περίπου, που δεν πέρασαν στα πανεπιστήμια, στην τριτοβάθμια εκπαίδευση; Έχετε αναρωτηθεί τι έγινε όλος αυτός ο κόσμος; Και εφαρμόζετε πάλι φέτος την ίδια πολιτική, για να ξανακόψετε είκοσι χιλιάδες παιδιά, για να βγάλετε στο περιθώριο είκοσι χιλιάδες οικογένειες και να τους στείλετε πάλι στον ιδιωτικό τομέα της εκπαίδευσης; 
      Αλήθεια, είναι πολιτική αυτή που ασκείτε σήμερα στην τριτοβάθμια εκπαίδευση όπου μετά τη ψήφιση του νόμου - πλαισίου, όπως εσείς τον χαρακτηρίσατε –ουσιαστικά επρόκειτο για ένα νόμο, ο οποίος περιλαμβάνει μια σειρά από συρραφή διατάξεων …
      ΠΡΟΕΔΡΕΥΩΝ (Σωτήρης Χατζηγάκης): Κύριε Χρυσοχοΐδη, ελάτε όμως και στο περιεχόμενο της επερωτήσεως. Η επερώτηση είναι για το Ελληνικό Ανοικτό Πανεπιστήμιο και όχι γενικά περί παιδείας. 
      Σας άφησα τρία λεπτά για να κάνετε την εισαγωγή, αλλά η εισαγωγή να μην αντικαταστήσει το περιεχόμενο.
      ΜΙΧΑΗΛ ΧΡΥΣΟΧΟΪΔΗΣ: Ελπίζω ότι δεν εννοείτε ότι θα με λογοκρίνετε κιόλας. 
      ΠΡΟΕΔΡΕΥΩΝ (Σωτήρης Χατζηγάκης): Δεν λογοκρίνω, αλλά μιλώ στα πλαίσια του Κανονισμού. Ο Υπουργός ήρθε εδώ να απαντήσει σε συγκεκριμένη επερώτηση. Όχι γενικά περί παιδείας. 
      ΜΙΧΑΗΛ ΧΡΥΣΟΧΟΪΔΗΣ: Θα προχωρήσω, κύριε Πρόεδρε, αλλά θέλω να ολοκληρώσω την περιγραφή …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, αλλά να μην πάει πολύ η περιγραφή.
      ΜΙΧΑΗΛ ΧΡΥΣΟΧΟΪΔΗΣ: …στην τριτοβάθμια εκπαίδευση, το μελαγχολικό τοπίο που υπάρχει και εκεί. Το πανεπιστήμιο αυτήν τη στιγμή επιχειρεί να καλύψει σ’ ένα μήνα όσα έχασε σ’ έξι μήνες, για να μη χαθούν τα εξάμηνα, να μη χαθούν εξεταστικές περίοδοι, να μη χαθούν ακαδημαϊκά έτη. Είναι μια κατάσταση πρωτοφανώς απαράδεκτη, λυπηρή κατάσταση, απογοητευτική, που απογοητεύει και τους νέους, αλλά και τους ανθρώπους που θέλουν να προσφέρουν στο πανεπιστήμιο.
      Η ίδια περίπου κατάσταση, κυρίες και κύριοι συνάδελφοι, υπάρχει αυτή τη στιγμή και στο Ελληνικό Ανοικτό Πανεπιστήμιο.
      Κύριε Υπουργέ, το 2004 η κ. Γιαννάκου επιλέγοντας να αντικαταστήσει όλη τη διοίκηση τι έκανε; Αφού θέλατε μια καινούργια διοίκηση, έπρεπε να την αντικαταστήσετε με μια διοίκηση, με άφθαρτες προσωπικότητες, με επιστημονικό και κοινωνικό κύρος, να ορίσετε επικεφαλής μια προσωπικότητα του πανεπιστημιακού χώρου, που να έχει εμπειρία διοίκησης, δηλαδή έναν πρύτανη, έναν αντιπρύτανη. Εσείς προτιμήσατε να παρακάμψετε το νόμο.
      Κύριοι συνάδελφοι, διορίστηκε αντιπρόεδρος της διοικούσας επιτροπής του Ελληνικού Ανοικτού Πανεπιστημίου ένας τέως νομάρχης, ο οποίος πήρε μεταπτυχιακό τίτλο σε ηλικία εξήντα ετών. Τον διόρισαν, λοιπόν, αντιπρόεδρο στο Ε.Α.Π.. 
      Δεν θέλω να αναφερθώ περαιτέρω σε ονόματα και να κάνουμε αποκαλύψεις, αλλά υπάρχει το εξής θέμα. Η διοίκηση ενός πανεπιστημίου που έχει είκοσι πέντε χιλιάδες φοιτητές και χίλια διακόσια μέλη συνεργαζόμενου επιστημονικού προσωπικού, αφήνεται στα χέρια ανθρώπων, που δεν μπορούν να διοικήσουν αυτό το πανεπιστήμιο. Αυτό είναι το κρίσιμο ζήτημα. Και ο θεσμός του Ελληνικού Ανοικτού Πανεπιστημίου είναι κρισιμότατος θεσμός, διότι αφορά ένα ζήτημα το οποίο εσείς φέρατε ως νομοσχέδιο πριν από λίγες μέρες, τη δια βίου εκπαίδευση, δηλαδή ένα σχολείο, που μπορεί να δίνει διαρκείς ευκαιρίες στη ζωή των ανθρώπων, στην εξέλιξη των ανθρώπων. 
      Αντί, λοιπόν, όλη αυτή η προσπάθεια να καταλήξει σε αναβάθμιση, αυτή τη στιγμή έχουμε μία κακή διαχείριση. Δεν έχουμε απλώς υποβάθμιση. Έχουμε μια κακή διαχείριση, έχουμε αυταρχισμό, έχουμε αυθαιρεσίες, έχουμε απαξίωση των ακαδημαϊκών οργάνων. 
      Εσείς ξέρετε πολύ καλά, κύριε Υπουργέ, ως αρμόδιος για την τριτοβάθμια εκπαίδευση, ότι έχουμε καταγγελίες των φοιτητών, του συνεργαζόμενου επιστημονικού προσωπικού, των μελών Δ.Ε.Π., των γενικών συνελεύσεων, του διοικητικού συμβουλίου του Συλλόγου. Όλα αυτά έχουν πάρει πια μορφή χιονοστιβάδας. Ρίξτε μια ματιά στην ιστοσελίδα του Συλλόγου μελών ΔΕΠ και θα δείτε τα έργα και τις ημέρες της εκλεκτής σας διοίκησης. 
      Σύμφωνα μάλιστα με δημοσίευμα του «ΒΗΜΑΤΟΣ», η συγκεκριμένη διοίκηση, για να αποδείξει πόσο πιστή είναι στο κυβερνόν κόμμα και να εξυπηρετήσει συγκεκριμένους εταίρους και φίλους, έφθασε στο σημείο να αλλάξει τα γνωστικά αντικείμενα των θεματικών ενοτήτων του Ε.Α.Π. και έτσι το γνωστικό αντικείμενο της θεματικής ενότητας «Οικονομία και πολιτισμός» το μετέτρεψε σε «Θεσμοί διαχείρισης δημοσίων, ιδιωτικών πόρων στον πολιτισμό». Και αυτό, για να κάνει αίτηση ένας εκλεκτός της Νέας Δημοκρατίας που είναι νομικός και δεν είναι οικονομολόγος και να υποβάλει υποψηφιότητα για τη συγκεκριμένη θέση. 
      Αυτά, λοιπόν, τα πράγματα συμβαίνουν στο Ελληνικό Ανοικτό Πανεπιστήμιο. Είναι καταγγελίες οι οποίες βρίσκονται στο γραφείο σας. Υπάρχει ομόφωνη καταγγελία εδώ και ένα χρόνο περίπου της κοσμητείας της Σχολής Κοινωνικών Επιστημών εναντίον του Πρύτανη για παραποίηση πρακτικών εκλογής και έκδοση ψευδούς βεβαίωσης για μέλος Δ.Ε.Π.. Και εσείς δεν έχετε απαντήσει ακόμη. 
      Γνωρίζετε πολύ καλά ότι ο Πρόεδρος της διοικούσης επιτροπής συστηματικά απαξιώνει τους κοσμήτορες, γιατί δεν του είναι αρεστοί. 
      Ενδεικτικά, θέλω να καταθέσω, κύριε Υπουργέ και σ’ εσάς και στη Βουλή, ημερήσιες διατάξεις της Διοικούσης Επιτροπής που αναφέρονται στα θέματα πάνω στα οποία τους ζητάνε να εκφέρουν τη γνώμη τους. Θα αντιληφθείτε και εσείς, αν αυτός είναι διάλογος μεταξύ ακαδημαϊκών σε ένα πανεπιστήμιο ή μία κοροϊδία που έχει αναγκάσει ουσιαστικά τους κοσμήτορες να μην έχουν καμμία επικοινωνία με τη διοίκηση, αφού αρνούνται –και ορθώς- να συμμετέχουν στο Θέατρο Σκιών που έχει ανεβάσει  η Κυβέρνηση και ο κύριος Πρόεδρος. 
      Καταθέτω το έγγραφο που αναφέρεται στα Πρακτικά.
      (Στο σημείο αυτό, ο Βουλευτής κ. Μιχαήλ Χρυσοχοϊδης                        καταθέτει για τα Πρακτικά τις προαναφερθείσες ημερήσιες διατάξεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο κύριος Πρύτανης, ο κύριος Πρόεδρος και οι κομματικοί σας εκπρόσωποι δεν ορρωδούν μπροστά σε τίποτα. Έχουν διατάξει ένορκες διοικητικές εξετάσεις εναντίον πολλών μελών Δ.Ε.Π., εναντίον των κοσμητόρων και γενικότερα έχουν φθάσει σε καταστάσεις τραγελαφικές αυτή τη στιγμή στο Ε.Α.Π..
      Όταν ανέλαβε η παρούσα διοίκηση, κύριε Υπουργέ, υπήρχαν είκοσι επτά μέλη Δ.Ε.Π.. Και σήμερα, τρία χρόνια μετά, δεν έχει διοριστεί κανένα μέλος και έχουν αποχωρήσει δύο μέλη. Παρά το γεγονός ότι υπήρχαν σε εξέλιξη περίπου είκοσι και πλέον εγκεκριμένες θέσεις, τις οποίες έχει προκηρύξει η παλιά διοίκηση, μέχρι σήμερα δεν έχει συμβεί απολύτως τίποτα σε ό,τι αφορά την πρόσληψη μελών Δ.Ε.Π.. 
      Όμως, θέλω να περάσουμε και σε ένα άλλο ζήτημα. Η διοίκηση που ορίσατε πρωτίστως εσείς, το Υπουργείο, αλλά και η πολιτική της Κυβέρνησης όχι μόνο στερείται οράματος, αλλά εσείς διαστρεβλώνετε το όραμα του Ανοικτού Πανεπιστημίου. Και τουλάχιστον στην πράξη –δεν ξέρω τι γίνεται στα λόγια- φαίνεται ότι ουσιαστικά πια υπονομεύετε την πορεία, την ανάπτυξη και την εξέλιξη του Ελληνικού Ανοικτού Πανεπιστημίου.
      Κατ’ αρχάς, ακούμε –τουλάχιστον σε επίπεδο διοίκησης- να αναφέρετε ότι το πανεπιστήμιο είναι δεύτερης ευκαιρίας και όχι διαρκούς ευκαιρίας. Είναι δηλαδή κάτι σαν κυβερνητική παροχή σε ψηφοφόρους και όχι ως νέα δυναμική της ελληνικής κοινωνίας, ο βασικός πανεπιστημιακός άξονας αυτού του νομοσχεδίου, που φέρατε προχθές, επαναλαμβάνω, προς ψήφιση και θα συνεχίσουμε αύριο εδώ για συζήτηση στη Βουλή, της διά βίου εκπαίδευσης.
      Υπάρχει μία εντύπωση ότι χίλιοι διακόσιοι περίπου επιστήμονες και είκοσι πέντε χιλιάδες φοιτητές είναι σαν να είναι ωρομίσθιοι εκπαιδευτικοί σε δημοτικό σχολείο και όχι επιστήμονες, οι οποίοι διδάσκουν στο πανεπιστήμιο, σε ό,τι αφορά τους διδάσκοντες.
      Η κομματική διοίκηση που διορίσατε, στερείται σχεδίου εκμετάλλευσης των εκπαιδευτικών ευκαιριών που παρέχει το διαδίκτυο. Πόσο χρησιμοποιείται το διαδίκτυο στις σπουδές στο Ε.Α.Π., πέρα από την παροχή πληροφοριών για διαδικαστικά θέματα και πληροφορίες; 
      Πείτε μας, κύριε Υπουργέ, για τον τρόπο με τον οποίο η Διοικούσα Επιτροπή που επιλέξατε στηρίζει την παραγωγή νέων τηλεκπαιδευτικών μεθόδων και την αποτελεσματική χρήση των νέων τεχνολογιών στην πανεπιστημιακή εκπαίδευση. 
      Αντίθετα, έχουμε βρει απόφαση, κύριε Πρόεδρε, της Διοικούσας Επιτροπής, που σε αίτημα της Σχολής Κοινωνικών Επιστημών για εμπλουτισμό της ιστοσελίδας με πρόσθετες πληροφορίες για τους φοιτητές και το κοινό, η απάντηση της Διοικούσας Επιτροπής είναι αρνητική.
      Καταθέτω το σχετικό έγγραφο, κύριε Πρόεδρε.
      (Στο σημείο αυτό, ο Βουλευτής κ. Μιχαήλ Χρυσοχοϊδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακόμα, εκεί που το Ε.Α.Π. διακρίνεται –και θα μπορούσε να διακριθεί στο μέλλον- έρχεται η πολιτική σας και η Διοικούσα Επιτροπή να εξουδετερώσει αυτήν την επιτυχία. Τα μέλη Δ.Ε.Π. του Ε.Α.Π., ανέπτυξαν την κατάλληλη μεθοδολογία για να προσφέρουν εργαστηριακή εκπαίδευση στην πληροφορική και στις φυσικές επιστήμες. Χρησιμοποίησαν σύγχρονη τεχνολογία για να προετοιμαστεί κατάλληλα ο φοιτητής στο σπίτι, να μεγιστοποιηθεί η απόδοση του φοιτητή στο εργαστήριο, να ελαχιστοποιηθεί ο χρόνος παραμονής στα εργαστήρια του Ε.Α.Π. στην Πάτρα. 
      Αυτές οι μέθοδοι παροχής εργαστηριακών σπουδών έδωσαν τη δυνατότητα στο Ε.Α.Π. να παράσχει σπουδές σ’ αυτόν τον τομέα, ισότιμες με τα άλλα ανώτατα εκπαιδευτικά ιδρύματα, όπως τουλάχιστον το Υπουργείο Παιδείας αναγνώρισε. 
      Δυστυχώς, παρ’ όλες τις διαρκείς αιτήσεις της Κοσμητείας της Σχολής Θετικών Επιστημών και της Τεχνολογίας, επί τριετία τα εργαστηριακά μαθήματα δεν είναι θεσμικά κατοχυρωμένα.
      Ήδη, αυτή η θεσμική έλλειψη συνετέλεσε στο να σταματήσουν τα εργαστήρια πληροφορικής, στερώντας επαγγελματικές διεξόδους από τους αποφοίτους. Τα εργαστήρια Φυσικής, Χημείας και Βιολογίας παραμένουν έωλα, χωρίς να έχουν επίσημη θεσμική κατοχύρωση. 
      Και είναι απαράδεκτο, κύριε Υπουργέ, να φέρνετε στο άρθρο 19 του νομοσχεδίου -αυτό περί της διά βίου μάθησης- τροποποίηση των μεταβατικών διατάξεων του ειδικού νόμου του Ε.Α.Π., για να μπορείτε να προσλαμβάνετε ως διδάσκοντες στο Ε.Α.Π. όποιους επιθυμεί η διορισμένη διοίκηση, και την ίδια στιγμή να αφήνετε για τρία χρόνια χωρίς θεσμική κάλυψη τις σπουδές του Ε.Α.Π. και να διακυβεύεται η αρτιότητα και η ποιότητα των σπουδών. 
      Επίσης, κύριε Υπουργέ, θα ήθελα να σας ενημερώσω και να μας απαντήσετε για το κρίσιμο ζήτημα της διαχείρισης των πόρων. Αυτήν την στιγμή υπάρχει κίνδυνος εξαιτίας της διοίκησης που εσείς επιλέξατε και διατηρείτε, να βρεθείτε εσείς στη δυσάρεστη θέση να μην μπορείτε να δικαιολογήσετε τη χρηματοδότηση του Ε.Α.Π. μέσω του Ε.Π.Ε.Α.Ε.Κ. για παραγωγή εκπαιδευτικού υλικού. 
      Ας δούμε τι εννοώ. Ο Πρόεδρος αρνείται να καταλάβει ότι το γεγονός αυτοδιορισμού του ως υπευθύνου του έργου, δεν είναι αρκετό για να επιβάλλει στις κοσμητείες τους ανθρώπους της επιλογής του για συγγραφή βιβλίων στους φοιτητές. Ο κ. Πρόεδρος μπορεί να αναθέτει τη συγγραφή ερήμην των ακαδημαϊκών οργάνων ως διαχειριστής του έργου, αλλά ο νόμος αναθέτει στα ακαδημαϊκά όργανα, στις κοσμητείες, το έργο αυτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Τι θα πράξετε, λοιπόν, αν οι τελευταίες αρνηθούν την παραλαβή των συγγραμμάτων και τι θα πράξετε, επίσης, αύριο κατά τον έλεγχο που θα κάνει η Ευρωπαϊκή Ένωση; 
      Και τελειώνω με το εξής: Κύριε Υπουργέ, παρά την αξιόλογη δουλειά που γίνεται από το επιστημονικό προσωπικό τα τρία τελευταία χρόνια -και προσφάτως το είδαμε και στον Τύπο- οι φοιτητές διαμαρτύρονται συνεχώς για την αύξηση των διδάκτρων, την καθυστέρηση αποστολής διδακτικού υλικού, την καθυστέρηση επικοινωνίας με τα μέλη Σ.Ε.Π. λόγω καθυστερήσεως στην επιλογή τους, και την απαράδεκτη κατάσταση αρκετών αιθουσών διδασκαλίας που χρησιμοποιούνται για τις συναντήσεις με τους συμβούλους καθηγητές. Και ζητούν επιμόνως την εφαρμογή τεχνολογικών μέσων για περισσότερη επικοινωνία και συμμετοχή στην διδακτική, μαθησιακή διαδικασία. 
      Η διοίκηση στην προσπάθεια της να δείξει ότι είναι ικανή να παράγει έργο, επέλεξε να κομπάζει ότι χρησιμοποιεί υποδομές του δημόσιου τομέα, νοικιάζει κάποιες αίθουσες του Ο.Α.Ε.Δ., τη Σ.Ε.Λ.Ε.Τ.Ε. κ.λπ. και όλα αυτά δημιουργούν τεράστια προβλήματα στη λειτουργία του πανεπιστημίου.
      Τέλος, υπάρχει ένα εξαιρετικά σημαντικό ζήτημα που αφορά τα δίδακτρα. Οι ενστάσεις των φοιτητών όλο και πληθαίνουν, όλο και εντείνονται, η οικονομική βελτίωση των δαπανών δεν φαίνεται πουθενά στο πανεπιστήμιο και είναι αλήθεια ότι το κόστος της κάθε θεματικής ενότητας εκτοξεύτηκε από τα 440 ευρώ στα 700 ευρώ επί των ημερών της Κυβέρνησης σας –και έγινε απόπειρα και για τρίτη αύξηση, αλλά τελικώς δεν πέρασε μετά από αντιδράσεις- και αν αυτό συνδυαστεί με την παντελή έλλειψη υποτροφιών, που δεν ξεπερνά το 2% των φοιτητών, και την αδιαφάνεια του τρόπου παροχής τους, αντιλαμβάνεται κάποιος το κύμα των αντιδράσεων.
      Δεν είναι δυνατόν, κύριε Υπουργέ, η πολιτεία να μη δίνει υποτροφίες σε καλούς φοιτητές ή η συνεισφορά της να περιορίζεται μόνο στη μισθοδοσία εξήντα περίπου μόνιμων υπαλλήλων και μελών Δ.Ε.Π. και οι υπόλοιπες δαπάνες λειτουργίας να καλύπτονται από τα δίδακτρα των φοιτητών και τις επιχορηγήσεις της Ευρωπαϊκής Ένωσης.
      Με λίγα λόγια και συνοψίζοντας, αντιλαμβανόμαστε όλοι ότι ένας κρισιμότατος θεσμός για τη δια βίου εκπαίδευση, ένας θεσμός στον οποίο υπάρχουν αυτήν τη στιγμή είκοσι πέντε χιλιάδες ενήλικες φοιτητές, ένας θεσμός που στοχεύει στο να καταξιώσει στη χώρα μας και να βρει εφαρμογή, ο θεσμός της δια βίου εκπαίδευσης, εντάσσεται και αυτός σε μία πολιτική που οδηγεί κάθε μέρα και όλο και περισσότερο στην απαξίωση, στην υποβάθμιση, σ’ ένα τοπίο ακραία μελαγχολικό, όπως σας είπα στην αρχή, γιατί δεν είναι ότι έχετε κάποια πολιτική -εγώ θέλω να είμαι επιεικής μαζί σας- την οποία εφαρμόζετε και αυτή η πολιτική οδηγεί σε αρνητικό αποτέλεσμα, αλλά ότι δεν έχετε καμμία πολιτική.
      Δεν σας ενδιαφέρει καθόλου το Ελληνικό Ανοικτό Πανεπιστήμιο. Δεν ασχολείστε καθόλου. Βάλατε μία διοίκηση που δεν μπορεί να ανταποκριθεί στα καθήκοντά της και γίνεστε παρατηρητές μιας απαράδεκτης κατάστασης!
      Αυτό πρέπει να το σταματήσετε τώρα, πριν είναι αργά. Γιατί, όπως είναι γνωστό, το θέμα της δια βίου μάθησης τα επόμενα χρόνια θα αποτελέσει κρίσιμο ζήτημα για την οικονομική και κοινωνική ανάπτυξη της πατρίδας μας. 
      Σας ευχαριστώ, κύριε Πρόεδρε, για την ανοχή σας. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χρυσοχοΐδη. 
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων 32 μαθητές και μαθήτριες και 5 συνοδοί –δάσκαλοι από το 7ο Δημοτικό Σχολείο Γιαννιτσών. 
      Η Βουλή τους καλωσορίζει. 
      (Χειροκροτήματα)
      Το λόγο τώρα έχει ο κ. Μάρκος Μπόλαρης. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. 
      Κύριε Πρόεδρε, επί τρία χρόνια ακούμε από το Υπουργείο Παιδείας και από τον Πρωθυπουργό, βεβαίως, ότι η Κυβέρνηση κινείται στην κατεύθυνση των μεταρρυθμίσεων. Είναι γνωστό στην ελληνική κοινωνία ότι επί ενάμιση χρόνο αναστατώθηκε το σύνολο της ελληνικής κοινωνίας, ιδιαίτερα όμως των μαθητών, των φοιτητών και των καθηγητών τους, λόγω ενός νομοσχεδίου το οποίο επαγγελόταν μεταρρυθμίσεις στο χώρο της παιδείας. 
      Σήμερα μας δίνεται η ευκαιρία να δούμε, πώς η Κυβέρνηση υλοποίησε αυτή τη μεταρρυθμιστική της πρόθεση, πώς υλοποίησε τις μεταρρυθμιστικές της διαθέσεις σε ένα πανεπιστήμιο, το οποίο ιδρύθηκε το 1997 και το οποίο η Κυβέρνηση παρέλαβε στις αρχές του 2004. Πρόκειται δηλαδή για ένα νεοσύστατο ανώτατο εκπαιδευτικό ίδρυμα, ένα πρωτοποριακό εκπαιδευτικό ίδρυμα για την Ελλάδα, στο οποίο πραγματικά θα μπορούσε να παρέμβει μεταρρυθμιστικά, με πρόθεση αναβάθμισης της ποιότητας, των σκοπών και του επιπέδου των σπουδών. 
      Τι προκύπτει απ’ όσα έχουν διαδραματιστεί στη συνέχεια σε αυτά τα τρία χρόνια; Τι προκύπτει απ’ όσα διαδραματίζονται στο Ελληνικό Ανοικτό Πανεπιστήμιο; 
      Πρώτα-πρώτα, πρέπει να πούμε, πως για να λειτουργήσει ένα ανώτατο ίδρυμα, είναι σαφές ότι χρειάζεται η κατοχύρωση της ακαδημαϊκής ελευθερίας. Εάν δεν υπάρχει ακαδημαϊκή ελευθερία, καταργείται αμέσως η ακαδημαϊκότητα οποιουδήποτε ιδρύματος. 
      Τι γίνεται στην περίπτωση αυτή; Γιατί χρειάζεται εδώ να συζητήσουμε τα αυτονόητα, αφού έχουμε παραβίαση των αυτονόητων αρχών και αξιών,  βάσει των οποίων μπορεί να λειτουργήσει ένα ίδρυμα. Το πρόβλημα δεν είναι ότι καταργούνται τα αυτονόητα. Το πρόβλημα είναι ότι καλύπτεται η κατάργησή τους από το Υπουργείο.
      Από τις πρώτες μέρες που ανέλαβε η καινούργια διοικούσα επιτροπή στο Ελληνικό Ανοικτό Πανεπιστήμιο, κύριε Πρόεδρε, ο Πρόεδρος της διοικούσας επιτροπής, εκλεκτός της κυρίας Υπουργού –θεμιτό, αφού διορίζεται, ενώ ακόμη δεν είχε ολοκληρωθεί ο αριθμός των μελών Δ.Ε.Π. που χρειαζόταν, για να λειτουργήσει με εκλογές το Πανεπιστήμιο- εγκατέστησε σύστημα ελέγχου και λογοκρισίας της αλληλογραφίας των μελών Δ.Ε.Π.. Έκανε παρέμβαση σε ένα ελεύθερο ακαδημαϊκό forum στη λογική του ελέγχου και της παρεμπόδισης της επικοινωνίας των ακαδημαϊκών δασκάλων. 
      Κατά τη δική μου ταπεινή άποψη, και τούτο μόνο το δείγμα να είχε το Υπουργείο Παιδείας, δηλαδή της παρέμβασης στην ελεύθερη ακαδημαϊκή έκφραση, έπρεπε να είχε στείλει στο σπίτι του τον κύριο Πρόεδρο. 
      Όμως, στη συνέχεια έχουμε πολλά τα οποία δείχνουν ότι το λάθος που έκανε στην αρχή το Υπουργείο –αν ήταν λάθος και δεν ήταν κάλυψη, γιατί υπήρχαν συγκεκριμένες προθέσεις- έχει επιταθεί. Πώς επιτάθηκε, κύριε Πρόεδρε; 
      Για να λειτουργήσει το Πανεπιστήμιο με εκλογές, για να υπάρχουν δηλαδή αιρετά όργανα, έπρεπε να υπάρξει η εκλογή κάποιων μελών Δ.Ε.Π. ανά Σχολή, ανά Τμήμα. Αυτές, λοιπόν, τις εκλογές, ενώ έχουν προωθηθεί από τα Τμήματα, ο Πρόεδρος της διοικούσας επιτροπής, με συγκάλυψη από το Υπουργείο τις έχει παγώσει. Επί τρία χρόνια δεν έχει γίνει καμμία εκλογή νέου μέλους Δ.Ε.Π., με αποτέλεσμα το Πανεπιστήμιο να εξακολουθεί να είναι κάτω από τη διορισμένη κομματική διοίκηση. 
      Λέχθηκε προηγουμένως από τον εισηγητή κ. Χρυσοχοΐδη ότι τα μέλη Δ.Ε.Π. το 2004 ήταν είκοσι επτά και ότι είχαν προκηρυχθεί είκοσι καινούργιες θέσεις. Στη συνέχεια μπορούσαν να προκηρυχθούν και άλλες. Αντ’ αυτού τι έγινε; 
      Από τις είκοσι νέες θέσεις καμία διαδικασία εκλογής δεν έχει ολοκληρωθεί μέχρι σήμερα. Απεναντίας, δύο άτομα από το επιστημονικό προσωπικό αναγκάστηκαν να αποχωρήσουν. Και έτσι σήμερα, ενώ ο αριθμός των φοιτητών έχει αυξηθεί κατά δέκα χιλιάδες, τα μέλη Δ.Ε.Π. από είκοσι επτά είναι είκοσι πέντε.
      Ο χρόνος είναι περιορισμένος. Θα μου επιτρέψετε να πω ότι αρχικά είχαμε την εξής απορία από πλευράς ΠΑ.ΣΟ.Κ.: Είναι δυνατόν το Υπουργείο να συγκαλύπτει όλες αυτές τις περιπτώσεις; Τι συμβαίνει; Ποιον έχει «μπάρμπα στην Κορώνη» αυτός ο κύριος πρόεδρος και μπορεί και παραβιάζει το νόμο και δεν εφαρμόζει τις αποφάσεις του Συμβουλίου της Επικρατείας; 
      Λέγαμε, λοιπόν, στην αρχή ότι κάτι μυστήριο συμβαίνει. Οι απορίες μας λύθηκαν όλες, κύριε Πρόεδρε. Και λύθηκαν όταν προχθές κατατέθηκε στη Βουλή και συζητήθηκε στην Επιτροπή Μορφωτικών Υποθέσεων αυτό το νομοσχέδιο, το οποίο έχει τον τίτλο «Δημιουργία Φορέα Διαχείρισης Ολοκληρωμένου Προγράμματος της Δια Βίου Μάθησης».
      Στο άρθρο 19 αυτού του νομοσχεδίου, που αύριο θα συζητηθεί στην Ολομέλεια, εισάγονται φοβερά πράγματα, τα οποία προσβάλλουν τη χώρα. Δεν προσβάλλουν τον Πρόεδρο της διοικούσας επιτροπής, δεν προσβάλλουν το Υπουργείο, αλλά προσβάλλουν τις ακαδημαϊκές αρχές. Δηλαδή λέει το νομοσχέδιο και καλύπτεται ο πρόεδρος σε όλες τις έκνομες μέχρι σήμερα ενέργειές του, ότι εάν δεν βρίσκονται επιστήμονες, οι οποίοι να είναι καθηγητές ή να έχουν διδακτορικά, τότε μπορεί σε περιπτώσεις που δεν είναι δυνατή ή δεν είναι συνήθης η εκπόνηση διδακτορικής διατριβής, να προσλαμβάνεται σαν εκπαιδευτικός, σαν επιστημονικό προσωπικό συνεργαζόμενο, άνθρωπος ο οποίος έχει ένα απλό μεταπτυχιακό. Ξέρετε τι σημαίνει αυτό; Σημαίνει ότι καταργούμε τη διαδικασία εκπόνησης διδακτορικής διατριβής σ’ ένα ακαδημαϊκό ίδρυμα. Τι σημαίνει «δεν είναι δυνατή ή συνήθης»; Ότι τορπιλίζουμε τις ακαδημαϊκές αρχές και ελευθερίες σ’ ένα ίδρυμα, το οποίο έπρεπε να είναι πρότυπο, να το στηρίζουμε και να το προωθούμε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπόλαρη.
      Το λόγο έχει η κ. Αγάθη - Ρόζα Βρεττού.
      Θα πάρετε και τη δευτερολογία σας;
      ΑΓΑΘΗ - ΡΟΖΑ ΒΡΕΤΤΟΥ: Αναλόγως, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εξαρτάται από την άνοδο στο Βήμα. Συνήθως στο Βήμα ανεβαίνουν όσοι είναι να μιλήσουν από οκτώ λεπτά και πάνω. Είστε καινούργια συνάδελφος και εξαιρείστε. 
      ΑΓΑΘΗ - ΡΟΖΑ ΒΡΕΤΤΟΥ: Ευχαριστώ πολύ για την ανοχή αυτή, κύριε Πρόεδρε.
      ΓΕΩΡΓΙΟΣ ΛΙΑΝΗΣ: Για μια νέα συνάδελφο τόσο τσιγκούνικα; 
      ΠΡΟΕΔΡΕΥΩΝ (Σωτήρης Χατζηγάκης): Ό,τι λέει η πρακτική. Δεν το είπα τσιγκούνικα. Με αγάπη και με ενδιαφέρον το είπα. Αυτός, όμως, είναι ο Κανονισμός.
      ΤΗΛΕΜΑΧΟΣ ΧΥΤΗΡΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Αυτό θα μπορούσαν να το πουν οι Βουλευτές της Συμπολίτευσης. Εσείς θα τη βλέπετε καθημερινά. Δεν έχετε λόγο.
      Ορίστε, κυρία Βρεττού.
      ΑΓΑΘΗ - ΡΟΖΑ ΒΡΕΤΤΟΥ: Ελπίζω, κύριε Πρόεδρε, αυτό το μικρό χρόνο να μην τον συνυπολογίσετε στην ομιλία μου.
      Κυρίες και κύριοι συνάδελφοι, η αποψινή συζήτηση με θέμα τη λειτουργία του Ανοιχτού Ελληνικού Πανεπιστημίου έρχεται να παρέμβει συμπληρωματικά στην πολύμηνη κρίση γύρω από τα Ανώτατα Εκπαιδευτικά Ιδρύματα. Και έρχεται να αποκωδικοποιήσει τη νοσηρότητα και τις δυσλειτουργίες του Ανοιχτού Πανεπιστημίου αυτές που διαπιστώνουμε τα τρία τελευταία χρόνια.
      Πριν προχωρήσω στη διατύπωση της  κριτικής μου θα ήθελα να υπενθυμίσω ορισμένα πράγματα. Η δημιουργία του Ανοιχτού Πανεπιστημίου είναι η μεγάλη συμβολή του ΠΑ.ΣΟ.Κ. στη θεσμική υλοποίηση της απρόσκοπτης επικοινωνίας της ελληνικής κοινωνίας με τα αγαθά της ανώτατης εκπαίδευσης. Ο θεσμός του Ανοιχτού Πανεπιστημίου γενικά προήλθε μέσα από προσπάθειες που διήρκησαν περισσότερο από έναν αιώνα. Προσπάθειες συγκρότησης μιας αντισυμβατικής ανώτατης εκπαίδευσης σε όλες τις μετααποικιακές κοινωνίες, βασισμένες πάνω στην αγγλοσαξονική παράδοση. Έτσι αρχικά δημιουργήθηκαν προγράμματα σπουδών εξ αποστάσεως, μέσω αλληλογραφίας. Σε δεύτερη φάση δημιουργήθηκαν προγράμματα σπουδών και πανεπιστήμια, τα οποία χαρακτηρίζονταν από τη μαζική χρήση των τότε νέων τεχνολογιών, δηλαδή του τηλεφώνου, του ραδιοφώνου, της τηλεόρασης. Ενώ η ελληνική εκδοχή του Ανοιχτού Πανεπιστημίου ανταποκρίνεται στην τρίτη γενιά αυτού του τύπου των πανεπιστημιακών σπουδών, που είναι η χρήση του διαδικτύου. 
      Με δεδομένη την ευαισθησία της ελληνικής κοινωνίας απέναντι στην ανώτατη εκπαίδευση και την ιστορικότητα αυτής της ευαισθησίας, το ΠΑ.ΣΟ.Κ. αγωνίστηκε για την ίδρυση του Ανοικτού Πανεπιστημίου και υλοποίησε με τον τελικό νόμο λειτουργίας του το Δεκέμβριο του 1997 τρεις βασικές αρχές: την υποχρέωση της κοινωνίας να προσφέρει όσο το δυνατόν περισσότερες εκπαιδευτικές ευκαιρίες στα μέλη της, το δικαίωμα του σπουδαστή να προσδιορίζει τις συνιστώσες της εκπαίδευσής του, τον τόπο, το χρόνο, το ρυθμό της μελέτης και της μάθησής του, το δικαίωμα, τέλος, του σπουδαστή  να διαμορφώνει ο ίδιος προοδευτικά τη μορφωτική του ταυτότητα, τόσο από την άποψη του επιπέδου σπουδών του, όσο και του γνωστικού του αντικειμένου. Πάνω σε αυτές τις αρχές ενσωματώθηκαν και υλοποιήθηκαν οι βασικοί στόχοι λειτουργίας του ανοικτού πανεπιστημίου. 
      Τεκμηρίωση του τρόπου λειτουργίας του αποτελεί ο τεράστιος αριθμός των σπουδαστών το 2004. Και ακριβώς εκείνη τη χρονική στιγμή είναι που θα περίμενε κανείς ότι ο υψηλός στόχος της νέας ηγεσίας του Υπουργείου Παιδείας το 2004 δεν θα ήταν άλλος από εκείνον που ανέφερε ο μεγάλος Βρετανός Φιλέλληνας Stobart, ο οποίος όταν μιλούσε για «το λαϊκό πανεπιστήμιο του αέρα», δεν αναφερόταν σε τίποτε άλλο, παρά στο πανεπιστήμιο εκείνο που θα είχε περισσότερα μέλη και περισσότερους φοιτητές από όσα όλα τα άλλα ανώτατα εκπαιδευτικά ιδρύματα μαζί.
      Δυστυχώς, όμως, η Κυβέρνηση της Νέας  Δημοκρατίας με πρόταγμα μόνο το κομματικό συμφέρον  και την κομματική λογική έχει προχωρήσει στη σταδιακή αποδιάρθρωση του Ανοικτού Πανεπιστημίου. Ο «φάκελος ευθύνης», θα έλεγα, του Υπουργείου Παιδείας είναι, δυστυχώς, πλήρης. Τεκμηριώνει το κλίμα που επικρατεί στο Ανοικτό Πανεπιστήμιο, που έχει εγκλιματήσει τον κομματισμό και την αυθαιρεσία ως την καθημερινή του πρακτική και δυστυχώς αντικατοπτρίζει και τις ποιότητες των πολιτικών συμπεριφορών της ίδιας της Κυβέρνησης συνολικά.
      Κύριοι συνάδελφοι, είναι γεγονός ότι το Ανοικτό Πανεπιστήμιο υπήρξε μία νεωτερική εκπαιδευτική οντότητα για την Ελλάδα, που έδινε σε αυτή σφρίγος και νεότητα και μόνο η προσδοκία της ελληνικής κοινωνίας. Το Ανοικτό Πανεπιστήμιο είναι μία περιουσία του ελληνικού λαού και μάλιστα ενός πληθυσμού ελληνικού, μειονεκτικού από άποψη ευκαιριών, γιατί πολλοί φοιτητές είναι ενήλικοι, είναι οι άνθρωποι εκείνοι οι οποίοι στον καθημερινό αγώνα επιβίωσης που δίνουν συνειδητοποιούν κάποια συγκεκριμένη χρονική στιγμή ότι η παιδεία τους και το επίπεδο της παιδείας τους θα είναι ουσιαστικά το μόνο στοιχείο της δια βίου αξιοπρέπειάς τους. 
      Θέλω να σας πω απόψε -με όλο το σεβασμό που έχω απέναντι σε οτιδήποτε μπορεί να αφορά φοιτητές- ότι σε ανύποπτο χρόνο μίλαγα με φοιτητές που αυτή τη στιγμή φοιτούν στο Ανοικτό Πανεπιστήμιο και θέλω να μεταφέρω το προϊόν αυτής της επικοινωνίας, μιας επικοινωνίας η οποία εστιάζει το πρόβλημα του Ανοικτού Πανεπιστημίου στη συνεχή αύξηση των διδάκτρων, η οποία δεν αντικατοπτρίζεται στην αντίστοιχη ποιότητα του εκπαιδευτικού υλικού, το οποίο, πέραν αυτού, και πολύ καθυστερημένα και πολλές φορές ουδέποτε, φθάνει στα χέρια τους. Και επιπλέον, οι επιλογές των μελών της διοικούσας επιτροπής δεν πληρούν κανένα από τα σύγχρονα ακαδημαϊκά και διοικητικά κριτήρια που θα έπρεπε να θέτει η χώρα μας. Τελικά το Ε.Α.Π. αποκαλύπτεται ως ένα θεατρικό πεδίο άσκησης μιας ανεξέλεγκτης κομματικής αυθαιρεσίας. 
      Το Υπουργείο Παιδείας πέτυχε μέσα στα τρία τελευταία χρόνια, δυστυχώς, να δημιουργήσει ομάδες και  γενιές απογοητευμένων πολιτών που δεν μπορούν πλέον να επενδύσουν καμία προσδοκία στην πολιτική του. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Σωτήρης Χατζηγάκης):  Ευχαριστούμε την κ. Βρεττού.
      Ο κ. Χρήστος Αηδόνης έχει το λόγο.
      ΧΡΗΣΤΟΣ  ΑΗΔΟΝΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, το Ανοικτό Πανεπιστήμιο αποτέλεσε μία μεγάλη εκπαιδευτική μεταρρύθμιση και μία μεγάλη προσπάθεια της Κυβέρνησης του ΠΑ.ΣΟ.Κ.. Η πρωτόγνωρη μαζική συμμετοχή ουσιαστικά έρχεται να αποδείξει την αποδοχή αυτού του θεσμού από την ελληνική κοινωνία. Το Ελληνικό Ανοικτό Πανεπιστήμιο είναι ένας καινοτόμος θεσμός στον τομέα της παιδείας, που φυσικά, όπως κάθε προοδευτική παρέμβαση στην κοινωνία, συναντά αντίσταση από τις συντηρητικές αντιλήψεις και τους εκφραστές τους. Επιχειρούν χειραγώγηση του Ανοικτού Πανεπιστημίου. Έχει να κάνει με στρατηγικό στόχο της συντηρητικής πολιτικής της Νέας  Δημοκρατίας, που δεν είναι άλλος από την ολοκληρωτική απαξίωση της δημόσιας παιδείας.
      Εφαρμόζει, λοιπόν, κι εδώ σε αυτόν τον χώρο, η Νέα Δημοκρατία την προσφιλή της μέθοδο, το γνώριμο τρόπο που εφάρμοσε σε όλους τους τομείς της δημόσιας διοίκησης στην εκ των έσω άλωση του θεσμού, τοποθετώντας μη ικανά στελέχη, που δεν διαθέτουν τα απαιτούμενα επιστημονικά και διοικητικά προσόντα, αλλά έχουν ένα μοναδικό χάρισμα, όπως συμβαίνει παντού, την κομματική τους ταυτότητα και προέλευση.
       Η ανεπάρκεια των ιθυνόντων και οι αδιαφανείς διαδικασίες συμβάλλουν με τον καλύτερο τρόπο στην ολοκληρωτική απαξίωση του θεσμού. Αποτέλεσμα αυτών των επιλογών, λοιπόν, είναι ότι το Ανοικτό Πανεπιστήμιο μετατρέπεται, από κέντρο γνώσης, σε κέντρο απόγνωσης. Πώς αλλιώς θα μπορούσε να ερμηνεύσει κανείς τις συνεχείς αντιδράσεις των φοιτητών, των διδασκόντων και όλων των εμπλεκομένων με το κομματικό όργανο διοίκησης, το οποίο επέλεξε η κυρία Υπουργός; Τι έχουν, λοιπόν, πετύχει μέχρι τώρα; Να καμφθεί η θετική εικόνα και να δυσφημείται συνεχώς ένας καταξιωμένος θεσμός, που απολάμβανε τεράστιας ζήτησης. 
      Αντί, λοιπόν, εδώ σήμερα να συζητάμε για τον απολογισμό του θεσμού, αξιολογώντας και κρίνοντας τα θετικά και αρνητικά επιτεύγματά του, βρισκόμαστε μετά λύπης μπροστά σ’ έναν εντελώς αποδομημένο θεσμό. Χρόνο με τον χρόνο, λοιπόν, η διοικούσα επιτροπή του Ανοιχτού Πανεπιστημίου, αλλά και το ίδιο το Υπουργείο Παιδείας εγκαταλείπουν όλο και περισσότερο την υπόθεση του Ανοικτού Πανεπιστημίου.
       Αντί να συζητάμε για τα ζητήματα επαγγελματικής ισοτιμίας, για την αναγνώριση των πτυχίων, για τη μείωση του κόστους εγχειριδίων και συνοδευτικών βιβλίων, την δημιουργία βιβλιοθηκών, για το πώς θα ξεπεραστεί το έλλειμμα διοικητικής εμπειρίας και μία σειρά άλλα ζητήματα, όπως της διαφάνειας, εκείνο το οποίο σήμερα δυστυχώς παρακολουθούμε είναι να συζητάμε για μία πολιτική στασιμότητας της ακαδημαϊκής ανάπτυξης του Ανοικτού Πανεπιστημίου.
       Υπάρχει, λοιπόν, ένα ερώτημα: ποιος έχει την ευθύνη και ποιος ωφελείται; Ποιος ωφελείται όταν τρία χρόνια μετά, το Ανοικτό Πανεπιστήμιο διαθέτει λιγότερα μέλη ΔΕΠ από αυτά τα οποία είχε πριν, όταν ο διορισμένος Πρόεδρός του κατασυκοφαντεί τους εκλεγμένους εκπροσώπους της Ακαδημαϊκής Κοινότητας, συνδικαλιστές και κοσμήτορες, Κεργιότη, Μεδέ, δύο από τους κοσμήτορες των σχολών, όταν συνεχίζει ένα πανεπιστήμιο να διοικείται επί μακρόν διάστημα από μία διορισμένη διοικούσα και όχι από μία εκλεγμένη σύγκλητο και πρύτανη;
       Και επειδή καμιά φορά -για να είμαστε πολύ πιο ουσιαστικοί, πρέπει να μιλάμε πολύ πιο συγκεκριμένα- επιτρέψτε μου, λοιπόν, να πω σε σχέση με το «μη ικανός», τι εννοούμε. 
      Όταν διορίζεται, λοιπόν, κάποιος κύριος ο οποίος έγινε καθηγητής το 1992 με διοικητική παρέμβαση, φαίνεται ότι αυτό τον κατατρύχει σε όλη του τη ζωή. Γι’ αυτό και δεν υπογράφει κανέναν άλλο διορισμό κανενός άλλου καθηγητή. 
      Έχουμε, λοιπόν, παράλληλα με αυτό και τον διορισμό δύο επίκουρων καθηγητών. Ήλθαν δηλαδή δύο μέλη Δ.Ε.Π. χαμηλής βαθμίδας να διοικήσουν επιστημονικά και διοικητικά προϊσταμένους τους. Ο ένας μάλιστα να δηλώνει ψευδώς ότι είναι αναπληρωτής καθηγητής και ο άλλος να έχει προσέλθει δύο ή τρεις φορές στη συνεδρίαση και μετά τις διαμαρτυρίες οι οποίες υπάρχουν, να παίρνει επιτέλους την απόφαση η κυρία Υπουργός και να τους αντικαθιστά. Και αντί να αντικαθιστά όλη αυτήν τη διοικούσα επιτροπή η κυρία Υπουργός, έρχεται και τι κάνει; Ορίζει ως αντιπρόεδρο αυτής της διοικούσας έναν πολιτευτή, πρώην νομάρχη της Νέας Δημοκρατίας, για να μπορέσει, υποτίθεται, να δώσει μεγαλύτερη ορμή στο Ανοικτό Πανεπιστήμιο.
        Έτσι, λοιπόν, βλέπουμε ότι έχουμε σ’ έναν πολύ ευαίσθητο τομέα της Παιδείας –γιατί το Ανοικτό Πανεπιστήμιο είναι ένας πολύ μεγάλος θεσμός, που έχει σχέση με την Παιδεία- καθαρά κομματικές επιλογές, οι οποίες, δυστυχώς, δεν είναι αντάξιες αυτού που επιθυμούμε. 
      Στο δεύτερο κομμάτι που έχει να κάνει με την απαξίωση των ακαδημαϊκών οργάνων, τι έχουμε; Έχουμε μια κομματική διοίκηση, η οποία προχωρά στον αποκλεισμό των κοσμητόρων από τις συνεδριάσεις και στην απαξίωση των ακαδημαϊκών υπευθύνων των προγραμμάτων σπουδών. 
      Για να ελέγξουμε, λοιπόν, το πολιτικό κόστος, το οποίο υπήρχε εκείνη την περίοδο, έρχεται η κυρία Υπουργός και μας ανακοινώνει ότι θα υπάρξει και παράρτημα στην Αθήνα. Το βλέπουμε στις ανακοινώσεις του 2005 και σήμερα είναι 2007 και ευτυχώς, απ’ ό,τι τουλάχιστον θα αποφασίσει ο ελληνικός λαός, δεν θα είσαστε Κυβέρνηση για να μπορέσετε να ολοκληρώσετε μία άλλη ψεύτικη εξαγγελία σας εν μέσω της κυβερνητικής περιόδου. 
      Παράλληλα, λοιπόν, κάνουμε διάφορες πυροσβεστικές παρεμβάσεις, γιατί είναι πολύ μεγάλη η αντίδραση. Κι έρχεται ουσιαστικά στην περιβόητη αυτή κατάσταση περί κριτηρίων αξιολόγησης το Υπουργείο και παρεμβαίνει. Μετά από δύο χρόνια, σε αυτό που η ίδια αντέδρασε, μας φέρνει στο νόμο της δια βίου εκπαίδευσης, με το άρθρο 19, αυτό το οποίο ζητά ο εκλεκτός. Και τι ζητά ο εκλεκτός; Να υπάρχει ένα Σώμα χιλίων διακοσίων καθηγητών, οι οποίοι θα ελέγχονται από τον κύριο αυτόν ή από την Κυβέρνηση και θα φτιάξουμε ένα κλειστό club όπου κάποιοι καθηγητές δεν θα συμμετέχουν με τα ακαδημαϊκά τους κριτήρια εκεί μέσα, αλλά θα συμμετέχουν γιατί θα είναι αρεστοί. Αυτός είναι ο πολιτικός στόχος της μεγάλης ρύθμισης που φέρατε στο τελευταίο νομοσχέδιο, στο οποίο αντιδρά σύσσωμη η ακαδημαϊκή κοινότητα, η οποία συμμετέχει στο Ανοικτό Πανεπιστήμιο. 
Τι άλλο έχουμε; Έχουμε μία σειρά καταγγελιών από φοιτητές, από συνεργαζόμενους καθηγητές, από το επιστημονικό προσωπικό, από τις γενικές συνελεύσεις, οι οποίες πια έχουν πάρει τη μορφή χιονοστιβάδας. Δυστυχώς, εκείνο που διαπιστώνουμε και που τελικά υπάρχει είναι μία πολιτική συνολικής απαξίωσης των ίδιων των καθηγητών, των ίδιων των κοσμητόρων. Επίσης εκείνο που βλέπουμε είναι ότι δεν υπάρχει καμία συνεργασία μεταξύ του εκπαιδευτικού προσωπικού σ’ αυτό το Πανεπιστήμιο. 
Τι κάνουν τώρα αυτοί οι οποίοι έχουν τη διοίκηση; Έρχονται και λένε: «Εσείς που δεν είστε αρεστοί δεν κάνετε γι’ αυτό, άρα, λοιπόν, πρέπει να σας κάνουμε και μία ωραία δίωξη»! Ακούστε, λοιπόν, τι ωραία δίωξη κάνουν σε δύο εκλεκτούς καθηγητές. Ο κύριος Πρόεδρός σας, τον οποίον έχετε διορίσει, κάνει τη δίωξη γιατί –λέει- κατηγορεί κάποιον από τους κοσμήτορες ότι σε κάποιο έγγραφό του του λέει ότι «ως διορισμένα κυβερνητικά στελέχη οφείλετε να ασκήσετε τα καθήκοντά σας με σεμνότητα και ταπεινότητα». Γιατί; Δεν κατάλαβα. Δεν έχει διοριστεί από σας; Αυτή δεν ήταν η μεγάλη κυβερνητική επιταγή του κ. Καραμανλή; Γιατί παρεξηγήθηκε ο αγαπητός σας εκλεκτός; Αυτόν δεν τον αφορά; Είναι δυνατόν, λοιπόν, γι’ αυτήν την αιτιολογία να έρχεται και να ασκεί μία διοικητική δίωξη; 
      Επίσης, στο δεύτερο καθηγητή έρχεται και λέει ότι δεν άσκησε τα εκπαιδευτικά του καθήκοντα, όταν αυτά είχαν ανατεθεί με απόφαση του ακαδημαϊκού οργάνου σε άλλον εκπαιδευτικό. Έλεος! Αυτά μπορεί να συμβαίνουν μόνο σ’ αυτήν τη χώρα, την οποία δυστυχώς εσείς, απ’ ό,τι καταλαβαίνουμε, θέλετε να πάτε σε μία τριτοκοσμική κατάσταση, γιατί νομίζω ότι αυτά που βάζει ο κύριος αυτός, μόνο ως γελοιότητες και ως αστειότητες μπορούν να χαρακτηριστούν.
      Κλείνοντας, λοιπόν –γιατί απ’ ό,τι βλέπω παίρνω και το χρόνο της δευτερολογίας μου- θα ήθελα να πω σε σχέση με τις προσλήψεις των μελών Δ.Ε.Π. ότι έχουμε εδώ έναν βασικό πολιτικό σας στόχο. Φαίνεται πια ότι δεν είναι μόνο στόχος του εκλεκτού σας και γι’ αυτό φυσικά νομίζω ότι σήμερα επερωτάστε, γιατί θα ήταν πολύ όμορφο να πιστεύαμε ότι υπάρχει εκεί πέρα –να μη χρησιμοποιήσω το χαρακτηρισμό- κάποιος κύριος, εν πάση περιπτώσει, που παριστάνει τον ακαδημαϊκό και αυτός, επειδή το Υπουργείο δεν μπορεί να τον παρακολουθήσει, ασκεί πολιτικές. 
      Τι κάνει, λοιπόν, αυτός ο κύριος του οποίου τις πολιτικές δυστυχώς εσείς υιοθετείτε;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αηδόνη.
      ΧΡΗΣΤΟΣ ΑΗΔΟΝΗΣ: Να τελειώσω, κύριε Πρόεδρε, ένα λεπτό, είναι σημαντικό. Θα μου δώσετε χρόνο μετά…
      ΠΡΟΕΔΡΕΥΩΝ (Σωτήρης Χατζηγάκης): Τελειώστε τώρα. Πήρατε και τριτολογία και τεταρτολογία, ολοκληρώστε.
      ΧΡΗΣΤΟΣ ΑΗΔΟΝΗΣ: Τι έχουμε λοιπόν να κάνουμε; Πρέπει να κάνουμε μία προσπάθεια να ελεγχθεί αυτός ο χώρος και φυσικά να διαιωνιστεί η διοίκηση από το συγκεκριμένο κύριο για να μην μπορέσει να φτάσει πια σ’ έναν πολιτικό στόχο το συγκεκριμένο ίδρυμα που έχει να κάνει με την απόλυτη αυτονόμησή του. 
      Τι κάνει λοιπόν αυτός ο κύριος; Έρχεται και παίρνει μία απόφαση που λέει ότι τροποποιεί την απόφαση για τη συγκρότηση των εκλεκτορικών σωμάτων από επτά σε έντεκα. Αυτό τι σημαίνει; Δύο χρόνια καθυστέρηση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αηδόνη.
      ΧΡΗΣΤΟΣ ΑΗΔΟΝΗΣ: Είχαμε και άλλα να πούμε, αλλά τι να κάνουμε, κύριε Πρόεδρε;
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Αν το αφήσουμε έτσι, έχουμε όλοι πολλά να πούμε!
      Ο κ. Χυτήρης έχει το λόγο.
      ΤΗΛΕΜΑΧΟΣ ΧΥΤΗΡΗΣ: Ευχαριστώ, κύριε Πρόεδρε.
      Αναρωτιέμαι αν το Υπουργείο Παιδείας, ο παρών Υπουργός και η απούσα Υπουργός επίσης είναι ευχαριστημένοι από το Ανοικτό Πανεπιστήμιο. Το λέω αυτό διότι ξέρω ότι είναι δυσαρεστημένοι και το έχουν εκφράσει πολλές φορές. Μάλιστα, τελευταία από τις σελίδες του «NEWSWEEK», πληρωμένες σελίδες, έχουν εκφράσει τη δυσαρέσκειά τους για τους πανεπιστημιακούς και το Πανεπιστήμιο Αθηνών διότι δεν συμφωνεί πάντα με τις απόψεις του Υπουργείου Παιδείας, με το Νόμο-Πλαίσιο κ.λπ..
      Γιατί επομένως το Ανοικτό Πανεπιστήμιο δεν θα μπορούσε να είναι ένα παράδειγμα και ένα υπόδειγμα, αφού η Κυβέρνηση έχει «λυμένα τα χέρια» και αφού διορίζει; Δεν το εμποδίζει κανείς αυτό. Έτσι δεν θα μπορούσε να είναι; Κάτι τέτοιο όμως δεν γίνεται, γίνεται το αντίθετο. 
      Εμείς κατηγορούμε βεβαίως την διοίκηση. Οι καθηγητές κατηγορούν την διοίκηση. Αλλά είμαστε εδώ πολιτικοί. Κατηγορούμε τον πολιτικό προϊστάμενο. Και αυτός είστε εσείς, κύριε Υπουργέ. Διότι παραλάβατε ένα Ανοικτό Πανεπιστήμιο το οποίο είχε μπει σ’ ένα δρόμο. Και επομένως δεν μπορείτε να πείτε όσα λέτε για όλα τα άλλα ότι «ήταν είκοσι χρόνια το ΠΑ.ΣΟ.Κ. και τα έκανε έτσι και εμείς τα διορθώνουμε». Αυτό δεν μπορείτε να το πείτε. Θα μπορούσατε κάλλιστα να το αναβαθμίσετε αυτό το πανεπιστήμιο. Είχατε όλη την ευχέρεια. Και να παίξει τον ρόλο του το πανεπιστήμιο αυτό όπως το ρόλο αυτόν τον παίζει εδώ και πολλά χρόνια στην Ευρώπη, το Ανοικτό Πανεπιστήμιο. Όμως δεν γίνεται αυτό. Γίνεται μια κακοδιαχείριση απ’ ό,τι καταγγέλλεται από όλους. Καταγγέλλεται από τους καθηγητές, καταγγέλλεται από όλους. Υπάρχει στην Πάτρα. Δεν υπάρχει κανένα παράρτημα πουθενά αλλού. Ούτε στην Αθήνα. Είναι, δηλαδή, δυο ταχυτήτων. Γι’ αυτούς που είναι φοιτητές και είναι στην περιοχή της Πάτρας και όλοι οι άλλοι είναι σε υποδεέστερη θέση. Είναι σαφές αυτό. 
      Επίσης, κατηγορούνται για διάφορα πράγματα. Ατασθαλίες, πλήρης απαξίωση, πλήρης ανικανότητα. Πώς είναι δυνατόν; Επίσης, αναπέμπονται διάφοροι διορισμοί καθηγητών και το Υπουργείο Παιδείας αμέσως εγκρίνει. Μιλάμε για πέντε αναπομπές με το «έτσι θέλω». Αυτό είναι λυπηρό πιστεύουμε, κύριε Υπουργέ. Και σε αυτές τις περιπτώσεις, όταν υπάρχει μια κακοδιοίκηση του όλου θέματος και δεν πάνε καλά τα πράγματα τότε ξέρετε τι έπεται αμέσως. Έπεται ο αυταρχισμός. Και ο αυταρχισμός είναι κακός σύμβουλος, όπως ξέρετε, γιατί οδηγεί σε περαιτέρω απαξίωση του Πανεπιστημίου χωρίς καμμία αμφιβολία. Και αυτό γίνεται. Και όχι μόνο γίνεται. Γίνεται με την κάλυψη του Υπουργείου Παιδείας που ίσως να αδιαφορεί για το Ανοικτό Πανεπιστήμιο. Ίσως επίσης όμως αν δεν αδιαφορεί να του αρέσει η κατάσταση που επικρατεί. Διότι δι’ αυτού του τρόπου κομματικοποιείται  περισσότερο το θέμα, γίνονται κάποια ρουσφέτια κ.λπ.. 
      Πιστεύω ότι όλη αυτή η υποβάθμιση του Ανοικτού Πανεπιστημίου είναι εις βάρος της Κυβέρνησης, κύριε Υπουργέ, και απορώ πως δεν το βλέπετε γιατί το βλέπουν όλοι. Ακόμη και σε πιο συγκεκριμένα πράγματα αν μπούμε θα δούμε ότι το 2000 πλήρωνε κάθε φοιτητής 440 ευρώ για κάθε θεματική ενότητα. Τώρα πληρώνουν 700 ευρώ. Και όπως ξέρετε έχουν προσφύγει πολλοί φοιτητές. Διότι 700 ευρώ δεν είναι συμβολικό ποσό. Και το συμβολικό ποσό το χρειάζεται επειδή είναι ανοικτό πανεπιστήμιο και επικοινωνεί με όλους τους νομούς της χώρας και υπάρχουν ταχυδρομικά έξοδα κ.λπ.. Εδώ είναι σαν να υπάρχουν δίδακτρα. Και δεν ξέρω τι θα πείτε αν το Σ.τ.Ε. στο οποίο έχουν προσφύγει πολλοί φοιτητές πάρει αποφάσεις πάνω σ’ αυτό. 
      Ανοικτό Πανεπιστήμιο, τι σημαίνει; Σημαίνει ένα ελεύθερο πανεπιστήμιο, ένα ανεξάρτητο, πανελλήνιο, εναλλακτικό και αυτόνομο. Αυτά τα χαρακτηριστικά τα έχει το ανοικτό πανεπιστήμιο; Δεν τα έχει. Η προσπάθεια είναι να τα αποκτήσει; Δεν την βλέπουμε. Επομένως, ορθώς μεμφόμαστε την Κυβέρνηση, κύριε Υπουργέ. Μπορεί να πείτε εσείς ότι είστε ευχαριστημένος και ότι είναι σε καλό δρόμο το πανεπιστήμιο αυτό τώρα. Αυτά αναμένουμε να ακούσουμε προφανώς. Αλλά το θέμα είναι από ένα σημείο και πέρα μήπως σας διαψεύδει η πραγματικότητα. Και στην πολιτική αυτό έχει σημασία. 
      Είναι ανεξάρτητο, είναι αυτοδύναμο το πανεπιστήμιο αυτό, έχει εκλεγμένη πρυτανεία; Όχι. Θα γίνει αυτό; Όχι; Αναφέρεται κάποιος στους Κοσμήτορες οι οποίοι είναι εκλεγμένοι σε κάθε σχολή; Αναφέρεται; Συμβουλεύεται; Όχι. Δεν υπάρχει και ο ρόλος στην εκπροσώπηση των φοιτητών έτσι που είναι το Ανοικτό Πανεπιστήμιο το οποίο υποτίθεται ότι θα σας διευκόλυνε διότι τους φοιτητές πάντα τους θεωρούμε ως εμπόδιο. Εδώ δεν έχετε ούτε αυτό, τους φοιτητές, δηλαδή, να σας ελέγχουν, επειδή οι φοιτητές είναι ανομοιογενείς. Άλλοι είναι μεγάλης ηλικίας, άλλοι είναι παντρεμένοι, άλλοι έχουν παιδιά, είναι σκόρπιοι σ’ όλη την Ελλάδα. 
      Και όμως ενώ έχετε αυτή την ευχέρεια από μόνοι σας να φτιάξετε ένα Ανοικτό Πανεπιστήμιο το οποίο πραγματικά να είναι όπως τα ξένα ανοικτά πανεπιστήμια που τόσο προσφέρουν στην κοινωνία και τόση ανάγκη υπάρχει, βλέπουμε να υπάρχουν όλα αυτά τα οποία σας καταγγέλλουμε σήμερα. 
      Μη μου πείτε ότι δεν είναι έτσι, διότι ξέρουμε ότι φέρνοντας το νομοσχέδιο για τη δια βίου μάθηση –που φέρατε τώρα στη Βουλή- το οποίο συζητείται στην επιτροπή και θα συζητηθεί κι εδώ στην Ολομέλεια, επιχειρείτε μία τροποποίηση του νομοθετικού πλαισίου της λειτουργίας του Ανοικτού Πανεπιστημίου. Κι αυτό χωρίς κανένα διάλογο, βεβαίως, χωρίς καμμία επαφή με την πανεπιστημιακή κοινότητα.
      Όλα αυτά, λοιπόν, δείχνουν ότι υπάρχει κάτι σάπιο στο «βασίλειο» του Ανοικτού Πανεπιστημίου. Και φοβάμαι ότι η αιτία αυτού του σάπιου δεν είναι τίποτα άλλο από την πολιτική σας και για τη διαχείριση του Ανοικτού Πανεπιστημίου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Χυτήρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος» καθώς και στους λοιπούς χώρους του Μεγάρου της Βουλής των Ελλήνων, δεκαοκτώ μαθητές και μαθήτριες και τρεις συνοδοί καθηγητές από το Σχολείο Δεύτερης Ευκαιρίας Καλλιθέας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρία και κύριοι συνάδελφοι, το μελαγχολικό τοπίο, που υπήρχε στην εκπαίδευση και ιδιαίτερα στην Ανώτατη, ανατρέπεται με σειρά μέτρων και πρωτοβουλιών, που έχουμε λάβει, ώστε να μπορούν τα Ανώτατα Εκπαιδευτικά Ιδρύματα της πατρίδας μας να ανταποκρίνονται στις νέες εκπαιδευτικές απαιτήσεις της παγκόσμιας κοινωνίας της γνώσης.
      Χαίρομαι ιδιαίτερα που η επερώτηση των συναδέλφων Βουλευτών του ΠΑ.ΣΟ.Κ. μας δίνει την ευκαιρία να παρουσιάσουμε σήμερα στην Εθνική Αντιπροσωπεία και δι’ αυτής στον ελληνικό λαό, το τεράστιο έργο το οποίο έχει πραγματοποιηθεί τα τρία τελευταία χρόνια στο Ανοικτό Πανεπιστήμιο και παράλληλα να απαντηθούν ανακρίβειες που ακούστηκαν, ίσως λόγω κακής πληροφόρησης.
      Το Ελληνικό Ανοικτό Πανεπιστήμιο, που ιδρύθηκε με το ν. 2083/1992 επί Υπουργίας Γεωργίου Σουφλιά και η δομή του προσδιορίστηκε με το νόμο του Γεράσιμου Αρσένη το 1997, ήρθε να καλύψει αφενός μεν την ανάγκη για πρόσβαση στην Τριτοβάθμια Εκπαίδευση του πολίτη εκείνου, που δεν είχε, για διάφορους λόγους, την ευκαιρία να σπουδάσει στα συμβατικά πανεπιστήμια και αφετέρου να δώσει τη δυνατότητα της διαρκούς επιμόρφωσης σε όλους εκείνους, οι οποίοι επιθυμούν τη συνεχή καταξίωση των γνώσεων. Δεν είναι, όπως ελέχθη, πανεπιστήμιο δεύτερης ευκαιρίας. Δίνει στους πολίτες μία δεύτερη ευκαιρία και αυτό είναι το σημαντικό.
      Ανταποκρινόμενο, λοιπόν, στην ανάγκη της σημερινής κοινωνίας, προάγει τη μετάδοση της επιστημονικής γνώσης, αξιοποιεί τις νέες τεχνολογίες, προωθεί την επιστημονική έρευνα και παράγει το κατάλληλο εκπαιδευτικό υλικό.
      Το Ανοικτό Πανεπιστήμιο προσφέρει έξι προπτυχιακά και είκοσι τέσσερα μεταπτυχιακά προγράμματα. Το 2004 λειτουργούσαν έξι προπτυχιακά και δεκαοκτώ μεταπτυχιακά και όχι, όπως ανακριβώς ελέχθη, είκοσι έξι.
      Η Διοικούσα Επιτροπή του Πανεπιστημίου με την υπ’ αριθμόν 143/1.6.2006 συνεδρίασή της, αποφάσισε να εισηγηθεί την ίδρυση παραρτήματος στην Αθήνα για την υποστήριξη των ακαδημαϊκών και διοικητικών λειτουργιών του Ιδρύματος. 
      Αυτό έγινε πράξη. Και ήδη το παράρτημα λειτουργεί στην Αθήνα, στην οδό Πραξιτέλους 23, καθημερινά από Δευτέρα έως Παρασκευή από τις 07.30 έως τις 19.30 και το Σάββατο από τις 08.00 έως τις 15.30. 
      Μπορείτε, λοιπόν, κυρία και κύριοι συνάδελφοι, να πάτε στην οδό Πραξιτέλους 23 μετά τις 07.30 το πρωί κάθε μέρα, για να δείτε και τη δεύτερη ανακρίβεια, που ακούστηκε, ότι δηλαδή δεν λειτουργεί το παράρτημα στην Αθήνα. Θα δείτε, λοιπόν, ότι το παράρτημα έχει γίνει πράξη.
      Είναι, λοιπόν, ανακριβής και αυτός ο ισχυρισμός.
      Ο αριθμός των εισακτέων φοιτητών αυξήθηκε κατά 29% τα τρία τελευταία χρόνια. Από πέντε χιλιάδες το ακαδημαϊκό έτος 2004-2005 αυξήθηκε σε έξι χιλιάδες εξακόσιους εξήντα τα επόμενα ακαδημαϊκά έτη.
      Σε ό,τι αφορά τον ισχυρισμό της επερώτησης για την αναστολή κάθε αναπτυξιακής πρωτοβουλίας στο Ανοικτό Πανεπιστήμιο, θα ήθελα να πω τα εξής:
      Σήμερα το Ανοικτό Πανεπιστήμιο λειτουργεί σε δώδεκα μισθωμένα κτήρια από τα δεκατρία.
      Λόγω της ορθολογικής χρήσης του Ιδρύματος πήγαμε στα δώδεκα, αλλά παράλληλα ο σκοπός είναι να ανεγερθούν μόνιμες εγκαταστάσεις. 
      Με συντονισμένες προσπάθειες εξασφαλίστηκε από την Περιφέρεια της Δυτικής Ελλάδας πίστωση 3.700.000 ευρώ. Έγινε η δημοπράτηση. Σε σύντομο χρονικό διάστημα έγινε η εγκατάσταση του εργολάβου και η τελετή θεμελίωσης από την Υπουργό Παιδείας κ. Γιαννάκου το Δεκέμβριο του 2006. Τα έργα για το κτήριο αυτό, όπου θα στεγαστούν η διοίκηση και οι διοικητικές υπηρεσίες, βρίσκονται σε εξέλιξη. 
      Ολοκληρώθηκαν, επίσης, οι μελέτες και τα τεύχη δημοπράτησης τριών ακόμα κτηρίων, όπου θα στεγαστούν τα γραφεία μελών Δ.Ε.Π.,, εργαστήρια  και αμφιθέατρο. Ολοκληρώθηκε σε σύντομο χρονικό διάστημα η μελέτη όλης της κτηριακής εγκατάστασης των μόνιμων εγκαταστάσεων της πανεπιστημιούπολης -μιλάμε για εννέα κτήρια και ένα ανοικτό θέατρο. 
      Στον επόμενο ισχυρισμό που ακούστηκε για δήθεν αντιδράσεις συλλόγων για δίδακτρα και έλλειψη υποτροφιών, θα ήθελα να πω τα εξής: 
      Πρώτον, με απόφαση της Διοικούσας Επιτροπής και σύμφωνη γνώμη της Υπουργού Παιδείας αποφασίστηκε η μηδενική αύξηση της συμμετοχής των φοιτητών στις δαπάνες σπουδών για τρία συνεχή ακαδημαϊκά έτη, ενώ αποφασίστηκε και η σταθεροποίηση του ύψους συμμετοχής των δαπανών για τα προπτυχιακά προγράμματα σε έξι χρόνια από τέσσερα που ίσχυε και για τα μεταπτυχιακά σε τέσσερα χρόνια από τρία, που ίσχυε. 
      Οι όποιες αυξήσεις αναφέρθηκαν, ήταν αποφάσεις της προηγούμενης διοίκησης, της δικής σας Διοικούσας Επιτροπής, που οδήγησαν σε αυξήσεις 20%, 13%, 16,67%. Από το 2006 και το 2007 πλέον με τη μηδενική αύξηση έχουμε μηδενική αύξηση στη συμμετοχή των δαπανών. 
      Ανακριβώς ελέχθη ότι δεν χορηγούνται υποτροφίες. Το Ελληνικό Ανοικτό Πανεπιστήμιο χορηγεί υποτροφίες απαλλαγής από τις δαπάνες σπουδών με βάση κοινωνικά, οικονομικά και ακαδημαϊκά κριτήρια. Έγινε, μάλιστα, βελτίωση του κανονισμού χορήγησης Υποτροφιών και αυξήθηκαν κατά 10% οι χορηγούμενες υποτροφίες, οι οποίες χορηγήθηκαν σε ευπαθείς κοινωνικές ομάδες, σε ευαίσθητες κοινωνικές ομάδες, όπως οι φυλακισμένοι, τα άτομα σε απεξάρτηση και τα άτομα με ειδικές ανάγκες.
      Παράλληλα, με πρωτοβουλία της Διοικούσας Επιτροπής εξασφαλίστηκε η συμμετοχή για πρώτη φορά των αποφοίτων του Ε.Α.Π. στις εξετάσεις του Ιδρύματος Κρατικών Υποτροφιών, του Ι.Κ.Υ., για χορήγηση υποτροφιών για μεταπτυχιακές σπουδές στην Ελλάδα και στο εξωτερικό, ενώ εξασφαλίστηκε για πρώτη φορά και η συμμετοχή των φοιτητών του Ε.Α.Π. στο Πρόγραμμα «ERASMUS», που έδωσε τη δυνατότητα κινητικότητας των φοιτητών στο εξωτερικό.
      Επίσης, με συντονισμένες ενέργειες της Διοικούσας Επιτροπής και του Υπουργείου Εθνικής Παιδείας εξασφαλίστηκε η συμμετοχή των φοιτητών του Ε.Α.Π. και μάλιστα με μεγαλύτερη χρονική διάρκεια απ’ ό,τι αυτή των φοιτητών των συμβατικών πανεπιστημίων, δηλαδή, έξι αντί των τεσσάρων ετών, στο ευρυζωνικό διαδίκτυο με την ονομασία «ΔΙΟΔΟΣ». 
      Άρα, λοιπόν, ελήφθησαν μέτρα και πολλά από αυτά τα μέτρα περιλαμβάνονται στον απολογισμό της Διοικούσης Επιτροπής, τον οποίο θα καταθέσω και στα Πρακτικά, προκειμένου από αυτόν να έχουν όλοι οι συνάδελφοι μια έγκυρη ενημέρωση.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τον προαναφερθέντα απολογισμό, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στο επιχείρημα που ακούστηκε ότι φθίνει η ποιότητα του εκπαιδευτικού έργου, ή φθίνει η ποιότητα των σπουδών που παρέχονται, θα ήθελα να πω ότι οι ομαδικές συμβουλευτικές συναντήσεις προσφέρονται όχι μόνο στην Πάτρα όχι μόνο στο παράρτημα της Αθήνας αλλά και σε οκτώ πόλεις (Θεσσαλονίκη, Ηράκλειο, Ιωάννινα, Ξάνθη, Πειραιάς, Λάρισα, Αθήνα και  Πάτρα). 
      Στόχος από την ανάληψη των καθηκόντων της Διοικούσης Επιτροπής ήταν η χρήση αιθουσών πανεπιστημίων και δημοσίων κτηρίων και όχι μόνο ιδιωτικών φορέων, όπως γινόταν μέχρι σήμερα και εκεί να προσφέρονται οι συμβουλευτικές συναντήσεις στις παραπάνω πόλεις. Ο στόχος επετεύχθη και υπεγράφησαν συμφωνίες με τα πανεπιστήμια Πατρών, Μακεδονίας, Ιωαννίνων, την Α.Σ.ΠΑΙ.Τ.Ε., την Εθνική Σχολή Δημόσιας Διοίκησης, πράγμα που είχε δύο οφέλη.
      Το πρώτο είναι η μείωση των δαπανών που πλήρωνε μέχρι σήμερα το Ανοικτό Πανεπιστήμιο, στο ήμισυ. Το κυριότερο όμως είναι ότι οι φοιτητές νιώθουν ψυχολογικά καλύτερα, όταν διδάσκονται τα μαθήματα σε αίθουσες πανεπιστημίων και δημοσίων κτηρίων. Δημιουργείται και καλλιεργείται ένα άλλο πνεύμα και αυτό είναι σημαντικό.
      Επίσης, θα πρέπει να σας πω ότι από το ακαδημαϊκό έτος 2004-2005 η Βιβλιοθήκη του Ε.Α.Π. στην Πάτρα λειτουργεί όλες τις ημέρες της εβδομάδας από τις 08:00 το πρωί μέχρι τις 20:00 το βράδυ και τα Σαββατοκύριακα από τις 10 το πρωί μέχρι τις 16:00 το απόγευμα, ενώ λειτουργούσε από τις 7.30’ μέχρι τις 15.00’.
      Έτσι καλύφθηκαν οι ανάγκες στην επικοινωνία των φοιτητών όλης της Ελλάδας, που είναι κυρίως –οι φοιτητές του Ανοικτού Πανεπιστημίου- εργαζόμενοι και των φοιτητών που παρακολουθούν ομαδικές συμβουλευτικές συναντήσεις στην Πάτρα και έρχονται τα Σάββατα και τις Κυριακές. Αποτελεί πλέον η Βιβλιοθήκη αυτό που οφείλει να αποτελέσει σε κάθε πανεπιστήμιο, το χώρο συγκέντρωσης, συνάντησης των φοιτητών με τους καθηγητές τους.
      Επίσης, είναι σημαντικό ότι αυτό το διάστημα πραγματοποιήθηκε η προμήθεια ειδικού λογισμικού στη Βιβλιοθήκη για την εξυπηρέτηση ατόμων με ειδικές ανάγκες. Η Βιβλιοθήκη πλέον του Ελληνικού Ανοικτού Πανεπιστημίου έχει εφοδιαστεί με εξοπλισμό πρόσβασης σε ηλεκτρονικούς υπολογιστές για άτομα με προβλήματα όρασης. Η Βιβλιοθήκη διαθέτει πρόγραμμα ανάγνωσης οθόνης με δυνατότητα απεικόνισης, οθόνη Μπρέιγ και επιπλέον δυνατότητα μεγέθυνσης των δεδομένων έως και τριάντα δύο φορές, λογισμικό βελτίωσης της απόδοσης της φωνητικής αναγγελίας των δεδομένων της οθόνης, ειδικό εκτυπωτή, συσκευή μεγέθυνσης.
      Πέραν όμως αυτών, το Ανοιχτό Πανεπιστήμιο μεριμνά και για τα επαγγελματικά δικαιώματα των αποφοίτων, ένα μεγάλο πρόβλημα που ταλανίζει πολλά ιδρύματα, πανεπιστήμια και Τ.Ε.Ι. στην πατρίδα μας. Όλοι οι απόφοιτοι των προπτυχιακών προγραμμάτων σπουδών του Ανοιχτού Πανεπιστημίου μπορούν πλέον να διοριστούν σε θέσεις του κλάδου Π.Ε. Διοικητικού ή Οικονομικού.
      Επιπροσθέτως, οι απόφοιτοι του προγράμματος σπουδών Πληροφορικής μπορούν να διοριστούν στον κλάδο Π.Ε. Πληροφορικής και οι απόφοιτοι του προγράμματος σπουδών «Σπουδές στις Φυσικές Επιστήμες» στον κλάδο Π.Ε. Περιβάλλοντος. Επίσης, οι απόφοιτοι του προγράμματος σπουδών Πληροφορικής, Διοίκησης Επιχειρήσεων και Οργανισμών και «Σπουδές στις Φυσικές Επιστήμες» από το 2005 μπορούν να διοριστούν και ως καθηγητές Μέσης Εκπαίδευσης του κλάδου Π.Ε. Πληροφορικής, Π.Ε. Οικονομολόγων και Π.Ε. Φυσικών.
      Για πρώτη φορά από το 2004 η διοικούσα επιτροπή ασχολήθηκε με τα κριτήρια έγκρισης νέων προγραμμάτων. Καθόρισε έντυπο υποβολής νέων προπτυχιακών και μεταπτυχιακών προγραμμάτων με ακαδημαϊκά κριτήρια. Στο πλαίσιο αυτό έγινε επεξεργασία και προωθήθηκαν σε εξωτερικούς ανεξάρτητους κριτές διεθνούς κύρους για αξιολόγηση τρία μεταπτυχιακά προγράμματα. Η διοικούσα επιτροπή, μετά την κρίση των εξωτερικών αξιολογητών, ενέκρινε ήδη τα δύο μεταπτυχιακά προγράμματα –Σχεδιασμός Πολιτισμού, Πολυμέσα και Τεχνολογία Υλικού και Λογισμικού- και αναμένεται και τρίτο.
      Έχουμε, λοιπόν ή δεν έχουμε αναβάθμιση του κύρους των μεταπτυχιακών, όταν γίνονται με μια τέτοια διαδικασία και όχι σε μιάμιση κόλλα χαρτί να γράφει κανείς εκθέσεις ιδεών; Αν βέβαια αυτό ενοχλεί κάποιους που θα προτιμούσαν μια διαδικασία μεταπτυχιακών όπως στο παρελθόν, είναι άλλο θέμα. Η διαδικασία όμως αυτή είναι ακαδημαϊκά ορθή.
      Υπεβλήθησαν, επίσης, προτάσεις προς τα αρμόδια ακαδημαϊκά όργανα του ιδρύματος για την προσφορά προγραμμάτων ειδικής αγωγής ή προγραμμάτων που δεν προσφέρονται από άλλα πανεπιστημιακά ιδρύματα, όπως Διοίκηση Σωφρονιστικών Ιδρυμάτων. Αναμένονται οι εισηγήσεις των κοσμητειών.
      Ελέχθη επίσης ότι υπάρχει αποτυχία στην δημιουργία νέου υλικού, έντυπου, ηλεκτρονικού, εναλλακτικού. Θα ήθελα να ενημερώσω ότι έχουν ήδη συγγραφεί διακόσιοι είκοσι τόμοι με τη μεθοδολογία της εξ αποστάσεως εκπαίδευσης και υπάρχει για πρώτη φορά η παραγωγή εναλλακτικού διδακτικού υλικού, όπως υπερκείμενα, υποδειγματικές διδασκαλίες, ασκήσεις πολλαπλών επιλογών κ.λπ., που εμπλουτίζουν τα προσφερόμενα διδακτικά πακέτα της κάθε θεματικής ενότητας μέσω βίντεο-DVD.
      Αξίζει –και αυτό είναι σημαντικό για το επίπεδο της ακαδημαϊκής επιλογής- να αναφέρω ότι η επιλογή όλων των συντελεστών ανάπτυξης του έντυπου υλικού έγινε ύστερα από ανοικτή εκδήλωση ενδιαφέροντος και όχι εν κρυπτώ και παραβύστω και αξιολόγηση με αντικειμενικά και ακαδημαϊκά κριτήρια. Το κόστος των νέων βιβλίων –και αυτό είναι σημαντικό- περιορίστηκε περίπου στο 50% του κόστους των βιβλίων που αναπτύχθηκαν με τα προηγούμενα χρηματοδοτούμενα έργα. Ίσως, και αυτό να ενοχλεί κάποιους.
      Επίσης, για πρώτη φορά συντάχθηκε και εγκρίθηκε κανονισμός διάθεσης του έντυπου εκδοτικού έργου του Ε.Α.Π. και κοστολογήθηκε ο κάθε τόμος. Τα βιβλία πλέον διατίθενται σε τμήματα και άλλων πανεπιστημίων και Τ.Ε.Ι., σε όλα τα προσφερόμενα προγράμματα σπουδών του Ανοικτού Πανεπιστημίου της Κύπρου, σε δημόσιους και ιδιωτικούς φορείς, με σημαντικά έσοδα για το Ε.Α.Π.. 
      Για πρώτη φορά παράγεται εναλλακτικό διδακτικό υλικό που εμπλουτίζεται και στο πλαίσιο της υλοποίησης του έργου της ανάπτυξης έντυπου, όπως προανέφερα, και εναλλακτικού εκπαιδευτικού υλικού μέσα από διαφανείς διαδικασίες. Ήδη –και αυτό είναι σημαντικό- έχει ολοκληρωθεί το στάδιο της έγκρισης και έχει προχωρήσει η διαδικασία υπογραφής οκτακοσίων συμβάσεων συντελεστών εντύπου υλικού και τετρακοσίων συμβάσεων δημιουργών εναλλακτικού διδακτικού υλικού. Το δε έργο του ΕΠΕΑΕΚ ολοκληρώνεται τον όγδοο μήνα του 2008 και όχι αύριο το πρωί, όπως ελέχθη.
      Επίσης, τριάντα εννέα προγράμματα χρηματοδότησης έχουν υποβληθεί στο Ε.Π.Ε.Α.Ε.Κ. δία βίου εκπαίδευσης. Τα παραπάνω προγράμματα, μετά από αξιολόγηση, εγκρίθηκαν και ήδη επίκειται η έναρξή τους. Είναι σημαντικό ότι τα πάντα τίθενται στην κρίση της αξιολόγησης, έντυπο υλικό, προγράμματα και όλα αυτά.
      Επίσης, ενισχύθηκε η έρευνα με προμήθεια εργαστηριακού εξοπλισμού ύψους άνω των 700.000 ευρώ, έγινε συμπληρωματική πίστωση από το Πρόγραμμα Δημοσίων Επενδύσεων 80.000 ευρώ και για πρώτη φορά χρηματοδοτούνται υποψήφιοι διδάκτορες με χρηματοδότηση τριών ερευνητικών έργων από την Επιτροπή Διαχείρισης Ειδικού Λογαριασμού με 60.000 ευρώ με την επωνυμία «ΔΗΜΟΚΡΙΤΟΣ». 
      Για πρώτη φορά έγινε δημοσιοποίηση των δράσεων του πανεπιστημίου σε ημερίδες στην Αθήνα και στην Πάτρα, με ομιλίες σε περιφερειακά κέντρα, σε πόλεις της επαρχίας, έγινε έκδοση οδηγού σπουδών στην ελληνική και στην αγγλική γλώσσα, έκδοση καταλόγου των εκδόσεων του Ε.Α.Π., ώστε να υπάρχει πλήρης ενημέρωση.
      Και έρχομαι, κυρία και κύριοι συνάδελφοι, στα οικονομικά, επειδή ελέχθη περί κακής οικονομικής διαχείρισης, σπατάλης και μείωσης των πόρων του Ανοικτού Πανεπιστημίου. Ο έλεγχος της οικονομικής διαχείρισης των εσόδων και των εξόδων και των πηγών χρηματοδότησης του Πανεπιστημίου γίνεται και προληπτικά και κατασταλτικά από τον Επίτροπο του Ελεγκτικού Συνεδρίου. Θα ήθελα να αναφερθώ στο εξής: Ο ορθολογισμός της οικονομικής διαχείρισης που αποτυπώνεται στους προϋπολογισμούς, που υποβάλλονται για έγκριση, αποδεικνύει όχι μείωση, αλλά βελτίωση των οικονομικών. Το αποθεματικό του Ε.Α.Π. από τη ίδρυσή του μέχρι το 2004 ήταν περίπου 15.903.000 ευρώ. Το 2005, κατά την πρώτη περίοδο της διαχείρισης, το αποθεματικό ανήλθε σε 22.000.000 ευρώ, δηλαδή αύξηση κατά 38%, και το 2006 ανήλθε σε 29.280.000 ευρώ περίπου, δηλαδή αύξηση κατά 33%. Έχουμε, δηλαδή, στα δύο χρόνια, λόγω ορθολογικής χρήσης, αύξηση του αποθεματικού που επήλθε χωρίς καμία, με μηδενική αύξηση της συμμετοχής των φοιτητών. Αυτό είναι ή δεν είναι στοιχείο χρηστής και συνεπούς διαχείρισης;
      Ελέχθη, επίσης, ότι έχει πολύ κακή συνεργασία η διοίκηση του Ανοικτού Πανεπιστημίου με τους φοιτητικούς συλλόγους, με τους συλλόγους των εργαζομένων και άλλα. Θα ήθελα να πω –και θα καταθέσω στα Πρακτικά- ότι η συνεργασία που υπάρχει με τους φοιτητικούς συλλόγους λόγω της επίλυσης χρονίων αιτημάτων των φοιτητών είναι αρίστη. Αποτυπώνεται σε ευχαριστήριες επιστολές έξι φοιτητικών συλλόγων που εστάλησαν το 2005,  φοιτητικών συλλόγων όπως η Ένωση Φοιτητών Αποφοίτων Προγράμματος Σπουδών «Ελληνικός Πολιτισμός» Ε.Α.Π., Πανελλήνιος Σύλλογος Φοιτητών Αποφοίτων Διοίκησης Επιχειρήσεων και Οργανισμών Ε.Α.Π., Πανελλήνιος Σύλλογος Φοιτητών Αποφοίτων Πληροφορικής Ε.Α.Π., Σύλλογος Μεταπτυχιακών Φοιτητών Ε.Α.Π., Σύλλογος Δωδεκανησίων Φοιτητών Ε.Α.Π., Παγκρήτιος Σύλλογος Φοιτητών Αποφοίτων Ε.Α.Π..
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Το ίδιο επίπεδο συνεργασίας υπάρχει και με το Σωματείο των Εργαζομένων στο Ελληνικό Πανεπιστήμιο που προκύπτει ρητά από επιστολές που εστάλησαν. Είναι εδώ καταγεγραμμένες και θα τις καταθέσω στα Πρακτικά, για να έχετε μια πλήρη ενημέρωση, ώστε να μην ακούγεται ότι δεν υπάρχει...
      ΜΑΡΚΟΣ ΜΠΟΛΑΡΗΣ: Δεν υπάρχει για το 2005.
       ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Επιστολές εστάλησαν, κύριε συνάδελφε, και το 2005 και το 2006 και το 2007. Τα καταθέτω στα Πρακτικά, ώστε να τα δείτε.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σε ό,τι αφορά  τη συμμετοχή των κοσμητόρων στις συνεδριάσεις της διοικούσης επιτροπής, θα ήθελα να πω ότι οι κοσμήτορες καλούνται και παρευρίσκονται στις συνεδριάσεις, όταν συζητούνται θέματα που αφορούν τις σχολές τους. Η παρουσία τους στη συζήτηση άλλων θεμάτων της ημερήσιας διάταξης αντίκειται στη νομοθεσία της διοικητικής διαδικασίας λειτουργίας των συλλογικών οργάνων, με αποτέλεσμα, εάν αυτό συνέβαινε, να είχαμε προσβολή και ακύρωση των αποφάσεων. Οι δε σχολές ενημερώνονται εγγράφως για όλες τις αποφάσεις της διοικούσης επιτροπής που τις αφορούν ειδικά και γενικά. 
      Και έρχομαι στο επόμενο θέμα που ελέχθη σχετικά με τον αριθμό μελών Δ.Ε.Π.. Ο αριθμός μελών Δ.Ε.Π. αυξήθηκε από είκοσι πέντε -διότι ήταν είκοσι επτά και παραιτήθηκαν δύο, άρα είχαμε είκοσι πέντε το 2004- σε είκοσι επτά. Άρα, έχουμε δύο νέες θέσεις. Πέραν αυτών, δύο θέσεις μελών Δ.Ε.Π. είναι ήδη στο στάδιο διορισμού, είκοσι δύο θέσεις βρίσκονται στη διαδικασία εκλογής, έντεκα θέσεις στο στάδιο προκήρυξης, ενώ στον ετήσιο προγραμματισμό έχει προταθεί η πρόσληψη είκοσι ακόμη μελών Δ.Ε.Π..
      Θα ήθελα να τονίσω εδώ ότι η διοίκηση τηρεί απαρέγκλιτα όλες τις νόμιμες διαδικασίες για την εκλογή και εξέλιξη μελών Δ.Ε.Π., όπως αυτές προβλέπονται από την κείμενη νομοθεσία και σε καμία περίπτωση δεν αναπέμπονται με πολιτικά κριτήρια. Και χαρακτηριστικό παράδειγμα, έτσι για να αναφερθεί, αποτελεί η άμεση ολοκλήρωση της διαδικασίας εξέλιξης εκλογής και διορισμού στη βαθμίδα καθηγητή του υπεύθυνου επιμόρφωσης στελεχών της Αξιωματικής Αντιπολίτευσης.
      Θα ήθελα, όμως, να σημειώσω ότι η οποιαδήποτε καθυστέρηση στις διαδικασίες εκλογής, δεν οφείλεται στη διοίκηση, αλλά οφείλεται αποκλειστικά στις κοσμητείες. Υπάρχουν περιπτώσεις που οι κοσμητείες έκαναν δεκαεννέα μήνες να απαντήσουν. Άλλη περίπτωση, δεκαέξι μήνες για την εισηγητική επιτροπή, είκοσι εννέα μήνες για προκήρυξη. Αναλυτικά, για να έχετε πλήρη ενημέρωση καθυστερήσεων με ευθύνη κοσμητειών, θα καταθέσω στα Πρακτικά μια πλήρη ανάλυση του χρόνου που απαιτείται η κάθε κοσμητεία να απαντήσει.
      (Στο σημείο αυτό ο Υφυπουργός κ. Σπυρίδων Ταλιαδούρος Εθνικής Παιδείας και Θρησκευμάτων καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Τίνος, λοιπόν, ευθύνη είναι; Της διοικούσης επιτροπής ή κάποιων, οι οποίοι επιθυμούν μπλοκάρισμα διαδικασιών για δικούς τους λόγους; Το αφήνω στην κρίση σας. Σε κάθε περίπτωση η διοίκηση δεν παρεμβαίνει σε ακαδημαϊκά θέματα. 
      Ελέχθη και για το Συνεργαζόμενο Εκπαιδευτικό Προσωπικό, κάτι περί κριτηρίων μη αντικειμενικών κ.λπ.. Θα ήθελα να πω ότι καθορίστηκαν διάφανα ακαδημαϊκά και αντικειμενικά κριτήρια επιλογής των μελών Συνεργαζόμενου Εκπαιδευτικού Προσωπικού. Δεν γίνεται πλέον η ανάθεση εκπαιδευτικού έργου σε κατόχους μεταπτυχιακών διπλωμάτων, όπως γινόταν στο παρελθόν, όπου αποκλείονταν διδάκτορες -και αυτό ίσως να ενοχλεί- παρά μόνο σε εκείνες τις περιπτώσεις που προβλέπονται από την κείμενη νομοθεσία, όπως για παράδειγμα όταν είναι θέματα αρχιτεκτονικής ή τεχνών. Βεβαίως και στα άλλα πανεπιστήμια δεν απαιτείται να υπάρχει διδακτορικό, αλλά να αντικαθίσταται από αναγνωρισμένο έργο. 
      Τα κριτήρια με τα οποία επιλέγονται τα μέλη Σ.Ε.Π. δεν είναι πολιτικά, όπως ελέχθη, κομματικά ή φατριαστικά ή ρουσφέτια, όπως άκουσα τη λέξη, είναι τελείως αντικειμενικά και θα σας τα αναγνώσω επί τροχάδην: Συνάφεια γνωστικού αντικειμένου που καθορίζεται από τους βασικούς τίτλους σπουδών, από το πτυχίο, από το μεταπτυχιακό, από την ειδίκευση στο διδακτορικό –είναι δεδομένα αυτά- ερευνητικό έργο και επιστημονικές δημοσιεύσεις, το συγγραφικό έργο, το διδακτικό, το επιστημονικό, εμπειρία αποδεδειγμένη για την εξ αποστάσεως εκπαίδευση, αποτελέσματα εσωτερικής αξιολόγησης. Διότι αξιολογούνται εσωτερικά στο Ε.Α.Π.. Και αυτό μπορεί να ενοχλεί όταν σε άλλα πανεπιστήμια ακόμα δεν έχει προχωρήσει η εσωτερική αξιολόγηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα ήθελα την ανοχή σας για λίγο. 
      Δυο θέματα ελέχθησαν για τη διοικούσα επιτροπή. Η διοικούσα επιτροπή είναι επταμελής. Αποτελείται από δύο καθηγητές, δύο ομότιμους καθηγητές, έναν ομότιμο καθηγητή ακαδημαϊκό, μία αναπληρώτρια καθηγήτρια και έναν διδάκτορα. Όλα τα μέλη έχουν να επιδείξουν σπουδαίο επιστημονικό έργο. Ειδικώς δε, ο πρόεδρος της διοικούσας επιτροπής, για τον οποίο ελέχθη ότι έγινε με ακαδημαϊκό πραξικόπημα. 
      Θα καταθέσω στα Πρακτικά την επιστολή του καθηγητού κ. Φιλίππου, στις 14 Μαΐου 2007, σχετικά με την δημοσίευση στην Εφημερίδα «ΤΟ ΑΡΘΡΟ», που λέει ότι δεν συμμετείχε στο εκλεκτορικό του 1992, διότι ήταν Βουλευτής στην Κύπρο. Προηγουμένως, ψήφισε τον κ. Σιαφαρίκα, σε προηγούμενη προαγωγή του από επίκουρο σε αναπληρωτή καθηγητή, επειδή είχε τα απαιτούμενα από το νόμο προσόντα και θα τον ψήφιζε και στην βαθμίδα του καθηγητή, εάν  μετείχε στην εκλογική διαδικασία, αλλά λόγω του ότι ήταν βουλευτής στην Κύπρο, δεν μπορούσε να συμμετάσχει. 
      Θα το καταθέσω και αυτό στα Πρακτικά, διότι ελέχθη και εδώ ότι με πραξικοπηματικό τρόπο, το 1992, εξελέγη καθηγητής, πέραν του ότι το επιστημονικό του έργο είναι λαμπρό. Εβδομήντα επιστημονικές εργασίες στα καλύτερα διεθνή περιοδικά, έξι πανεπιστημιακά συγγράμματα και διεθνή μαθηματικά βραβεία. 
      Πριν κλείσω, κύριε Πρόεδρε -στη δευτερολογία μου θα επανέλθω- θα καταθέσω στα Πρακτικά και το βιογραφικό σημείωμα του Προέδρου της διοικούσης επιτροπής, για να έχει η Βουλή πλήρη ενημέρωση. 
      (Στο σημείο αυτό ο Υφυπουργός Εθνικής Παιδείας και Θρησκευμάτων, κ. Σπυρίδων Ταλιαδούρος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Όσον αφορά τώρα, το θέμα που ελέχθη, την πειθαρχική δίωξη δύο κοσμητόρων, αναφέρθησαν κάποιοι λόγοι που δεν ευσταθούν. Η Ε.Δ.Ε. που δημιουργήθηκε για τον κοσμήτορα της Σχολής Θετικών Επιστημών και Τεχνολογίας,  είναι ότι επί ένα ολόκληρο ακαδημαϊκό έτος δεν εμφανίστηκε για να διδάξει στο τμήμα που του είχε ανατεθεί, αλλά αντ’ αυτού έκανε τη διδασκαλία άτομο που ο ίδιος όρισε και το οποίο δεν είχε καμία σημαντική σχέση με το Ε.Α.Π.. Δεν πιστεύω ότι θα επικροτείτε συμπεριφορά καθηγητού που για ένα ολόκληρο χρόνο δεν εμφανίζεται στο Ίδρυμα και στέλνει αντ’ αυτού άλλον; 
      Για τον δε άλλο κοσμήτορα της Σχολής Κοινωνικών Επιστημών διενεργείται Ε.Δ.Ε. για άρνηση να εφαρμόσει αποφάσεις τις διοικούσης επιτροπής ως προς τον τρόπο κατανομής των μεταπτυχιακών διπλωματικών εργασιών στα μεταπτυχιακά προγράμματα σπουδών διοίκησης μονάδων υγείας και διοίκησης υπηρεσιών υγείας. 
      Ειδικότερα, κυρία και κύριοι συνάδελφοι, ανέθεσε μεγάλο αριθμό επίβλεψης μεταπτυχιακών διπλωματικών εργασιών σε μέλη συνεργαζόμενου εκπαιδευτικού προσωπικού, δεκαεννέα, δεκαοκτώ, δεκαεπτά, δεκαέξι, ενώ το όριο ήταν δέκα, παραβιάζοντας τις αποφάσεις της διοικούσης επιτροπής και την ακαδημαϊκή δεοντολογία, αποκλείοντας καταξιωμένους καθηγητές έστω και για την επίβλεψη μίας μεταπτυχιακής διπλωματικής εργασίας.  Για παράδειγμα, απέκλεισε τον καθηγητή κ. Σισούρα, κατ’ εξοχήν ειδικό στα οικονομικά της υγείας. 
      Θα ήθελα να σημειώσω, για ενημέρωσή σας, ότι για κάθε διπλωματική εργασία το συνεργαζόμενο εκπαιδευτικό προσωπικό αμείβεται με το ποσό των 700 ευρώ ετησίως. Κάντε τον πολλαπλασιασμό και θα δείτε. 
      Επίσης, ο ίδιος επέβλεπε ως πρώτος επιβλέπων, δεκαέξι διπλωματικές εργασίες και ως δεύτερος επιβλέπων, εκατόν εξήντα, που ακαδημαϊκά είναι απαράδεκτο και αδύνατο.
      Νομίζω, λοιπόν, ότι με αυτό που σας ανέφερα είναι σαφές αυτό που είπα πριν, στην αρχή της τοποθέτησής μου, ότι το Ανοικτό Πανεπιστήμιο, αυτά τα τρία χρόνια, έχει κάνει σημαντικό έργο, έχει βοηθήσει σημαντικά τους Έλληνες πολίτες και ειδικά τους εργαζόμενους που κυρίως το έχουν ανάγκη, έχει προωθήσει την έρευνα και την επιστήμη, έχει κάνει τομές και αλλαγές, έχει προχωρήσει με αξιοκρατικό και αδιάβλητο τρόπο σε επιλογές και στην οργάνωσή του και είναι ένα Ίδρυμα για το οποίο οφείλουμε να είμαστε υπερήφανοι. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο Κοινοβουλευτικός Εκπρόσωπος του ΠΑ.ΣΟ.Κ., κ. Παπαϊωάννου, έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, ξεκινώ την ομιλία μου με τη διαπίστωση του κυρίου Υφυπουργού ότι στο χώρο της παιδείας επικρατούσε ένα μελαγχολικό τοπίο. Έτσι μας είπε. Συμφωνώ, κύριε Υπουργέ. Πράγματι, έτσι είναι τα πράγματα συνολικά. Αν θέλαμε, όμως, σήμερα, τρία χρόνια μετά να βάλουμε έναν τίτλο στο δικό σας έργο, αν θέλαμε να το αποτυπώσουμε στις πραγματικές του διαστάσεις, σε μία κινηματογραφική ταινία, ξέρετε ποιος θα ήταν ο τίτλος; «Ορατότης μηδέν». Το κρίσιμο ερώτημα στην πολιτική είναι: «Τα πράγματα πάνε μπροστά, μένουν στάσιμα ή πάνε πίσω;». Άλλωστε, οι όποιες μεταρρυθμίσεις σας, ιδιαίτερα η μεγάλη μεταρρύθμιση έγινε με στενό συνεργάτη σας, τον Υπουργό Δημόσιας Τάξης, με τα Μ.Α.Τ., με διαμαρτυρίες σε όλα τα επίπεδα του εκπαιδευτικού μας συστήματος.
      Αναρωτήθηκαν οι κύριοι συνάδελφοι, ο κ. Χρυσοχοΐδης και οι άλλοι αν έχετε πολιτική, αν υλοποιείτε κάποια πολιτική στο χώρο γενικότερα, την ώρα που όλες οι χώρες, ιδιαίτερα της Ευρωπαϊκής Ένωσης, επαναπροσδιορίζουν την εκπαιδευτική τους πολιτική σε μια λογική ανοικτών οριζόντων, γιατί αυτό επιβάλλουν οι σύγχρονες ανάγκες, οι νέες συνθήκες. Και για να επαναπροσδιορίσεις πολιτικές, κύριε Υπουργέ, χρειάζονται γενναίες χρηματοδοτήσεις, χρειάζονται αλλαγές, ουσιαστικές μεταρρυθμίσεις, χρειάζονται ανατροπές, χρειάζεται, πάνω απ’ όλα και μια και μιλάμε για πανεπιστήμιο, να ενισχύουμε την αυτονομία, την αυτοδιοίκηση των πανεπιστημίων. 
      Έτσι, εμείς σήμερα ελέγχουμε την Κυβέρνηση, ελέγχουμε εσάς και την Υπουργό σας, γιατί το Ελληνικό Ανοικτό Πανεπιστήμιο, που ιδρύθηκε για να προσφέρει στον Έλληνα πολίτη τη δυνατότητα πανεπιστημιακών σπουδών, να προσφέρει τη δυνατότητα μεταπτυχιακής εκπαίδευσης στον Έλληνα επιστήμονα, τα τρία τελευταία χρόνια είναι σε τέλμα. Και μάλιστα είναι ένα πανεπιστήμιο που το αγκάλιασε η ελληνική κοινωνία, το αγκάλιασαν οι Έλληνες πολίτες. Ήδη αναφέρθηκε ο αριθμός από εσάς. Σήμερα έχει σχεδόν είκοσι πέντε χιλιάδες φοιτητές. 
      Εμείς δεν θα αρνηθούμε τις όποιες αδυναμίες. Εγώ να δεχθώ τα δικά σας στοιχεία, ότι τα έξι προπτυχιακά ή τα είκοσι έξι μεταπτυχιακά δεν ήταν είκοσι έξι, αλλά είκοσι πέντε. Είστε ικανοποιημένος από το γεγονός ότι σήμερα, τρία χρόνια μετά τα είκοσι πέντε ή τα είκοσι έξι έγιναν είκοσι επτά; Αυτές είναι οι φιλοδοξίες σας; Και βέβαια, επειδή όλα αυτά απαιτούν και την ανάπτυξη συνεργασίας σε πανεπιστημιακό επίπεδο σε χώρους εργασίας και δουλειάς, εγώ θα ήθελα να σας ρωτήσω γιατί μας φέρατε σήμερα κάποιες επιστολές του 2005 εδώ και τις καταθέσατε. Δεν θα ήταν καλό να είχατε και του 2007 και του 2008;
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Και του 2005 και του 2006 και του 2007.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και γιατί αναφέρεστε σε αποφοίτους μόνο και δεν αναφέρεστε σε αυτούς που σήμερα έχει το πανεπιστήμιο;
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Παπαϊωάννου…
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ.
      Γιατί δεν μας λέτε κάτι, τι σας καταλογίζει αυτήν τη στιγμή ως πολιτική συνολικά ο φορέας μελών Δ.Ε.Π. του Ελληνικού Ανοικτού Πανεπιστημίου; Έχετε διαβάσει τις διαμαρτυρίες τους; Έχετε ασχοληθεί μαζί τους; Έχετε συζητήσει; 
      Και εγώ, κύριε Υπουργέ, δεν θέλω να μπω σε λεπτομέρειες. Γιατί εσείς εδώ αναλωθήκατε σε μια περιγραφή του τι κάνει το Ανοικτό Πανεπιστήμιο και πώς εργάζεται. Θα μπορούσαμε να το διαβάσουμε αυτό και στον κανονισμό του ή αλίμονο αν δεν λειτουργούσε και καθόλου. 
      Μπορείτε, όμως, να απαντήσετε στο κρίσιμο ερώτημα; Γιατί το κρίσιμο ερώτημα που μπαίνει από τον ενιαίο φορέα μελών Δ.Ε.Π. είναι το εξής: Πότε σκέφτεστε, ποιο είναι το πρόγραμμά σας να αποκτήσει το συγκεκριμένο πανεπιστήμιο αυτονομία, αυτοδυναμία και κυρίως αυτοδιοίκηση; 
      Γιατί εδώ εκείνο το οποίο σήμερα καταλογίζουν ως δόλο στον Πρόεδρο -αλλά αυτό δεν έχει καμμία αξία, γιατί εμείς αυτήν τη στιγμή δεν ελέγχουμε τον Πρόεδρο, εσάς ελέγχουμε, την Κυβέρνηση ελέγχουμε, γιατί εσείς έχετε την ευθύνη των επιλογών- είναι ότι καθυστερεί όλες τις νέες προσλήψεις, την επέκταση του πανεπιστημίου προς ίδιον όφελος, ώστε να έχουμε πάντοτε μία διορισμένη Διοικούσα Επιτροπή, να μην πάμε δηλαδή σε μία λειτουργία, όπως επιβάλλει το Σύνταγμα να λειτουργούν τα πανεπιστήμια στη χώρα μας. Άρα, λοιπόν, εκεί κρίνεται η πολιτική, δεν κρίνεται στα ζητήματα της διαχείρισης. 
      Να σας θυμίσω ακόμη και το Ελεύθερο Ανοικτό Πανεπιστήμιο. Θα περίμενα κύριε Πρόεδρε, να έχετε ενημερώσει τον κύριο Υπουργό και όχι συνέχεια, γιατί, εάν τελικά και σ’ αυτόν εδώ το χώρο δεν μπορούμε να συνεννοηθούμε και να ακούει ο ένας τον άλλο,  τότε υποβαθμίζεται και  η λειτουργία του Κοινοβουλίου και δεν το θεωρώ σωστό. Συνεχίζω, κύριε Υπουργέ. Σας θυμίζω, λοιπόν, εδώ ότι τουλάχιστον επί των ημερών μας η όλη λειτουργία του Ελεύθερου Ανοικτού Πανεπιστημίου είχε να κάνει με πλήρη διαφάνεια, με αξιοκρατία, χωρίς κομματικές παρεμβάσεις. Και ποτέ ως Αντιπολίτευση -και σωστά- δεν μπήκαμε σε μία τέτοια προσέγγιση.
      Σας θυμίζω εδώ ότι η ωμή παρέμβαση στη λογική του κομματισμού έγινε τον Αύγουστο –αν θυμάμαι καλά- ή το Σεπτέμβριο του 2004 με  νόμο του κ. Παυλόπουλου, όταν στη λογική της λεγόμενης «επανίδρυσης του κράτους» ουσιαστικά με εκείνο το σχέδιο νόμου ήθελε να επανιδρύσει το κράτος της Δεξιάς και από εκείνη την ημέρα όλο το θέμα και του πανεπιστημίου και της εκπαίδευσης μπαίνει στη λογική του κομματισμού και αυτό είναι δυστυχώς που κυριαρχεί ως αντίληψη στο χώρο της παιδείας, σε αυτόν τον ευαίσθητο χώρο της παιδείας. Άρα, λοιπόν, εμείς αυτήν τη στιγμή σας ελέγχουμε, ακριβώς διότι σε αυτά τα ζητήματα έχετε πάει συνολικά το ελληνικό πανεπιστήμιο αλλά και το Ανοικτό Πανεπιστήμιο πίσω. Σας μιλήσαμε για την ποιότητα των σπουδών, οι οποίες φθίνουν, και σε αυτό δεν μας δώσατε καμμία απάντηση. Και πώς μπορεί να υπάρξει αναβάθμιση των σπουδών, όταν δεν έχουμε τους ανάλογους και αξιόλογους καθηγητές;
      Σήμερα, κύριε Υπουργέ, ελέγχουμε τον Πρόεδρο, αλλά εσάς που τον διορίσατε, γιατί κατηγορείται –και όχι αδίκως- ότι κατ’ επανάληψη έχει εκτοξεύσει κατηγορίες και εξευτελιστικούς χαρακτηρισμούς, δια του Τύπου μάλιστα, σε σχέση με το εκπαιδευτικό προσωπικό. Και εμείς σας ρωτάμε: Εσείς τα υιοθετείτε αυτά; Είναι ένα κρίσιμο ερώτημα. Και σας θυμίζω ότι, όταν υπήρξαν εδώ στη Βουλή ερωτήσεις συναδέλφων σε σχέση με συμπεριφορές που αφορούσαν κυρίως  αναπομπές όσον αφορά την τοποθέτηση ακαδημαϊκών στη λειτουργία του Ελεύθερου Ανοικτού Πανεπιστημίου, η κυρία Υπουργός έλεγε ότι δεν  παρεμβαίνω γιατί έγινε ή δεν έγινε αναπομπή, γιατί δεν μπορούσε να κάνει διαφορετικά, αλλά γιατί της το ζήτησε ο Πρόεδρος της Διοικούσας Επιτροπής. Αυτή ήταν η απάντηση της κυρίας Υπουργού και βέβαια δεν ήταν μια απάντηση επαρκής, ήταν μια απάντηση ανεπαρκής. 
      Σας θυμίζω ακόμα -και αναφέρθηκαν οι προηγούμενοι συνάδελφοι και δεν θέλω να πάρω χρόνο- ότι σε σχέση με τα ζητήματα αυτά δεν τηρήθηκε ούτε ο νόμος, γιατί το νόμο τον ερμήνευε κάθε φορά αυθαιρέτως ο ίδιος ο Πρόεδρος της Διοικούσας Επιτροπής, δηλαδή είχε γίνει και ο ερμηνευτής όλων των διατάξεων και των νόμων. Εσείς κρατούσατε αποστάσεις από αυτά, αλλά τι να τις κάνω εγώ τις αποστάσεις σας στο βαθμό που του εκφράζετε την εμπιστοσύνη σας; Σημαίνει ότι είστε συμμέτοχος σε μία λογική, όπως είπα, στασιμότητας και απαξίωσης του Ε.Α.Π., γιατί ακριβώς αυτή είναι η πολιτική σας επιλογή. 
      Και μάλιστα εδώ ερωτάται η κυρία Υπουργός και εσείς γιατί ακόμη δεν εφαρμόζετε και αποφάσεις του Συμβουλίου της Επικρατείας; Θα μου πείτε, μήπως είστε οι μόνοι; Μήπως εφαρμόζει τις αποφάσεις του Συμβουλίου της Επικρατείας ο Υπουργός, ο κ. Παυλόπουλος, όταν αυτήν τη στιγμή δικαιώνονται γενικοί διευθυντές, διευθυντές και δεν εφαρμόζονται οι αποφάσεις; Θα μου πείτε, μήπως στο θέμα των ομολόγων τηρήσατε τη νομιμότητα;  Η αρχή της νομιμότητας, πάνω στην οποία εδράζεται η λειτουργία της δημοκρατίας, του πολιτεύματος, που αποτυπώνει τον πολιτικό πολιτισμό της κάθε κοινωνίας, για εσάς εφαρμόζεται όταν σας βολεύει. Όταν δεν σας βολεύει, είναι φανερό ότι και εσείς οι ίδιοι δεν εφαρμόζετε τους νόμους του κράτους που ισχύουν και έχετε την απαίτηση αυτούς τους νόμους να τους εφαρμόζουν οι Έλληνες πολίτες. 
      Εδώ, λοιπόν, είναι ένα μεγάλο ζήτημα, κύριε Υπουργέ, που έχει να κάνει με την απαξίωση της λειτουργίας της δημοκρατίας και όχι μόνον με την απαξίωση της ακαδημαϊκής λειτουργίας του Ελεύθερου Ανοικτού Πανεπιστημίου.
      Τώρα, σε σχέση με τα ζητήματα της διαφάνειας, όσον αφορά στην οικονομική διαχείριση και τόσα άλλα, έχουν ήδη τοποθετηθεί οι συνάδελφοί μου και δεν θέλω να επανέλθω. Όμως, κύριε Υπουργέ, θεωρώ ότι το σημαντικότερο σ’ αυτές τις περιπτώσεις είναι να απαντάτε στα ερωτήματα που τίθενται από τους συναδέλφους και όχι να έρχεστε να μας κάνετε μια περιγραφή  καθηκόντων, γιατί αυτό κάνατε, του προέδρου και της Διοικούσης Επιτροπής. Και μας είπατε, ότι θεμελίωσε κάποια έργα η κυρία Υπουργός στην Πάτρα, ένα πανεπιστήμιο. Δηλαδή, μιλάτε για συνεχιζόμενα έργα και για προγραμματισμούς που αλίμονο αν δεν τους προχωρούσατε και αυτούς, που είχαν ξεκινήσει από την προηγούμενη κυβέρνηση. Έγιναν θεμελιώσεις σε έργα που είχαμε ξεκινήσει εμείς. Κάποιες κορδέλες ακόμα τις κόβετε. Τις δικές σας πρωτοβουλίες να δούμε, όμως, προς αυτήν την κατεύθυνση.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Λάθος κάνετε. Είναι έργα που ξεκίνησε η δική μας Κυβέρνηση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Επειδή αυτό το θέμα, δηλαδή το να δίνουμε ευκαιρίες για μάθηση σε ολόκληρη τη ζωή, σε όλους τους Έλληνες πολίτες, αποτελεί για εμάς κομβικό σημείο του συνολικού εθνικού μας σχεδιασμού για την παιδεία, πιστεύουμε ότι η διά βίου μάθηση για τον πολίτη και τον εργαζόμενο είναι καθοριστικός συντελεστής όχι μόνον για την αναμόρφωση γενικότερα του πολιτισμού στη χώρα μας και των σπουδών, αλλά αφορά σημαντικά και στο θέμα της ανάπτυξης της χώρας μέσα από τη συμμετοχή των πολιτών με κίνητρα κ.λπ.. 
      Εξακολουθεί βέβαια να είναι κρίσιμο το θέμα της συμμετοχής στις δαπάνες γιατί το Σύνταγμά μας καθορίζει δωρεάν δημόσια παιδεία. Εμείς ξεκινήσαμε αυτόν το συμβολισμό στα 400 ευρώ και εσείς τον πήγατε στα 700 ευρώ. Σήμερα έρχεστε και μας λέτε ότι το παγώνετε. Αυτή είναι η αλήθεια. Το θέμα είναι να αναζητήσουμε κοινές λύσεις προς αυτήν την κατεύθυνση. Βέβαια δεν θα μπορέσουμε να πάμε σε κοινές λύσεις και να καταργήσουμε αυτήν τη συμμετοχή όταν ο κύριος Πρωθυπουργός προεκλογικά επαγγέλλεται ότι το 3,7% θα το κάνει 5% του Α.Ε.Π. για την παιδεία αλλά σήμερα το έχει πάει στο 3,1%. Και με βάση τα όσα λέει ο κ. Αλογοσκούφης που μας έκανε πλουσιότερους μέσα σ’ ένα βράδυ κατά 25%, το ποσοστό αυτό έχει πάει στο 2,7%. 
      Αυτό προϋποθέτει άλλη πολιτική για τη χρηματοδότηση γενικά του εκπαιδευτικού μας συστήματος. Εδώ είναι οι δικές μας δεσμεύσεις. Ναι, εμείς θα το πάμε στο 5% του Α.Ε.Π. την επόμενη τετραετία. Ναι, εμείς τον πρώτο χρόνο θα αυξήσουμε κατά 1.000.000.000 ευρώ τις δαπάνες. Και αυτές, βέβαια, θα τις κατανείμουμε με μια λογική σε όλα τα εκπαιδευτικά ιδρύματα για να υλοποιήσουμε τους στόχους μας. Κατά συνέπεια, σε σχέση με τη μεγάλη ζήτηση που υπάρχει για διά βίου μάθηση στη χώρα μας έχουμε αναλάβει δύο ξεκάθαρες δεσμεύσεις. Ανοικτό πανεπιστήμιο, επέκταση του σημερινού αλλά και ίδρυση δεύτερου ανοικτού πανεπιστήμιου με περισσότερο ευέλικτη και σύγχρονη μορφή. 
      Εμείς έχουμε μάθει να τηρούμε τις δεσμεύσεις μας απέναντι στον ελληνικό λαό και όχι όπως εσείς που ό,τι υποσχεθήκατε σχεδόν τίποτα δεν υλοποιήσατε. Κατά συνέπεια και αυτό το μέγα θέμα θα κριθεί στις επόμενες εκλογές, όπως θα κριθείτε και εσείς και εμείς σε σχέση με την προσφορά μας. Είναι αυτονόητο ότι και σε αυτό το θέμα την απάντηση για να πάει ο τόπος μπροστά, για να φύγει η μελαγχολία, για να σταματήσει να υπάρχει αυτή η μηδενική ορατότητα στο χώρο της παιδείας, θα τη δώσει ο ελληνικός λαός στις επόμενες εκλογές. Και θα την δώσει θετικά προς την κατεύθυνση του να ξαναέρθει το ΠΑ.ΣΟ.Κ. στην εξουσία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας, κ. Βαρβιτσιώτης, έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, αν για κάτι η Νέα Δημοκρατία θα πάρει πάλι θετική ψήφο, είναι ακριβώς γιατί αντιμετωπίζει τα προβλήματα στο χώρο της εκπαίδευσης με τέτοιο τρόπο και θάρρος, που ποτέ δεν είχε επιδείξει το ΠΑ.ΣΟ.Κ.
      Θα μπορούσε το ΠΑ.ΣΟ.Κ. να είναι συνοδοιπόρος σ’ αυτήν την πορεία για την αλλαγή στο εκπαιδευτικό σύστημα, εάν είχε ακολουθήσει μόνο τα όσα έλεγε παραμονές των εκλογών του 2004 ο Αρχηγός του, ο κ. Παπανδρέου. Αυτά, όμως, τα ξεχάσατε! Τα ρίξατε σ’ εκείνο το σακούλι, το οποίο έχετε ξεχάσει μέσα σ’ όλα αυτά που επαγγελλόταν ο κ. Παπανδρέου και σήμερα επανερχόσαστε με το να στηρίζετε το παλιό σας κυβερνητικό έργο, ένα έργο για το οποίο και έχετε καταδικαστεί και το οποίο δεν μπορούσε να πάει τον τόπο μπροστά. 
      Γιατί είναι ξεκάθαρο ότι στο χώρο της παιδείας, στο χώρο των μεταρρυθμίσεων της παιδείας το ΠΑ.ΣΟ.Κ. δεν έχει λόγο, δεν έχει θέση, δεν έχει άποψη και πάνω απ’ όλα δεν έχει θάρρος να αντιμετωπίσει την κατάσταση που το ίδιο διαμόρφωσε τόσα χρόνια. Γιατί αλλιώς θα είχε πραγματικά προχωρήσει μπροστά και θα είχε δει τα θετικά που έχουν γίνει –μ' αυτόν τον πόλεμο μέσω του οποίου πέρασαν φέτος το χειμώνα τα δύσκολα μέτρα για την εκπαίδευση- σε ό,τι αφορά το πανεπιστήμιο, θα είχε στηρίξει τις θετικές ρυθμίσεις αυτών των νομοσχεδίων και δεν θα είχε κρυφτεί πίσω από την πολυφωνία του, πίσω από τις διαφορετικές εκφράσεις της πολιτικής που τα στελέχη του εξέφραζαν. 
      Κυρίες και κύριοι συνάδελφοι, το ΠΑ.ΣΟ.Κ. πρέπει να ξεκαθαρίσει κάποια στιγμή τι πιστεύει όσον αφορά τα εκπαιδευτικά πράγματα της χώρας. Δυστυχώς δεν έχει καθαρό λόγο και γι’ αυτό –επειδή δεν έχει καθαρό λόγο- θα καταδικαστεί ξανά από τον ελληνικό λαό. Ο ελληνικός λαός θα σας στείλει σε άλλα πολλά προγραμματικά συνέδρια, για να αποκτήσετε επιτέλους ένα ύφος και μια φωνή. 
      Κυρίες και κύριοι συνάδελφοι, σ’ αυτήν τη συζήτηση που κάνουμε σήμερα για το Ελληνικό –και όχι Ελεύθερο- Ανοικτό Πανεπιστήμιο, στα δέκα ερωτήματα που θέτουν οι Βουλευτές της Αντιπολίτευσης, κανένα μα κανένα δεν έχει σχέση με τους φοιτητές. Είναι δέκα ερωτήματα που αφορούν μόνο θέματα διοίκησης και μάλιστα φωτογραφίζοντας συγκεκριμένες περιπτώσεις και ανθρώπους για τους οποίους έγινε η συγκεκριμένη επερώτηση. 
      Γιατί εάν είχατε πραγματικά ζέση και ενδιαφέρον για το Ανοικτό Πανεπιστήμιο, θα ρωτούσατε τα εξής: Πού πάνε οι απόφοιτοί του μετά; Έχει αντίκρισμα το πτυχίο του στην αγορά εργασίας; Αξιοποιούν το δίπλωμά τους; Κατακτούν γνώσεις; Κάποιοι απ’ αυτούς μπαίνουν σ’ άλλη επιστημονική διαδικασία ή μπαίνουν ενδεχομένως και σε κάποιο περαιτέρω μεταπτυχιακό πρόγραμμα; Έχει βγάλει το Ελληνικό Ανοικτό Πανεπιστήμιο αποφοίτους ποιότητας; Το δίπλωμά του έχει σήμερα μια αξία στην αγορά εργασίας; 
      Αυτά είναι ερωτήματα και πάνω σε αυτά, ξεκινώντας απ’ αυτά, να αξιολογήσετε το έργο που έχει γίνει. Εσείς τι φέρατε εδώ; Συκοφαντικά δημοσιεύματα, δημοσιεύματα τα οποία καταρρίπτονται από επιστολές. Φέρατε δημοσίευμα που παρουσιάζει, όπως λέτε, ότι ο Πρόεδρος της Διοικούσας Επιτροπής, που επέλεξε η Νέα Δημοκρατία το 2004, προήχθη σε καθηγητή το 1992 με ακαδημαϊκό πραξικόπημα! 
      Κρίνετε την κρίση ως ακαδημαϊκό πραξικόπημα και έρχεται η ίδια η επιστολή του συμμετέχοντος στην Επιτροπή Αξιολόγησης, του Καθηγητή κ. Φιλίππου, πρώην συναδέλφου της Κυπριακής Βουλής και Υπουργού της Κύπρου, που λέει «Όχι μόνο τον ψήφισα, αλλά θα τον ξαναψήφιζα και εάν συμμετείχα θα ψήφιζα πάλι τον κ. Σκιαβαρίκα για καθηγητή». Συκοφαντία! Αν είναι αυτό το επίπεδο της Αντιπολίτευσης...
      Και συνεχίζουμε. Απαξιώνετε προσωπικά τον Πρόεδρο του Ελληνικού Ανοικτού Πανεπιστημίου ως μη καλό επιστήμονα, για να καταθέσει μετά ο ίδιος το βιογραφικό του, για να αναδειχθεί αν ο άνθρωπος αυτός, με τόσα χρόνια στα εκπαιδευτικά πράγματα και στο Πανεπιστήμιο της Πάτρας και τόσες δημοσιεύσεις, είναι ή δεν είναι αξιόλογος επιστήμονας. 
      Τι συμβαίνει; Οι αξιόλογοι πανεπιστημιακοί βρίσκονται μόνο στο χώρο του ΠΑ.ΣΟ.Κ.; Εσείς δηλαδή με τους αξιόλογους επιστήμονες διατηρήσατε την ίδια διοίκηση επί εννέα χρόνια; Δεν βρέθηκε κανένας άλλος αξιολογότερος να αντικαταστήσει τη διοίκησή σας; Ή πρέπει να συνεχίσουμε πάλι να διατηρούμε όλους αυτούς που είχατε διορίσει σε θέσεις, χωρίς να εφαρμόζουμε μια καινούργια πολιτική; 
      Λέτε, επίσης, στα ερωτήματά σας ότι κάνουμε πειθαρχικές διώξεις δύο κοσμητόρων για να  κάμψουμε –λέει- την ακαδημαϊκή τους στάση, θυμίζοντας τον αυταρχισμό της Δεξιάς σε παλαιότερες εποχές.
      Θέλετε να μιλήσουμε επί της ουσίας; Δεν θα αναφέρω επίθετα, μόνο και μόνο γιατί δεν τα αναφέρατε εσείς, γιατί δεν είχατε το θάρρος να τα αναφέρετε. Διότι ο ένας μεταξύ άλλων κατηγορείται για υβριστικό περιεχόμενο επιστολών προς τη διοικούσα επιτροπή, που -ό,τι και να κάνουμε- αντιβαίνει στα ακαδημαϊκά ήθη και για υπέρβαση των αρμοδιοτήτων του και ο άλλος γιατί επί ένα χρόνο δεν παρέδιδε το μάθημα για το οποίο πληρωνόταν και έστελνε κάποιον άλλο. Δηλαδή τι θέλετε εσείς; Να διατηρήσουμε τους χαμένους και «ιπτάμενους» καθηγητές; Αυτό είναι το όραμά σας για την παιδεία; Το ζήσαμε αυτό. Απέτυχε το μοντέλο. Θέλουμε και από τους καθηγητές ευθύνη. Και πρέπει να έχουν ευθύνη απέναντι σ’ αυτά τα οποία κάνουν. Δεν μπορεί να αναλαμβάνουν θέσεις και αρμοδιότητες και μετά να μην αντεπεξέρχονται σ’ αυτές. 
      Πάμε παρακάτω, στα οικονομικά. Λέτε πώς αυξήσαμε τα δίδακτρα τόσο τραγικά. Αν δεν κάνω λάθος, από το 2001 έως το 2002 τα αυξήσατε κατά 20%. Από το 2003 έως το 2004 κατά 13,58%. Και από το 2004 έως το 2005 -πράξη της προηγούμενης περιόδου- αυξήθηκαν κατά 16,7%. Κι εμείς τι λέμε; Λέμε ότι το 2006-2007, δηλαδή η τρέχουσα χρονιά, δεν έχει αύξηση σε σχέση με την προηγούμενη, ούτε η επόμενη ούτε η μεθεπόμενη. Βεβαίως το θέμα των διδάκτρων είναι κάτι το οποίο πρέπει να το συζητήσουμε. Όμως η δικιά μας φιλοσοφία είναι η εξής: Χωρίς να είναι απαγορευτικά τα δίδακτρα -γιατί συζητάμε για 700 και 850 ευρώ- να είναι τόσα ώστε να καλύπτονται και οι ανάγκες και να μην υπάρχει η διάθεση αποκλεισμού.
      Και, τέλος, ερχόμαστε στο κτηριακό, για το οποίο ακούσαμε χλευαστικά σχόλια πριν από λίγο από τον κατελθόντα από το Βήμα Κοινοβουλευτικό Εκπρόσωπο του ΠΑ.ΣΟ.Κ. Δεν κόβουμε κορδέλες οργανωμένες απ’ το ΠΑ.ΣΟ.Κ.. Αν είχαμε συνεχίσει στο ρυθμό σας, τότε δεν θα κτιζόταν και δεν θα ξεκινούσε σήμερα το κτηριακό συγκρότημα στην Πάτρα, γιατί με τους ρυθμούς με τους οποίους πήγαινε θα απεντασσόταν από το Γ’ Κ.Π.Σ.. Και, αντιθέτως, έγινε ένας αγώνας δρόμου να βγουν οι μελέτες, να προκηρυχθούν οι μελέτες, να υιοθετηθούν, να περάσουν, να εγκριθούν και σήμερα έχουμε μπει στη φάση της υλοποίησης. 
      Κυρίες και κύριοι συνάδελφοι, κλείνοντας αυτές τις λίγες παρατηρήσεις θα ήθελα να θυμίσω στα στελέχη του ΠΑ.ΣΟ.Κ. ένα και μόνο πράγμα, ότι στο χώρο της Παιδείας δεν κάνουμε πολιτική βάσει προσώπων, αλλά κάνουμε πολιτική για τις επόμενες γενιές. Και αυτό θα πρέπει να μας καθιστά όλους πολύ περισσότερο υπεύθυνους: Να μην υιοθετούμε άκριτα κατηγορίες που έρχονται στα γραφεία μας, αλλά αντίθετα να βλέπουμε το μεγάλο πεδίο. Και το μεγάλο πεδίο είναι το να προσφέρουμε στους Έλληνες, και ιδιαίτερα στους νέους ανθρώπους, πολλές εναλλακτικές λύσεις για τη μόρφωσή τους, την εκπαίδευσή τους και την προαγωγή τους. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Δεν θα υπεισέλθω στην επαναλαμβανόμενη, στείρα και κατά κανόνα εκτός συζητούμενου θέματος αντιπαράθεση των δύο μεγάλων κομμάτων για το ποιος θα κερδίσει στις επόμενες εκλογές, για το ποιον θα δικαιώσει ο ελληνικός λαός.
      Εντός του θέματος: Το Ανοικτό Πανεπιστήμιο ήταν μια ιδέα των Βρετανών Εργατικών. Για να δημιουργηθεί και να λειτουργήσει συνεισέφεραν μερικά από τα πιο γνωστά ονόματα της αριστερής πτέρυγας του κόμματος, όπως ο Τόνι Μπεν και η  Τζένι Λι στα τέλη της δεκαετίας του ’60. Οι τότε συντηρητικοί το λοιδόρησαν. Παραδείγματος χάριν, ο Υπουργός Οικονομίας Μακ Λέον το είχε χαρακτηρίσει «μπούρδες», αλλά στη συνέχεια σύντομα και αυτός και οι άλλοι το αποδέχθηκαν. 
      Το Ανοικτό Πανεπιστήμιο προάγει την ισότητα και τις δεύτερες ευκαιρίες, πράγμα που βέβαια σαν Αριστερά εμάς μας βρίσκει απόλυτα σύμφωνους. Συνήθως οι φοιτητές του Ανοικτού Πανεπιστημίου είναι εργαζόμενοι. Είθισται ο εργοδότης να επιδοτεί τις σπουδές τους –πράγμα που δεν έχει γίνει ακόμη στην Ελλάδα, ενώ γίνεται σ’ όλη την Ευρώπη- καθώς ο εργοδότης θα εκμεταλλευθεί τις παραπάνω γνώσεις και δεξιότητες που θα αποκτήσουν οι εργαζόμενοί του και είναι σωστό να συνεισφέρει κι αυτός στο κόστος της εκπαίδευσής τους. 
      Πρέπει να αυξηθούν οι θέσεις για το Ανοικτό Πανεπιστήμιο, ώστε να μπορούν να ξεκινήσουν τη φοίτησή τους όσοι το επιθυμούν.
      Πρέπει, επίσης, να δημιουργηθούν πολύ περισσότερες σχολές, ιδίως μερικές από τις πιο παραδοσιακές σχολές, όπως φιλολογία, με έμφαση στη λογοτεχνία, ή μαθηματικά. Έχει ακόμα τις πολιτισμικές σπουδές και τις ανθρωπιστικές επιστήμες και χρειάζονται εδώ πολύ περισσότεροι γνωστικοί κλάδοι. 
      Δεν θέλουμε να σπουδάζουν μόνο για χρησιμοθηρικούς λόγους οι φοιτητές. Θα ήταν ευχής έργο να σπουδάζουν και για λόγους φιλομάθειας. Υπάρχουν πολλοί πιο μεγάλοι σε ηλικία άνθρωποι, συνταξιούχοι και λοιποί, οι οποίοι έχουν κάθε δικαίωμα στη μόρφωση και αυτοί. Η Ελλάδα σ’ αυτόν τον τομέα είναι ουραγός και αυτό πρέπει να μας ανησυχεί, κύριε Υπουργέ. Αυτό κάτι δείχνει για τη χώρα μας. 
      Υπάρχει, επίσης, πρόβλημα στην Ελλάδα με πολλούς μορφωμένους ανθρώπους που υποχρεούνται να καταφεύγουν σε αντίστοιχα πανεπιστήμια του εξωτερικού για να πάρουν τις παραπάνω γνώσεις που θέλουν. Αυτό γίνεται γιατί το Ελληνικό Ανοικτό Πανεπιστήμιο δεν έχει πολλές θέσεις, αλλά ούτε και πολλές σχολές ακόμα. Για παράδειγμα υπάρχει έντονο ενδιαφέρον και ζήτηση για περιβαλλοντικές σπουδές στην Ελλάδα, κυρίως από ανθρώπους που ήδη έχουν πτυχία ανώτατης εκπαίδευσης. Τέτοιοι άνθρωποι θα καταφύγουν σχεδόν υποχρεωτικά στο αγγλικό ανοικτό πανεπιστήμιο και θα ήταν πολύτιμο να έχουμε και στη χώρα μας αντίστοιχες σπουδές.
      Η Ελλάδα έχει ανάγκη από πολλούς μεταπτυχιακούς. Το Ανοικτό Πανεπιστήμιο ίσως είναι ένας καλός τρόπος για να εκπαιδευθούν πολλοί μεταπτυχιακοί. Η ζήτηση είναι δεδομένη και η ωφέλεια για τη χώρα επίσης.
      Η ίδρυση του ελεύθερου Ανοικτού Πανεπιστημίου είχε προβλεφθεί από το ν. 2083/1992, αλλά η σχετική διάταξη είχε μείνει ανενεργή έως το 1997, οπότε με το ν. 2552 ιδρύθηκε το νέο, το δέκατο ένατο ανώτατο εκπαιδευτικό ίδρυμα της χώρας. Ο ιδρυτικός νόμος προέβλεπε ότι τα ανοιχτά συστήματα τριτοβάθμιας εκπαίδευσης διέπονται από την αντίληψη ότι η μόρφωση είναι δικαίωμα όλων σε όλη τη διάρκεια της ζωής τους. Κατά συνέπεια απευθύνονται σε πολύ μεγάλο φάσμα ενδιαφερομένων και παρέχουν όσο γίνεται περισσότερες εκπαιδευτικές εμπειρίες, καθώς η κατοικία χρησιμοποιείται ως κύριος χώρος μάθησης.
      Πόσο, όμως, ανοιχτό είναι τελικά το σύστημα εκπαίδευσης τύπου «ελεύθερου πανεπιστημίου»; Πόσους και ποιους αφορά τελικά η φοίτηση; Οι περιορισμοί που θέτει το ίδιο το πανεπιστήμιο, όπως φαίνεται από τη δομή και τη λειτουργία του, δείχνουν ότι και σ’ αυτήν τη δομή τριτοβάθμιας εκπαίδευσης, όπου δεν υπάρχουν εισαγωγικές εξετάσεις αλλά κλήρωση για τους εισακτέους και όπου η φυσική παρουσία του φοιτητή είναι λιγότερο από απαραίτητη, υψώνονται ταξικοί φραγμοί. Το μεγάλο παράδοξο της ελληνικής δημόσιας εκπαίδευσης είναι ότι παρ’ όλο που παρέχεται δωρεάν, φθάνει να κοστίζει πάρα πολύ. Ύστερα από δέκα χρόνια λειτουργίας του Ελεύθερου Πανεπιστημίου δημιουργήθηκε και άλλο παράδοξο. Πώς είναι δυνατόν να είναι τόσο κλειστό για την εργαζόμενη πλειοψηφία το λεγόμενο Ανοικτό Πανεπιστήμιο; 
      Τα 8.500 ευρώ, κύριε Υπουργέ, δεν είναι φυσικά αντίτιμο για να αποκτήσει κανείς πτυχίο τριτοβάθμιας εκπαίδευσης. Οι αυξήσεις στα δίδακτρα είναι ασταμάτητες. Από το 2000, όταν το κόστος της θεματικής ενότητας ανερχόταν στα 440 ευρώ, έχει φθάσει σήμερα στα 700 ευρώ. Έχει δηλαδή σημειωθεί αύξηση 63% στα δίδακτρα. Πέρα δε από κάθε λογική τα δίδακτρα του Ελεύθερου Πανεπιστημίου,  που είναι …
      ΦΙΛΙΠΠΟΣ ΤΣΑΛΙΔΗΣ: Του Ελληνικού Ανοικτού Πανεπιστημίου. 
      ΑΘΑΝΑΣΙΟΣ ΛΕΒΕΝΤΗΣ: Του Ελεύθερου Ανοικτού Πανεπιστημίου. Του Ελληνικού, αν θέλετε. 
      ΦΙΛΙΠΠΟΣ ΤΣΑΛΙΔΗΣ: Ελληνικό Ανοικτό Πανεπιστήμιο, Ε.Α.Π.. 
      ΑΘΑΝΑΣΙΟΣ ΛΕΒΕΝΤΗΣ: Εντάξει, Ελληνικό Πανεπιστήμιο, αλλά ελεύθερο ανοικτό πανεπιστήμιο, που είναι και δημόσιο ίδρυμα και δεν εκπίπτουν τα δίδακτρα από την εφορία, κύριε Υπουργέ, όπως συμβαίνει με τα δίδακτρα κάθε ιδιωτικού μεταλυκειακού κέντρου. 
      Δεν δικαιολογείται από πουθενά το απαγορευτικό αυτό κόστος των διδάκτρων, όταν οι μισθοδοσίες των διδασκόντων και τα λειτουργικά έξοδα καλύπτονται από τον προϋπολογισμό του Υπουργείου Παιδείας. Τουλάχιστον ας ξεκινήσουμε από αυτό, κύριε Υπουργέ. Ας πάρετε ένα άμεσο μέτρο, να πούμε ότι και απ’ αυτήν την ενδιαφέρουσα επερώτηση και τη συζήτηση βγήκε και κάτι θετικό.
      Επίσης, το κόστος μεγαλώνει ακόμα περισσότερο όταν για την εκπόνηση των υποχρεωτικών εργασιών, οι προτεινόμενες βιβλιογραφίες περιέχουν τίτλους βιβλίων που δεν παρέχονται δωρεάν. Η αγορά από το εμπόριο κοστίζει πολύ. Ο δε δανεισμός από τη βιβλιοθήκη του Ε.Α.Π. στην Πάτρα αντιστοιχεί σε 24 ευρώ το βιβλίο για τα έξοδα αποστολής. Επιπλέον το πανάκριβο internet στην Ελλάδα, απαραίτητο στοιχείο για τη φοίτηση στο Ε.Α.Π., ανεβάζει πολύ περισσότερο το κόστος. 
      Ο τρόπος δομής και λειτουργίας του Ελληνικού Ανοικτού Πανεπιστημίου σήμερα έχει ξεφύγει από το βασικό στόχο: στο να μπορούν οι εργαζόμενοι να αποκτήσουν πανεπιστημιακή εκπαίδευση και επιπλέον επαγγελματικά δικαιώματα. Διαμορφώθηκε ένα κλειστό, ακριβό ίδρυμα, που μόνο για τους έχοντες και κατέχοντες μπορεί να λειτουργήσει. 
      Σύμφωνα με στοιχεία που δημοσιεύθηκαν στον ημερήσιο Τύπο και τα έδωσε ο πρόεδρος της διοικούσας επιτροπής του Ε.Α.Π., το κόστος του απαραίτητου εκπαιδευτικού πληροφοριακού και υλικού αξιολόγησης και της δαπάνης επικοινωνίας που αναφέρει ν. 2552/1997 για την ανάγκη ύπαρξης διδάκτρων, καλύπτει μόλις το 10,3% του συνολικού ποσού που πληρώνουν οι φοιτητές του Ε.Α.Π..
      Είναι ένα πολύ υψηλό ποσό για ανθρώπους που δεν έχουν αυτήν τη δυνατότητα και που είναι σχεδόν όλοι φοιτητές.
      Όσον αφορά την εκπαιδευτική φιλοσοφία στην οποία εντάσσεται το Ε.Α.Π., διαπιστώνουμε ότι για μια ακόμη φορά πρόκειται περί παροχής προγραμμάτων κατάρτισης και η εντύπωση αυτή ενισχύεται από το άρθρο 7 του ν. 2552/97. Αυτό αναφέρεται στη δυνατότητα υπογραφής από το Ε.Α.Π. συμβάσεων, τόσο με ελληνικά και ξένα ανώτατα εκπαιδευτικά ιδρύματα και δημόσιους φορείς όσο και με ιδιωτικούς φορείς του εσωτερικού και του εξωτερικού.
      Στην ουσία πρόκειται περί αγοράς πακέτων, όπως αποδείχτηκε από περιπτώσεις πολλών μεταπτυχιακών προγραμμάτων. Υπάρχει επομένως ο κίνδυνος, μήπως το Ε.Α.Π., από χώρος παραγωγής γνώσης που θα έπρεπε να είναι και από Α.Ε.Ι., μετατραπεί σε μηχανισμό αποδοχής πακέτων κατάρτισης που ετοιμάζονται από ιδιωτικούς ή και δημόσιους ελληνικούς και ξένους φορείς, προκειμένου να απορροφηθούν τα χρήματα του Δ΄ Κοινοτικού Πλαισίου Στήριξης.
      Ο τρόπος διοίκησης του Ε.Α.Π. αποτελεί σοβαρή τομή στον τρόπο διοίκησης των πανεπιστημίων, με αποτέλεσμα σήμερα να μην υπάρχει δημοκρατική λειτουργία, πρυτανικό συμβούλιο και σύγκλητος κατά την παραδοσιακή δομή διοίκησης των ανωτάτων εκπαιδευτικών ιδρυμάτων. Καταργήθηκε και στη θέση της υπάρχει μια διοικούσα επιτροπή, δηλαδή μια ολιγάριθμη σύγκλητος.
      Η συγκέντρωση της διοίκησης ενός ιδρύματος, που ακόμα αναπτύσσεται σε τόσο λίγα πρόσωπα και η συρρίκνωση των μηχανισμών ελέγχου των αποφάσεων, είναι πολύ σημαντική αλλαγή αλλά σε αντιδημοκρατική κατεύθυνση. Η οποιαδήποτε φοιτητική συμμετοχή και έλεγχος δεν υπάρχουν. Αυτό που είναι αυτονόητο για τα υπόλοιπα Α.Ε.Ι., δηλαδή η συμμετοχή εκπροσώπων των φοιτητών σε όλες τις μονάδες διοίκησης των ιδρυμάτων, στο Ε.Α.Π. είναι απαγορευμένη ζώνη. Ο συγκεντρωτικός χαρακτήρας διοίκησης του Ε.Α.Π. έχει καταργήσει και την παραδοσιακή έννοια του καθηγητή πανεπιστημίου, διδακτικό ερευνητικό προσωπικό, αφαιρώντας από τους υπαλλήλους του τόσο τη δυνατότητα διοίκησης του ιδρύματος όσο και το ερευνητικό έργο. 
      Το Ε.Α.Π. απασχολεί αποκλειστικά καθηγητές με δεκάμηνες συμβάσεις. Εδώ θα ήθελα να σημειώσω επίσης, ότι τα εκλεγμένα ακαδημαϊκά όργανα του Ε.Α.Π. αντιτίθενται στο άρθρο 19 του νομοσχεδίου για τη διά βίου εκπαίδευση που δεν είναι βέβαια αντικείμενο της σημερινής συζήτησης, αλλά που θα πρέπει επίσης να ληφθεί σοβαρά υπ’ όψιν. Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη.
      Ο κ. Χρυσοχοΐδης έχει το λόγο για να δευτερολογήσει.
      ΜΙΧΑΗΛ ΧΡΥΣΟΧΟΪΔΗΣ: Σας ευχαριστώ, κύριε Πρόεδρε.
      Θα ήθελα να τονίσω για μια ακόμη φορά εκ μέρους του ΠΑ.ΣΟ.Κ. ότι η δική μας η προσέγγιση στο ζήτημα της παιδείας έχει ένα χαρακτήρα ο οποίος αναφέρεται ακριβώς στο μέγεθος, στον όγκο και στην αξία του θέματος εκπαίδευση, του θέματος παιδεία, και είναι εθνική η προσέγγισή μας, γιατί θεωρούμε ότι αυτήν τη στιγμή η παιδεία αποτελεί το βασικό όχημα για το μέλλον της χώρας και αποτελεί επίσης το βασικό όχημα για το μέλλον της νέας γενιάς της πατρίδας μας.
      Συνεπώς οι όποιες αναφορές στην Αίθουσα αυτή εκφράζουν αυτήν την αγωνία μας απέναντι σε μια Κυβέρνηση, η οποία φαίνεται ότι δεν μπορεί και σ’ αυτό το εθνικής εμβέλειας ζήτημα της παιδείας να ανταποκριθεί. 
      Πριν από λίγες μέρες, κύριε Υπουργέ, ήμουν σε μια εκδήλωση λυκείων όλης της χώρας και είδα με ποιον τρόπο υποδέχτηκαν την Υπουργό οι μαθητές. Πραγματικά ήταν εκπληκτικό να βλέπει κανείς παιδιά από δεκάδες λύκεια όλης της χώρας να την αποδοκιμάζουν. Εγώ δεν πιστεύω ότι αποδοκίμαζαν το πρόσωπο της κυρίας Υπουργού, γιατί το θέμα δεν είναι το πρόσωπο, αλλά αποδοκίμαζαν την πολιτική της Νέας Δημοκρατίας στο πρόσωπο της κυρίας Υπουργού. Είναι η απόρριψη δηλαδή και από τη νέα γενιά των πολιτικών της παιδείας.
      Ο κ. Βαρβιτσιώτης, ο οποίος απουσιάζει τώρα, προηγουμένως μου θύμισε τη Νέα Δημοκρατία της αντιπολίτευσης, μια ρητορική παλαιά, μια ρητορική γενικολογίας.
      Είπε ότι το ΠΑ.ΣΟ.Κ. δεν έχει θέσεις. Να διαβάσει το πρόγραμμά μας ο κ. Βαρβιτσιώτης. Και όποιος άλλος επιθυμεί να γνωρίσει τις θέσεις του ΠΑ.ΣΟ.Κ., μπορεί να τις αναγνώσει στο πρόγραμμα το οποίο έχει κυκλοφορήσει εδώ και πολλούς μήνες και επικυρώθηκε και προχθές από το Συνέδριό μας.
       Επίσης, ο κ. Βαρβιτσιώτης, μη έχοντας επιχειρήματα, στο τέλος κατέφυγε στη γνωστή «δεξιά» μέθοδο, τη συκοφαντία. Και όταν μιλάμε για συκοφαντία, εννοούμε τη συκοφαντία εναντίον στελεχών της εκπαίδευσης, εναντίον στελεχών του Ελληνικού Ανοικτού Πανεπιστημίου. 
      Αυτά είναι απαράδεκτα πράγματα. Δεν ξέρω ποιος πληροφορεί τον κ.  Βαρβιτσιώτη ή όποιον άλλον κύριο, αλλά αυτές οι «δεξιές» μέθοδοι ανήκουν στο παρελθόν. Προφανώς, επειδή η Νέα Δημοκρατία έχει χάσει το παιχνίδι του «σεμνά και ταπεινά» και έχει ενταφιάσει οριστικά το «σεμνά και ταπεινά», επιχειρεί πάλι να επαναφέρει στο προσκήνιο την παλιά καλή μέθοδο. 
      Ο δε κύριος Υπουργός, αφού απέφυγε να απαντήσει σε συγκεκριμένες καταγγελίες πάνω σε συγκεκριμένα ζητήματα που εμπεριέχει η επερώτησή μας και αναπτύχθηκαν εδώ από τους συναδέλφους μας, στο τέλος είπε ότι φταίει και το ΠΑ.ΣΟ.Κ.. 
      Εγώ θα έλεγα ότι όλα αυτά δεν απαντούν στο πρόβλημα της λειτουργίας του Ελληνικού Ανοικτού Πανεπιστημίου. Πρέπει να σας πω ότι οι περισσότερες από τις απαντήσεις που δόθηκαν όχι μόνο δεν πείθουν, αλλά είναι και ανακριβέστατες. Διότι, κύριε Υπουργέ, όλα τα προγράμματα σπουδών εγκρίθηκαν από το ΠΑ.ΣΟ.Κ.. Κανένα πρόγραμμα δεν εγκρίθηκε από τη Νέα Δημοκρατία. Όλα αυτά τα προγράμματα που έχουν εγκριθεί μέχρι σήμερα, ήταν επί των ημερών του ΠΑ.ΣΟ.Κ.. 
      Επίσης, δεν υπάρχει υπουργική απόφαση –και σας παρακαλώ, αν την έχετε, να την καταθέσετε στη Βουλή, εγώ επιμένω ότι δεν υπάρχει- για το παράρτημα στην Πραξιτέλους. Είναι γραφείο για το Ε.Π.Ε.Α.Ε.Κ.. Αν έχετε την υπουργική απόφαση, σας παρακαλώ και σας προκαλώ να την καταθέσετε. Φοβούμαι ότι σας συμβουλεύουν με πολύ λανθασμένο τρόπο οι συνεργάτες σας. 
      Επίσης, σας παρακαλώ πάρα πολύ να δείτε την αναλογία σε ό,τι αφορά τις υποτροφίες. Οι υποτροφίες αφορούν το 2% του συνόλου των φοιτητών και τίποτα παραπέρα. Και αυτό είναι κρίσιμο ζήτημα, διότι έχει να κάνει με τη διά βίου εκπαίδευση, με πολίτες αυτής της χώρας που επιθυμούν να συνεχίσουν τη μόρφωσή τους, να βρουν και άλλες ευκαιρίες ζωής και επαγγέλματος. 
      Η χρησιμοποίηση της βιβλιοθήκης στην Πάτρα, κύριε Υπουργέ, εξυπηρετεί το 1% των φοιτητών, γιατί το 99% των φοιτητών, ως γνωστόν, είναι εκτός Πάτρας. Και αυτό είναι ένα ερέθισμα για όλους μας και για σας και για τη διοίκηση, καθώς θα πρέπει να κινηθεί γρήγορα το εκπαιδευτικό υλικό μέσω του διαδικτύου, έτσι ώστε να μπορεί να έχει πρόσβαση ο κάθε φοιτητής. 
      Επίσης, κύριε Υπουργέ, επειδή είπατε για τα επαγγελματικά δικαιώματα στον ευρωπαϊκό και ελληνικό πολιτισμό, σας πληροφορώ ότι δεν υπάρχουν επαγγελματικά δικαιώματα. Όσο για το υλικό που είπατε, το υλικό που παρήχθη επί Νέας Δημοκρατίας εγκρίνεται στη μεθαυριανή συνεδρίαση της διοικούσης επιτροπής, στις 23 Μαΐου 2007. 
      Και επειδή μας αναφέρατε εδώ ότι αυξήθηκε το αποθεματικό, θα σας πω ότι το αποθεματικό αυξήθηκε επειδή αυξήθηκε ο αριθμός των φοιτητών. 
      Επίσης αναφερθήκατε σε μία σειρά από άλλα ζητήματα. Είπατε ότι κάνατε χάρη στο ΠΑ.ΣΟ.Κ., που ο υπεύθυνος επιμόρφωσης πήρε αυτά που έπρεπε να πάρει, εν πάση περιπτώσει, τα νόμιμα. Δεν νομίζω ότι είναι χάρη. Αν θεωρείτε ότι είναι τόσο σημαντικό ζήτημα το να εφαρμόζετε τους νόμους, εμείς θα σας χειροκροτήσουμε, αν το θεωρείτε αυτό σημαντικό ζήτημα. Εμείς το θεωρούμε αυτονόητο στη λειτουργία της δημοκρατίας. 
      Επίσης, κάντε έναν έλεγχο για να δείτε ποιοι πηγαίνουν στις συνεδριάσεις της διοικούσης επιτροπής, κάθε πότε συνέρχεται και ποιοι πηγαίνουν απ’ αυτούς που έχετε διορίσει εσείς, για να δείτε πώς λειτουργεί η διοικούσα επιτροπή. 
      Τέλος, σας παρακαλώ πολύ, πρέπει να είμαστε πάρα πολύ προσεκτικοί, όταν απευθυνόμαστε σε πρόσωπα και κατηγορούμε πρόσωπα και αφήνουμε και οικονομικά υπονοούμενα. Αναφερθήκατε στον καθηγητή Σισούρα και σε μια σειρά από άλλα πράγματα, τα οποία δεν ανταποκρίνονται στην πραγματικότητα, είναι συκοφαντίες. Πρέπει, επαναλαμβάνω, να είμαστε ιδιαίτερα προσεκτικοί. 
      Εκείνο που έχει σημασία, κύριε Υπουργέ, είναι πόσο αντιλαμβάνεται η Κυβέρνηση τη λειτουργία του Ελληνικού Ανοικτού Πανεπιστημίου, ως θεσμού, ως βασικού οχήματος για τη διά βίου εκπαίδευση.
      Η  αντίληψή μας, λοιπόν, είναι ότι δεν έχετε πολιτική γι’ αυτό το ζήτημα. Έχετε εγκαταλείψει το Ελληνικό Ανοικτό Πανεπιστήμιο στην υποβάθμιση, έχετε εγκαταλείψει το Ελληνικό Ανοικτό Πανεπιστήμιο στην τύχη του και αυτό δεν είναι ένα σημάδι ελπίδας και προοπτικής για το οποίο εσείς πρέπει να υπερηφανεύεστε, όπως κάνατε προηγουμένως. 
      Σας καλούμε να ανησυχήσετε και να κινητοποιηθείτε, ούτως ώστε αυτός ο θεσμός και να λειτουργήσει και να ανταποκριθεί στις ανάγκες και των πολιτών και της κοινωνίας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χρυσοχοΐδη.
      Το λόγο έχει ο κ. Μπόλαρης.
      ΜΑΡΚΟΣ ΜΠΟΛΑΡΗΣ:  Ευχαριστώ πολύ, κύριε Πρόεδρε.
      Θυμίζοντας και εγώ στον Κοινοβουλευτικό Εκπρόσωπο της Νέας Δημοκρατίας ότι το ΠΑ.ΣΟ.Κ. έχει διάφανο και πεντακάθαρο λόγο σε ό,τι αφορά τα θέματα της παιδείας, μόνο που κάποιοι δεν ακούν, γιατί έχουν κλειστά τα αυτιά τους -και αποδεικνύεται ότι έχουν κλειστά τα αυτιά τους, γιατί δεν άκουγαν επί ένα χρόνο τις φωνές των δασκάλων, των καθηγητών, των φοιτητών, της ελληνικής κοινωνίας και ιδιαίτερα της ελληνικής οικογένειας με το μικρομεσαίο και φτωχότερο βαλάντιο, η οποία ταλανίζεται από την οικονομική και την εκπαιδευτική της πολιτική- θέλω να ρωτήσω τον κύριο Υπουργό για κάποια απλά πράγματα. 
      Κύριε Υπουργέ, είναι ή δεν είναι στο γραφείο, στο δικό σας ή της κυρίας Υπουργού, από τις 10 Οκτωβρίου 2006 μία ομόφωνη καταγγελία της κοσμητείας της Σχολής Κοινωνικών Επιστημών, η οποία σάς αναφέρει παραποίηση πρακτικών συνεδρίασης εκλεκτορικού σώματος; Είναι ή δεν είναι αλήθεια; Και αν υπάρχει παραποίηση των πρακτικών συνεδρίασης εκλεκτορικού σώματος, υπάρχει αξιόποινη πράξη; Είναι ή δεν είναι αξιόποινη πράξη η καταγγελία για έκδοση ψευδούς βεβαίωσης για μέλος Δ.Ε.Π. του πανεπιστημίου; Αυτές οι καταγγελίες αφορούν τον πρόεδρο της διοικούσας επιτροπής, ναι ή όχι; Και αν αφορούν τον πρόεδρο της διοικούσας επιτροπής αυτές οι αξιόποινες πράξεις, μπορείτε να μας πείτε γιατί επί οκτώ μήνες το Υπουργείο έχει καταχωνιασμένο το φάκελο με τις καταγγελίες και δεν τον ενεργοποιεί; 
      Μπορείτε, κύριε Υπουργέ, να μας πείτε για τις προκλητικές αλλαγές των γνωστικών αντικειμένων θεματικών ενοτήτων στο Ελληνικό Ανοικτό Πανεπιστήμιο στη λογική φωτογραφικών διατάξεων, ώστε να προσληφθούν στις θέσεις Δ.Ε.Π. κομματικά «ημέτεροι»; 
      Σας λένε τίποτα οι αλλαγές στη θεματική ενότητα με τίτλο «Οικονομία του Πολιτισμού», όπου αλλάξαμε το θέμα, ώστε αντί να πάρουμε οικονομολόγο για την «Οικονομία του Πολιτισμού» να πάρουμε νομικό; 
      Σας λέει τίποτα το γνωστικό αντικείμενο «Διεθνής Πολιτική Ανάλυση στο Σύγχρονο Παγκόσμιο Πολιτιστικό Γίγνεσθαι», όπου έγινε αλλαγή για να πάρουμε άλλον επιστήμονα άλλης ειδικότητας; 
      Κύριε Πρόεδρε, ο διορισμένος από την Κυβέρνηση πρόεδρος της διοικούσας επιτροπής δεν αρκείται μόνο στην άσκηση διώξεων σε βάρος εκλεγμένων κοσμητόρων, δεν αρκείται στην προσπάθεια να υποτάξει το ελεύθερο ακαδημαϊκό φρόνημα με αστήρικτες νομικά κατηγορίες, αλλά προσβάλλοντας κάθε  έννοια ακαδημαϊκής ελευθερίας και κάθε λογική Διοικητικού Δικαίου, ανέθεσε τις Ε.Δ.Ε. σε βάρος των κοσμητόρων σε υφισταμένους τους, σε συμβασιούχους καθηγητές. Αυτή είναι η λογική. Καταγγέλλει εδώ φοβερά πράγματα, αλλά στη διερεύνηση για τη διαλεύκανση αυτών των φοβερών πραγμάτων, την έχει αναθέσει σε υφισταμένους, σε συμβασιούχους καθηγητές του Ελληνικού Ανοικτού Πανεπιστημίου. 
      Κύριε Πρόεδρε, υπάρχει σοβαρό ζήτημα, διότι ο πρόεδρος της διοικούσας επιτροπής αρνείται να ενημερώσει την ακαδημαϊκή κοινότητα για βασικές όψεις της οικονομικής διαχείρισης του Ανοικτού Πανεπιστημίου. Ο Υπουργός προηγουμένως εδώ, με γενικολογίες, απέφυγε να απαντήσει σε συγκεκριμένα ερωτήματα. Ο Σύλλογος Μελών Δ.Ε.Π. και οι φοιτητικοί σύλλογοι του ζητούν ενημέρωση για συγκεκριμένα ζητήματα. 
      Κύριε Υπουργέ, θα μας πείτε τι γίνεται με τον περίφημο «ειδικό λογαριασμό ερευνών», τον οποίο ελέγχει μόνο η διοικούσα επιτροπή και επί τρία χρόνια δεν λέει τι γίνεται μ’ αυτόν τον «ειδικό λογαριασμό»; Εσείς, κύριε Υπουργέ, δέχεστε να υπάρχει αδιαφανής διαχείριση ή θα περιμένουμε τελικά να ξεσπάσει κάποιο σκάνδαλο σε σχέση μ’ αυτήν την ιστορία; 
      Κύριε Πρόεδρε, κύριοι συνάδελφοι, εμείς σ’ αυτήν τη διοικούσα επιτροπή και σ’ αυτόν τον Πρόεδρο, ο οποίος έχει μπλοκάρει την εξέλιξη των πανεπιστημιακών επί τρία χρόνια και δεν αφήνει να εξελιχθούν τα εκλεκτορικά, σ’ αυτόν τον πρόεδρο, ο οποίος δεν εφαρμόζει το νόμο και αρνείται να εφαρμόσει τις αποφάσεις του Συμβουλίου της Επικρατείας –την 1388/2006, προχθεσινή απόφαση- σ’ αυτόν τον πρόεδρο, το Υπουργείο Παιδείας έχει αναθέσει με το αυριανό νομοσχέδιο τη διαδικασία πρόσληψης Σ.Ε.Π., του Συνεργαζόμενου Επιστημονικού Προσωπικού.
      Ενώ η κοσμητεία τον καταγγέλλει για πλαστογραφίες, εμείς του αναθέτουμε να κάνει αύριο τη διαδικασία πρόσληψης, να ορίσει τα κριτήρια πρόσληψης, τους όρους σύμβασης κ.λπ..
      Εμείς, κύριε Πρόεδρε, διαφωνούμε με τις διαδικασίες και καταγγέλλουμε και στους φοιτητές του Ανοικτού Πανεπιστημίου και στην ελληνική κοινωνία, που μας ακούει, ότι οι διαδικασίες που μεθοδεύονται υποτιμούν ποιοτικά το Ανοικτό Πανεπιστήμιο και προετοιμάζουν διαδικασία κομματικής επέλασης και διορισμού στο Ανοικτό Πανεπιστήμιο. Αυτά, όμως, είναι σε βάρος του ίδιου του πανεπιστημίου. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Μπόλαρη. 
      Το λόγο έχει η κ. Βρεττού. 
      ΡΟΖΑ-ΑΓΑΘΗ ΒΡΕΤΤΟΥ: Ευχαριστώ πολύ, κύριε Πρόεδρε. 
      Ο κύριος Υφυπουργός έκλεισε την ομιλία του λέγοντας ότι αισθάνεται περήφανος για τη λειτουργία του Ελληνικού Ανοικτού Πανεπιστημίου. Ας δούμε, λοιπόν, ποιο είναι το περιεχόμενο αυτού του συναισθήματος περηφάνιας που εκφράζει. Μας αφήνετε έκπληκτους μερικές φορές.
      Σε ό,τι αφορά την κτηριακή υποδομή, μέχρι να ολοκληρωθεί το καινούργιο πανεπιστήμιο, οι φοιτητές συνωστίζονται σε αίθουσες, που κάθε άλλο παρά ενδιαφέρον για ακαδημαϊκή μάθηση δημιουργούν. 
      Επίσης, η εικόνα τού να συνωστίζονται είκοσι ή τριάντα φοιτητές πάνω από έναν υπολογιστή μάλλον δεν εκφράζει τη χώρα μας, τουλάχιστον, σε αυτόν τον αιώνα που διανύουμε. 
      Επίσης, με περηφάνια αναφερθήκατε στη λειτουργία της βιβλιοθήκης για περιορισμένες ώρες το εικοσιτετράωρο. Υποθέτω ότι μάλλον πάλι σας διαφεύγει πως συζητάμε για ένα ίδρυμα είκοσι πέντε χιλιάδων φοιτητών, πολλοί από τους οποίους μπορεί ποτέ να μην επισκεφθούν αυτήν τη βιβλιοθήκη. Ενώ επιπλέον ο όγκος των πληροφοριών, που διακινείται στο διαδίκτυο αυτήν τη στιγμή είναι από φτωχός έως ανύπαρκτος. Ενώ, αυτό ακριβώς θα μπορούσε να γίνει, δηλαδή να διακινείται τεράστιος όγκος πληροφοριών στο διαδίκτυο, με ελάχιστο κόστος, κύριε Υφυπουργέ. 
      Το τρίτο και τελευταίο που θέλω να πω είναι ότι πάλι με εξαιρετική περηφάνια αναγνώσατε τα κριτήρια επιλογής των μελών Σ.Ε.Π.. Μάλλον πάλι σας διαφεύγει ότι είναι τόσο γενικόλογα και τόσο ασαφή, ώστε μια επιστημονική ανακοίνωση σε επιστημονικό περιοδικό περιφερειακής, πανελλήνιας ή ευρωπαϊκής εμβέλειας θα είχε ακριβώς την ίδια βαρύτητα. Με τον τρόπο αυτό, προφανώς, θα επιλέξετε υποψήφιους με άγνωστα κριτήρια και όχι υποψήφιους που αξιοκρατικά θα μπορούσαν να παίξουν αυτόν το ρόλο. Μάλλον δεν νομίζω ότι πρέπει να αισθάνεστε περήφανοι. Άλλα θα πρέπει να είναι τα συναισθήματα, τα οποία θα πρέπει να σας κινούν σε σχέση με τη λειτουργία του Ελληνικού Ανοικτού Πανεπιστημίου. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και την κ. Βρεττού. 
      Ορίστε, κύριε Υπουργέ, έχετε το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Πέραν των όσων είπα στην πρωτολογία μου, νομίζω ότι απάντησα σε όλα τα ερωτήματα και σε όλα τα θέματα, που ετέθησαν στην επερώτηση με πλήρη λεπτομέρεια. Νομίζω ότι έγινε σαφής και η πρόοδος, που έχει επιτελεστεί αυτά τα χρόνια στο Ελληνικό Ανοικτό Πανεπιστήμιο και οι ανακρίβειες που σε πολλά θέματα ακούστηκαν. 
      Σε ό,τι αφορά τις υποτροφίες, είπα ότι οι υποτροφίες αυξήθηκαν κατά 10%.
      Η βιβλιοθήκη είναι συνδεδεμένη ηλεκτρονικά με όλες τις βιβλιοθήκες. Συνεπώς στις δώδεκα από τις εικοσιτέσσερις ώρες της ημέρας, που λειτουργεί –και δεν νομίζω ότι είναι λίγες οι ώρες, όταν λειτουργεί δώδεκα ώρες και μάλιστα σε σχέση με τις ώρες που λειτουργούσε στο παρελθόν- μπορούν να επικοινωνήσουν. Δεν είναι ανάγκη να είναι στη βιβλιοθήκη. Μπορεί ηλεκτρονικά με άλλες βιβλιοθήκες, άλλων ιδρυμάτων και σε άλλα μέρη της Ελλάδος να επικοινωνούν. 
      Τα κριτήρια επιλογής των μελών Δ.Ε.Π., που καθορίστηκαν, είναι αντικειμενικά και επιστημονικά αποδεκτά. Είναι τα ίδια με τα κριτήρια με τα οποία γίνονται οι επιλογές των μελών Δ.Ε.Π. στα πανεπιστήμια. 
      Επίσης, δεν μιλήσαμε για χάρη που έγινε στον καθηγητή που εξελέγη. Μιλήσαμε για εφαρμογή αντικειμενικών και αδιάβλητων διαδικασιών. Είπαμε ότι δεν μπαίνουν μέσα κομματικά κριτήρια. Όλα τα μέλη της διοικούσας επιτροπής είναι παρόντα, όπως ορίζεται, μία φορά το μήνα. 
      Σε ό,τι αφορά την Ε.Δ.Ε. δεν ορίστηκαν υφιστάμενοι καθηγητές. Ορίστηκαν καθηγητές του Πανεπιστημίου Πατρών. 
      Επίσης έχουν γίνει ενέργειες προς το Υπουργείο Οικονομίας και Οικονομικών, κύριε Λεβέντη, προκειμένου να διερευνηθεί η δυνατότητα να εκπίπτουν οι δαπάνες, που καταβάλλουν οι φοιτητές για τη συμμετοχή τους στις δαπάνες του πανεπιστημίου, από τη φορολογική δήλωση. Και το 2005 από τις επιστολές που υπέβαλαν οι σύλλογοι των φοιτητών, μεταπτυχιακών και εργαζομένων, αποδεικνύεται η συνεργασία που υπάρχει με τη διοικούσα επιτροπή καθ’ όλα τα έτη, και το 2005 και το 2006 και το 2007.
      Σχετικά με το ερώτημα που ετέθη για την αναπομπή στο εκλεκτορικό σώμα του φακέλου εκλογής καθηγητού στο Ελληνικό Ανοικτό Πανεπιστήμιο, όχι μόνο ήταν σύννομη  αυτή η αναπομπή, αλλά τυχόν έκδοση πράξης διορισμού θα ήταν παράνομη ενέργεια. Και δεν το λέω εγώ, το λέει στο βούλευμά του ο Εισαγγελέας Εφετών Πατρών, όπου προσέφυγε ο ενδιαφερόμενος. Θα σας διαβάσω την απόφαση του βουλεύματος που λέει ότι «με βάση τα προαναφερθέντα ήταν αδύνατη η έκδοση πράξεως διορισμού του υποψηφίου, διότι κατά το χρόνο της κρίσεως του εκλεκτορικού σώματος απουσίαζαν τα δικαιολογητικά εκείνα, που αποδείκνυαν ότι συντρέχουν στο πρόσωπο του υποψηφίου οι προϋποθέσεις εξέλιξής του, ήτοι του άρθρου 14 παράγραφος 5 του νόμου 1268/82. Αντίθετα, η τυχόν έκδοση εκ μέρους του προέδρου της διοικούσας επιτροπής του πανεπιστημίου πράξεως διορισμού παρά την έλλειψη του συγκεκριμένου ουσιώδους δικαιολογητικού, δηλαδή της τριετούς διδασκαλίας σε μεταπτυχιακά προγράμματα, θα ήταν παράνομη ενέργεια». Αυτήν την παράνομη ενέργεια έρχεστε τώρα πολιτικά και επιχειρείτε να την καλύψετε. 
      ΜΑΡΚΟΣ ΜΠΟΛΑΡΗΣ: Για την παραποίηση των πρακτικών δεν λέτε.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Η Υπουργός δεν είχε υποχρέωση να απαντήσει στο έγγραφο της κοσμητείας της Σχολής Κοινωνικών Επιστημών, που περιείχε τη σχετική απόφαση στην οποία αναφερθήκατε, κύριε Μπόλαρη, γιατί η απόφαση αυτή της κοσμητείας με την υπ’ αριθμόν 149/29-11-2006 απόφαση της διοικούσας επιτροπής κρίθηκε άκυρη. 
      ΜΑΡΚΟΣ ΜΠΟΛΑΡΗΣ: Ο καταγγελλόμενος ακύρωσε την πράξη.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Δεν παράγει έννομες συνέπειες και αποτελέσματα, επομένως ανύπαρκτη απόφαση, για το λόγο ότι στην κρίσιμη συνεδρίαση της κοσμητείας δεν υπήρχε η νόμιμη απαρτία, αφού πήρε μέρος σε αυτήν παρανόμως ο ίδιος ο ενδιαφερόμενος κοσμήτορας για θέμα που αφορούσε προσωπικά τον ίδιο, ενώ τα υπόλοιπα τρία μέλη της κοσμητείας δεν μπορούσαν να συνεδριάσουν εν απαρτία. Και ως γνωστόν επί ανύπαρκτων αποφάσεων, γιατί ανύπαρκτη ήταν η απόφαση, η Υπουργός δεν απαντάει. Αυτή είναι η απάντηση στο ερώτημα που θέσατε.
      Τέλος, σχετικά με τις προκηρύξεις θέσεων Δ.Ε.Π. σύμφωνα με τον ιδρυτικό νόμο του Ε.Α.Π. η διοικούσα επιτροπή λειτουργούσε ως κοσμητεία στις μη αυτοδύναμες σχολές και είχε την αποκλειστική αρμοδιότητα να εισηγείται τη βαθμίδα και το γνωστικό αντικείμενο των υπό προκήρυξη θέσεων του ιδρύματος. Στο πλαίσιο αυτό η διοικούσα επιτροπή προέβη στην προκήρυξη θέσεων μελών Δ.Ε.Π. σε γνωστικά αντικείμενα, τα οποία εμπεριέχονται στην αντίστοιχη θεματική ενότητα. Συνεπώς οι πράξεις είναι σύννομες, είναι σύμφωνα με το νόμο και την ακαδημαϊκή δεοντολογία. 
      Το Ελληνικό Ανοικτό Πανεπιστήμιο προχωράει. Έχουν γίνει σημαντικά βήματα προόδου. Μελετήστε τον απολογισμό, δείτε και τα άλλα έγγραφα, τα οποία κατέθεσα και αναζητήστε τις ευθύνες για τις καθυστερήσεις όπου υπάρχουν. Γιατί καθυστερούν κάποιες κοσμητείες επί έτη και επί πολλούς μήνες να απαντήσουν; Γιατί καθυστερούν επί πολλούς μήνες αντί των σαράντα ημερών να ετοιμάσουν τις εισηγητικές εκθέσεις;  
      Κλείνω, λέγοντας ότι το Ελληνικό Ανοικτό Πανεπιστήμιο βρίσκεται σε μια πορεία προόδου, ανόδου, βελτίωσης. Βεβαίως χρειάζεται να γίνουν και άλλα πράγματα και γι’ αυτά θα είμαστε εδώ να αγωνιστούμε και να είστε βέβαιοι ότι με την εντολή του ελληνικού λαού και την επόμενη τετραετία στις ίδιες θέσεις θα βρισκόμαστε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 66/11-5-2007 επερώτησης Βουλευτών του ΠΑ.ΣΟ.Κ. προς την Υπουργό Εθνικής Παιδείας και Θρησκευμάτων, σχετικά με τη λειτουργία του Ελληνικού Ανοικτού Πανεπιστημίου.. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 8 Μαΐου  2007 και της Τετάρτης 9 Μαΐου  2007 και παρακαλώ  το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 8 Μαΐου  2007 και της Τετάρτης 9 Μαΐου  2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.21΄ λύεται η συνεδρίαση για αύριο ημέρα Τρίτη 22 Μαΐου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία,  σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση 21/5/07                                                    σελ.1

Τελευταία Αποθήκευση:	25/5/2007 10:05:00 πμ	Από:	L.venetikidou
Εκτυπώθηκε:	24/5/2007 12:09:00 μμ

