Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  A'

Παρασκευή 5 Μαρτίου 1999

 

 

Αθήνα, σήμερα στις 5 Μαρτίου 1999, ημέρα Παρασκευή και ώρα 11.04' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής, κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Περιφέρειας Αττικής, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΑΘΑΝΑΣΙΟΣ ΝΑΚΟΣ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία το Σωματείο "Οι Φίλοι του Αχιλλοπουλείου Γενικού Νομαρχιακού Νοσοκομείου Βόλου" ζητεί οικονομική ενίσχυση για την εκτέλεση εργασιών αποπεράτωσης του νέου νοσοκομείου Βόλου Μαγνησίας. 

2) Οι Βουλευτές κύριοι ΝΙΚΟΛΑΟΣ ΠΑΠΑΦΙΛΙΠΠΟΥ και ΔΗΜΗΤΡΙΟΣ ΤΣΟΒΟΛΑΣ κατέθεσαν αναφορά με την οποία ο Σύλλογος Διπλωματούχων Μηχανικών Νομού Κοζάνης ζητεί την πλήρη στελέχωση του Τομέα Αποκατάστασης Σεισμοπλήκτων Κοζάνης καθώς και τη χορήγηση κρατικής οικονομικής βοήθειας στους σεισμόπληκτους του Νομού. 

3) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Γλυκών Νερών Ανατολικής Αττικής ζητεί να μην εγκατασταθούν οι δύο πυρηνικοί αντιδραστήρες γερμανικής ή αμερικανικής προέλευσης στην περιοχή Ακούγιου στην Τουρκία. 

4) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΑΝΔΡΕΑΣ ΚΑΡΑΓΚΟΥΝΗΣ, ΙΩΑΝΝΗΣ ΚΑΡΑΚΩΣΤΑΣ, ΔΗΜΗΤΡΙΟΣ ΤΣΟΒΟΛΑΣ και ΧΡΗΣΤΟΣ ΡΟΚΟΦΥΛΛΟΣ κατέθεσαν αναφορά με την οποία ο Σύνδεσμος Βασιλοπουλιωτών Ξηρομέρου Η "ΒΕΛΑ" ζητεί να ολοκληρωθεί η κατασκευή του κτιρίου το οποίο θα στεγάσει το Δημοτικό Σχολείο των Κοινοτήτων Βασιλόπουλου - Καραϊσκάκη στο Νομό Αιτωλ/νίας. 

5) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Δήμος Ατσικής Νομού Λέσβου διαμαρτύρεται για την επικείμενη απαλλοτρίωση στρεμματικής έκτασης στην περιοχή του για τη δημιουργία πεδίου βολής. 

6) Οι Βουλευτές κύριοι ΦΩΤΗΣ ΚΟΥΒΕΛΗΣ και ΜΑΡΙΑ ΔΑΜΑΝΑΚΗ κατέθεσαν αναφορά με την οποία ο Σύλλογος "Το χαμόγελο του παιδιού" ζητεί να ληφθούν μέτρα για να σταματήσει η απαράδεκτη και ευκαιριακή αντιμετώπιση των παιδιών του δρόμου. 

7) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Τεχνικό Επιμελητήριο Ελλάδας Τμήμα Ανατολικής Στερεάς υποβάλλει προτάσεις για το έργο "Ζεύξη Μαλιακού Κόλπου". 

8) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία το Εμπορικό και Βιομηχανικό Επιμελητήριο Κοζάνης ζητεί την ευνοϊκή ρύθμιση των οφειλομένων εισφορών με τη διαγραφή των προστίμων και προσαυξήσεων που επιβλήθηκαν στις μικρομεσαίες επιχειρήσεις του Νομού από το ΕΤΕΜ. 

9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Επιτροπή Ανέγερσης Ιερού Ναού Αγίου Αθανασίου και Υψώσεως Τιμίου Σταυρού Λυγαριάς Φθιώτιδας ζητεί οικονομική ενίσχυση για την ολοκλήρωση του έργου της ανέγερσης του Ιερού Ναού της. 

10) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Σύλλογος Πολυτέκνων Φθιώτιδας ζητεί το διορισμό των πολύτεκνων εκπαιδευτικών στα σχολεία. 

11) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Μορφωτικός Σύλλογος Αραπολακαίων Πυλίας "Η ΥΠΑΠΑΝΤΗ ΤΟΥ ΣΩΤΗΡΟΣ" υποβάλλει προτάσεις για τη λεωφορειακή γραμμή Πύλου - Καλαμάτας. 

12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η 'Ενωση Ποδοσφαιρικών Σωματείων Πέλλας ζητεί χρηματοδότηση για τη δημιουργία αθλητικών εγκαταστάσεων στο Νομό Πέλλας. 

13) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Περιφερειακό Συμβούλιο Ημαθίας της Πανελλήνιας 'Ενωσης Γεωπόνων Δ.Υ. ζητεί να εξαιρεθούν οι γεωπόνοι του Υπ. Γεωργίας από τις πρόσφατες ρυθμίσεις για τις εκτός έδρας μετακινήσεις. 

14) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι εργαζόμενοι στην επιχείρηση ΑΛΛΑΤΙΝΗ στην Εύβοια καταγγέλλουν επίθεση αστυνομικών δυνάμεων εναντίον εργαζομένων που πραγματοποιούσαν απεργία. 

15) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Αθ. Λάγος ζητεί τη διευθέτηση της συνταξιοδότησής του σε σχέση με το ΤΣΑ. 

16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί την ίδρυση Τμήματος ΑΕΙ - ΤΕΙ στην πόλη της 'Εδεσσας. 

17) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής Πειραιώς ζητεί να σταματήσουν οι παράνομες χορηγήσεις αδειών πρακτόρων ΠΡΟ-ΠΟ. 

18) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την τοποθέτηση προϊσταμένου στον ΤΑΣ Κοζάνης. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2961/13-10-98 ερώτηση δόθηκε με το υπ'αριθμ. 15/6-10-98 έγγραφο από τον Yφυπουργό Οικονομικών η ακόλουθη απάντηση: 

"Σε απάντηση της υπ' αριθμ. 2961/13-10-98 ερώτησης που κατέθεσε ο Βουλευτής κ. Γ. Σούρλας, αναφορικά με τις εταιρείες που κάνουν ετήσιο τζίρο άνω των δύο (2) δις δρχ. και τον φορολογικό έλεγχο αυτών, σας γνωρίζουμε τα εξής: 

1. Το Σώμα Δίωξης Οικονομικού Εγκλήματος έχει θέσει μεταξύ των άλλων προγραμματικών στόχων του και τον έλεγχο των μεγάλων επιχειρήσεων με κριτήριο επιλογής τον ετήσιο τζίρο άνω των 2 δις δρχ. για τις περιφέρειες Αττικής και Κ. Μακεδονίας και άνω των 300 εκατομμυρίων για τις υπόλοιπες περιφέρειες. Με βάση την κατεύθυνση αυτή αποδίδονται τα στατιστικά αποτελέσματα και είναι πρακτικά αδύνατη η διάκριση των επιχειρήσεων στις περιφέρειες, εκτός Αττικής και Κ. Μακεδονίας, σε όσες έχουν τζίρο άνω των 2 δις. 

Σύμφωνα με τον ιδρυτικό του νόμο 2343/96 το ΣΔΟΕ ασκεί προληπτικό φορολογικό έλεγχο και όχι τακτικό. Η αρμοδιότητα για τον τακτικό φορολογικό έλεγχο ανήκει στις ΔΟΥ και στα Ελεγκτικά Κέντρα. Στα πλαίσια των αρμοδιοτήτων του το ΣΔΟΕ από της λειτουργίας του διενεργεί ελέγχους στις μεγάλες επιχειρήσεις με συγκεκριμένες ελεγκτικές επαληθεύσεις: 

- Τον έλεγχο περιοδικών δηλώσεων ΦΠΑ 

- Τον έλεγχο του βιβλίου παραγωγής κοστολογίου - αποθήκης με καταμετρήσεις αγαθών και πρώτων υλών. 

- Τον έλεγχο των δαπανών που αφορούν τη λήψη εικονικών ή πλαστών φορολογικών στοιχείων. 

- Τον έλεγχο πωλήσεων, αγορών, κ.λπ. 

Από τις 14 Απριλίου 1997 ημερομηνία έναρξης λειτουργίας του ΣΔΟΕ μέχρι 30-9-98 τα αποτελέσματα των ελέγχων σε επιχειρήσεις με τζίρο άνω των 2 δις για τις περιφέρειες Αττικής και Κ. Μακεδονίας και άνω των 300 εκατομμυρίων για τις υπόλοιπες περιφέρειες είναι τα εξής: 

- Ελέγχθησαν συνολικά 4.910 επιχειρήσεις 

- Υπέπεσαν σε παραβάσεις 1.599 επιχειρήσεις 

- Διαπιστώθηκαν 83.483 φορολογικές και τελωνειακές παραβάσεις. 

Το ποσοστό των επιχειρήσεων που υπέπεσαν σε παράβαση είναι 54%. 

Ως κριτήρια επιλογής των μεγάλων επιχειρήσεων για έλεγχο έχουν προσδιοριστεί: 

- Η φορολογική εικόνα της επιχείρησης σύμφωνα με τα στοιχεία των υπηρεσιών του Υπουργείου Οικονομικών (ΔΟΥ, ΚΕΠΥΟ, Τελωνεία) 

- Μελέτες και δεδομένα άλλων υπηρεσιών 

- Κάθε είδους πληροφόρηση 

Πέραν των επιχειρήσεων που ελέγχθησαν στα πλαίσια του στόχου "έλεγχοι μεγάλων επιχειρήσεων", ελέγχθηκαν και άλλες μεγάλες επιχειρήσεις με διαφορετικά κριτήρια όπως, "κλαδικούς ελέγχους", "επιχειρήσεις καυσίμων", "επιχειρήσεις καπνικών", "επιχειρήσεις οινοπνευματωδών", "κέντρα διασκέδασης" κ.λπ. που δεν απεικονίζονται στατιστικά ανάλογα με το τζίρο τους. 

Λόγω του πλήθους και του είδους των ελέγχων στις μεγάλες επιχειρήσεις δεν είναι δυνατή η ακριβής καταγραφή των επιχειρήσεων με τζίρο άνω των 2 δις. 

Η απόδοση των ελέγχων στον τομέα των μεγάλων επιχειρήσεων και η διαπίστωση παραβάσεων επιβεβαιώνει την επιλογή ως στόχου υψηλής προτεραιότητας και ασφαλώς οι έλεγχοι θα συνεχισθούν και θα ενταθούν. 

2. Από 15-6-98 το Εθνικό Ελεγκτικό Κέντρο (ΕΘ.Ε.Κ.) έχει την αρμοδιότητα να διενεργεί τον τακτικό φορολογικό έλεγχο όλων των ανέλεγκτων χρήσεων των επιχειρήσεων όλης της επικράτειας εφόσον έκλεισαν διαχείριση μέσα στο έτος 1997 με ετήσια ακαθάριστα έσοδα πάνω από δύο (2) δις δραχμές καθώς και των συνδεδεμένων με αυτές επιχειρήσεων ανεξάρτητα από το ύψος των ακαθαρίστων εσόδων τους. 

Σύμφωνα με τα στοιχεία του ΕΘ.Ε.Κ. οι επιχειρήσεις που υπάγονται στην αρμοδιότητά του για τακτικό έλεγχο ανέρχονται σε 2.128 χωρίς τις συνδεδεμένες επιχειρήσεις. 

Από αυτές έχει εκδοθεί εντολή ελέγχου, για 227 επιχειρήσεις, έχει γίνει έναρξη ελέγχου σε 112 και από αυτές έχουν περαιωθεί με τακτικό έλεγχο 28 επιχειρήσεις. 

Ο Υφυπουργός 

Γ. ΔΡΥΣ" 

2. Στην με αριθμό 3038/16-10-98 ερώτηση δόθηκε με το υπ'αριθμ. 37742/9-11-98 έγγραφο από τον Υπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3038/16-10-98 που κατέθεσε ο Βουλευτής κ. Γ. Καρατζαφέρης και αφορά στα στεγαστικά προβλήματα των κατοίκων στο Καστελλόριζο, σας πληροφορούμε ότι, όπως μας ενημέρωσε η Περιφέρεια Νοτίου Αιγαίου, με την αριθμ. Γ5β/5165/10-10-83 απόφαση του Υφυπουργού Υγείας - Πρόνοιας, εγκρίθηκε η εφαρμογή στεγαστικού προγράμματος για την στεγαστική αποκατάσταση 30 περίπου οικογενειών με το σύστημα της οργανωμένης δόμησης στην Νήσο Καστελλόριζο Ν. Δωδεκανήσου. 

Στη συνέχεια το Τμήμα Πρόνοιας Ν. Δωδεκανήσου προχώρησε στη δημοσίευση του προγράμματος την 30-11-83, στην Τοπική Εφημερίδα "ΡΟΔΙΑΚΗ" για να λάβουν γνώση οι ενδιαφερόμενοι και να υποβάλλουν τα απαραίτητα δικαιολογητικά στο Τμήμα Πρόνοιας και στο Δήμο Καστελλόριζου προκειμένου να αξιολογηθούν και συνταχθούν οι σχετικοί πίνακες δικαιούχων. Μετά την παρέλευση της ανατρεπτικής προθεσμίας των 30 ημερών που προβλέπει ο Νόμος διαπιστώθηκε ότι δεν υπήρξε το ανάλογο ενδιαφέρον από τους κατοίκους του Καστελλόριζου (υποβλήθηκαν μόνο 3 αιτήσεις). Τελικά ύστερα από τα παραπάνω δεδομένα, το πρόγραμμα δεν υλοποιήθηκε αν και η κατασκευή των σπιτιών συνεχιζόταν και ολοκληρώθηκε στην αρχή του τρέχοντος έτους. 

Το Τμήμα Πρόνοιας πρόσφατα μέσω της Περιφέρειας Νοτίου Αιγαίου υπέβαλε πρόταση προς το Υπουργείο Υγείας Πρόνοιας να γίνει η επανέγκριση και επαναδημοσίευση του προγράμματος, προκειμένου να προχωρήσει στην παραχώρηση των 21 σπιτιών σε αντίστοιχους δικαιούχους κατοίκους του ακριτικού αυτού νησιού, σύμφωνα με τις διατάξεις του Β.Δ. 775/64 όπως αυτές τροποποιήθηκαν με τα Π.Δ. 228/74 και Π.Δ. 778/76 για την κρίση και αναγνώριση του στεγαστικού δικαιώματος. 

Το Υπουργείο Υγείας και Πρόνοιας στο οποίο αποστέλλουμε αντίγραφο της ανωτέρω ερώτησης παρακαλείται να ενημερώσει τη Βουλή στο βαθμό που το θέμα αυτό άπτεται των αρμοδιοτήτων του. 

Ο Υπουργός 

ΑΛ. ΠΑΠΑΔΟΠΟΥΛΟΣ" 

3. Στην με αριθμό 1073/11-8-98 ερώτηση δόθηκε με το υπ'αριθμ. 359/29-10-98 έγγραφο από τον Υφυπουργό Yγείας και Πρόνοιας η ακόλουθη απάντηση: 

"Απαντώντας στην ερώτηση 1073/11-8-98 της Βουλευτού κ. Στέλλας Αλφιέρη, σας γνωρίζουμε τα εξής: 

Το θέμα του προσδιορισμού των ορίων της ποσότητας κάθε επί μέρους ναρκωτικής ουσίας, όπως το άρθρο 14 του ν. 2161/93 ορίζει, έχει απασχολήσει το Υπουργείο μας και βρίσκεται μαζί με άλλα παρεμφερή θέματα ναρκωτικών υπό επεξεργασία, προκειμένου να βρεθεί η αρμόζουσα διευθέτηση. 

Κατόπιν σχετικής διερεύνησης του θέματος εκρίθηκε αναγκαίο εξαιτίας της πολυπλοκότητας των διαφόρων παραγόντων που υπεισέρχονται, όπως η ηλικία του χρήστη, ο χρόνος χρήσης, η παράλληλη χρήση άλλης ή άλλων ουσιών, η κυκλοφορία συνεχώς νέων ουσιών, καθώς και άλλοι μη προσδιορίσιμοι εκ των προτέρων συντελεστές, να τεθεί υπόψη ειδικών επιστημόνων οι οποίοι θα αποφανθούν και σε σχέση με τη διενέργεια πραγματογνωμοσύνης (άρθρο 13 ν. 1729/87 και η Υπουργ. Απόφαση Α2β/οικ. 3982/87). 

Το θέμα της πραγματογνωμοσύνης επανεξετάζεται επίσης μέσα στα πλαίσια της προσπάθειας του Υπουργείου μας για αποτελεσματικότερη εφαρμογή του νόμου περί ναρκωτικών προς όφελος του κοινωνικού συνόλου γενικότερα. 

Ο Υφυπουργός 

ΕΜΜ. ΣΚΟΥΛΑΚΗΣ" 

4. Στην με αριθμό 2767/1-10-98 ερώτηση δόθηκε με το υπ' αριθμ. 1647/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2767/1-10-98 των Βουλευτών κυρίων Ι. Χωματά και Αγγ. Μπρατάκου, σας γνωρίζουμε τα ακόλουθα: 

Το ΤΕΕ Πάρου λειτουργεί με πλήρες σχεδόν προσωπικό που αποτελείται από έξι μόνιμους εκπαιδευτικούς (πέντε γενικών μαθημάτων και έναν ειδικότητος πληροφορικής) καθώς και τέσσερις αναπληρωτές εκπαιδευτικούς που τοποθετήθηκαν από 2/10 έως και 8-10-98. 

Επίσης σας γνωρίζουμε ότι το ΤΕΕ Πάρου διαθέτει αυτόνομο εργαστηριακό εξοπλισμό, στεγάζεται σε ιδιόκτητο κτίριο και χρηματοδοτήθηκε με το ποσό των 3.800.000 δρχ. από το 2ο Κ.Π.Σ. για την αντιμετώπιση έκτακτων εξοπλιστικών αναγκών. 

Ο Υφυπουργός 

Ι. ΑΝΘΟΠΟΥΛΟΣ" 

5. Στην με αριθμό 2921/7-10-98 ερώτηση δόθηκε με το υπ'αριθμ. 1673/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2921/7-10-98 που κατέθεσαν οι Βουλευτές κύριοι Στ. Παναγιώτου και Μ. Μπόσκου, σας γνωρίζουμε τα ακόλουθα: 

1. Τα κενά στο Λύκειο Ροδολίβους έχουν καλυφθεί και το σχολείο λειτουργεί κανονικά. 

2. Σχετικά με τη διδασκαλία του μαθήματος της Βιολογίας, σας πληροφορούμε ότι σύμφωνα με τη Γ2/3325/4-9-89 εγκύκλιο του ΥΠ.Ε.Π.Θ. η διδασκαλία του μαθήματος ανατίθεται στους Χημικούς σε β' ανάθεση. 

3. Για την παρακολούθηση μαθημάτων επιλογής η Γ2/4616/14/8/98 εγκύκλιος του ΥΠ.Ε.Π.Θ. προβλέπει κατώτερο όριο αριθμού μαθητών ως εξής: 

α) Αν η τάξη λειτουργεί με 1 τμήμα, οκτώ μαθητές. 

β) Αν η τάξη λειτουγεί με 2 τμήματα, 12 μαθητές. 

γ) Αν η τάξη λειτουργεί με 3 τμήματα, 15 μαθητές. 

Σε εξαιρετικές περιπτώσεις, στη νησιωτική και ηπειρωτική χώρα, όπου υπάρχουν αντικειμενικές δυσκολίες, δίδεται η δυνατότητα στον Προϊστάμενο της Δ/νσης Δ.Ε. να συστήσει τμήματα μαθημάτων επιλογής με τη συμμετοχή και μικρότερου αριθμού μαθητών. 

Η ρύθμιση αυτή αποσκοπεί στην αποφυγή προβλημάτων που θα προέκυπταν από τον κατακερματισμό των τμημάτων με συνέπεια την αδυναμία κατάρτισης ωρολογίων προγραμμάτων εκ μέρους των σχολείων, είτε από την έλλειψη χώρου διδασκαλίας για ελάχιστους μαθητές. 

Ο Υφυπουργός 

Ι. ΑΝΘΟΠΟΥΛΟΣ" 

6. Στην με αριθμό 2876/5-10-98 ερώτηση δόθηκε με το υπ'αριθμ. 1658/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2876/5-10-98 που κατέθεσε η Βουλευτής κ. Νίτσα Λουλέ, σας γνωρίζουμε τα ακόλουθα: 

Στους πτυχιούχους των ΤΕΙ σύμφωνα με τις διατάξεις του άρθρου 25 του ν. 1404/83 αναγνωρίζονται επαγγελματικά δικαιώματα, τα οποία εκδίδονται με Προεδρικά Διατάγματα, ύστερα από πρόταση του Συμβουλίου Τεχνολογικής Εκπαίδευσης. 

Στα ΤΕΙ σήμερα λειτουργούν πενήντα επτά (57) (ειδικότητες) - τμήματα, εκ των οποίων τα τέσσερα είναι νεοϊδρυμένα. 

Μέχρι σήμερα από τα 57 λειτουργούντα τμήματα εκδόθηκαν ΠΔ και αναγνωρίσθηκαν επαγγελματικά δικαιώματα και για τα σαράντα (40). 

Για ένδεκα τμήματα υπάρχουν γνωμοδοτήσεις του Συμβουλίου Τεχνολογικής Εκπαίδευσης και έχει επίσης συνταχθεί σχετικό σχέδιο Προεδρικού Διατάγματος. 

Για δύο τμήματα, έχουν υποβληθεί στο ΥΠΕΠΘ πορίσματα των σχετικών υποεπιτροπών του Συμβουλίου Τεχνολογικής Εκπαίδευσης και βρίσκεται σε εξέλιξη η διαδικασία έκδοσης των σχετικών ΠΔ. 

Για τέσσερα νεοϊδρυμένα τμήματα πρόκειται λίαν συντόμως να συγκροτηθούν οι σχετικές υποεπιτροπές του Σ.τ.Ε., οι οποίες θα επεξεργαστούν και θα προτείνουν πόρισμα σχετικό με τα επαγγελματικά δικαιώματα των πτυχιούχων. 

Τέλος, σας γνωρίζουμε ότι η διαδικασία προώθησης του σχεδίου Π.Δ. που θα ενσωματώνει την οδηγία 89/48 στο ελληνικό δίκαιο έχει ήδη δρομολογηθεί. 

Είναι γεγονός ότι η Ευρωπαϊκή Επιτροπή έχει προσφύγει κατά της Ελλάδας στο Δικαστήριο των Ευρωπαϊκών Κοινοτήτων και ζητά την επιβολή προστίμου αλλά είναι ανακριβές ότι η Ελλάδα ήδη πρόστιμο για τη μη εφαρμογή της οδηγίας 89/48. 

Η διαδικασία στο Δικαστήριο των Ευρωπαϊκών Κοινοτήτων είναι ακόμη στο στάδιο των γραπτών αντικρούσεων και δεν έχει επί του παρόντος οριστεί δικάσιμος. Πιστεύεται ότι πριν την ολοκλήρωση της δικαστικής διαδικασίας η Ελλάδα θα έχει ολοκληρώσει τη διαδικασία προσαρμογής της οδηγίας 89/48 στην ελληνική νομοθεσία. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

7. Στην με αριθμό 2567/25-9-98 ερώτηση δόθηκε με το υπ'αριθμ. 1611/3-11-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2567/25-9-98 σχετικά με την ανάθεση του μαθήματος "Ιστορία της Τέχνης" που κατέθεσε η Βουλευτής κ. Β. Αράπη-Καραγιάννη, σας γνωρίζουμε τα ακόλουθα: 

Με την Γ2/4609/12-8-98 Υ.Α. που δημοσιεύθηκε στο αρ. 1084 ΦΕΚ/16-10-98, τ. Β' καθορίζονται οι αναθέσεις των μαθημάτων στις Α' και Β' τάξεις των Εν. Λυκείων. 

Αυτή την περίοδο το Π.Ι. εκπονεί τα Αναλυτικά Προγράμματα της Γ' τάξης. θα ακολουθήσει η ανάθεση των μαθημάτων στις διάφορες ειδικότητες. 

Θέλουμε τέλος να σας διαβεβαιώσουμε ότι ένας από τους βασικούς στόχους της εν εξελίξει εκπαιδευτικής μεταρύθμισης είναι και η απόλυτα εύστοχη αντιστοίχηση εκπ/κών και διδακτικών κειμένων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

8. Στην με αριθμό 2568/25-9-98 ερώτηση δόθηκε με το υπ'αριθμ. 1612/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2568/25-9-98 σχετικά με την ανάθεση σε εκπαιδευτικούς του μαθήματος "Κοινωνική και Πολιτική Οργανωση στην Αρχαία Ελλάδα", που κατέθεσε η Βουλευτής κ. Β. Αράπη-Καραγιάννη, σας γνωρίζουμε τα ακόλουθα: 

Με την υπ' αριθμ. Γ2/4609/12-8-98 Υπουργική Απόφαση περί αναθέσεως των μαθημάτων των Α' και Β' τάξεων του Ενιαίου Λυκείου, το μάθημα "Κοινωνική και Πολιτική Οργάνωση στην Αρχαία Ελλάδα" της Β' τάξης (υποχρεωτικό της θεωρητικής κατεύθυνσης) δόθηκε σε πρώτη ανάθεση σε καθηγητές Κοινωνιολόγους και σε δεύτερη σε καθηγητές Φιλολόγους. 

Θέλουμε, επίσης, να σας διαβεβαιώσουμε ότι ένας από τους βασικούς στόχους της εν εξελίξει εκπαιδευτικής μεταρρύθμισης είναι και η απόλυτα εύστοχη αντιστοίχιση εκπαιδευτικών και διδακτικών αντικειμένων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

9. Στην με αριθμό 2909/7-10-98 ερώτηση δόθηκε με το υπ' αριθμ. 1677/3-11-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2909/7-10-98 που κατέθεσε ο Βουλευτής κ. Γ. Σαλαγκούδης, σας γνωρίζουμε τα ακόλουθα: 

Στη Β' Δ/νση Πρωτοβάθμιας Εκπ/σης Θεσσαλονίκης αποσπάσθηκαν 185 δάσκαλοι ενώ έφυγαν 149 δάσκαλοι. 

Από το ανωτέρω προκύπτει ότι οι διαθέσιμοι από αποσπάσεις δάσκαλοι είναι 30. 

Από τις συμπτύξεις των Τμημάτων που έγιναν ο αριθμός των εκπαιδευτικών που εξοικονομήθηκαν ήταν 30 δάσκαλοι. 

Επιπλέον διατέθηκαν 40 πιστώσεις για την πρόσληψη αναπληρωτών δασκάλων, 49 πιστώσεις δασκάλων για ολιγοήμερα δημοτικά σχολεία, 15 πιστώσεις δασκάλων για τάξεις υποδοχής και 4 πιστώσεις για τμήματα με παιδιά τσιγγάνων. 

Οι κενές θέσεις που πιθανόν υπάρχουν στη Β' Δ/νση Πρωτοβάθμιας Εκπ/σης Ν. Θεσσαλονίκης θα καλυφθούν με συμπληρωματικές αποσπάσεις από Νομούς που πιθανόν πλεονάζει εκπαιδευτικό προσωπικό. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

10. Στην με αριθμό 2878/5-10-98 ερώτηση δόθηκε με το υπ'αριθμ. 1659/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2878/5-10-98 που κατέθεσε ο Βουλευτής κ. Ν. Τσιαρτσιώνης, σας γνωρίζουμε τα ακόλουθα: 

Σύμφωνα με τις διατάξεις του άρθρου 6 του ν. 2525/97 (ΦΕΚ 188 Α'), άρθρο 6, την 31η Δεκεμβρίου 1997 έκλεισαν οι πίνακες διοριστέων εκπαιδευτικών Πρωτοβάθμιας και Δευτεροβάθμιας Εκπαίδευσης και κατά τα έτη 1998 μέχρι και 2002 οι διορισμοί εκπαιδευτικών στην Πρωτοβάθμια και Δευτεροβάθμια Εκπαίδευση γίνονται κατά ένα ποσοστό των πληρούμενων οργανικών θέσεων από τους εγγεγραμμένους στους πίνακες διοριστέων και κατά σειρά εγγραφής τους σε αυτούς, και κατά το υπόλοιπο από τους μετέχοντες επιτυχώς σε διαγωνισμό, που προκηρύσσει και διενεργεί, ανά διετία, με αφετηρία το έτος 1998, το ΑΣΕΠ. Τα ποσοστά διορισμού από κάθε κατηγορία ορίζονται, για το έτος 1998 σε 80% και 20%, για το έτος 1999 σε 60% και 40%, για το έτος 2000 σε 40% και 60%, για το έτος 2001 σε 20% και 80%, για το έτος 2002 σε 10% και 90%, αντίστοιχα, και από το έτος 2003 οι διορισμοί εκπαιδευτικών γίνονται αποκλειστικά από πίνακες που καταρτίζονται ύστερα από διαγωνισμό. 

Στους διαγωνισμούς που θα διενεργηθούν κατά τη διάρκεια της πενταετίας 1998 - 2002, η συνολική βαθμολογία των επιτυχόντων στο διαγωνισμό που υπηρέτησαν ως προσωρινοί αναπληρωτές και ωρομίσθιοι εκπαιδευτικοί στα δημόσια Σχολεία Πρωτοβάθμιας και Δευτεροβάθμιας Εκπαίδευσης, εφόσον έχουν συμπληρώσει προϋπηρεσία δύο (2) τουλάχιστον διδακτικών ετών με πλήρες διδακτικό ωράριο, προσαυξάνεται με ποσοστό δύο τους εκατό (2%) για κάθε διδακτικό έτος. Στις περιπτώσεις διδακτικής προϋπηρεσίας με μειωμένο ωράριο γίνεται αναγωγή στο υποχρεωτικό εβδομαδιαίο ωράριο διδασκαλίας. Η διαμορφούμενη συνολική βαθμολογία προσδιορίζει τη σειρά εγγραφής των υποψηφίων στους πίνακες επιτυχίας. 

'Ετσι με την αποκλιμάκωση των ποσοστών διορισμού με βάση την επετηρίδα και κλιμάκωση των ποσοστών διορισμού με βάση τον διαγωνισμό πιστεύουμε ότι ο όλος ο αριθμός των αναπληρωτών που υπήρχε κατά τη δημοσίευση του ν. 2525/97 θα μπορέσει να απορροφηθεί στα πλαίσια αυτής της πενταετίας. 

Η εκπαιδευτική μεταρρύθμιση με την ποιοτική αναβάθμιση που επιδιώκει στον δημόσιο τομέα, αλλάζει ριζικά το περιβάλλον. Η ευαισθησία του Υπουργείου Παιδείας είναι δεδομένη απέναντι σε όλους τους εκπαιδευτικούς καθώς και η αποφασιστικότητά του στην εφαρμογή του νόμου όπως ψηφίστηκε από την Βουλή, οι δε προοπτικές για το διορισμό των αναπληρωτών είναι πολύ μεγαλύτερες από αυτές του συστήματος της επετηρίδας. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

11. Στην με αριθμό 2508/23-9-98 ερώτηση δόθηκε με το υπ' αριθμ. 1596/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2508/23.9.98 του Βουλευτή κ. Αθ. Χειμάρα, σχετικά με τη λειτουργία των σχολείων Π/θμιας και Δ/θμιας Εκπ/σης του Νομού Φθιώτιδας και ειδικότερα σχετικά με καταγγελίες για δήθεν ελλείψεις σε διδακτικό προσωπικό και υλικοτεχνικό εξοπλισμό στα σχολεία της Β/θμιας Εκπ/σης, σας πληροφορούμε τα εξής: 

1. Ως προς την κτιριακή υποδομή: 

Εδώ και αρκετά χρόνια όλα τα σχολεία της Β/θμιας Εκπ/σης σε ολόκληρο το Νομό λειτουργούν μόνο σε πρωινή βάρδια. 

Παρ' όλα αυτά είναι ήδη είναι έτοιμα προς παράδοση 2 σχολικά συγκροτήματα (Γυμνάσιο και Λύκειο) στην περιοχή Αφανού Λαμίας (προϋπ. 1.748.760.000 δρχ.), και τον επόμενο χρόνο θα παραδοθεί και το συγκρότημα της περιοχής Ανθέων (προϋπ. 900.000.000 δρχ.). 

2. Ως προς τον εργαστηριακό εξοπλισμό: 

Σε όλα τα Γυμνάσια του Νομού λειτουργούν εργαστήρια Πληροφορικής εξοπλισμένα με Η/Υ Ρentium, δηλ. ό,τι πιο σύγχρονος εξοπλισμός υπάρχει. 

Το ποσοστό εξοπλισμού των σχολείων, που είναι 100%, σε συνδυασμό με τον σύγχρονο και υψηλής ποιότητας εξοπλισμό καθιστούν το Νομό Φθιώτιδας πρώτο σε εργαστήρια Η/Υ σε όλη τη χώρα. 

Παρ' ότι για πρώτη φορά από το σχ. έτος 98-99 θα διδάσκεται η πληροφορική στο Ενιαίο Λύκειο, στη Φθιώτιδα σε όλα τα Εν. Λύκεια θα διδαχθεί το μάθημα σε πλήρως εξοπλισμένα εργαστήρια (είτε των Γυμνασίων είτε των Λυκείων), παρά το πλήθος των μαθητών (περίπου 75%) που έχει δηλώσει ότι επιθυμεί να το διδαχθεί. 

'Ολα τα σχολεία, Γυμνάσια και Λύκεια διαθέτουν TV & VIDΕΟ. 

'Oλα τα σχολεία Γυμνάσια και Λύκεια διαθέτουν μηχανές προβολής διαφανειών. 

'Ολα τα σχολεία Γυuνάσια και Λύκεια διαθέτουν FΑΧ. 

Οι Διευθύνσεις σχεδόν όλων των σχολείων διαθέτουν Η/Υ για να εξυπηρετούν τις γραμματειακές τους ανάγκες (έγγραφα, ελέγχους, προγράμματα κ.λπ.). 

'Ολα σχεδόν τα σχολεία, Γυμνάσια και Λύκεια διαθέτουν σύνδεση με το δίκτυο ΙΝΤΕRΝΕΤ. 

'Ολα τα σχολεία, Γυμνάσια και Λύκεια διαθέτουν τις βιντεοκασέτες με τα βιντεομαθήματα και τα CD, SΟS Ενέργεια και SΟFΙΑ του Ιδρύματος Μελετών Λαμπράκη που ομόφωνα το Νομαρχιακό Συμβούλιο Φθιώτιδας αποφάσισε να προσφέρει στα σχολεία. 

(Σημειώνουμε ότι είναι ο Νομός Φθιώτιδας ο μόνος νομός σε όλη τη χώρα που σε τέτοια έκταση αποκτά το παραπάνω υλικό). 

Από εφέτος 7 Γυμνάσια και Λύκεια του Νομού Φθιώτιδας, στο πλαίσιο του προγράμματος "ΜΝΗΣΤΗΡΕΣ" θα διαθέτουν επί πλέον εξοπλισμό σε Η/Υ προκειμένου να διδάσκονται όλα τα μαθήματα με τη χρήση Η/Υ. 

Σε 25 σχολεία του Νομού δημιουργούνται σύγχρονες βιβλιοθήκες, με χιλιάδες τόμους βιβλίων, με χρήση Η/Υ και σύνδεση με τις μεγαλύτερες βιβλιοθήκες της Ελλάδος. 

3. Ως προς τα βιβλία: 

'Εχουν παραδοθεί όλα τα βιβλία που έχει στείλει ο ΟΕΔΒ. Εφέτος δόθηκαν στους μαθητές 58 καινούρια βιβλία. Δεν έχουν δοθεί τα βιβλία των μαθημάτων επιλογής αφού ακόμη δεν έχει οριστικοποιηθεί ο ακριβής αριθμός των μαθητών που θα τα παρακολουθήσει. 

4. Ως προς το διδακτικό προσωπικό: 

Στη Φθιώτιδα λειτουργούν 65 Σχολικές μονάδες με 11.200 μαθητές και 1.140 μόνιμους εκπαιδευτικούς. Απλοί υπολογισμοί οδηγούν στο συμπέρασμα ότι η αναλογία μαθητών ανά καθηγητή στη Φθιώτιδα είναι παραπάνω από ικανοποιητική. Ακραία, μεμονωμένα φαινόμενα με τμήματα των 30 και 35 μαθητών ανά αίθουσα παρατηρείται σε ποσοστό που δεν ξεπερνά το 1 % στο σύνολο των 1200 περίπου τμημάτων που λειτουργούν στο Νομό Φθιώτιδας. 

5. Ως προς τις λειτουργικές δαπάνες: 

Τα τρία τελευταία χρόνια οι λειτουργικές δαπάνες που δίνονται στα σχολεία του νομού αυξήθηκαν 250% και όχι μόνο κάλυψαν χρέη προηγούμενων ετών, όχι μόνο καλύπτουν τις όποιες ανάγκες παρουσιάζονται, αλλά αξιοποιούν τα περισσεύματα που έχουν για υλικοτεχνική υποδομή. (Απόδειξη ότι τα χρήματα που δίδονται για λειτουργικές δαπάνες επαρκούν είναι το ότι πολλές Σχολικές Επιτροπές διατηρούν χρήματα σε τράπεζες). 

6. Ως προς την ενημέρωση των καθηγητών: 

'Ηδη έχουν πραγματοποιηθεί τα σεμινάρια για τους εκπαιδευτικούς που θα διδάξουν στην Α' και Β' Ενιαίου Λυκείου και έχουν διανεμηθεί βιβλία με το Νομοθετικό πλαίσιο, την αξιολόγηση των μαθητών, τα βιβλία του καθηγητή για διάφορα μαθήματα κ.λπ. 

Από τα παραπάνω είναι φανερό ότι ο Νομός Φθιώτιδας στη Β/θμια Εκπ/ση δεν αντιμετωπίζει ιδιαίτερα λειτουργικά ή οικονομικά προβλήματα, αλλά βρίσκεται στην πρωτοπορία όσον αφορά την κτιριακή και υλικοτεχνική υποδομή, αλλά και την πληρότητα σε εκπαιδευτικό προσωπικό. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

12. Στην με αριθμό 3117/21-10-98 ερώτηση δόθηκε με το υπ' αριθμ. 1704/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3117/21-10-1998 που κατέθεσε η Βουλευτής κ. Β. Αράπη - Καραγιάννη, σας γνωρίζουμε τα ακόλουθα: 

Ο ν. 2525/97 (ΦΕΚ 188/23-9-1997 τ.Α') ο οποίος ψηφίστηκε πρόσφατα και με τον οποίο καθιερώνεται νέα διαδικασία διορισμού των εκπαιδευτικών, δεν έθεσε νέους κανόνες σύνταξης της επετηρίδας κατά το μεταβατικό στάδιο κατά το οποίο θα ισχύσει παράλληλα και η επετηρίδα, ούτε συμπεριέλαβε ειδικές ρυθμίσεις για ειδικές κατηγορίες υποψηφίων κατά τη διαδικασία των διορισμών από τον πίνακα των επιτυχόντων στο διαγωνισμό. 

Κατά συνέπεια το εν λόγω θέμα δεν μπορεί προς το παρόν να αντιμετωπισθεί. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

13. Στην με αριθμό 3123/161/21-10-98 ερώτηση/ΑΚΕ δόθηκε με το υπ' αριθμ. 3799/10-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

[Απαντώντας στην ερώτηση - αίτηση Κατάθεσης Εγγράφων 3123/161/21-10-98 που κατέθεσε στη Βουλή ο Βουλευτής κ. Γ. Σούρλας, αναφορικά με το στάδιο υλοποίησης των Προεδρικών Διαταγμάτων, Υπουργικών Αποφάσεων κ.λπ. που προβλέπονται σε εκτέλεση του ν. 2447/1996 σας πληροφορούμε τα ακόλουθα: 

1. Το Υπουργείο Υγείας και Πρόνοιας στα πλαίσια των αρμοδιοτήτων του και για την υλοποίηση των διατάξεων του παραπάνω νόμου επεξεργάσθηκε σε συνεργασία με το Υπουργείο Δικαιοσύνης και συνυπέγραψε το σχέδιο του Προεδρικού Διατάγματος του άρθρου 54 παρ. 2 του ν. 2447/1996,το οποίο και διαβίβασε στο Υπουργείο Δικαιοσύνης για περαιτέρω ενέργειες με το αριθμ. Πρωτ.:Γ2Δ/3579/2.10.98 'Εγγραφο, αντίγραφο του οποίου επισυνάπτεται. 

2. Για την έκδοση του Προεδρικού Διατάγματος του άρθρου 6 παρ. 1 και παρ. 2 που προβλέπεται σε εκτέλεση του παραπάνω νόμου, όπου θα ορίζονται οι υπηρεσίες και οι Οργανώσεις που αναγνωρίζονται ως εξειδικευμένες στο να συμπράττουν στην τέλεση των Εθνικών και διακρατικών υιοθεσιών, καθώς και ο τρόπος προπαρασκευής, για την πραγματοποίησή τους το Υπουργείο μας υπέβαλλε με το αριθμ. πρωτ. 2Ο67/22.1Ο.98 έγγραφο, αντίγραφο του οποίου σας επισυνάπτεται, σειρά προτάσεων προς το Υπουργείο Δικαιοσύνης προκειμένου να συμπεριληφθούν στο υπό έκδοση Προεδρικό Διάταγμα. 

Ο Υπουργός 

ΛΑΜΠΡΟΣ ΠΑΠΑΔΗΜΑΣ" 

14. Στην με αριθμό 2916/7-10-98 ερώτηση δόθηκε με το υπ' αριθμ. 1675/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2916/7.10.1998, της Βουλευτού κ. Στέλλας Αλιφέρη, σχετικά με τη λειτουργία του Γυμνασίου και του Λυκείου 'Υδρας, σας γνωρίζουμε ότι, όπως μας πληροφόρησε το ΠΥΣΔΕ Πειραιά με σχετικό έγγραφό του, τα κενά σε εκπαιδευτικούς στο Γυμνάσιο και Λύκειο 'Υδρας έχουν ήδη καλυφθεί. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

15. Στην με αριθμό 3093/20-10-98 ερώτηση δόθηκε με το υπ' αριθμ. 18741/5-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην ερώτηση 3093/20-10-98 που κατατέθηκε στη Βουλή των Ελλήνων από το Βουλευτή κ. Β. Κορκολόπουλο, σας γνωρίζουμε τα εξής: 

Για την οργάνωση και υποστήριξη του Γραφείου Διοίκησης το Διοικητικό Συμβούλιο ενέκρινε με την απόφαση του υπ' αριθμ. 523/1/14-1-98 την παροχή υπηρεσιών ως Ειδικού Συμβούλου επί τεχνικών και άλλων θεμάτων του Μηχανολόγου Ηλεκτρολόγου κ. Κων/νου Πρίνου για το χρονικό διάστημα από 1.1.98 έως την ημερομηνία λήξεως της θητείας του σημερινού Διοικητικού Συμβουλίου (28.11.99). 

Ο κ. Πρίνος είναι Μηχανολόγος - Ηλεκτρολόγος Μηχανικός κατέχει τρεις ξένες γλώσσες (Αγγλικά, Γαλλικά και Ιταλικά) έχει master από το Imperial College of Science and Technology) και εικοσαετή και πλέον εμπειρία σε θέσεις ανώτατου διοικητικού επιπέδου μεγάλων εταιριών (MERWALL ELECTRI CAL, VIOLEX BIC SA, VIDYUT METALLICS, EURODRIP S.A.) με δραστηριότητες σε διεθνές επίπεδο. 

Προκειμένου να συνεργασθεί με τη Δημόσια Επιχείρηση Αερίου (ΔΕΠΑ Α.Ε.) παραιτήθηκε την 31η Δεκεμβρίου 1997 από τη Γενική Διεύθυνση και το Διοικητικό Συμβούλιο της Εταιρίας EURODRIP S.A. 

Η Υπουργός 

ΒΑΣΩ ΠΑΠΑΝΔΡΕΟΥ" 

16. Στην με αριθμό 2750/30-9-98 ερώτηση δόθηκε με το υπ' αριθμ. 1639/3-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2750/30.9.98 που κατέθεσε ο Βουλευτής κ. Σπ. Δανέλλης, σχετικά με τη λειτουργία των σχολείων της επαρχίας Βιάννου του Ν. Ηρακλείου, σας γνωρίζουμε τα εξής: 

1. 'Οπως μας πληροφόρησε ο Προϊστάμενος του 3ου Γραφείου Α/θμιας Εκπ/σης Ν.Α. Ηρακλείου το Δημοτικό Σχολείο 'Ανω Βιάννου δημιουργήθηκε από την συνένωση όλων των μικρών σχολείων της περιοχής σε μια σχολική μονάδα και με την επωνυμία "5/θέσιο Δημοτικό Σχολείο 'Ανω Βιάννου", το οποίο μέχρι και το σχολικό έτος 1997-1998 λειτουργούσε ως 5/θέσιο, με οργανική θέση εκπαιδευτικού Φυσικής Αγωγής και Αγγλικής Γλώσσας. 

Κατά το τρέχον σχολικό έτος 1998-1999 ο αριθμός των μαθητών μειώθηκε στους 65. 

Στο νομό Ηρακλείου διορίστηκαν 13 Νηπιαγωγοί, 14 εκπαιδευτικοί Φυσικής Αγωγής, 13 εκπαιδευτικοί Αγγλικής Γλώσσας και 4 Μουσικοί και θα ακολουθήσουν σύντομα 10 διορισμοί εκπαιδευτικών ακόμα από τον πίνακα επιτυχόντων του διαγωνισμού του ΑΣΕΠ (4 Φυσικής Αγωγής, 3 Αγγλικών και 3 Νηπιαγωγοί). 

Επιπλέον στο Νομό Ηρακλείου διατέθηκαν 87 πιστώσεις για την πρόσληψη αναπληρωτών δασκάλων, Νηπιαγωγών και Καθηγητών Ειδικότητας. 

Η τοποθέτηση εκπαιδευτικών στα Δημοτικά Σχολεία και Νηπιαγωγεία της Επαρχίας Βιάννου από τις ως άνω προσλήψεις είναι αρμοδιότητα του οικείου ΠΥΣΔΕ και του Προϊσταμένου, οι οποίοι γνωρίζουν τις ανάγκες των σχολείων της περιφερείας τους. 

2. Στο Νομό Ηρακλείου διορίστηκαν επίσης στη Δευτεροβάθμια Εκπαίδευση το έτος 1998 134 εκπαιδευτικοί από την επετηρίδα και υπολείπονται να διορισθούν 34 εκπαιδευτικοί από τον πίνακα επιτυχόντων του διαγωνισμού του ΑΣΕΠ. 

Τα κενά που υπάρχουν στο Λύκειο Βιάννου θα καλυφθούν μετά το πέρας της διαδικασίας διορισμών μέσω του διαγωνισμού του ΑΣΕΠ. 

3. Η αναπλήρωση των χαμένων ωρών διδασκαλίας γίνεται με ειδικό πρόγραμμα που καταρτίζεται από τη σχολική μονάδα σε συνεργασία με τον αρμόδιο σχολικό σύμβουλο, πράγμα που θα γίνει και στην περίπτωση της Κρήτης, εφόσον αυτό βεβαίως συμβεί κατά τη διάρκεια του διδακτικού έτους. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

17. Στην με αριθμό 3099/20-10-98 ερώτηση δόθηκε με το υπ' αριθμ. 1695/9-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3099/20-10-98 των Βουλευτών κυρίων Στρ. Κόρακα και Απ. Τασούλα, σας γνωρίζουμε τα ακόλουθα: 

1) Στο Ν. Λέσβου διορίστηκαν στην Πρωτοβάθμια Εκπ/ση 90 εκπαιδευτικοί από την Επετηρίδα ήτοι: 64 δάσκαλοι, 21 νηπιαγωγοί, 2 Φυσικής Αγωγής και 3 Μουσικοί. 

Ακολούθησαν οι διορισμοί από τους πίνακες επιτυχόντων στο διαγωνισμό του ΑΣΕΠ, σύμφωνα με τους οποίους διορίστηκαν 9 δάσκαλοι, 5 νηπιαγωγοί και 1 Εκπ/κός κλάδου Φυσικής Αγωγής. 

'Οσες κενές θέσεις απέμειναν, καλύφθηκαν από αναπληρωτές εκπαιδευτικούς που προσλήφθηκαν σταδιακά στις 24-9, στις 19-10 και στις 22-10-98. 

Επιπλέον για τα προγράμματα ολοήμερων σχολείων χορηγήθηκαν έξι (6) πιστώσεις στις 21/10 για την κάλυψη αντίστοιχων θέσεων εκπαιδευτικών Π/θμιας Εκπ/σης. 

2) Στη Δ/θμια Εκπ/ση διορίστηκαν στο Ν. Λέσβου 53 εκπαιδευτικοί από την επετηρίδα και 10 εκπαιδευτικοί από τον πίνακα επιτυχόντων του ΑΣΕΠ, σύνολο 63 εκπαιδευτικοί. 

Επιπλέον έχουν δοθεί από το ΥΠΕΠΘ 40 πιστώσεις για πρόσληψη προσωρινών αναπληρωτών. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

18. Στην με αριθμό 3101/20-10-98 ερώτηση δόθηκε με το υπ' αριθμ. 1696/10-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3101/20.10.98 των Βουλευτών κυρίων Ν. Γκατζή και Αχ. Κανταρτζή, σας πληροφορούμε ότι παραμένει σε ισχύ η διάταξη του ν. 1566/85 για ανώτατο αριθμό τριανταπέντε (35) μαθητών ανά τάξη ή τμήμα τάξης για τα Γυμνάσια και Λύκεια. Στόχος του ΥΠΕΠΘ αποτελεί η μείωση αυτού του ορίου στο μέλλον και οπωσδήποτε όταν το επιτρέψουν πανελλαδικά οι συνθήκες. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

19. Στην με αριθμό 3103/20-10-98 ερώτηση δόθηκε με το υπ' αριθμ. 25/9-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της υπ' αριθμό 3103/2Ο.1Ο.98 ερώτησης που κατέθεσε ο Βουλευτής κ. Γεώργιος Σούρλας αναφορικά με τις ποσότητες κατασχεθέντων ναρκωτικών που φυλάσσονται σε όλη τη χώρα από τις κατά τόπους αρμόδιες Τελωνειακές αρχές (παρ. 3), σας γνωρίζουμε τα ακόλουθα: 

Από τις Τελωνειακές αρχές που πραγματοποιούν κατασχέσεις ναρκωτικών και ψυχοτρόπων ουσιών δεν φυλάσσονται ποσότητες ναρκωτικών, καθώς εφαρμόζεται άμεσα η παρ. 3 του άρθρου 19 του ν. 2161/93 σύμφωνα με την οποία "αν δεν υπάρξει αμφισβήτηση ως προς την ιδιότητα των κατασχεθέντων ως ναρκωτικών, αυτά καταστρέφονται, αφού κρατηθεί ποσότητα επαρκής για δύο δείγματα προς διεξαγωγή πραγματογνωμοσύνης, καθώς και ο αριθμός συσκευασιών των ναρκωτικών που καταστρέφονται, απαραίτητων για τη διεξαγωγή ερευνών". 

Κρίνουμε επίσης σκόπιμο να σας γνωρίσουμε ότι οι τελωνειακές αρχές χρησιμοποιούν σκύλους ανιχνευτές ναρκωτικών ουσιών. Για τη διατήρηση της επιχειρησιακής τους ετοιμότητας, είναι απαραίτητη η φύλαξη στις τελωνειακές αρχές (στις οποίες έχει διατεθεί σκύλος ανιχνευτής) δειγμάτων των 20 γραμμ. από κάθε είδος ναρκωτικού (όπιο, ηρωίνη, κοκαϊνη, αμφεταμινες, χασίας μαριχουάνα). 

Η αναγκαιότητα των δειγμάτων κρίνεται με Υπουργική απόφαση και η παράδοσή τους στις τελωνειακές αρχές γίνεται από τους κατά τόπους αρμόδιους εισαγγελείς από τις κατασχεθείσες ποσότητες, σύμφωνα με την διαδικασία που προβλέπει ο ν. 1567/85 όπως τροποποιήθηκε με το άρθρο 10 του ν. 2443/96 σε συνδυασμό με τον ν. 2161/93. 

Ο Υφυπουργός 

Γ. ΔΡΥΣ" 

20. Στην με αριθμό 3104/20-10-98 ερώτηση δόθηκε με το υπ' αριθμ. 417/6-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης υπ' αριθμό 3104/20-10-98 του Βουλευτή κ. Γ. Σούρλα, σας γνωρίζουμε τα εξής: 

Το Υπουργείο Εξωτερικών, μέσω της αρμόδιας Δ/νσης Ε1 Μορφωτικών Υποθέσεων, βρίσκεται σε επαφή με τον καθηγητή κ. Κ. Δημάδη, της έδρας Βυζαντινών και Νεοελληνικών Σπουδών του Ελεύθερου Πανεπιστημίου Βερολίνου, σχετικά με την ανακοίνωση της Ρουμάνας Ελληνίστριας κυρίας Chisakof, για το άγνωστο μέχρι σήμερα χειρόγραφο του Ρήγα. 

Μόλις αποσαφηνισθούν ορισμένα τεχνικής και νομικής φύσης θέματα, το Υπουργείο μας, σε συνεννόηση με το Υπουργείο Πολιτισμού, θα προχωρήσει σε όλες τις αναγκαίες ενέργειες, προκειμένου το χειρόγραφο αυτό να έχει την τύχη που του αξίζει. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

21. Στην με αριθμό 3119/21-10-98 ερώτηση δόθηκε με το υπ' αριθμ. 1007/10-11-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 3119/21-10-98 του Βουλευτού κ. Ι. Δραγασάκη, σας πληροφορούμε ότι για την αντιμετώπιση του φαινομένου της βίας στους αγωνιστικούς χώρους έχουν υπάρξει πάρα πολλές ενέργειες και πρωτοβουλίες (συνάντηση Ε.Π.Ο. - Ε.Π.Α.Ε. - προέδρων Π.Α.Ε. Α' Εθνικής, εξαγγελία συγκεκριμένων μέτρων, συζήτηση ενώπιον της Επιτροπής Μορφωτικών Υποθέσεων της Βουλής, συσκέψεις με Υπουργείο Δημόσιας Τάξης, αποφάσεις έκπτωσης μελών από Δ.Σ. Π.Α.Ε.) και βέβαια απαιτείται διαρκής και συνεχής συνεργασία όλων των συναρμοδίων φορέων προκειμένου να υπάρχουν και τα ανάλογα αποτελέσματα. 

Επειδή βέβαια η πρόληψη αυτών των φαινομένων είναι θέμα προτεραιότητας και εν όψη της διοργάνωσης των Ολυμπιακών αγώνων του 2004, στόχος μας είναι να έχουμε φιλάθλους που διαπνέονται από τα ιδανικά του Αθλητισμού και του Ολυμπισμού. 

Στο πλαίσιο αυτό, το σχολικό έτος 1998-99, σε 30 επιλεγμένα σχολεία θα εφαρμοσθεί το πειραματικό πρόγραμμα "Εισαγωγή της Ολυμπιακής και Αθλητικής Παιδείας στα Σχολεία", τα αποτελέσματα του οποίου θα αξιολογηθούν με στόχο την επέκτασή του, ενώ είναι συνεχείς οι προσπάθειές μας για την εμπέδωση του ευ αγωνίζεσθαι. 

Επίσης με την κατάρτιση και χρηματοδότηση αθλητικών προγραμμάτων για ευαίσθητες κοινωνικές ομάδες, με την ενίσχυση αθλητών που διακρίνονται και προβάλλουν τη χώρα μας διεθνώς αλλά και με τις διατάξεις περί αθλητικών κινήτρων που περιλαμβάνονται στο νέο αθλητικό νομοσχέδιο πιστεύουμε ότι θα αντιμετωπισθούν αποτελεσματικά τα αρνητικά φαινόμενα που παρουσιάζονται στους αθλητικούς χώρους. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

22. Στην με αριθμό 3119/21-10-98 ερώτηση δόθηκε με το υπ' αριθμ. 3800/10-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3119/21.10.98, που κατέθεσε στη Βουλή ο Βουλευτής κ. Γιάννης Δραγασάκης και αφορά σε εκδηλώσεις βίαιης και αντικοινωνικής συμπεριφοράς ομάδων ανηλίκων έναντι συνομηλίκων τους σε ορισμένες περιοχές της Πρωτεύουσας, σας πληροφορούμε τα ακόλουθα: 

Η βίαιη νεανική συμπεριφορά που τελευταία εμφανίζεται και στη χώρα μας με αυξανόμενη τάση αποτελεί τουλάχιστον τα τελευταία χρόνια ένα πανευρωπαϊκό φαινόμενο. 

Ενώ η μορφή και η έντασή της μπορεί να έχει μεγάλη ποικιλία και διακύμανση σύμφωνα με επιστημονικές έρευνες και μελέτες τα αίτια του φαινομένου αυτού είναι λίγο- πολύ κοινά. 

Το πιο κοινό αίτιο που μπορεί να προκαλέσει έκφραση βίαιης και αντικοινωνικής συμπεριφοράς στους νέους είναι το έντονο αίσθημα μιας κοινωνικής ανισότητας και αδικίας που βιώνουν αυτά τα άτομα. Αυταπόδεικτη είναι η σχέση που υπάρχει μεταξύ της βίαιης συμπεριφοράς που εκδηλώνουν τα παραπάνω άτομα και του Κοινωνικοοικονομικού επιπέδου, καθώς και της Παιδείας που έχουν δεχθεί από την οικογένειά τους και γενικά από τον κοινωνικό τους περίγυρο. 

Στην προκειμένη περίπτωση το Υπουργείο Υγείας και Πρόνοιας για την αντιμετώπιση παρόμοιων φαινομένων εφαρμόζει σε προληπτικό επίπεδο Προγράμματα Κοινωνικής Προστασίας που έχουν ως αντικειμενικό σκοπό την παροχή συμβουλευτικών υπηρεσιών από εξειδικευμένο προσωπικό (ψυχολόγοι - Κοιν. λειτουργοί - εκπαιδευτές), την ψυχολογική στήριξη γονέων και παιδιών που αντιμετωπίζουν Κοινωνικά προβλήματα, την κοινωνική βοήθεια οικογενειών και απροστάτευτων παιδιών, την τοποθέτηση απροστατεύτων παιδιών σε Κέντρα Παιδικής Προστασίας ή ανάδοχες οικογένειες όταν η οικογένειά τους κριθεί ως ακατάλληλη. 

Επίσης παρέχεται οικονομική ενίσχυση σε οικογένειες που αντιμετωπίζουν σοβαρά οικονομικά προβλήματα. 

Τα παραπάνω προγράμματα εφαρμόζονται από το Υπουργείο μας μέσω των Προνοιακών φορέων Παιδικής Προστασίας (ΠΙΚΠΑ, ΕΟΠ) που εποπτεύονται και χρηματοδοτούνται απ' αυτό αλλά και των Δ/νσεων κ. Τμημάτων Πρόνοιας των κατά τόπους Νομαρχιακών Αυτοδιοικήσεων. 

Με τον πρόσφατα ψηφισθέντα από τη Βουλή νόμο 2646/20.10.98/ΦΕΚ 236 τ.Α' "Οργάνωση και λειτουργία του Εθνικού συστήματος Κοινωνικής φροντίδας", το Υπουργείο μας επιχειρεί μια μεταρρυθμιστική παρέμβαση στο χώρο της Κοινωνικής Πρόνοιας με στόχο τη δημιουργία ενός ενιαίου, ολοκληρωμένου και αποτελεσματικού δικτύου κοινωνικής φροντίδας σύμφωνα με τις νέες απαιτήσεις και ανάγκες, όπως έχουν διαμορφωθεί σήμερα. Με τη νομοθετική αυτή ρύθμιση ενοποιούνται οι Προνοιακοί φορείς (ΠΙΚΠΑ, ΕΟΠ, Κέντρο βρεφών "Η ΜΗΤΕΡΑ") ενώ παράλληλα καθιερώνεται και η εφαρμογή καινοτόμων προγραμμάτων στους παρακάτω τομείς: 1) οικογένεια, παιδί και νεότητα. 

2) Ηλικιωμένοι 3) 'Ατομα με ειδικές ανάγκες 4) Ευπαθείς Πληθυσμιακές Ομάδες και Ομάδες που τελούν σε κατάσταση έκτακτης ανάγκης. 

Ο Υπουργός 

Λ. ΠΑΠΑΔΗΜΑΣ" 

23. Στην με αριθμό 3225/29-10-98 ερώτηση δόθηκε με το υπ' αριθμ. 51/13-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3225/29-10-98, που κατέθεσε ο Βουλευτής κ. Λ. Παπαγεωργόπουλος, για τα θέματα της αρμοδιότητάς μας, σας πληροφορούμε τα εξής: 

Το Υπουργείο Γεωργίας με το αριθμ. 1379/8/11-8-98 έγγραφό του ζήτησε από τις Νομαρχιακές Αυτοδιοικήσεις, να προβούν διά των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν σε γεωργοκτηνοτροφικές εκμεταλλεύσεις από πυρκαγιές κατά το έτος 1998. 

Επίσης έχει προωθήσει σχέδιο κοινής διϋπουργικής απόφασης (Υπουργών Γεωργίας και Οικονομικών) για έγκριση από την Ε.Ε. και στη συνέχεια για υπογραφή από τους αρμόδιους Υπουργούς, στο οποίο προβλέπονται τα μέτρα που ανακοινώθηκαν από το αρμόδιο Κυβερνητικό 'Οργανο για τους αγρότες που γεωργοκτηνοτροφικές τους εκμεταλλεύσεις ζημιώθηκαν σοβαρά από το ανωτέρω αίτιο. 

Η καταβολή των ανωτέρω οικονομικών ενισχύσεων, που είναι κατά πολύ αυξημένες έναντι των προηγουμένων χρόνων, θα είναι δυνατή μετά την έγκριση από την Ε.Ε. του σχετικού σχεδίου διϋπουργικής απόφασης. 

Τα έργα αντιπλημμυρικής προστασίας αποτελούν αντικείμενο του συνερωτώμενου ΥΠΕΧΩΔΕ. 

Ο Υπουργός 

Γ. ΑΝΩΜΕΡΙΤΗΣ" 

24. Στην με αριθμό 3140/22-10-98 ερώτηση δόθηκε με το υπ' αριθμ. 36/13-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3140/22.10.98, που κατέθεσε ο Βουλευτής κ. Η. Κ. Βεζδρεβάνης, σχετικά με τη ρύθμιση κτηνοτροφικών χρεών, σας πληροφορούμε τα εξής: 

Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στην Τράπεζα λόγω έκτακτων γεγονότων ( όπως δυσμενείς καιρικές συνθήκες, μη ζήτηση προϊόντων, ασυνήθιστες μεταβολές τιμών κλπ.) τα οποία επηρέασαν αρνητικά τις εκμεταλλεύσεις τους. 

Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδας και προβλέπουν ρύθμιση των ληξ/σμων χρεών, χωρίς τόκους ποινής σ' ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί. 

Στα πλαίσια αυτά θα αντιμετωπισθούν και οι αγροκτηνοτρόφοι της Θεσπρωτίας που υπέστησαν εκτεταμένες καταστροφές στην παραγωγή τους από έκτακτα γεγονότα (δυσμενείς καιρικές συνθήκες, αζητησία προϊόντων κλπ.). 

Ο Υπουργός 

Γ. ΑΝΩΜΕΡΙΤΗΣ" 

25. Στην με αριθμό 3158/22-10-98 ερώτηση δόθηκε με το υπ' αριθμ. 37/13-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3158/22-10-98, σχετικά με "Προσλήψεις εποχιακού προσωπικού στο εργοστάσιο Α.Ε. "Ε.Β.Ζ." στο Πλατύ Ημαθίας", που κατέθεσε ο Βουλευτής κ. Γ. Καρασμάνης για τα θέματα της αρμοδιότητάς μας, σας πληροφορούμε τα εξής: 

Οι προσλήψεις εποχιακού προσωπικού γίνονται με βάση τα κριτήρια αξιολόγησης του Ν. 2190/94, μεταξύ των οποίων συμπεριλαμβάνεται και το κριτήριο της εντοπιότητας, η σειρά κατάταξης των υποψηφίων με βάση το παραπάνω κριτήριο διαμορφώθηκε ως εξής: 

α. Μόνιμοι κάτοικοι του Δήμου Πλατέος. 

β. Μόνιμοι κάτοικοι του Δήμου Αλεξάνδρειας 

γ. Μόνιμοι κάτοικοι των υπολοίπων Δήμου του Νομού Ημαθίας. 

δ. Μόνιμοι κάτοικοι των δήμων και Κοινοτήτων των Νομών της Κεντρικής Μακεδονίας. 

ε. Μόνιμοι κάτοικοι των υπολοίπων Νομών της Χώρας. 

Η τροποποίηση του Ν. 2190/94 έχει γίνει ήδη με το Ν. 2527/97 (ΦΕΚ 206 Α'/8-10-97). 

Μείωση καλλιεργούμενων εκτάσεων. 

Από την εμπορική περίοδο 1998-99 τα συμφωνητικά μεταξύ Ε.Β.Ζ. και παραγωγών αφορούν σε τόννους τεύτλων και όχι πλέον σε εκτάσεις καλλιέργειας όπως συνέβαινε μέχρι το 1997, με στόχο τη σύμπτωση της παραγωγής με την Εθνική μας ποσόστωση που ανέρχεται σε 319.000 τόννους. 

Η Ε.Β.Ζ. υπέγραψε για το 1998 συμφωνητικά που καλύπτουν 2.540.000 τον. τεύτλων περίπου, ποσότητα που αποτελεί τη μέση παραγωγή της τελευταίας τετραετίας 1994-97. 

Τιμή τεύτλων 

Εν σχέσει με το 1997 υπήρξε πράγματι μείωση της μέσης τιμής παραγωγού κατά 9-13% που οφείλεται στην επιδίωξη της Ε.Β.Ζ. να μειώσει το κόστος και να αντιμετωπίσει τον ανταγωνισμό. Παρά ταύτα πάντως η μέση τιμή τεύτλων που θα λάβει ο 'Ελληνας παραγωγός για το 1998 είναι κατά 15% υψηλότερη από την εγγυημένη τιμή που εξασφαλίζει η Ε. 'Ενωση. 

Ζημιές λόγω ασθενειών. 

Η Ε.Β.Ζ. προσπαθεί να καθοδηγήσει και να βοηθήσει τους παραγωγούς στην αντιμετώπιση των προβλημάτων που σχετίζονται με την προσβολή της καλλιέργειας από διάφορους εχθρούς και ασθένειες. 

'Ετσι π.χ. για το πρόβλημα που προκαλούν οι νηματώδεις τους εδάφους, συνιστά στους παραγωγούς να αποφεύγουν τις εντοπισμένες "επικίνδυνες" περιοχές, στην περίπτωση δε που επιμένουν να τις καλλιεργήσουν με τεύτλα συνιστά απολυμάνσεις με κατάλληλα φυτοφάρμακα. 

(Με συμμετοχή, μάλιστα της Ε.Β.Ζ. στη δαπάνη επέμβασης κατά 20%-30%). 

Ο Υφυπουργός 

Κ. ΒΡΕΤΤΟΣ" 

26. Στην με αριθμό 3134/22-10-98 ερώτηση δόθηκε με το υπ' αριθμ. 38/16-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3134/22-10-98 σχετικά με την "Χορήγηση τίτλων κυριότητας σε κατοίκους της Επ. Βοϊου Κοζάνης", που κατέθεσε ο Βουλευτής κ. Νικ. Παπαφιλίππου για τα θέματα της αρμοδιότητάς μας, σας πληροφορούμε ότι: 

Εφόσον προβάλλεται δικαίωμα αναγνώρισης επί εκτάσεων δασικού χαρακτήρα, υποβάλλεται αίτηση αναγνώρισης δικαιώματος από τον ενδιαφερόμενο (ιδιώτες, Ο.Τ.Α. κλπ.) σύμφωνα με το άρθρο 8 του ν. 998/79 και η διαδικασία είναι εν ισχύ μέχρι σήμερα. Εκτός αυτής της διαδικασίας υπάρχει και η δυνατότητα να προσφύγουν οι ενδιαφερόμενοι στα τακτικά Δικαστήρια με έγερση αγωγής κυριότητας έναντι του Δημοσίου. 'Ηδη πολλοί κάτοικοι της περιοχής ακολουθώντας την ως άνω διαδικασία έχουν αναγνωρισθεί ιδιοκτήτες των κατεχομένων απ' αυτούς εκτάσεων. 

'Οσον αφορά το σχέδιο Νόμου "περί ρύθμισης εμπραγμάτων δικαιωμάτων επί δασών και δασικών εκτάσεων" με αυτό προβλέπεται κυρίως η ρύθμιση καταστάσεων και προβλημάτων που έχουν προκύψει επί διαφόρων θεμάτων αρμοδιότητας της δασικής υπηρεσίας τα οποία αφορούν το σύνολο της χώρας και όχι μεμονωμένες περιπτώσεις ή περιοχές. 

Ο Υφυπουργός 

Π. ΦΟΥΝΤΑΣ" 

27. Στην με αριθμό 3194/23-10-98 ερώτηση δόθηκε με το υπ' αριθμ. 43/13-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3194/23-10-98 σχετικά με το επενδυτικό πρόγραμμα "Ανάπτυξη του Τομέα Γεωργίας 1994-1999", που κατέθεσε ο Βουλευτής κ. Στ. Κ. Δήμας, σας πληροφορούμε τα εξής: 

'Οσο αφορά το νέο κονδύλιο των 80 εκατ. ECU που διατέθηκε από το FEOGA για το Ε.Π. "Ανάπτυξη του Τομέα Γεωργίας 1994-1999", οι επιπλέον πιστώσεις κατανέμονται κυρίως υπέρ του Μέτρου 1.1 (κυρίως σε επενδύσεις στις εκμεταλλεύσεις) για το λόγο ότι υπάρχουν νομικές δεσμεύσεις για δικαιούχους που έχουν ενταχθεί στο πρόγραμμα και δικαιούνται ενισχύσεις για επενδύσεις που πραγματοποιούν για μια σειρά ετών. Μέτρο 8.6 (αντιμετώπιση των ζημιών από πυρκαγιές και θεομηνίες) για το λόγο ότι υπήρξαν πολλές καταστροφές, κυρίως από πυρκαγιές, ιδίως το 1998 αλλά και άλλων Μέτρων όπως τα Μέτρα για τα Δάση όπου και σ' αυτά υπήρξαν μεγάλες καταστροφές από πυρκαγιές. 

Η παραπάνω κατανομή αποφασίσθηκε στην 4η Συνεδρίαση της Επιτροπής Παρακολούθησης (Επ. Π.) του Ε.Π. "Ανάπτυξη του Τομέα γεωργίας 1994-1999" η οποία πραγματοποιήθηκε στις 6 και 7 Οκτωβρίου 1998 και αφού έκρινε και τις αναγκαιότητες για τη διάθεση των επιπλέον πιστώσεων. 

- 'Οσον αφορά την αύξηση των πιστώσεων για την κάλυψη των αναγκών για τα υποβληθέντα επενδυτικά σχέδια εμπορίας και μεταποίησης των γεωργικών προϊόντων αυτή την αποφασίζει η Επιτροπή του ΚΠΣ. Σε περίπτωση που δοθούν επιπλέον πιστώσεις στο πρόγραμμα του Υπουργείου Γεωργίας μια από τις προτεραιότητες μας θα είναι τα έργα για μεταποίηση και εμπορία. 

Ο Υπουργός 

Γ. ΑΝΩΜΕΡΙΤΗΣ" 

28. Στην με αριθμό 3133/22-10-98 ερώτηση δόθηκε με το υπ' αριθμ. 449/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3133/22-10-1998, που κατέθεσε ο Βουλευτής κ. Φ. ΚΟΥΒΕΛΗΣ, σας γνωρίζουμε ότι η αναφερόμενη σε αυτή περιοχή αστυνομεύεται από τις αρμόδιες Υπηρεσίες μας, οι οποίες διενεργούν συνεχείς ελέγχους για την εκτέλεση των αποφάσεων της Επιτροπής Αναστολών του Συμβουλίου της Επικρατείας, με τις οποίες ανεστάλησαν προσωρινά οι εργασίες κοπής δένδρων και εκσκαφών, για τη διάνοιξη της νέας λεωφόρου Υμηττού στη διοικητική περιφέρεια του Δήμου Αγίας Παρασκευής Αττικής. 

Αναφορικά με τα αναφερόμενα στην Ερώτηση περί συνέχισης των εργασιών διάνοιξης της λεωφόρου και εκχέρσωσης με την κοπή δένδρων, σας πληροφορούμε ότι κάτι τέτοιο δεν διαπιστώθηκε από τις αρμόδιες Υπηρεσίες μας. 

Σε ό,τι αφορά τη μήνυση που υπέβαλε την 25-9-1998 ο Δήμαρχος της Αγίας Παρασκευής στο ομώνυμο Αστυνομικό Τμήμα κατά των υπεύθυνων της εταιρείας που κατασκευάζει τη λεωφόρο αυτή, επισημαίνουμε ότι οι αστυνομικοί που μετέβησαν στην περιοχή δεν διαπίστωσαν τη συνέχιση των εργασιών, ούτε κίνησαν την αυτόφωρη διαδικασία, δεδομένου ότι στη μήνυση δεν προσδιορίζεται ο χρόνος τέλεσης των καταγγελλομένων. Η εν λόγω μήνυση τέθηκε αμέσως υπόψη του αρμόδιου Εισαγγελέα. 

Επίσης, την 10.00' ώρα της 23-10-1998, ο αναφερόμενος Δήμαρχος κατήγγειλε στο ίδιο Αστυνομικό Τμήμα συνέχιση εργασιών. Αμέσως ενεργήθηκε αυτοψία και έλεγχος στο τμήμα της υπό διάνοιξη νέας λεωφόρου, που ανήκει στα διοικητικά όρια του εν λόγω Δήμου, από το Διοικητή της Υπηρεσίας, ο οποίος μετέβη επιτόπου μαζί με το Δήμαρχο, χωρίς να διαπιστωθούν τα καταγγελλόμενα. Εργασίες διαπιστώθηκαν εντός των διοικητικών ορίων των Δήμων Παπάγου και Γλυκών Νερών Αττικής. 

Το όλο θέμα παρακολουθείται και όταν συντρέξει περίπτωση παραβίασης της ισχύουσας νομοθεσίας ή ενέργεια αντίθετη με τις αναφερόμενες αποφάσεις του Ανωτάτου Διοικητικού Δικαστηρίου, θα ληφθούν τα προβλεπόμενα μέτρα. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

29. Στην με αριθμό 3135/22-10-98 ερώτηση δόθηκε με το υπ' αριθμ. 100/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3135/22-10-1998 σχετικά με τη "Διακίνηση ναρκωτικών και την προστασία της νεολαίας", που κατέθεσε ο Βουλευτής κ. Χ. ΣΜΥΡΛΗΣ - ΛΙΑΚΑΤΑΣ, σε ό,τι μας αφορά, σας γνωρίζουμε ότι το Υπουργείο Δημόσιας Τάξης, με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια για την πάταξη της μάστιγας των ναρκωτικών και την προστασία της νεολαίας μας, σε συνεργασία με τα συναρμόδια Υπουργεία και άλλους φορείς. 

Για το σκοπό αυτό έχουν ιδρυθεί ειδικές Υπηρεσίες δίωξης ναρκωτικών, στις οποίες έχουν τοποθετηθεί ικανά στελέχη και ειδικευμένο προσωπικό και ενισχύθηκαν με σύγχρονα υλικοτεχνικά μέσα, εφόδια και σκύλους ανίχνευσης των ουσιών αυτών. Επίσης, λειτουργούν τέτοιες ομάδες στα Τμήματα Ασφαλείας και Αστυνομικά Τμήματα και για την πρόληψη και καταστολή της εισαγωγής στη χώρα τέτοιων ουσιών, έχουν δε ενισχυθεί και δραστηριοποιούνται προς το σκοπό αυτό οι Υπηρεσίες που αστυνομεύουν τις παραμεθόριες περιοχές και τα μεταβατικά αποσπάσματα δίωξης λαθρομεταναστών. 

Παράλληλα, με ειδικά προγράμματα μετεκπαίδευσης - εξειδίκευσης του προσωπικού και ειδικά Τμήματα και Γραφεία εκπαίδευσης, που ιδρύθηκαν στις Γενικές Αστυνομικές Διευθύνσεις και Αστυνομικές Διευθύνσεις, το προσωπικό σε όλη τη χώρα επιμορφώνεται και εκπαιδεύεται μεταξύ των άλλων θεμάτων και στη δίωξη των ναρκωτικών. Ειδικότερα, βελτιώνεται συνεχώς και εκσυγχρονίζεται η εκπαίδευση των αστυνομικών στον τρόπο συλλογής και αξιοποίησης πληροφοριών, που θεωρείται το κλειδί της επιτυχούς δράσεως, μελετώνται και εφαρμόζονται όλες οι εμπειρίες, οι τρόποι και οι μέθοδοι αντιμετώπισης του φαινομένου από τις αστυνομίες των άλλων προηγμένων χωρών και χρησιμοποιούνται όλα τα νόμιμα μέσα για έρευνα των υποθέσεων ναρκωτικών. Ακόμη, παρακολουθούνται διεθνή σεμινάρια και αξιοποιούνται οι εμπειρίες από τη συμμετοχή μας σε διεθνείς οργανισμούς (EUROPOL, SHENGEN, INTERPOL, κλπ.) 

Επίσης, για το συντονισμό των Υπηρεσιών μας και των Υπηρεσιών των συναρμοδίων Υπουργείων και την αξιοποίηση των παρεχομένων πληροφοριών στη δίωξη της εμπορίας ναρκωτικών λειτουργεί στο Υπουργείο μας το Συντονιστικό 'Οργανο Δίωξης Ναρκωτικών, το οποίο στα πλαίσια της Ευρωπαϊκής 'Ενωσης, λειτουργεί και σαν Εθνική Μονάδα Πληροφοριών για τα ναρκωτικά. Ακόμη, σημαντική είναι η συμμετοχή, μέσω του ΟΚΑΝΑ, εκπροσώπου του Υπουργείου μας στην κατάρτιση προγραμμάτων για πρόληψη της διάδοσης και χρήσης των ναρκωτικών. 

Επισημαίνεται ότι, κατόπιν εντολών, ιδιαίτερη βαρύτητα έχει δοθεί σήμερα και επιτηρούνται πυκνότερα από τις Υπηρεσίες Τάξης, Ασφάλειας και 'Αμεσης Δράσης, σχολεία, φροντιστήρια, αθλητικοί και λοιποί ευαίσθητοι χώροι, στους οποίους σπουδάζουν, αθλούνται και συχνάζουν οι νέοι, για αποτροπή εμφάνισης σε αυτά υπόπτων και κακοποιών στοιχείων (τοξικομανών, επιδειξιών, παιδεραστών, μοτοσικλετιστών "καμικάζι" κλπ.) και παραπομπή στη δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας. 

Επίσης, δόθηκε εντολή για άμεση επαφή των Διοικητών των Υπηρεσιών, στην τοπική αρμοδιότητα των οποίων περιλαμβάνονται σχολεία, με διευθυντές και καθηγητές των σχολείων, με συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας. Στις περιπτώσεις που εντοπίζοντα ύποπτα ή κακοποιά στοιχεία, σε σχολεία ή στους πέριξ αυτών χώρους, η επέμβαση των Αστυνομικών εκδηλώνεται άμεσα και αποτελεσματικά. 

Πέραν αυτών όμως, για την ενημέρωση των μαθητών γύρω από τα ναρκωτικά, έχουν δοθεί εντολές και σε συνεργασία με τις διευθύνσεις των σχολείων και τους συλλόγους γονέων και κηδεμόνων πραγματοποιούνται από εξειδικευμένους αξιωματικούς ομιλίες - διαλέξεις. 

Τα αποτελέσματα των προσπαθειών αυτών των Υπηρεσιών μας κρίνονται ως θετικά, όπως φαίνεται και από τις αλλεπάλληλες επιτυχίες που βλέπουν το φως της δημοσιότητας και έχουν ευμενή απήχηση στην κοινή γνώμη. 

Τέλος πρέπει να επισημάνουμε ότι η αντιμετώπιση της μάστιγας των ναρκωτικών γενικά είναι μια διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και την ενεργό συμμετοχή όλης της κοινωνίας, σε αρμονική συνεργασία με τους αρμόδιους φορείς της. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

30. Στην με αριθμό 3138/22-10-98 ερώτηση δόθηκε με το υπ' αριθμ. 447/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3138/22-10-1998, που κατέθεσε ο Βουλευτής κ. Η. ΒΕΖΔΡΕΒΑΝΗΣ, σας γνωρίζουμε ότι το αίτημα για ίδρυση Υπηρεσίας Τουριστικής Αστυνομίας στην Ηγουμενίτσα εξετάζεται στα πλαίσια της γενικότερης αναδιάρθρωση των περιφερειακών αστυνομικών Υπηρεσιών που προωθούμε, σε συνδυασμό με άλλα παρόμοια αιτήματα και σύμφωνα με τα νέα δεδομένα και τις πραγματικές ανάγκες που υπάρχουν. 

Οριστικές αποφάσεις για το θέμα αυτό θα ληφθούν μετά την ολοκλήρωση σχετικής μελέτης που γίνεται από τις αρμόδιες Υπηρεσίες του Υπουργείου μας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

31. Στην με αριθμό 3159/22-10-98 ερώτηση δόθηκε με το υπ'αριθμ. 17/14-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3159/22-10-98, σχετικά με την εξόφληση οφειλομένων εκτός έδρας αποζημιώσεων αστυνομικών, που κατέθεσε ο Βουλευτής κ. Γ. ΚΑΡΑΤΖΑΦΕΡΗΣ, σας γνωρίζουμε ότι καταβάλλουμε κάθε δυνατή προσπάθεια για την επίλυση των οικονομικών προβλημάτων του προσωπικού και την περαιτέρω βελτίωση της οικονομικής του θέσης και μετά την ολοκλήρωση, την 1-7-98, του ενιαίου μισθολογίου και των βελτιωτικών παρεμβάσεων που προηγήθηκαν, μέσα από τις δημοσιονομικές δυνατότητες της χώρας και της συνολικής εισοδηματικής πολιτικής της Κυβέρνησης. 

Σε ό,τι αφορά την εξόφληση των οφειλομένων οδοιπορικών εξόδων των αστυνομικών, σας πληροφορούμε ότι στον εκτελούμενο προϋπολογισμό, για το σκοπό αυτό, ενεγράφησαν πιστώσεις 9.300.000.000 δραχμών. 

Μέχρι στιγμής, από το ανωτέρω ποσό, έχουν διατεθεί 6.510.000.000. Το ποσό αυτό ενισχύθηκε με πιστώσεις 72.000.000 δραχμών από άλλους Κ.Α.Ε.. Συνολικά για τον ανωτέρω σκοπό διατέθηκαν 6.582.000.000 δραχμές και έχουν εξοφληθεί στο σύνολό τους υπομνήματα που έχουν υποβληθεί στην αρμόδια για τον έλεγχο Διεύθυνση Ελεγκτηρίου Δαπανών του Υπουργείου μας, μέχρι και τον Ιούνιο 1997, καθώς και τα κατ' εξαίρεση εξοφλούμενα μέχρι σήμερα. 

Με το υπόλοιπο ποσό, που είναι 2.790.000.000 δραχμές και το οποίο εκτιμούμε ότι Θα διατεθεί από το Υπουργείο Οικονομικών, θα εξοφληθούν τα κατ' εξαίρεση εξοφλούμενα υπομνήματα μέχρι 31-12-1998 και θα σμικρυνθεί σημαντικά ο χρόνος οφειλής για τα υπόλοιπα. 

Πάντως, μικρές καθυστερήσεις στην καταβολή των οφειλών των οδοιπορικών εξόδων θα εξακολουθήσουν να υπάρχουν, καθόσον οι εγγραφόμενες για το σκοπό αυτό πιστώσεις κινούνται μέσα στα γνωστά δημοσιονομικά πλαίσια. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

32. Στην με αριθμό 3174/23-10-98 ερώτηση δόθηκε με το υπ'αριθμ. 6/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3174/23-10-98, σχετικά με την προστασία προγραμμάτων Η/Υ, που κατέθεσε ο Βουλευτής κ. Μ. ΚΕΦΑΛΟΓΙΑΝΝΗΣ, σε ό,τι μας αφορά, σας γνωρίζουμε ότι η αρμόδια Διεύθυνση Πληροφορικής του Υπουργείου μας έχει δρομολογήσει από τις αρχές του έτους τις αναγκαίες διαδικασίες για την αντιμετώπιση του αναφερόμενου προβλήματος. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

33. Στις με αριθμούς 3184/23-10-98 και 3287/30-10-98 ερωτήσεις δόθηκε με το υπ'αριθμ. 376/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση των ερωτήσεων 3184/23-10-98 και 3287/30-10-98, σχετικά με την αστυνόμευση στο νομό Θεσπρωτίας, που κατέθεσε ο Βουλευτής κ. Η. ΒΕΖΔΡΕΒΑΝΗΣ, σας γνωρίζουμε τα εξής: 

Η Αστυνομική Διεύθυνση Θεσπρωτίας είναι από τις λίγες Διευθύνσεις της χώρας, η οποία έχει στελεχωθεί με αστυνομικό προσωπικό που υπερβαίνει κατά 80 άτομα την οργανική της δύναμη, όταν άλλες Διευθύνσεις έχουν σημαντικά ελλείμματα και επομένως περαιτέρω ενίσχυσή της δεν είναι δυνατή. 'Αλλωστε, σύμφωνα με το νέο δίκαιο περί μεταθέσεων (π.δ.69/1996), το αστυνομικό προσωπικό τοποθετείται και μετατίθεται μόνο σε κενές οργανικές θέσεις του βαθμού του. 

Σε ό,τι αφορά την αντιμετώπιση της εγκληματικότητας στην περιοχή τους, οι Υπηρεσίες της Αστυνομικής Διεύθυνσης Θεσπρωτίας έχουν δραστηριοποιηθεί στο έπακρο, ασκούν σε 24ωρη βάση έντονη αστυνόμευση με συνεχείς περιπολίες, συστηματικούς ελέγχους, έρευνες και αναζητήσεις και καταβάλλουν κάθε δυνατή προσπάθεια, σε συνεργασία με τις λοιπές Αρχές. Ειδικότερα, τα μεταβατικά αποσπάσματα, που έχουν αναπτυχθεί στο νομό, λαμβάνουν όλα τα αναγκαία μέτρα, τόσο για την αποτροπή εισόδου λαθρομεταναστών, όσο και για τον εντοπισμό των αλλοδαπών, οι οποίοι διαμένουν παράνομα στη χώρα και λόγω στέρησης των μέσων επιβίωσης διαπράττουν ληστείες, κλοπές και άλλες αξιόποινες πράξεις. Αποτέλεσμα αυτής της δραστηριότητας, όπως προκύπτει από την αξιολόγηση των στατιστικών στοιχείων για το νομό Θεσπρωτίας, είναι η σημαντική μείωση πολλών σοβαρών αδικημάτων. 

Eπίσης, για την αποτροπή εισόδου λαθρομεταναστών από την ελληνοαλβανική μεθόριο και την εξυπηρέτηση άμεσων και επιτακτικών αναγκών των παραμεθορίων Υπηρεσιών, χρησιμοποιείται σε καθημερινή βάση και το ελικόπτερο της Αστυνομίας, που εδρεύει στην Κέρκυρα. 

Πέραν όμως αυτών, το Υπουργείο μας, προκειμένου, αφενός μεν να αντιμετωπίσει αποτελεσματικότερα το φαινόμενο της παράνομης εισόδου αλλοδαπών και να τονώσει ακόμη περισσότερο το αίσθημα ασφαλείας των κατοίκων των παραμεθόριων περιοχών και αφετέρου να αποδοθούν οι υπηρετούντες σήμερα σε ανάλογες Υπηρεσίες αστυνομικοί στη μάχη για την πρόληψη και καταστολή της εγκληματικότητας, προέβη στην ίδρυση Ειδικών Υπηρεσιών Συνοριακής Φύλαξης και ήδη κινείται η διαδικασία πρόσληψης 1000 συνοριακών φυλάκων για τη στελέχωσή της. Για το νόμο Θεσπρωτίας θα προσληφθούν 200 συνοριακοί φύλακες. 

Σε ό,τι αφορά τον υλικοτεχνικό εξοπλισμό της ανωτέρω Υπηρεσίας, σας πληροφορούμε ότι το θέμα αντιμετωπίζεται στα πλαίσια των προσπαθειών που καταβάλλουμε για τον εκσυγχρονισμό της υλικοτεχνικής υποδομής της Αστυνομίας, σύμφωνα πάντα με τις δημοσιονομικές δυνατότητες της χώρας. Για το σκοπό αυτό, έχει αποφασισθεί η χρηματοδότηση ενός πρωτόγνωρου για τα ελληνικά δεδομένα προγράμματος ύψους εκατό δισεκατομμυρίων δραχμών συνολικά, με σημαντικές εγγραφές και στον υπό κατάθεση προϋπολογισμό. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

34. Στην με αριθμό 3186/23-10-98 ερώτηση δόθηκε με το υπ'αριθμ. 5/14-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3186/23-10-98, σχετικά με την εξόφληση οδοιπορικών εξόδων αστυνομικών, που κατέθεσαν οι Βουλευτές κύριοι Χ. ΜΑΡΚΟΓΙΑΝΝΑΚΗΣ και Ε. ΖΑΦΕΙΡΟΠΟΥΛΟΣ, σας γνωρίζουμε ότι για την αντιμετώπιση των δαπανών του τρέχοντος έτους και των ελλειμμάτων των προηγούμενων ετών που αφορούν τα οδοιπορικά έξοδα του προσωπικού της Ελληνικής Αστυνομίας, ενεγράφησαν πιστώσεις στον εκτελούμενο προϋπολογισμό ύψους 9.300.000.000 δραχμών. 

'Ηδη, έχει διατεθεί πίστωση ύψους 6.582.000.000 και καλύφθηκαν τα οφειλόμενα μέχρι τον Ιούνιο του 1997 υπομνήματα που έχουν υποβληθεί στη Διεύθυνση Ελεγκτηρίου Δαπανών και αφορούν κινήσεις μέχρι και τον Μάρτιο του 1997, όπως και αυτά που εξοφλούνται κατ' εξαίρεση μέχρι σήμερα. 

Με το υπόλοιπο χρηματικό ποσό το οποίο αναμένεται, να διατεθεί στο Υπουργείο μας, εκτιμάται ότι θα καταστεί δυνατή η εξόφληση των κατ' εξαίρεση εξοφλούμενων υπομνημάτων μέχρι 31-12-1998 και θα συντμηθεί ο χρόνος εξόφλησης των υπολοίπων. 

Τα υπομνήματα που αφορούν οδοιπορικά έξοδα των αστυνομικών συνοδών ασφαλείας Βουλευτών, για κινήσεις τους προ της 1-1-1998, ελέγχονται και εξοφλούνται σύμφωνα με τις αναφερόμενες υπάρχουσες πιστώσεις και την ισχύουσα διαδικασία. 

Για τα υπομνήματα που αφορούν κινήσεις τους από 1-1-1998 και εντεύθεν, σας πληροφορούμε ότι αυτά ελέγχονται από την αρμόδια Υπηρεσία μας εντός 20 ημερών από τη λήψη τους, καταλογίζονται - εξοφλούνται κατ' εξαίρεση και εντός 3 μηνών καταβάλλονται τα χρηματικά ποσά στους δικαιούχους. 

Επισημαίνεται ότι ο χρόνος των τριών (3) μηνών από την ημερομηνία ελέγχου είναι ο ελάχιστος απαιτούμενος για τη μηχανογράφηση, τον έλεγχο της μηχανογραφικής κατάστασης, τον τελικό καταλογισμό και την καταβολή των ποσών στους δικαιούχους με την πρώτη μισθοδοσία μετά τον τελικό καταλογισμό. 

Οι όποιες καθυστερήσεις καταβολής των οφειλομένων στους δικαιούχους αστυνομικούς που παρατηρούνται, οφείλονται κυρίως στην υποβολή ελλειπών δικαιολογητικών από τους ίδιους τους ενδιαφερομένους και λιγότερο στον πλημμελή έλεγχο από τις Υπηρεσίες που τα παραλαμβάνουν στις περιπτώσεις αυτές τα υπομνήματα επιστρέφονται από τη διεύθυνση Ελεγκτηρίου Δαπανών στις Υπηρεσίες που ανήκουν οι δικαιούχοι, για συμπλήρωση, με αποτέλεσμα να παρατηρείται σχετική καθυστέρηση μέχρι την καταβολή των χρημάτων. 

Τέλος, καταβάλλονται προσπάθειες για τη συντόμευση του χρόνου υποβολής των υπομνημάτων αυτών από τις Υπηρεσίες που τα δέχονται προκειμένου να ελέγχονται, καταλογίζονται και εξοφλούνται κατ' εξαίρεση από την αρμόδια Υπηρεσία. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

35. Στην με αριθμό 3189/23-10-98 ερώτηση δόθηκε με το υπ'αριθμ. 42/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3189/23-10-98 που κατέθεσαν οι Βουλευτές κύριοι Α. ΤΑΣΟΥΛΑΣ και Σ. ΚΟΡΑΚΑΣ, σας γνωρίζουμε ότι η διαδικασία πρόσληψης των συνοριακών φυλάκων ορίζεται σαφώς από τις διατάξεις του Π.Δ. 311/1998. 

Σε ό,τι αφορά τη συμμετοχή στον διαγωνισμό των αναφερομένων στην Ερώτηση κατηγοριών αποφοίτων, σας πληροφορούμε ότι ανεκλήθη η σχετική προκήρυξη και κινήθηκε η διαδικασία τροποποίησης - συμπλήρωσης της διάταξης του άρθρου 1 παρ.3 εδ. α του Π.Δ. 311/1998, ώστε να δοθεί το δικαίωμα συμμετοχής στο διαγωνισμό και όσων κατέχουν πτυχίο Τεχνικού Επαγγελματικού Λυκείου ή απολυτήριο Ενιαίου Πολυκλαδικού Λυκείου, κλάδου σπουδών που δεν αντιστοιχεί σε δέσμη. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

36. Στην με αριθμό 3193/23-10-98 ερώτηση δόθηκε με το υπ'αριθμ. 97/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3193/23-10-98 που κατέθεσε η Βουλευτής κ. Σ. ΑΛΦΙΕΡΗ, σας γνωρίζουμε ότι η διαδικασία και οι προϋποθέσεις, για την παροχή ασύλου σε πολιτικούς πρόσφυγες στη χώρα μας, καθορίζονται σε πάγια βάση από το ισχύον νομικό καθεστώς, σύμφωνα με το οποίο οι Υπηρεσίες μας εξετάζουν με προσοχή και ευαισθησία κάθε αίτημα για χορήγηση ασύλου, σε ατομική βάση. 

'Ολες οι ενέργειες, σχετικά με το θέμα αυτό, είναι πάντοτε εναρμονισμένες με τους διεθνείς κανόνες, την ελληνική νομοθεσία και τις υποχρεώσεις που έχουν αναληφθεί από τις διατάξεις της Σύμβασης της Γενεύης του 1951 και του Πρωτοκόλλου της Ν. Υόρκης του 1967, γεγονός που έχει αναγνωρισθεί διεθνώς, ενώ στενή είναι και η συνεργασία μας με την Υπάτη Αρμοστεία του ΟΗΕ για τους πρόσφυγες. Αποκλειστικός σκοπός μας είναι η διασφάλιση των συμφερόντων των πραγματικών προσφύγων και η ενίσχυση της χώρας μας στη διεθνή κοινότητα, χωρίς όμως να παραβλάπτονται τα εθνικά μας συμφέροντα από την αθρόα είσοδο λαθρομεταναστών που καταφθάνουν στην Ελλάδα για πολλούς και ποικίλους λόγους. Επί πλέον από την 1-9-1997 εφαρμόζεται από τη χώρα μας, για όλες τις περιπτώσεις αίτησης χορήγησης ασύλου, η Σύμβαση του Δουβλίνου του 1990. 

Από τις Υπηρεσίες μας αλλοδαποί που ζήτησαν άσυλο δεν κρατούνται, εφόσον δεν υφίσταται άλλη νόμιμη αιτία κράτησης. 

'Οταν το αίτημα ασύλου υποβληθεί από αλλοδαπό κρατούμενο για απέλαση, η απέλαση αναστέλλεται μέχρι την οριστική κρίση του αιτήματος, σύμφωνα με την 4803/13/7α από 18-6-92 Κοινή Υπουργική Απόφαση και η υπόθεση εξετάζεται με ταχύρυθμη διαδικασία. Κατά κανόνα οι αιτούντες άσυλο δεν απελαύνονται, ακόμη και μετά την απόρριψη του αιτήματός τους, αλλά τους χορηγείται προθεσμία για οικειοθελή αναχώρηση, διότι θεωρούνται με την ευρεία έννοια πρόσφυγες, σύμφωνα με τη Σύμβαση της Γενεύης του 1951. 

Σε ό,τι αφορά τις συνθήκες κράτησης των αλλοδαπών, αλλά και των λοιπών κρατουμένων, σας πληροφορούμε ότι επιδίωξή μας είναι η εξασφάλιση καλύτερων συνθηκών κράτησης και διαβίωσής τους. Τα προβλήματα που έχουν επισημανθεί σε ορισμένες Υπηρεσίες και οφείλονται στην υπάρχουσα κτιριακή υποδομή και στον μεγάλο αριθμό των κρατουμένων καταβάλλονται προσπάθειες ώστε να αντιμετωπισθούν. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

37. Στην με αριθμό 3389/3-11-98 ερώτηση δόθηκε με το υπ'αριθμ. 44/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3389/3-11-98, που κατέθεσε ο Βουλευτής κ. Α. ΦΟΥΣΑΣ, σας γνωρίζουμε ότι ανεκλήθη η προκήρυξη για την πρόσληψη συνοριακών φυλάκων, προκειμένου να γίνει τροποποίηση - συμπλήρωση της διάταξης του άρθρου 1 παρ. 3 εδ.α του Π.Δ. 311/1998, ώστε να δοθεί το δικαίωμα συμμετοχής στο διαγωνισμό και όσων κατέχουν πτυχίο Τεχνικού Επαγγελματικού Λυκείου ή απολυτήριο Ενιαίου Πολυκλαδικού Λυκείου, κλάδου σπουδών που δεν αντιστοιχεί σε δέσμη. 

'Ηδη, κινήθηκε η διαδικασία τροποποίησης του ανωτέρω προεδρικού διατάγματος και όταν δημοσιευθεί στο Φ.Ε.Κ. θα εκδοθεί νέα προκήρυξη, με την οποία θα δοθεί εύλογη προθεσμία για την υποβολή αιτήσεων από τους υποψηφίους. 'Οσοι εξ αυτών έχουν υποβάλει αίτηση με τα προβλεπόμενα δικαιολογητικά δεν υποχρεούνται στην υποβολή νέας. 

Σε ό,τι αφορά τα δικαιολογητικά των υποψηφίων, σύμφωνα με το άρθρο 4 παρ. ε του Π.Δ. 311/1998, απαιτείται βεβαίωση του Δήμου ή της Κοινότητας ότι κατοικούν την τελευταία διετία πριν την προκήρυξη του διαγωνισμού ή κατοικούσαν από της γεννήσεώς τους μέχρι τη συμπλήρωση του 18ου έτους της ηλικίας τους στους νομούς Θεσπρωτίας, Ιωαννίνων, Καστοριάς και Φλώρινας. 

Οι βεβαιώσεις αυτές, καθώς και τα λοιπά δικαιολογητικά θα ελεγχθούν για την ακρίβεια και πληρότητά τους από την αρμόδια τριμελή επιτροπή του άρθρου 6 του π.δ. 311/98 και εφόσον δεν πληρούν τις προϋποθέσεις του νόμου θα απορριφθούν. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

38. Στην με αριθμό 3349/2-11-98 ερώτηση δόθηκε με το υπ'αριθμ. 43/13-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3349/2-11-98, που κατέθεσε ο Βουλευτής κ. Β. ΑΡΓΥΡΗΣ, σας γνωρίζουμε ότι ανεκλήθη η προκήρυξη για την πρόσληψη συνοριακών φυλάκων, προκειμένου να γίνει τροποποίηση - συμπλήρωση της διάταξης του άρθρου 1 παρ. 3 εδ. α του Π.Δ. 311/1998, ώστε να δοθεί το δικαίωμα συμμετοχής στο διαγωνισμό και όσων κατέχουν πτυχίο Τεχνικού Επαγγελματικού Λυκείου ή απολυτήριο Ενιαίου Πολυκλαδικού Λυκείου, κάδου σπουδών που δεν αντιστοιχεί σε δέσμη. 

'Ηδη, κινήθηκε η διαδικασία τροποποίησης του ανωτέρω προεδρικού διατάγματος και όταν δημοσιευθεί στο Φ.Ε.Κ. θα εκδοθεί νέα προκήρυξη, με την οποία θα δοθεί εύλογη προθεσμία για την υποβολή αιτήσεων από τους υποψηφίους. 'Οσοι εξ αυτών έχουν υποβάλει αίτηση με τα προβλεπόμενα δικαιολογητικά δεν υποχρεούνται στην υποβολή νέας. 

Σε ό,τι αφορά την ενημέρωση των ενδιαφερομένων, σας πληροφορούμε ότι η απόφαση περί ανάκλησης της προκήρυξης απεστάλη αυθημερόν από το Υπουργείο μας σε όλες τις Αστυνομικές Διευθύνσεις, για ενημέρωση των υφιστάμενων Υπηρεσιών τους. 

Τέλος, σας γνωρίζουμε ότι, σύμφωνα με τις διατάξεις του Π.Δ.310/1998 η τοπική αρμοδιότητα των Υπηρεσιών Συνοριακής Φύλαξης, λόγω της αποστολής αυτών, περιορίζεται στις παραμεθόριες περιοχές και δεν ενδείκνυται η διεύρυνσή της και σε άλλες περιοχές. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

39. Στην με αριθμό 2626/28-9-98 ερώτηση δόθηκε με το υπ'αριθμ. 3478/13-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 2626/28-9-98 που κατατέθηκε στη Βουλή, από τους Βουλευτές κυρίους Απ. Τασούλα και Μ. Μπόσκου, αναφορικά με υγειονομικά προβλήματα που δημιουργούνται από τις εγκαταστάσεις του Δήμου Ιωαννίνων (καθαριότητας και ΔΕΥΑΙ) σας γνωρίζουμε τα εξής: 

'Οπως μας πληροφόρησε η Δ/νση Υγείας Νομ. Αυτ/σης Ιωαννίνων από τον επιτόπιο υγειονομικό έλεγχο που πραγματοποίησε στις εγκαταστάσεις του Δήμου Ιωαννίνων διαπίστωσε όντως την δημιουργία ανθυγιεινών εστιών από ακάθαρτα νερά που διοχετεύονται κατευθείαν στο έδαφος (δεν υπάρχει στεγανός βόθρος) και ένα μέρος αυτών λιμνάζει καθότι δεν απορροφάται από το έδαφος. 'Εγιναν οι απαραίτητες συστάσεις προς τους υπευθύνους για την άμεση λήψη μέτρων αντιμετώπισης των προβλημάτων, ώστε να προστατευθεί και διασφαλισθεί η Δημόσια Υγεία. Αναφέρεται επίσης ότι οι αρμόδιες υπηρεσίες έχουν υποσχεθεί την μεταφορά του εργοταξίου εκτός της πόλης των Ιωαννίνων. 

Τέλος, σχετικά με το αν υπάρχει γιατρός εργασίας στο εργοστάσιο, οι υπεύθυνοι του εργοστασίου πληροφόρησαν τους υπαλλήλους της Δ/νσης Δημόσιας που πραγματοποίησαν τον επιτόπιο έλεγχο, ότι υπάρχει μόνιμος γιατρός εργασίας. 

Τα συνερωτώμενα Υπουργεία Εσωτερικών, Δημόσιας Διοίκησης και Αποκέντρωσης και Εργασίας, παρακαλούνται να απαντήσουν στα θέματα αρμοδιότητάς τους. 

Ο Υπουργός 

Λ. ΠΑΠΑΔΗΜΑΣ" 

40. Στην με αριθμό 2632/28-9-98 ερώτηση δόθηκε με το υπ'αριθμ. 1809/11-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 2632/28-9-1998, που κατέθεσε στη Βουλή ο Βουλευτής κ. Πέτρος Κατσιλιέρης και το οποίο μας διαβιβάστηκε από το Υπουργείο Υγείας και Πρόνοιας με το Α8/8152/6-10-1998 έγγραφό του, σχετικά με την διαδικασία καταβολής των ιατροφαρμακευτικών δαπανών στους ασφαλισμένους του ΤΑΠ-ΟΣΕ, σας πληροφορούμε τα εξής: 

Το Δ.Σ. του ΤΑΠ-ΟΣΕ προκειμένου να αντιμετωπίσει το συνεχώς διογκούμενο έλλειμμα του Ταμείου, προέβη στη λήψη άμεσων μέτρων ελέγχου των δαπανών, χωρίς βεβαίως να θίξει την ποιότητα των παρεχομένων υπηρεσιών προς τους ασφαλισμένους του. 

'Ενα από τα μέτρα που λήφθηκαν προς την κατεύθυνση αυτή είναι και η αυστηρή εφαρμογή των διατάξεων του Κανονισμού του, που αφορούν την ιατρική περίθαλψη και την επιστροφή των δαπανών στους πραγματικούς δικαιούχους μετά από έλεγχο του βιβλιαρίου ασθενείας. 

Μέχρι σήμερα στους ασφαλισμένους που διέμεναν στην επαρχία η επιστροφή των ιατρικών, οδοντιατρικών κλπ. δαπανών γινόταν από τον εργοδότη δηλ. τον ΟΣΕ μέσω του δικτύου του. 

Το Δ.Σ. του ΤΑΠ-ΟΣΕ αποφάσισε οι δαπάνες αυτές να διαβιβάζονται στο Ταμείο όπου θα γίνεται έλεγχος των σχετικών δικαιολογητικών και η κοστολόγησή τους, σύμφωνα με τον Κανονισμό του. Το Ταμείο εφόσον καταβάλλει δαπάνες έχει και αρμοδιότητα να τις ελέγχει. 

Μέσω του δικτύου του ΟΣΕ επιστρέφεται πλέον στους ασφαλισμένους μόνον το αντίτιμο των ιατρικών επισκέψεων. 

Τέλος σας κάνουμε γνωστό ότι το οικονομικό πρόβλημα του ΤΑΠ-ΟΣΕ παρά τα παραπάνω μέτρα είναι σοβαρό και ήδη η Γ.Γ.Κ.Α. έχει ζητήσει προτάσεις από το Δ.Σ. προκειμένου να βρεθούν, όσο το δυνατόν συντομότερα, οι ενδεδειγμένες λύσεις. 

Ο Υφυπουργός 

Φ. ΙΩΑΝΝΙΔΗΣ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι έχω την τιμή να ανακοινώσω το δελτίο επικαίρων ερωτήσεων της Δευτέρας 8 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.4 Καν.Βουλής) 

1. Η με αριθμό 716/2.3.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τον πρόσφατο σεισμό στην περιοχή της Βόρειας Εύβοιας, στην αντιμετώπιση των ζημιών κλπ. 

2. Η με αριθμό 715/2.3.1999 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς την Υπουργό Ανάπτυξης, σχετικά με τις διαδικασίες πώλησης της χαρτοβιομηχανίας SOFTEX. 

3. Η με αριθμό 723/3.3.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με τις κινητοποιήσεις των εργαζομένων στον Ηλεκτρικό Σιδηρόδρομο Αθηνών-Πειραιώς (ΗΣΑΠ), την προστασία των θεσμικών και εργασιακών δικαιωμάτων των εργαζομένων κλπ. 

4. Η με αριθμό 721/3.3.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής 'Αμυνας, σχετικά με τα δημοσιεύματα του Τύπου, αναφερόμενα στην οικοπεδοποίηση του στρατοπέδου Σακελλίωνα στην περιοχή Καμινίων κλπ. 

5. Η με αριθμό 722/3.3.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με τη ρύθμιση των αγροτικών χρεών, από την Αγροτική Τράπεζα. 

Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ.4 Καν.Βουλής) 

1. Η με αριθμό 717/2.3.1999 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Οικονομίας, Γεωργίας, σχετικά με τη ρύθμιση των χρεών των αγροτοκτηνοτροφικών επιχειρήσεων, από την Αγροτική Τράπεζα, κλπ. 

2. Η με αριθμό 718/2.3.1999 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με την κατασκευή πυρηνικού εργοστασίου στο Ακουγιού της Τουρκίας, τις ενέργειες της Κυβέρνησης κλπ. 

3. Η με αριθμό 724/3.3.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να καταργήσει τις Πανελλαδικές Προαγωγικές Εξετάσεις της Β' τάξης των Ενιαίων Λυκείων κλπ. 

4. Η με αριθμό 720/3.3.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη δημιουργία ή όχι τεχνητού ιδιωτικού νησιού ανοικτά της ακτής του Δήμου Ελληνικού στα πλαίσια των Ολυμπιακών Αγώνων 2004. 

5. Η με αριθμό 713/1.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς την Υπουργό Πολιτισμού, σχετικά με τις προθέσεις του Υπουργείου να χρηματοδοτήσει την αποκατάσταση της οικίας του ποιητή 'Αγγελου Σικελιανού". 

Κυρίες και κύριοι συνάδελφοι, τη συνεδριασή μας παρακολουθούν από τα γενικά δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα πέντε μαθητές και πέντε συνοδοί-δάσκαλοί τους από το Δημοτικό Σχολείο της Γενναδίου Σχολής Αθηνών. Τους καλωσορίζουμε στην Αίθουσα. 

(Χειροκροτήματα απ' όλες τις πτέρυγες της Βουλής) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή σε επίπεδο Αρχηγών Κομμάτων, με θέμα "Εξωτερική Πολιτική". 

Κατά την παράγραφο 5 του άρθρου 143 του Κανονισμού της Βουλής, μετά από απόφαση της Βουλής, ύστερα από πρόταση του Προέδρου της Βουλής, μπορεί κατ' εξαίρεση να διευρυνθεί ο κύκλος των ομιλητών. Με την ίδια απόφαση καθορίζεται η διάρκεια της αγόρευσής τους. 

'Εχω την τιμή ως Πρόεδρος του Σώματος να προτείνω στη Βουλή ομόφωνη απόφαση της Διάσκεψης των Προέδρων να διευρυνθεί η συζήτηση με συμμετοχή ενός επιπλέον ομιλητή από κάθε κόμμα. Οι ομιλητές αυτοί θα λάβουν το λόγο, μετά το πέρας των ομιλιών του Πρωθυπουργού και των Προέδρων των Κοινοβουλευτικών Ομάδων, καθώς και του Υπουργού Εξωτερικών ο οποίος θα λάβει αμέσως μετά το λόγο. 

Ο Υπουργός Εξωτερικών και οι άλλοι Υπουργοί έχουν δικαίωμα να συμμετάσχουν στη συζήτηση κατά την παράγραφο 4 του ιδίου άρθρου 143 και τους ορισμούς του άρθρου 97 παράγραφοι 1 έως και 3 του Κανονισμού. 

Εφόσον εγκριθεί η πρότασή μας αυτή από τη Βουλή θα μιλήσουν από τη Νέα Δημοκρατία ο κ. Δημήτριος Σιούφας, από το Πανελλήνιο Σοσιαλιστικό Κίνημα δεν έχει οριστεί ακόμη ομιλητής, από το Κομμουνιστικό Κόμμα Ελλάδος ο κ. Ορέστης Κολοζώφ, από το Συνασπισμό της Αριστεράς και της Προόδου η κ. Μαρία Δαμανάκη και από το Δημοκρατικό Κοινωνικό Κίνημα ο κ. Γεώργιος Ρόκος. Kαι ο χρόνος που προτείνεται για τους συναδέλφους αυτούς είναι δέκα (10') λεπτά. 

Τη συζήτηση, όπως πάντοτε, θα κλείσει ο κατ' εξοχήν αρμόδιος Υπουργός, ο Υπουργός Εξωτερικών. 

Συμφωνείτε, κυρίες και κύριοι συνάδελφοι, με την πρόταση αυτή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς η Βουλή συμφώνησε ομόφωνα με την πρόταση που ανέπτυξα προηγουμένως. 

Ο Πρόεδρος της Κυβερνήσεως κ. Κωνσταντίνος Σημίτης έχει το λόγο. 

Κύριε Πρόεδρε, σας έβαλα χρόνο σαρανταπέντε (45') λεπτών. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η υπόθεση Οτσαλάν ανέδειξε με τον πιο καθαρό τρόπο μια πραγματικότητα καθοριστική για την εξωτερική πολιτική της χώρας: Τη διαρκή και αδιάπτωτη τουρκική απειλή. Σε αυτήν την απλή, όσο και θεμελιώδη διαπίστωση, ορισμένοι αντιδρούν με έναν τρόπο που δεν αρμόζει στα εθνικά μας συμφέροντα και στις εθνικές μας επιδιώξεις. 

Επιδιώκουν να μετατρέψουν αυτήν την τουρκική απειλή και γενικότερα τη στάση της Τουρκίας σε κυρίαρχο, σε αποκλειστικό θέμα και παράγοντα της ελληνικής πολιτικής ζωής. 

Θεωρώ αναγκαίο τον πρόλογο αυτό, τις παρατηρήσεις αυτές, καθώς η Αντιπολίτευση προωθεί την εντύπωση ότι η υπόθεση Οτσαλάν είναι η εξωτερική μας πολιτική, ότι εκεί εξαντλείται όλη η εξωτερική μας πολιτική, οι ενέργειές μας, η προοπτική μας. 

Προσπαθεί να δημιουργήσει την εντύπωση ότι η υπόθεση Οτσαλάν, η οποία υπερκαλύπτει τα πάντα, είναι αποκομμένη από τα υπόλοιπα στοιχεία που καθορίζουν αυτήν την εξωτερική πολιτική εδώ και χρόνια. Αλλά όλα αυτά τα υπόλοιπα στοιχεία πρέπει να τα συνεκτιμήσουμε και να εκτιμήσουμε και αυτήν την υπόθεση. 

Επαναλαμβάνω, λοιπόν, ότι πράγματι στην υπόθεση Οτσαλάν έγιναν λανθασμένοι χειρισμοί, χειρισμοί που είχαν ως κατάληξη τη σύλληψη του Οτσαλάν από τις τουρκικές αρχές. 

Η Κυβέρνηση μοιράστηκε και μοιράζεται τη θλίψη και την ευαισθησία του ελληνικού λαού. Αναλάβαμε πλήρως, την πολιτική ευθύνη και η ανάληψη αυτή εκφράστηκε κατά τρόπο σαφή. Τρεις Υπουργοί υπέβαλαν την παραίτησή τους. 

Τελικός βέβαια και μόνος έγκυρος κριτής της πολιτικής ευθύνης όλων, είναι ο ελληνικός λαός. Κρίνει όμως όχι εν θερμώ και αποσπασματικά, όχι με βάση φήμες, με βάση ατεκμηρίωτες δημοσιογραφικές πληροφορίες, με βάση ψιθύρους οι οποίοι κυκλοφορούν, αλλά κρίνει ψύχραιμα και υπεύθυνα στο πλαίσιο της συνολικής αποτίμησης της κυβερνητικής πολιτικής. Αυτό ορίζει το Σύνταγμά μας. Κρίνει στις βουλευτικές εκλογές και στην προκειμένη περίπτωση στις βουλευτικές εκλογές του 2000. 

Η Κυβέρνηση δεν αρκέσθηκε όμως να αναλάβει την πολιτική ευθύνη. Πήρε ακόμη μία πρωτοβουλία, η οποία πιστεύω ότι διασφαλίζει πλήρως τη διαφάνεια και έφερε σε έκδηλη αμηχανία όσους προσπαθούσαν να αντλήσουν κομματικά οφέλη απ' αυτήν την υπόθεση. 

Η Κυβέρνηση ζήτησε, το ΠΑ.ΣΟ.Κ. ζήτησε, τη σύσταση εξεταστικής των πραγμάτων επιτροπής, έτσι ώστε η Βουλή -όλοι εμείς- και μέσω της Βουλής ο ελληνικός λαός να πληροφορηθεί πλήρως τα πραγματικά δεδομένα της υπόθεσης, να υπάρξει μια ολοκληρωμένη εικόνα όλων όσα συνέβησαν. 

Συμβάλαμε με αυτόν τον τρόπο και θα συμβάλουμε στην προσπάθεια να υπάρχει πλήρες φως για ό,τι συνέβη. 

Τονίζω όμως και κάτι: 'Οσο ενδιαφέρον και αν έχει το αστυνομικό και επιχειρησιακό μέρος της υπόθεσης, το οποίο όπως είπα με την εξεταστική των πραγμάτων επιτροπή θα διερευνηθεί πλήρως απ' όλους εμάς, αυτό που είναι κρίσιμο, αυτό το οποίο έχει σημασία, είναι η πολιτική του διάσταση. 

Και πολλοί στην αναζήτηση της μιας ή της άλλης λεπτομέρειας, στην αναζήτηση του πώς διεξήχθησαν τα γεγονότα, ποια ήταν η αλληλουχία των γεγονότων, ξεχνούν αυτό το κύριο και σημαντικό, που εμείς πρέπει πάντα να έχουμε υπόψη μας: Την πολιτική διάσταση. 

Σ' αυτήν την πολιτική διάσταση πρέπει να αναφερόμαστε, γιατί αυτή η πολιτική διάσταση έχει σημασία για την εξωτερική πολιτική και την ασφάλεια της χώρας. 

Θέλω, λοιπόν, πριν από οτιδήποτε άλλο, να ξεκαθαρίσω δύο πράγματα: Πρώτον, η Ελλάδα δεν απολογείται και δεν δίνει εξηγήσεις ενώπιον κανενός, ούτε ενώπιον της Τουρκίας που παραβιάζει προκλητικά και ασύστολα το Διεθνές Δίκαιο και τα ανθρώπινα δικαιώματα ούτε ενώπιον όποιων συμμάχων. 

Θέλω να θυμίσω ότι η παθητική στάση ορισμένων χωρών, πολλών χωρών που θα μπορούσαν να επιληφθούν του προβλήματος οδήγησε τον Οτσαλάν σε μία ατέρμονη και αδιάκοπη περιπλάνηση που τον έφερε στην Ελλάδα, η οποία μόνο αυτή εδικαιούτο να αποφύγει την παρουσία του, για λόγους σχετικούς με τη σταθερότητα στην περιοχή. Η στάση τους οδήγησε σε αυτήν την εξέλιξη. 

Τελικώς, ούτε η Ελλάδα δεν απολογείται και δεν δίνει εξηγήσεις ενώπιον των Κούρδων προς τους οποίους ο ελληνικός λαός έχει δείξει από την πρώτη στιγμή την αλληλεγγύη του και δεν χρειάζεται ούτε να αποδείξει τα αισθήματά του ούτε να αποδείξει τη στάση του. Αυτό είναι το πρώτο σημείο. 

Δεύτερον, η Κυβέρνηση δεν απολογείται για τις προθέσεις της στην υπόθεση Οτσαλάν. Θεωρώ απαράδεκτο και βαθύτατα προσβλητικό για τον τόπο μας και για το ίδιο το δημοκρατικό μας πολίτευμα, τον ελάχιστο έστω υπαινιγμό για τις στάσεις και τις προθέσεις της ελληνικής Κυβέρνησης. Κανείς δεν έχει το δικαίωμα να υπονοεί ανομολόγητες σκοπιμότητες. 

Σήμερα η Κυβέρνηση αυτή ανήκει στο ΠΑ.ΣΟ.Κ. αυτό όμως που λέω αφορά κάθε ελληνική κυβέρνηση. Αφορά την υπεύθυνη και επίσημη εκπροσώπηση της ελληνικής δημοκρατίας. Επ' αυτού δεν δέχομαι δεύτερη κουβέντα και καλώ όλους να αρθούν στο ύψος της ευθύνης τους. 

(Θόρυβος στην Αίθουσα) 

Εκφράζω με τον πιο κατηγορηματικό τρόπο τον αποτροπιασμό μου για τη μεταχείριση του Αμπντουλάχ Οτσαλάν από τις τουρκικές αρχές. Ο σεβασμός της διεθνούς νομιμότητας και των αρχών της δίκαιας δίκης δεν είναι ένα ευχολόγιο και αυτό πρέπει να είναι ξεκάθαρο. Δεν εκφράζουμε απλώς ευχές για το τι πρέπει να γίνει. Εκφράζουμε θέσεις πολιτικές, οι οποίες έχουν σημασία στις διεθνείς σχέσεις. Ο σεβασμός της νομιμότητας είναι το εισιτήριο για την είσοδο κάθε χώρας στον ευρωπαϊκό νομικό και πολιτικό πολιτισμό. Ο σεβασμός αυτός είναι το εισιτήριο για τη συνεργασία και την είσοδο στην Ευρωπαϊκή 'Ενωση. 

Αυτό δεν αφορά τη σχέση της Τουρκίας με την Ελλάδα -δεν είναι ένα επιμέρους θέμα δικό μας- αλλά τη σχέση της Τουρκίας με την Ευρωπαϊκή 'Ενωση στο σύνολό της, τη σχέση της Τουρκίας με το Συμβούλιο της Ευρώπης, με όλη τη διεθνή Κοινότητα. Εδώ δεν χωρούν υπεκφυγές, ούτε αοριστίες. Εμείς θα συνεχίσουμε την προσπάθειά μας για να υπάρξει δίκαιη δίκη, δηλαδή, να εφαρμοστούν όλοι οι κανόνες του κράτους δικαίου και προπαντός να υπάρξει ανθρώπινη μεταχείριση του κατηγορούμενου. 

Η κοινή θέση του Συμβουλίου των Υπουργών Εξωτερικών της Ευρωπαϊκής 'Ενωσης, το ψήφισμα του Ευρωπαϊκού Σοσιαλιστικού Κόμματος στο Μιλάνο, η νομολογία του Ευρωπαϊκού Δικαστηρίου των Ανθρωπίνων Δικαιωμάτων δεν αφήνουν κανένα περιθώριο αμφισβήτησης γύρω από αυτά τα θέματα. 

Οι θέσεις τις οποίες παρουσίασα, οι θέσεις τις οποίες υποστηρίζει η Ελλάδα είναι θέσεις της διεθνούς Κοινότητας και οφείλουν να γίνουν σεβαστές. 

Εκφράζω επίσης την ικανοποίηση μου για την ασφαλή μεταφορά στην Ελλάδα όσων είχαν εγκλωβιστεί στην Κένυα. Επρόκειτο για μία υποδειγματική ανθρωπιστική επιχείρηση, που εκφράζει το φρόνημα, θέλω να πιστεύω, όχι μόνο του ελληνικού λαού, αλλά και κάθε άλλου πολιτισμένου λαού. 

Κυρίες και κύριοι συνάδελφοι, κανείς δεν μπορεί να παίζει με το φρόνημα του ελληνικού λαού και τη συλλογική του αξιοπρέπεια, να το εκμεταλλεύεται για να προωθεί τις δικές του σκοπιμότητες, πολιτικές, κομματικές ή επιχειρηματικές. 'Οπως και κανένας δεν μπορεί να είναι αγνώμων, να αγνοεί τι έπραξε αυτή η χώρα παρά τους κινδύνους τους οποίους διατρέχει, παρά τους διεθνείς συσχετισμούς, παρά τις δυσκολίες, οι οποίες υπάρχουν στη διεθνή σκηνή. 

Κανείς δεν μπορεί να αγνοεί και δεν επιτρέπεται να αγνοεί την προσπάθεια του ελληνικού λαού για μια ισχυρή και ειρηνική Ελλάδα. Αυτή η προσπάθεια πρέπει να είναι απ'όλους σεβαστή γιατί ο ελληνικός λαός έχει δικαίωμα να πορεύεται ειρηνικά και να πορεύεται με μια παρουσία στη διεθνή σκηνή. 

Κανείς δεν μπορεί να παίζει παιχνίδια ή να υποτάσσει το γενικότερο συμφέρον στις δικές του ειδικές σκοπιμότητες. 

Γι'αυτό και εμείς δεν πρόκειται να συμπράξουμε με κανέναν τρόπο στη δημιουργία ενός νοσηρού κλίματος γύρω απ' όλα αυτά τα θέματα. 

Πρέπει επιτέλους να διακρίνουμε τη γνήσια ευαισθησία η οποία υπάρχει σε πολύ μεγάλο βαθμό. Και υπάρχει δικαίως η γνήσια ευαισθησία, διότι όλα αυτά τα θέματα αφορούν τον άνθρωπο, τα δικαιώματά του, τις δυνατότητές του, τις απόψεις του, την ελευθερία του. Δικαίως υπάρχει ευαισθησία. Αλλά οφείλουμε να διακρίνουμε αυτήν την ευαισθησία από μία σπέκουλα η οποία υπάρχει σε διάφορους κύκλους και εξυπηρετεί προφανώς σκοπούς άλλους, εκμεταλλεύεται τη γενναιοδωρία, την εντιμότητα, την ευγένεια του ελληνικού λαού. 'Αλλο ευαισθησία, άλλο προσοχή στην ευαισθησία, άλλο ταύτιση με το φρόνημα του ελληνικού λαού και άλλο σπέκουλα και εκμετάλλευση και χρησιμοποίηση αντιδράσεων για ίδιους σκοπούς. 

'Οσοι νόμισαν ότι βρήκαν την ευκαιρία να ανακόψουν την πορεία της Κυβέρνησης, να ανακόψουν την πορεία του ΠΑ.ΣΟ.Κ. σφάλλουν και απατώνται. Η Ελλάδα πηγαίνει μπροστά, η Κυβέρνηση εφαρμόζει την πολιτική της. Οι πολίτες αξιώνουν από εμάς έργο, αξιώνουν λύσεις στα προβλήματα του τόπου. Θέλουν από μας πρωτοβουλίες, θέλουν να προχωρήσουμε μπροστά και αυτό κάνουμε και θα κάνουμε. 

Η στιγμή, κυρίες και κύριοι συνάδελφοι, είναι κρίσιμη, αλλά όχι για τους λόγους που έχει επικαλεστεί η Αξιωματική Αντιπολίτευση. Είναι κρίσιμη γιατί ως χώρα και ως έθνος βρισκόμαστε μπροστά σε ιστορικές προκλήσεις, αλλά και ιστορικές ευκαιρίες και ιστορικές δυνατότητες. Βρισκόμαστε όμως μπροστά και σε κινδύνους και απειλές, μπροστά στην Τουρκία, ένα γείτονα ο οποίος έχει ασταθές πολιτικό καθεστώς και περιφρονεί τα βασικά πολιτικά και ανθρώπινα δικαιώματα. 

Είναι ένας γείτονας, ο οποίος προσπαθεί να εξάγει τις εσωτερικές του δυσκολίες στη διεθνή σκηνή και ιδίως να τις εξάγει στην Ελλάδα. Μια Τουρκία η οποία προσπαθεί εναγωνίως να ματαιώσει την πορεία της Ελλάδος προς την εκπλήρωση ενός από τους βασικούς της στόχους, να καταστεί πλήρες και ισότιμο μέλος του σκληρού πυρήνα της Ευρωπαϊκής 'Ενωσης, να ματαιώσει την προσπάθεια για μια ισχυρή Ελλάδα. Μια Τουρκία η οποία είναι υπόλογη στην ευρωπαϊκή και στη διεθνή κοινή γνώμη για την καταπάτηση των ανθρωπίνων δικαιωμάτων. Είναι διαπιστωμένο από όλους και έχει επισημανθεί σε πλείστα όσα κείμενα και αποφάσεις των ευρωπαϊκών και διεθνών οργάνων. Γι' αυτό επικρίνεται από όλους για τη συμπεριφορά της. 

Για άλλη μια φορά εγώ θέλω να τονίσω, ότι εμείς θέλουμε μια Τουρκία η οποία θα σέβεται το Διεθνές Δίκαιο, μια Τουρκία όπου θα επικρατεί το κράτος δικαίου, θα είναι σεβαστά τα ανθρώπινα δικαιώματα και η ανθρώπινη αξιοπρέπεια. Σε μια Τουρκία, η οποία ακολουθεί αυτούς τους κανόνες συμπεριφοράς, δεν έχουμε κανένα λόγο εμείς, όπως και καμιά άλλη χώρα, να εναντιωνόμαστε. 

Εδώ θέλω να επισημάνω και πάλι την αιτία της εντεινόμενης και συνεχούς προκλητικότητας της Τουρκίας. Θέλω να το επισημάνω, κυρίες και κύριοι συνάδελφοι, διότι μερικοί ισχυρίζονται ότι αυτό συνέβη ξαφνικά, χωρίς αιτία και ότι οφείλεται στη δική μας στάση, στη δική μας αντίληψη γύρω από τις διεθνείς σχέσεις. Δεν είναι, λοιπόν, έτσι! 

Πριν μερικά χρόνια δεν υπήρχε ουσιαστική διαφοροποίηση ανάμεσα στην Ελλάδα και στην Τουρκία ως προς τις προοπτικές τους στη διεθνή σκηνή. 'Ηταν οι δυο χώρες σε ανάλογα επίπεδα σε αυτές στις προοπτικές τους στη διεθνή σκηνή. Αλλά εν τω μεταξύ συνέβησαν καθοριστικά γεγονότα, τα οποία άλλαξαν το διεθνές περιβάλλον: Η κατάρρευση του σοβιετικού στρατοπέδου, η δημιουργία της Ο.Ν.Ε, η διεύρυνση της Ευρωπαϊκής 'Ενωσης, η οποία προχωρεί. Αποτέλεσμα ήταν, ότι η Ευρωπαϊκή 'Ενωση είναι ο κυρίαρχος παίχτης στην Ευρωπαϊκή 'Ηπειρο. Και εφ'όσον είναι ο κυρίαρχος παίχτης στην Ευρωπαϊκή 'Ηπειρο η Ευρωπαϊκή 'Ενωση, έτσι και κάθε χώρα που συμμετέχει στην Ευρωπαϊκή 'Ενωση, όπως η Ελλάδα, έχει διαφορετικές δυνατότητες, αλλάζει δραστικά η θέση της, αλλάζει η δυνατότητα να επηρεάσει καταστάσεις, να παίξει ένα ρόλο, να καθορίσει το γύρω της περιβάλλον. 

Εάν δε προχωρήσουμε και με την ένταξη στην ευρωπαϊκή διαδικασία σύμφωνα με τους στόχους μας, την Οικονομική και Νομισματική 'Ενωση και τις υπόλοιπες διαδικασίες, θα είναι φανερό ότι βρισκόμαστε σε ένα πολύ διαφορετικό επίπεδο από την Τουρκία. Συμμετέχουμε και καθορίζουμε, προσδιορίζουμε, είμαστε και εμείς στον πυρήνα εκείνο που αποφασίζει για την Ευρώπη και δεν είναι αυτή. Αυτό θέλει να εμποδίσει με κάθε τρόπο η Τουρκία. Αυτή είναι η αιτία της προκλητικότητάς της, αυτή είναι η αιτία της συνεχούς προσπάθειας, να παρεμποδίσει τις εξελίξεις και να παρεμβαίνει. Και αυτό πρέπει να το δούμε ξεκάθαρα. Είναι η δική μας πορεία που προκαλεί τη δική τους αντίδραση! 

Στο σημείο αυτό θέλω επίσης να τονίσω με τον πλέον κατηγορηματικό τρόπο, ότι η Ελλάδα καταδικάζει όλες τις μορφές τρομοκρατίας, οπουδήποτε και από οποιονδήποτε προέρχονται αυτές. 

Η Ελλάδα έχει υποφέρει από την τρομοκρατία. 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Πότε; 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και δεν είναι διατεθειμένη να ανεχθεί και να υποθάλψει τρομοκρατία. Επομένως, οι ασύστολες κατηγορίες που εκτοξεύει τελευταία η 'Αγκυρα δεν μας αφορούν, δεν μας αγγίζουν. Είμαστε απόλυτα προσηλωμένοι στο σεβασμό των ανθρωπίνων δικαιωμάτων και στην καταδίκη όλων των μορφών τρομοκρατίας. Εμείς ενεργούμε σύμφωνα με τους κανόνες που ισχύουν σε όλες τις ευρωπαϊκές χώρες. 

Ποιοι είναι αυτοί οι κανόνες; Η εκδήλωση του φρονήματος είναι ελεύθερη. Η εκδήλωση της άποψης της γνώμης είναι ελεύθερη, όσο δυσάρεστη και αν είναι και η άποψη και η γνώμη αυτή για τον οποιονδήποτε. Στη χώρα αυτή μπορεί να υποστηρίζει κανείς τις απόψεις του. 'Εχουμε δημοκρατία. Οι πράξεις βίας όμως δεν επιτρέπονται, όπως δεν επιτρέπονται οι παράνομες πράξεις. Δεν είχαν και δεν θα έχουν στήριξη σ' αυτήν τη χώρα. Δεν υποστηρίζουμε τη βία ως μέσο επίλυσης των πολιτικών διαφορών και δεν καλύπτουμε ένοπλες ενέργειες εναντίον άλλων χωρών. 

Η Τουρκία, κυρίες και κύριοι συνάδελφοι, προσπαθεί να δημιουργήσει στη διεθνή κοινότητα την εντύπωση ότι η Ελλάδα δήθεν υποθάλπει την αμφισβήτηση της εδαφικής ακεραιότητάς της. Τίποτε δεν είναι ψευδέστερον. Εμείς υποστηρίζουμε την εδαφική ακεραιότητα όλων των κρατών, άρα και της Τουρκίας. Αυτή είναι μια πάγια αρχή της εξωτερικής μας πολιτικής ανέκαθεν. 

Εμείς έχουμε επανειλημμένα δηλώσει ότι είμαστε κατά της οποιασδήποτε αλλαγής συνόρων. Γι'αυτό και είμαστε αντίθετοι με την ανεξαρτησία του Κόσοβου που επιδιώκουν ορισμένοι Κοσοβάροι. 'Ολα αυτά είναι γνωστά. Γνωστό ή σαφές όμως δεν είναι εάν η τουρκική πλευρά τάσσεται υπέρ της εδαφικής ακεραιότητας όλων των γειτόνων της... 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι, ησυχία. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Γνωστό ή σαφές όμως δεν είναι εάν η Τουρκία τάσσεται υπέρ της εδαφικής ακεραιότητας όλων των γειτόνων της, παραδείγματος χάριν της Κυπριακής Δημοκρατίας, εάν τάσσεται κατά της αλλαγής συνόρων, δεν φαίνεται έτσι και εάν είναι πρόθυμη να προσφύγει στο Διεθνές Δικαστήριο όπως εμείς έχουμε υποδείξει, και άλλες χώρες έχουν υποδείξει για τις διαφορές τις οποίες επινοεί ή δημιουργεί. 

Κυρίες και κύριοι συνάδελφοι, μπροστά στις προκλήσεις και τις ευκαιρίες που ανέφερα αλλά και στους κινδύνους που είναι πάντα παρόντες, θα πρέπει να συσπειρωθούμε και να αποφασίσουμε ποιο δρόμο θέλουμε να ακολουθήσουμε. 

Η Νέα Δημοκρατία και τα άλλα κόμματα της Αντιπολίτευσης κατηγορούν την Κυβέρνηση, αλλά θα πρέπει να απαντήσουν σε ορισμένα βασικά ερωτήματα: 

Θέλουμε να είμαστε μια ισχυρή δημοκρατική και ευημερούσα χώρα; 'Η θέλουμε και εμείς να είμαστε ένα μέρος από τα πολλά προβλήματα της περιοχής; 

Θέλουμε να είμαστε μια ευρωπαϊκή χώρα η οποία μετέχει ισότιμα στην ομάδα των περισσότερο ανεπτυγμένων χωρών του κόσμου ή θέλουμε να γλιστρήσουμε στο περιθώριο της Ευρώπης; 

Θέλουμε να ακολουθήσουμε μια δική μας ανεξάρτητη, δημιουργική και διεκδικητική εξωτερική πολιτική που θα εξυπηρετεί και θα υπηρετεί τους εθνικούς μας στόχους, θα συμβάλει στην επίλυση των προβλημάτων, στην ειρήνη στην περιοχή στη σταθερότητα; 'Η θέλουμε η πολιτική μας να είναι αντικατόπτρισμα των τουρκικών επιδιώξεων, να είναι ένα σύνολο παρορμητικών πράξεων που καθορίζεται κάθε φορά από την όποια πρωτοβουλία της Τουρκίας, να είναι μια πολιτική ρητορικών σχημάτων και άρα στην ουσία μια πολιτική κενή περιεχομένου; 

Θέλουμε να αντιμετωπίσουμε τις προκλήσεις του 21ου αιώνα μέσα από την εξωτερική μας πολιτική ή θέλουμε να αφήσουμε τη χώρα έρμαιο των συγκρούσεων και των αναφλέξεων της περιοχής; Θέλουμε να έχουμε μια γραμμή και μία κατεύθυνση για το τι θα επιτύχει η Ελλάδα ή να είμαστε μονίμως αντιδρώντες χωρίς γραμμή, χωρίς κατεύθυνση; 

Οι κυβερνήσεις του ΠΑ.ΣΟ.Κ. έβαλαν έναν πρωταρχικό στόχο, μία ξεκάθαρη γραμμή: Να κάνουμε την Ελλάδα μία ισχυρή χώρα με σταθερούς δημοκρατικούς θεσμούς, με προοπτικές οικονομικής ανάπτυξης, κοινωνικής δικαιοσύνης και ευημερίας. Μία χώρα ευρωπαϊκή, ενσωματωμένη στους ευρωπαϊκούς θεσμούς, στην πιο προωθημένη και ισχυρή θέση μέσα στην Ευρώπη. Μία Ελλάδα παράγοντα σταθερότητος, συνεργασίας και ειρήνης στην πολυτάραχη περιοχή που βρισκόμαστε. Να είμαστε εμείς το ασφαλές σημείο σε αυτήν τη δύσκολη περιοχή. Μία Ελλάδα που τιμώντας την ιστορία και τις παραδόσεις της θα προωθεί μία εξωτερική πολιτική με αρχές, με σχέδιο, με όραμα για την ισχυρή Ελλάδα. Μία δημοκρατική, σύγχρονη και προοδευτική Ελλάδα, σεβαστή από τους φίλους της, αλλά και από τους αντιπάλους της. 

Αυτή είναι η γραμμή, αυτή είναι η κατεύθυνση η οποία καθορίζει την εξωτερική μας πολιτική και σε αυτήν τη γραμμή και κατεύθυνση στεκόμαστε. 

Η ισχυρή, οικονομική και κοινωνική Ελλάδα, λένε μερικοί, είναι αποτέλεσμα ενός μονόπλευρου ενδιαφέροντος που έχουμε για τα οικονομικά. Αυτό μόνο μας ενδιαφέρει -λένε- και όλα τα άλλα τα αγνοούμε. Δεν τα αγνοούμε καθόλου, αλλά έχουμε μία άλλη άποψη για το πώς αντιμετωπίζονται στο σύγχρονο κόσμο οι προκλήσεις της εποχής. 

Οι προκλήσεις αντιμετωπίζονται με όσο περισσότερες διασυνδέσεις πολιτικές και οικονομικές έχεις και όσο πιο ανεπτυγμένες είναι αυτές οι διασυνδέσεις. Τόσο πιο αποτελεσματικός είσαι, τόσο πιο ασφαλής είσαι όσο είσαι ένας παράγοντας οικονομικής σταθερότητος, συνεργασίας και ευμάρειας σε μία περιοχή. Αν είσαι ο πόλος, ο πυρήνας ανάπτυξης προόδου, τόσο περισσότερο σε προσέχουν, σε λαμβάνουν υπόψη τους. 

'Οσο περισσότερο είναι αλληλένδετη η πορεία της Ελλάδας με την Ευρωπαϊκή 'Ενωση, όσο πιο κοντά είναι οι πορείες αυτές, όσο περισσότερο διασυνδέονται, τόσο περισσότερο η Ελλάδα είναι εξασφαλισμένη, γιατί αν απειλείται η Ελλάδα, απειλείται και το σύνολο. 

ΕΝΑΣ ΒΟΥΛΕΥΤΗΣ (από τη Νέα Δημοκρατία): Αυτό είναι το θέμα; 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε συνάδελφε, αυτό είναι το θέμα μας. Το είπα εξαρχής. Πρέπει να τοποθετήσουμε το συγκεκριμένο θέμα σε ένα ευρύτερο πλαίσιο και να δούμε το ευρύτερο πλαίσιο. Εσείς ζητήσατε μία συζήτηση επί της εξωτερικής πολιτικής. Επί της εξωτερικής πολιτικής μιλώ. Υπάρχουν τα έγγραφά σας, να τα διαβάζετε πριν διακόπτετε. 

Κυρίες και κύριοι συνάδελφοι, θα ήταν μεγάλο λάθος να πιστεύουμε ότι η στρατιωτική, αποτρεπτική ικανότητα είναι σε θέση να λύσει όλα τα προβλήματα. Είναι απαραίτητη, είναι αναγκαία, χρειάζεται, αλλά αποφασιστική για τη θέση μίας χώρας και άρα αποφασιστική για την Ελλάδα είναι η συνολική αποτρεπτική ικανότητα. Και η συνολική αποτρεπτική ικανότητα είναι συνάρτηση της οικονομικής θέσης, της κοινωνικής συνοχής, της ποιότητας της δημοκρατίας, της ποιότητας της κοινωνίας. 

Γι'αυτούς όλους τους στόχους πρέπει να εργαζόμαστε, αν θέλουμε μία Ελλάδα, η οποία είναι σε θέση να αντιμετωπίζει οποιαδήποτε επιβουλή. 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Δεν είναι δυνατόν να συνεχίζεται αυτός ο διάλογος σε ορισμένα έδρανα. Σας παρακαλώ! 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Σε ένα διεθνές πολύπλοκο σύστημα γεμάτο από αλληλοεξαρτήσεις αβεβαιότητας και κινδύνους, τα εθνικά συμφέροντα ένα πράγμα επιβάλλουν: Η Ελλάδα δεν μπορεί να συμπεριφέρεται, ούτε σαν να είναι ένα νησί ούτε σαν να είναι το κέντρο του κόσμου. 

Η Ελλάδα οφείλει να συμπεριφέρεται, ως χώρα-μέλος της Ευρωπαϊκής 'Ενωσης, στην οποία ανήκει. Ως χώρα-μέλος της Ευρωπαϊκής 'Ενωσης, η οποία όμως ταυτόχρονα έχει βαθιά ιστορική και γεωπολιτική συνείδηση των άλλων της ταυτοτήτων. Γιατί έχει και άλλες ταυτοτητες και αυτές πρέπει να λαμβάνονται υπόψη. Ταυτότητες που πλουτίζουν την ευρωπαϊκή της φυσιογνωμία, τη βαλκανική, τη μεσογειακή, την παρευξείνια. 

Η Αξιωματική Αντιπολίτευση εγκαλεί την Κυβέρνηση, επικαλούμενη τέσσερα γεγονότα. Την κρίση των Ιμίων, το ανακοινωθέν της Μαδρίτης, την απόφαση της μη εγκατάστασης των S 300 στην Κύπρο και τους χειρισμούς στην υπόθεση Οτσαλάν. Τα επικαλείται αυτά με σκόπιμες διαστρεβλώσεις, με παραπλανητικές ερμηνείες, με απαράδεκτες καπηλείες και με ακροδεξιά επιχειρηματολογία. 

(Θόρυβος από την πτέρυγα της Νέας Δημοκρατίας-κωδωνοκρουσίες) 

Στην κρίση των Ιμίων η Ελλάδα αντιμετώπισε την προκλητικότητα και την απειλή της Τουρκίας με επιτυχία. Απέφυγε να πέσει στην παγίδα και να οδηγηθεί στη σύγκρουση, να οδηγηθεί σε αυτό που επεδίωκε η Τουρκία, μια συζήτηση εφ'όλης της ύλης, μία διαπραγμάτευση. Διασφαλίσαμε τα εθνικά συμφέροντα οδηγώντας την Τουρκία σε αναδίπλωση και τελικά σε απομόνωση τόσο στο πεδίο της Ευρωπαϊκής 'Ενωσης, όσο και διεθνώς. 

Η Ελλάδα βγήκε από την κρίση στα 'Ιμια πολιτικά κερδισμένη. 

ΣΑΒΒΑΣ ΤΣΙΤΟΥΡΙΔΗΣ: Ε, όχι! 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η Τουρκία βγήκε ηττημένη. 

(Θόρυβος, διαμαρτυρίες από την πτέρυγα της Νέας 

Δημοκρατίας-κωδονοκρουσίες) 

Μετά τα 'Ιμια ελάχιστοι αμφισβητούν ότι η Τουρκία είναι παράγοντας αποσταθεροποίησης στην περιοχή. Ελάχιστοι αμφισβητούν ότι έχει επεκτατικές βλέψεις και ότι δεν σέβεται το Διεθνές Δίκαιο. 

Το ανακοινωθέν της Μαδρίτης έθεσε ένα πολιτικό πλαίσιο, ως προσπάθεια για την ομαλοποίηση των σχέσεων ανάμεσα στις δύο χώρες. Το πλαίσιο αυτό ενσωμάτωνε τις αρχές που η Ελλάδα θεωρεί ως βάση για τις Ελληνοτουρκικές σχέσεις. Αρχές όπως ο σεβασμός του Διεθνούς Δικαίου, την παραπομπή των θεμάτων στο Διεθνές Δικαστήριο. Το γεγονός ότι η Τουρκία εγκατέλειψε το κείμενο της Μαδρίτης αποτελεί την αδιάσειστη απόδειξη για το θετικό του περιεχόμενο ως προς τα ελληνικά συμφέροντα. Και αποτελεί, τουλάχιστον, πολιτική αστοχία, η Αξιωματική Αντιπολίτευση να επικαλείται την επιχειρηματολογία της Τουρκίας για να θεμελιώσει τις επικρίσεις της προς την Κυβέρνηση. 

Επιτέλους, ας καταλάβει η Νέα Δημοκρατία ότι πάνω από τις κομματικές σκοπιμότητες υπάρχει και το εθνικό συμφέρον. 

(Θόρυβος από την πτέρυγα της Νέας Δημοκρατίας-κωδωνοκρουσίες) 

ΒΥΡΩΝ ΠΟΛΥΔΩΡΑΣ: Τι λέτε! 

ΙΩΑΝΝΗΣ ΚΕΦΑΛΟΓΙΑΝΝΗΣ: Αυτά δεν πρέπει να λέγονται από έναν Πρωθυπουργό. Πατριωτισμό θα μας διδάξει; 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η απόφαση της κυπριακής κυβέρνησης για τη μη εγκατάσταση των S 300 -απόφαση που στηρίζουμε- υπήρξε επιβεβλημένη -το έχουμε αναφέρει- για τους εξής λόγους: 

Πρώτον, για να φανεί καθαρά και η απλή αλήθεια που ορισμένοι ξεχνούσαν -στην Κύπρο επιτιθέμενος είναι η Τουρκία, που ασκεί στρατιωτική κατοχή σε ένα τμήμα του νησιού- για να πάψει μέσα από τη φιλολογία των S 300, την οποία προωθούσε η Τουρκία, και αποδέχονταν διάφορες άλλες χώρες, η εξομοίωση του θύματος με το θύτη. 

Δεύτερον, πιστεύουμε στην αποστρατικοποίηση του νησιού. Πιστεύουμε σ'αυτήν τη διαδικασία γιατί συμφέρει την Κύπρο και ο Πρόεδρος Κληρίδης έχει κάνει σχετική πρόταση, η οποία πρέπει να προωθηθεί. Και προωθήθηκε μέσα από τη διαδικασία με τα ψηφίσματα του Οργανισμού Ηνωμένων Εθνών. 

Τρίτον, για να διασφαλιστεί η ομαλή και γρήγορη εξέλιξη του ενταξιακού διαλόγου της Κύπρου με την Ευρωπαϊκή 'Ενωση, γιατί εμείς έχουμε προωθήσει αυτόν το διάλογο, επειδή είναι ένα μέσο για να προωθήσουμε και τη λύση του πολιτικού προβλήματος του Κυπριακού, να ξεπεράσουμε τις δυσκολίες. Είναι ένα από τα μεγάλα μας χαρτιά και αυτό το χαρτί οφείλουμε να το αξιοποιήσουμε. 

Βεβαίως τώρα περιμένουμε και αξιώνουμε τα ψηφίσματα του ΟΗΕ να εφαρμοστούν στην πράξη. Αναμένουμε την έμπρακτη ευαισθησία όλης της διεθνούς Κοινότητας απέναντι στην Κύπρο και τη διεθνή νομιμότητα. Ακούω να λένε μερικοί "μα ψηφίσματα του ΟΗΕ, μα πάλι μια απόφαση, κάποιο χαρτί". 

Η αλήθεια είναι, όμως, ότι με αυτόν τον τρόπο κινούμε το Κυπριακό, με αυτόν τον τρόπο το κρατάμε στην επικαιρότητα, με αυτόν τον τρόπο παρουσιάζουμε τις θέσεις μας στη διεθνή Κοινότητα και τη δεσμεύουμε σε ένα πλαίσιο. Αν εγκαταλείψουμε αυτόν τον τρόπο, δε μένει τότε παρά η αντιπαράθεση ισχύος με την Τουρκία. Και αυτό είναι που θέλει η Τουρκία και το παιχνίδι της δεν θα το παίξουμε. 

Εδώ θέλω να τονίσω για μια ακόμη φορά ότι η Ελλάδα θα είναι ακλόνητα στο πλευρό ... 

(Θόρυβος, διαμαρτυρίες από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ο Πρόεδρος της Νέας Δημοκρατίας θα απαντήσει στον Πρωθυπουργό. Αν απαντάτε όλοι μονολογώντας ή διαλεγόμενοι δυνατά ώστε να θορυβείτε, νομίζω ότι δεν βοηθάτε τον Πρόεδρό σας, που θα μιλήσει εν συνεχεία. Αυτό κάνετε και δίνετε και μία αρνητική εικόνα στο Κοινοβούλιο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θέλω να τονίσω, κυρίες και κύριοι συνάδελφοι, για μια ακόμη φορά ότι η Ελλάδα θα είναι ακλόνητα στο πλευρό της Κύπρου. Για τη χώρα μας, το Κυπριακό αποτελεί υψίστη εθνική προτεραιότητα και οποιαδήποτε επιθετική, επεκτατική ενέργεια της Τουρκίας στην Κύπρο, θα βρει την άμεση και αποφασιστική απάντηση της Ελλάδας, όπως έχουμε καθορίσει με το Ενιαίο Αμυντικό Δόγμα. Στο δόγμα αυτό εντάσσεται άλλωστε και η εγκατάσταση των πυραύλων στην Κρήτη. 

Η Κυβέρνηση αυτή, που πέτυχε να ανοίξει το δρόμο για την ένταξη της Κύπρου στην 'Ενωση, είχε και έχει την ευθύνη να εξασφαλίσει την ολοκλήρωση αυτής της διαδικασίας με την πλήρη και ισότιμη συμμετοχή της Κύπρου στην 'Ενωση. Το γεγονός αυτό θα αποτελέσει την καλύτερη και αποτελεσματικότερη θωράκιση της Κύπρου και τον παράγοντα καταλύτη για τη δίκαιη επίλυση του Κυπριακού προβλήματος στη βάση των σχετικών αποφάσεων του Οργανισμού Ηνωμένων Εθνών. 

Κυρίες και κύριοι συνάδελφοι, ξαναέρχομαι τώρα στο τελευταίο σημείο της έγγραφης πρότασης της Νέας Δημοκρατίας, στην υπόθεση Οτσαλάν. Ελπίζω ότι σχεδόν όλοι στην Αίθουσα αυτή συμφωνούμε πως η Ελλάδα δεν μπορούσε να χορηγήσει άσυλο στον Οτσαλάν. Αυτό δεν θα εξυπηρετούσε ούτε τον αγώνα των Κούρδων ούτε την Ελλάδα ούτε προσωπικά τον Οτσαλάν. Θα ήταν μία πράξη αφροσύνης και θα εξυπηρετούσε μόνο την Τουρκία. Και η Ελλάδα δεν έπρεπε να παίξει το παιχνίδι της Τουρκίας. 

Πάνω και έξω από τα συμφέροντα οποιουδήποτε υπάρχουν τα συμφέροντα του ελληνικού λαού, τα συμφέροντα της Ελλάδας. Και τα συμφέροντα αυτά υπηρετεί η Κυβέρνηση. Η Ελλάδα σωστά το είχε κάνει έγκαιρα, διακήρυξε ότι δεν μπορεί να χορηγήσει άσυλο στον Οτσαλάν. Γιατί μια τέτοια πράξη θα μετέτρεπε το κουρδικό ζήτημα σε ελληνοτουρκική διαφορά, θα κουρδοποιούσε την εξωτερική μας πολιτική, ενώ από την άλλη πλευρά κινδύνευε να ελληνοποιήσει το κουρδικό ζήτημα. 

Ποιο είναι το ζητούμενο; Το ζητούμενο είναι η πολιτική αντιμετώπιση του κουρδικού ζητήματος στο επίπεδο του Διεθνούς Δικαίου, της διεθνούς νομιμότητας, της διεθνούς κοινωνίας. 

Αυτό επιδιώκεται από εκείνους οι οποίοι ενδιαφέρονται να αντιμετωπίσουν το πρόβλημα αυτής της μειονότητας στην Τουρκία. Το γεγονός αυτό, η αντιμετώπισή του πολιτικά, σε επίπεδο Διεθνούς Δικαίου, έχει ήδη διατυπωθεί επισήμως ως θέση της Ευρωπαϊκής 'Ενωσης και αυτό είναι μία σημαντική εξέλιξη. Αναγνωρίζεται το θέμα και αναγνωρίζονται κανόνες οι οποίοι πρέπει να εφαρμοστούν για την επίλυσή του. 

Και λυπάμαι γιατί ορισμένοι εξακολουθούν να πιστεύουν, κατά τρόπο απλοϊκό θα έλεγα και κατά τρόπο αφελή, ότι η ορθή επιλογή για τους Κούρδους είναι η όξυνση του ελληνοτουρκικού μετώπου. Ορισμένοι αφελείς και απλοϊκοί πιστεύουν ότι για την Ελλάδα η ορθή στρατηγική επιλογή είναι η όξυνση της στρατιωτικής όψης του κουρδικού ζητήματος με συμμετοχή της Ελλάδος. Αυτοί είναι επικίνδυνοι, είναι ανιστόρητοι ερασιτεχνισμοί και δεν έχουν καμία σχέση με την εξωτερική πολιτική της χώρας, δεν έχουν καμία σχέση με την εξωτερική πολιτική της Ευρωπαϊκής 'Ενωσης, ένα σύνολο με το οποίο συνεργαζόμαστε και είμαστε ενταγμένοι, αλλά προπαντός δεν έχουν σχέση με τα συμφέροντα και τις επιδιώξεις του ελληνικού λαού. 

Λυπάμαι γιατί βρέθηκαν 'Ελληνες πολίτες που υπό το πρόσχημα του υπερπατριωτισμού, με προκλητική ανευθυνότητα, εξέθεσαν τη χώρα σε κινδύνους, την έθεσαν μπροστά σε ανεπίτρεπτα διλήμματα και προσπάθησαν να την καταστήσουν τμήμα του κουρδικού ζητήματος. Και όλα αυτά σε βάρος των ελληνικών εθνικών συμφερόντων και πιστεύω επίσης και σε βάρος της κουρδικής υπόθεσης. 

Δεν θα τους κατονομάσω όλους αυτούς και δεν θα τους χαρακτηρίσω. Μαζί τους, όπως ξέρετε, ασχολείται η δικαιοσύνη. Η ευθύνη τους είναι τεράστια και κανείς δεν μπορεί να επικαλείται την ανευθυνότητά του, διότι θεωρεί ότι η γραφικότητά του ή η ιδιαιτερότητά του προσφέρει ασυλία. Σ' αυτά τα θέματα δεν υπάρχει ασυλία, στη γραφικότητα ή στην ιδιαιτερότητα. Το εθνικό συμφέρον είναι σαφές και σύμφωνα με αυτό το εθνικό συμφέρον πρέπει να ενεργεί ο καθένας! 

(Χειροκροτήματα από την πτέρυγα του ΠΑΣΟΚ) 

Στον Οτσαλάν προσφέραμε ανθρωπιστική βοήθεια, γιατί πιστεύουμε ότι ο απειλούμενος με θάνατο έχει ανάγκη προστασίας. 'Εχει ανάγκη προστασίας από αυθαιρεσίες και έχει ανάγκη από μία δίκαιη μεταχείριση. Πιστεύουμε ότι και για το διωκόμενο κατηγορούμενο ισχύουν στοιχειώδη δικαιώματα υπεράσπισης. 

Κυρίες και κύριοι συνάδελφοι, η Αντιπολίτευση, με τον τρόπο που θέτει το θέμα, ζητά ουσιαστικά να στρέψουμε την προσοχή μας στο παρελθόν. Περί Ιμίων ο λόγος, περί Μαδρίτης ο λόγος κλπ. και τούτο γιατί η ίδια δεν έχει ούτε σχέδιο ούτε όραμα για το μέλλον της χώρας! 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Να μη γράφεται καμία διακοπή! 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θα θέλαμε να το ακούσουμε. 

Ακόμη μέσα σ' αυτήν τη συγκυρία ήταν αμήχανη και ουσιαστικά και ως προς τις θέσεις και την ουσία των θέσεων απούσα. 

Εμείς διαθέτουμε όραμα και σχέδιο. Η προσοχή μας είναι στραμμένη στο μέλλον. Εμείς θέλουμε, όπως είπα και πριν και ανέπτυξα, μία ισχυρή, δημοκρατική, ευημερούσα και προοδευτική Ελλάδα και η προοπτική μας στηρίζεται στα επιτεύγματα που έχουμε επιτύχει μέχρι σήμερα. Και τα επιτεύγματα αυτά είναι σημαντικά. 

'Οταν το 1993 παραλάβαμε την Κυβέρνηση από τη Νέα Δημοκρατία η Ελλάδα είχε τις χειρότερες δυνατές σχέσεις με τους γείτονές της την Αλβανία και τη Βουλγαρία. 

Είχε οδηγήσει στα Σκόπια το θέμα σε αδιέξοδο. Η Ελλάδα ήταν ένας εταίρος για τους συμμάχους μας με ανεξήγητες και παρορμητικές συμπεριφορές. 

Η Νέα Δημοκρατία, που βρέθηκε στην εξουσία την περίοδο των μεγάλων αλλαγών που έγιναν στην Ευρώπη από το 1990 μέχρι το 1993, αντί να καταστήσει την Ελλάδα παράγοντα σταθερότητας -γιατί θα μπορούσε να αναδείξει τη χώρα με το να της δώσει ένα σταθεροποιητικό ρόλο στην περιοχή, να της δώσει μία παρουσία, η οποία είναι θετική- την έκανε μέρος και του όλου βαλκανικού προβλήματος, του όλου προβλήματος της περιοχής. Και βεβαίως τότε δεν υπήρχε καμία προοπτική να εκπληρώσουμε τα κριτήρια σύγκλισης στην Οικονομική και Νομισματική 'Ενωση. Η Ελλάδα είχε πάρει το δρόμο προς το διεθνές και ευρωπαϊκό περιθώριο. 

Στο διάστημα που διέρευσε από τότε, χάρις στην πολιτική μας, χάρις στις σκληρές προσπάθειές μας, αποκαταστήσαμε το κύρος της Ελλάδας στην Ευρώπη και διεθνώς. Η Ελλάδα έχει φωνή και ακούγεται και δεν έχει παρά να πάει κανείς στις διεθνείς συναντήσεις της Ευρωπαϊκής 'Ενωσης ή όπου αλλού να το διαπιστώσει αυτό. 

Φέραμε την Ελλάδα στο κατώφλι του ενιαίου νομίσματος, στο κατώφλι της ομάδας που συγκροτούν αυτόν το νέο χώρο. Η είσοδος της Ελλάδας στο ευρώ θα ανοίξει ένα νέο κεφάλαιο για τη χώρα και για τον πολίτη. Θα ισχυροποιήσει οικονομικά και πολιτικά την Ελλάδα και όπως είπα, γι' αυτό ακριβώς η Τουρκία αγωνίζεται να ματαιώσει το στόχο αυτό. 

Ανοίξαμε την πόρτα της ένταξης της Κύπρου στην Ευρωπαϊκή 'Ενωση. 'Αρχισαν οι διαπραγματεύσεις. Πρόκειται για μία ιστορικής σημασίας εξέλιξη και για την Κύπρο και για την Ελλάδα. 

Ομαλοποιήσαμε και αναπτύξαμε τις σχέσεις μας με όλες τις γειτονικές χώρες. Είμαστε συντελεστές σταθερότητας, ασφάλειας, συνεργασίας. Θέσαμε νέες βάσεις για τη διαβαλκανική συνεργασία. 'Εχουμε συνεχείς επαφές. Υπήρξε η Σύνοδος Κορυφής στην Κρήτη. Συνεργαζόμαστε στα πλαίσια της προσπάθειας των χωρών αυτών να ενταχθούν σε ευρύτερες δομές όπως είναι, για παράδειγμα, η Ευρωπαϊκή 'Ενωση. 

Εγκαινιάσαμε πρωτοβουλίες για την ειρηνική επίλυση των προβλημάτων στην περιοχή. Θέλω να θυμίσω την προσπάθειά μας στην Αλβανία και την παρουσία μας στη Βοσνία, Ερζεγοβίνη και τώρα στο Κόσοβο. 

Στην Ευρωπαϊκή 'Ενωση προωθήσαμε τους στόχους μας -φαίνονται στη Συνθήκη του 'Αμστερνταμ- και η Ευρωπαϊκή Επιτροπή και οι διεθνείς οργανισμοί αναγνωρίζουν και επικροτούν. Υπάρχουν κείμενα, υπάρχουν αποφάσεις για τα οικονομικά επιτεύγματα της χώρας και την προσπάθεια την οποία καταβάλαμε. 

Και είναι γεγονός ότι και στην αναμόρφωση της δομής του ΝΑΤΟ διαμορφώσαμε μία θέση ισχύος και ξεπεράσαμε τα προηγούμενα προβλήματα. 

'Ολα αυτά, τα οποία επιγραμματικά αναφέρω και πολλά άλλα έβαλαν την Ελλάδα σε μία άλλη προοπτική, σε μία άλλη τροχιά και αυτήν την τροχιά δεν μπορεί να τη συμμεριστεί η Νέα Δημοκρατία. Δεν θέλει να καταλάβει. 

Εμείς βλέπουμε μπροστά, βλέπουμε το μέλλον και δεν θα επιτρέψουμε πισωγυρίσματα στην πορεία της χώρας. Η Κυβέρνηση προχωρεί επιταχύνοντας τους ρυθμούς για να εκπληρώσουμε τους στόχους της εθνικής στρατηγικής, τους οποίους έχουμε θέσει. 

Μπαίνουμε στην ΟΝΕ. Η Ελλάδα προχωρεί την ισχυροποίησή της, την οικονομική και την κοινωνική. Γινόμαστε ακόμα περισσότερο παράγοντας σταθερότητας στα Βαλκάνια με τις πολλαπλές συνεργασίες. Διασφαλίζουμε την ενταξιακή πορεία της Κύπρου. 'Εχουμε φωνή διεθνώς στα βήματα όπου συζητώνται προβλήματα που μας αφορούν. Αντιμετωπίζουμε με επιτυχία τις προκλήσεις της νέας εποχής, την παγκοσμιοποίηση, την κοινωνία της γνώσης, τις νέες τεχνολογίες. Είναι αυτή η πολιτική μας η εγγύηση της σταθερότητας, της προοπτικής, της ανοδικής πορείας αυτού του τόπου. 

Η Ελλάδα είναι και θα μείνει πάντοτε μια κοινωνία αλληλέγγυα με τους πιο αδύνατους, με τους διωκόμενους, ένα κράτος δικαίου το οποίο σέβεται και προστατεύει όλους τους πολίτες, ιδίως αυτούς που έχουν ανάγκη. Αυτή είναι επίσης μια καθοριστική γραμμή της πολιτικής μας. 

Εμείς, κυρίες και κύριοι, δεν θα διακυβεύσουμε, ούτε την ελάχιστη καθυστέρηση στην πραγματοποίηση των επιδιώξεών μας. Δεν πρέπει να υπάρξει καθυστέρηση, δεν θέλουμε να διατρέξουμε οποιονδήποτε κίνδυνο από μια χαλαρή προσέγγιση των στόχων, γιατί εμείς πιστεύουμε ότι τώρα, περισσότερο παρά ποτέ, χρειάζεται μια απλή και καθαρή θέση, η οποία θα είναι γνώμονας των ενεργειών μας, γνώμονας της πολιτικής μας. 

Πρώτα η Ελλάδα, η ισχυρή Ελλάδα. Γι' αυτήν την ισχυρή Ελλάδα, για μια πορεία προόδου, έχουμε εργαστεί και θα συνεχίσουμε να εργαζόμαστε αποτελεσματικά, συνεχώς, με πάθος, με προσήλωση στο στόχο. Και θα πετύχουμε. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολίτευσης, Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω, πριν απ' όλα, να πω κάτι που θα αποκαταστήσει την τάξη των πραγμάτων, τουλάχιστον σε ό,τι αφορά τις αιτιάσεις που εκστόμισε ο Πρωθυπουργός σε βάρος της παράταξής μας, γιατί αποδεικνύεται ότι βρίσκεται στο απόγειο της υποκρισίας και της αποκοπής του από την πραγματικότητα. 

Αυτό έλειψε, να έρθετε να μας κάνετε και τον κατήγορο. Για απολογία σάς φέραμε εδώ. Οφείλετε να απολογηθείτε στους 'Ελληνες και στις Ελληνίδες. 

(Χειροκροτήματα από την πτέρυγα της Νέας Δημοκρατίας) 

Αυτό που αρνηθήκατε να κάνετε, να ενημερώσετε τον ελληνικό λαό και το Ελληνικό Κοινοβούλιο, με δική μας πρωτοβουλία σάς φέραμε εδώ να το κάνετε. 

Κυρίες και κύριοι συνάδελφοι, η συνεδρίαση αυτή γίνεται σε μια περίοδο, που η πατρίδα μας δοκιμάζεται -και μάλιστα σοβαρά- που το κύρος της χώρας έχει υπονομευθεί, που όλες οι Ελληνίδες και όλοι οι 'Ελληνες, ασχέτως πολιτικών προτιμήσεων αισθάνονται πρωτοφανή ταπείνωση. 

Το φιάσκο Οτσαλάν αποτελεί ιδιαίτερα μελανή σελίδα στη μεταπολιτευτική μας ζωή. Αυτό το αισθάνεται κάθε Ελληνίδα και κάθε 'Ελληνας. 

Γι' αυτήν τη μελανή σελίδα, που έγραψε η Κυβέρνηση Σημίτη, οι Ελληνίδες και οι 'Ελληνες αισθάνονται τρία πράγματα. Αισθάνονται θλίψη, αισθάνονται ντροπή, αισθάνονται οργή. Θλίψη για το πού οδηγήθηκε η χώρα, ντροπή για απίστευτα απερίσκεπτους, επιπόλαιους και ερασιτεχνικούς χειρισμούς, που οδήγησαν και σε τραγικά αποτελέσματα, και οργή, γιατί οι υπεύθυνοι του διασυρμού της χώρας αρνούνται στοιχειωδώς να αναλάβουν τις τεράστιες ευθύνες τους. 

Και επειδή οι υπεύθυνοι της τραγωδίας ούτε ευθύνες αναλαμβάνουν ούτε ντροπή νιώθουν, οι πολίτες αισθάνονται διπλή ντροπή. Ντρέπονται και για λογαριασμό τους. 

(Χειροκροτήματα από την πτέρυγα της Νέας Δημοκρατίας) 

Και θα ντρέπονται διπλά και τριπλά, ακούγοντας τον κ. Σημίτη σήμερα να λέει πριν από λίγα λεπτά ότι στον Οτσαλάν προσφέρθηκε ανθρωπιστική βοήθεια. 

Αν η παράδοσή του στις τουρκικές αρχές ισοδυναμεί με ανθρωπιστική βοήθεια, μόνο εσείς έχετε τον ορισμό αυτόν της ανθρωπιστικής βοήθειας. 

(Χειροκροτήματα από την πτέρυγα της Νέας Δημοκρατίας). 

ΚΟΣΜΑΣ ΣΦΥΡΙΟΥ: Συνεχίζετε να διαστρεβλώνετε και να ψεύδεστε. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, το φιάσκο Οτσαλάν είναι ταυτόχρονα δυο πράγματα: και από μόνο του συνιστά ένα μείζον γεγονός στο εθνικό μέτωπο, στο χειρισμό των μεγάλων εθνικών μας υποθέσεων και, την ίδια στιγμή, αποτελεί σοβαρότατο σύμπτωμα μιας γενικευμένης και όλο και βαθύτερης παρακμής, μιας παρακμής, που οδηγεί στην αποσύνθεση των πάντων γύρω μας. Διότι, αν υπάρχει μια λέξη, που να περιγράφει τους χειρισμούς της Κυβέρνησης στην υπόθεση Οτσαλάν, αυτή η λέξη είναι "αποσύνθεση". Και, για να πω ακόμη πιο απλά, είναι "διάλυση". 'Εχω άδικο που μιλώ για αποσύνθεση και διάλυση; Μήπως οι όροι αυτοί είναι υπερβολικοί; Γιατί θα σας έλεγα, αντιθέτως, πως είναι ήπιοι, αν αναλογιστεί κανείς τα όσα έγιναν τις τελευταίες μέρες, τις τελευταίες εβδομάδες. 

Χειριζόμενος την υπόθεση Οτσαλάν ο Πρωθυπουργός -και το τονίζω, ο Πρωθυπουργός, ο κ. Σημίτης, γιατί είναι αδιανόητο μια τέτοια υπόθεση να τη χειριστούν μόνο άλλοι- είχε δύο στόχους. 

Πρώτος στόχος: να αποφύγει την κουρδοποίηση της εξωτερικής πολιτικής της χώρας, εμπλέκοντας το κουρδικό στα ελληνοτουρκικά. 

Δεύτερος στόχος: να αποτρέψει τη σύλληψη του Οτσαλάν από τους Τούρκους. 

Και οφείλω να σας πω ξεκάθαρα, χωρίς περιστροφές, πως οι στόχοι αυτοί, στη θεωρία, μας βρίσκουν απόλυτα σύμφωνους. 'Ομως, το ζητούμενο δεν είναι η θεωρία, είναι η πράξη, είναι το αποτέλεσμα, είναι η εφαρμοσμένη πολιτική. Και στην πράξη η Κυβέρνηση Σημίτη πέτυχε το ακατόρθωτο: και στους δυο αυτούς κρίσιμους στόχους να γίνει το αντίθετο απ'ό,τι θεωρητικά επιδίωκε. Να γίνει ακριβώς το αντίθετο απ'ό,τι ήταν τα συμφέροντα της χώρας. 

Πρώτον, οδήγησε ακριβώς στην κουρδοποίηση της εξωτερικής πολιτικής της χώρας και, δεύτερον, η Ελλάδα όχι μόνο δεν προστάτευσε τον Οτσαλάν, αλλά μέσα από τα δικά της χέρια, τα δικά μας χέρια, στην ουσία τον απέσπασαν οι Τούρκοι. Και λέω τον απέσπασαν υπό την επιεικέστερη, την πιο καλοπροαίρετη εκδοχή. 

( Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ μη διακόπτετε. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, η αλήθεια, είτε αρέσει είτε δεν αρέσει, είναι μια και μοναδική. Οι προθέσεις μπορεί να ήταν οι καλύτερες, το έχω πει πολλές φορές αυτό, όμως οι τραγικοί χειρισμοί λειτούργησαν ως δίαυλος, για να περάσει ο Οτσαλάν στα χέρια των Τούρκων. Και γι'αυτό η ευθύνη της Κυβέρνησης Σημίτη είναι τεράστια, είναι καταλυτική. Αυτό είναι μια αλήθεια, που δεν μεταβάλλεται με κανέναν εξωραϊσμό και κανέναν ισχυρισμό. Αποτελεί βαρύτατο φορτίο όχι μόνο για την ίδια, αλλά δυστυχώς για όλους μας, για τον τόπο, για την πατρίδα μας. 

Οι εξελίξεις αυτές, συνολικά, υπονόμευσαν το κύρος της χώρας, υπονόμευσαν την αξιοπιστία μας προς όλες τις κατευθύνσεις και κυρίως έχουν αποθρασύνει ακόμα περισσότερο την Τουρκία, που εκδηλώνει, ειδικά τις τελευταίες ημέρες ένα παραλήρημα επιθετικότητας εναντίον της Ελλάδας. Μια επιθετικότητα που βεβαίως εντείνεται, διότι η δική μας πλευρά αναδίδει αδυναμία, προχειρότητα και πλήρη σύγχυση. 

Κυρίες και κύριοι συνάδελφοι, στο σημείο αυτό θέλω να αποσαφηνίσω, να ξεκαθαρίσω, να τονίσω, να υπογραμμίσω κάτι, που θεωρώ πολύ σημαντικό. Η σκληρή και δίκαιη, η ορθολογική κριτική προς την Κυβέρνηση και ιδίως προς τον Πρωθυπουργό, κριτική για τραγικούς χειρισμούς, κριτική για υποκρισία, κριτική για ερασιτεχνισμό και ελαφρότητα, κριτική για την άρνηση του κ. Σημίτη ν' αναλάβει τις ευθύνες του, αφορά και πηγάζει από την αγωνία να γίνουμε επιτέλους αποτελεσματικοί στη διαχείριση, των κρίσεων και την αντιμετώπιση των μεγάλων εθνικών μας θεμάτων. Απέναντι όμως στον επεκτατισμό της Τουρκίας, όλοι οι 'Ελληνες βρισκόμαστε στο ίδιο χαράκωμα. 

(Χειροκροτήματα από την πτέρυγα της Νέας Δημοκρατίας) 

Και από το ελληνικό Κοινοβούλιο κοινό είναι το μήνυμα όλων μας: είμαστε άρρηκτα ενωμένοι μπροστά στις τουρκικές απειλές και είμαστε αποφασισμένοι να υπερασπίσουμε τα εθνικά μας δίκαια, τα εθνικά μας συμφέροντα, την εθνική μας αξιοπρέπεια . 

(Χειροκροτήματα από την πτέρυγα της Νέας Δημοκρατίας) 

Το έχω πει πολλές φορές στη Βουλή και θέλω να το επαναλάβω, γιατί το θεωρώ σημαντικό: δεν υπάρχουν περισσότερο ή λιγότερο πατριώτες 'Ελληνες... 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ευτυχώς! 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Και κάθε 'Ελληνας πολιτικός, όποια πολιτική και αν εφαρμόζει, όσα λάθη κι αν κάνει, ακόμα και αν τα λάθη αυτά είναι τραγικά, εμείς πιστεύουμε ότι έχει καλές προθέσεις. 

Η διαφωνία μας με την Κυβέρνηση Σημίτη δεν αφορά στις προθέσεις της. Αφορά στους χειρισμούς της. Και οι χειρισμοί της στην υπόθεση Οτσαλάν υπήρξαν τραγικοί και έβλαψαν σοβαρά τη χώρα και τα συμφέροντά της. 

Κυρίες και κύριοι συνάδελφοι, η τραγωδία Οτσαλάν έχει δύο επίπεδα. 

Το πρώτο αφορά στις βαρύτατες πολιτικές ευθύνες του Πρωθυπουργού της χώρας και, ακόμα περισσότερο, στην τραγική του αδυναμία να αναλάβει τις ευθύνες αυτές ανοιχτά, παλληκαρίσια, απερίφραστα, καθώς και στην προσπάθειά του να μετατεθούν αυτές οι ευθύνες είτε σε Υπουργούς είτε σε απλούς πολίτες. Σε όλους πλην του ιδίου του κ. Σημίτη. 

Το δεύτερο επίπεδο αφορά σε αμείλικτα και αναπάντητα ερωτηματικά, που θέτουν όχι ξένοι, οποιοιδήποτε και αν είναι οι ξένοι, αλλά ερωτηματικά που θέτουν οι 'Ελληνες πολίτες, η ελληνική κοινή γνώμη, όλοι μας εδώ, όχι μόνο της Αντιπολίτευσης, αλλά και της Συμπολίτευσης. 

Στους 'Ελληνες πολίτες, κυρίες και κύριοι συνάδελφοι, και σε κανέναν άλλον, οφείλει τις απαντήσεις που δεν δίνει ο Πρωθυπουργός. 

Το ζήτημα δεν είναι πλέον εάν ο Πρωθυπουργός μπορεί να διαχειριστεί κρίσεις. Από το φιάσκο στα 'Ιμια ως το φιάσκο Οτσαλάν, το πρόβλημα έχει γίνει ακόμα πιο σοβαρό -και θέλω να το επισημάνω: αφορά στην αδυναμία του Πρωθυπουργού της χώρας να αναλάβει τις στοιχειώδεις ευθύνες του. 

Δεν επέλεξα τυχαία τη λέξη "αδυναμία", γιατί μόνο πολιτικά αδύναμοι Πρωθυπουργοί δεν αναλαμβάνουν τις ευθύνες τους. Η μη ανάληψη ευθυνών είναι φυγή, είναι υπεκφυγή, είναι αδυναμία. 'Οσο πιο αδύναμοι αισθάνονται οι όποιοι Πρωθυπουργοί, τόσο πιο ανεύθυνα συμπεριφέρονται. 

Εδώ ισχύει και μία άλλη μεγάλη αλήθεια: ένας Πρωθυπουργός που αδυνατεί να αναλάβει ευθύνες, τις δικές του ευθύνες, αδυνατεί να χειριστεί κρίσεις. Διότι ο χειρισμός κρίσεων απαιτεί, προϋποθέτει, πάνω απ' όλα, ανάληψη ευθυνών. Δεν μπορεί να χειρίζεται κρίσεις, όπως εκείνη των Ιμίων, και να φταίει για όλα η ηγεσία των Ενόπλων Δυνάμεων! Δεν μπορεί να χειρίζεται λεπτά, κρίσιμα, καυτά θέματα, όπως η υπόθεση Οτσαλάν, και να φταίνε για όλα είτε απλοί πολίτες είτε Υπουργοί, πρώην πλέον Υπουργοί! 

Και να ξεκαθαρίσω και κάτι ακόμα: απλοί πολίτες μπορεί να έκαναν τραγικά λάθη, εκμεταλλευόμενοι κι αυτοί την αποσύνθεση του κράτους. 'Ομως μια υπεύθυνη, μια σοβαρή, μια συγκροτημένη κυβέρνηση δεν νοείται να παρασυρθεί από τέτοια λάθη. Την πολιτική της χώρας τη χαράσσει και την καθορίζει η υπεύθυνη κυβέρνηση, όχι οι όποιοι ανεύθυνοι πολίτες. Την απόλυτη ευθύνη για τις όποιες επιλογές και τις συνέπειες, τις επιπτώσεις, την έχει η κυβέρνηση και κανένας άλλος. Επαναλαμβάνω -και το τονίζω- κανένας άλλος. 

Ακόμα, σε ό,τι αφορά τους χειρισμούς ειδικά, σε μεγάλα, σε μείζονα θέματα και, ακόμα περισσότερο, στα μεγάλα εθνικά θέματα, την ευθύνη την έχει ο Πρωθυπουργός, όχι οι Υπουργοί του, είτε τήρησαν τις εντολές του, είτε όχι. 

Σε τέτοια ζητήματα, άλλωστε, έχει βαρύτατη ευθύνη ένας Πρωθυπουργός, ακόμα κι αν αυτονομηθούν οι Υπουργοί του, ακόμα και αν δεν εκτελούν τις εντολές του ή, βεβαίως, εάν ο ίδιος δεν είναι σε θέση να δώσει εντολές. 

Γι' αυτό η δήλωση του Κυβερνητικού Εκπροσώπου στις 18.2.99 υπήρξε πρωτοφανής, διάτρητη, αποκαλυπτική, κυριολεκτικά αδιανόητη, όταν επισήμανε επί λέξει τα εξής: 

"Ο Πρωθυπουργός δεν έχει οποιαδήποτε ευθύνη, γιατί δεν έχει οποιαδήποτε ανάμειξη. Δεν χειρίστηκε ο Πρωθυπουργός κάποια συγκεκριμένη υπόθεση". 

Σοβαρά μιλάτε; Σε ποιους απευθύνεσθε; Σε ποιους τα λέτε αυτά τα πράγματα; 

(Χειροκροτήματα από την πτέρυγα της Νέας Δημοκρατίας) 

Είναι δυνατόν να λέγεται από τα πιο επίσημα χείλη ότι ο Πρωθυπουργός της χώρας τηρούσε αποστάσεις από τους χειρισμούς στην υπόθεση Οτσαλάν και πως δεν είχε οποιαδήποτε, καμία ανάμειξη; Δηλαδή η Κυβέρνηση χειρίστηκε την υπόθεση αυτήν, την τόσο περίπλοκη, πολυσύνθετη, δύσκολη, κρίσιμη, χωρίς καμία ανάμειξη του επικεφαλής της Κυβέρνησης αυτής; Αυτά είναι απίστευτα πράγματα. Αυτά δεν γίνονται πουθενά. Είναι ισχυρισμοί ενοχής και φαιδρότητας συνάμα. Και το κυριότερο -και το υπογραμμίζω- δείχνει ότι η χώρα βρίσκεται -και το λέγω επιεικώς- στα όρια της ακυβερνησίας. 

'Οταν μας λένε επίσημα χείλη ότι ο κ.Σημίτης δεν αναμείχθηκε όχι σε κάποιο δευτερεύον θέμα, σε κάποιο θέμα τρέχουσας διαχείρισης αλλά στην εκρηκτική υπόθεση Οτσαλάν, ε, τότε είναι σαν να μας λένε, σαν να μας λέει ο εκπρόσωπος της Κυβέρνησης: "ξέρετε, η χώρα δεν έχει Πρωθυπουργό". Και αυτή η διαπίστωση δεν μας κάνει να χαιρόμαστε. Κάθε άλλο. Μας γεμίζει θλίψη, κυρίως όμως ανησυχία, βαθύτατη ανησυχία. Γι' αυτό άλλωστε είπα ότι θα ήταν πράξη ευθύνης η παραίτηση ενός Πρωθυπουργού, που διατείνεται πως δεν αναμείχθηκε πως δεν είχε σχέση με την υπόθεση Οτσαλάν και που, με πράξεις και παραλείψεις του, ασχέτως προθέσεων, ζημίωσε τα συμφέροντα της χώρας. 

Κυρίες και κύριοι συνάδελφοι είναι καιρός η πολιτική μας ζωή να περάσει από την παλαιοκομματική αντίληψη του παρελθόντος, την αντίληψη της γενικευμένης ανευθυνότητας, όπου πάντα φταίνε οι γύρω μας, φταίνε οι άλλοι, όλοι οι άλλοι εκτός από τους πραγματικούς υπεύθυνους, επιτέλους στην εποχή της ευθύνης, όπου, πάνω από όλα, όσοι βρίσκονται στην κορυφή κατανοούν και αποδέχονται πως αυτοί που αποφασίζουν αυτοί έχουν και την ευθύνη. Και άρα αναλαμβάνουν τις συνέπειες των αποφάσεων και των πράξεών τους. 

Κυρίες και κύριοι συνάδελφοι όταν ήρθε στην επιφάνεια το φιάσκο Οτσαλάν ήρθε στην επιφάνεια και η κυβερνητική αποσύνθεση. Και το ξέρουμε όλοι αυτό. Και το ξέρουν όλοι οι πολίτες αυτής της χώρας. 'Ηρθαν στην επιφάνεια οι υπεκφυγές, οι αντιφάσεις, η σύγχυση, οι εσωτερικές αντιθέσεις, η υποκρισία και τα απροκάλυπτα ψεύδη. 

Στις 16 Φεβρουαρίου, στο γραπτό του μήνυμα ο κ. Σημίτης δεν απέδιδε ίχνος ευθύνης σε κυβερνητικά στελέχη, σε κανένα κυβερνητικό στέλεχος. 'Εφταιγαν μόνο ο ίδιος ο Οτσαλάν και οι Κενυάτες. Ειδικά δε για τον πρώην Υπουργό Εξωτερικών, ο κυβερνητικός εκπρόσωπος δήλωνε: "Χαίρει της πλήρους πρωθυπουργικής εμπιστοσύνης. Σε λίγες όμως ώρες ο κ.Πάγκαλος είχε χάσει την πρωθυπουργική εμπιστοσύνη, μαζί με δύο άλλους Υπουργούς. Προφανώς σε ώρες πρωθυπουργικού πανικού χρειάζονταν εξιλαστήρια θύματα. Ποτέ όμως δεν εξηγήθηκε γιατί ακριβώς αποπέμφθηκαν αυτοί οι Υπουργοί, γιατί έχασαν εντός είκοσι τεσσάρων ωρών της πρωθυπουργικής εμπιστοσύνης. Ούτε βέβαια διαψεύσθηκε ποτέ δήλωσή τους με δικά τους λόγια ότι ήταν σε διαρκή συνεννόηση με τον κ. Σημίτη, σε όλη τη διάρκεια της κρίσης. 

Το γιατί έχασε ο κ. Σημίτης την εμπιστοσύνη του στους Υπουργούς του δεν το γνωρίζουμε. Γνωρίζουμε όμως πολύ καλά γιατί ο ελληνικός λαός έχει χάσει κάθε εμπιστοσύνη στον κ. Σημίτη. 

(Χειροκροτήματα από την πτέρυγα της Νέας Δημοκρατίας) 

Aπό το χάος εκείνων των ημερών μένει μια αποκαρδιωτική εικόνα και πλήθος ερωτηματικών για χειρισμούς με πολλές σκιές. Τα ερωτηματικά αυτά και πολλά άλλα τα θέτει, το επαναλαμβάνω, η ελληνική κοινή γνώμη, οι 'Ελληνες πολίτες, οι Ελληνίδες και οι 'Ελληνες, που απαιτούν καθαρές απαντήσεις και που μέχρι τώρα ακούν ομιχλώδεις υπεκφυγές. Και ας μην επιχειρεί η Κυβέρνηση να μεταθέσει το θέμα και να αποπροσανατολίσει την κοινή γνώμη, γιατί το μόνο που καταφέρνει είναι να πείθει ολοένα και περισσότερο για την τραγικότητα των λαθών της και τη βαριά της ενοχή. 

Προσωπικές μαρτυρίες όσων από κοντά, οι ίδιοι, ζωντανά, έζησαν τα τραγικά γεγονότα εκείνων των ημερών, πρέπει να γίνουν γνωστές. Πρέπει να συνεκτιμηθούν, πρέπει να αξιολογηθούν. Γι'αυτό και είναι ελάχιστη η υποχρέωση της Κυβέρνησης να παραδώσει την έκθεση του Πρέσβη μας στην Κένυα, τουλάχιστον στους πολιτικούς Αρχηγούς. Εδώ συζητάμε πώς θα διαμορφώσουμε εθνική στρατηγική και δεν έχετε εμπιστοσύνη στους πολιτικούς Αρχηγούς να μάθουν τι περιέχει αυτό το έγγραφο; Το ζήτησα χθες από τον Υπουργό Εξωτερικών. Επιφυλάχτηκε να μου απαντήσει. Θέλω και εδώ να τονίσω ότι αυτό είναι απαίτηση και είναι αυτονόητη απαίτηση σε μια ελεύθερη και ανοικτή κοινωνία, σε μια δημοκρατία, όπου μάλιστα θέλουμε να σταθούμε υπεύθυνα στη διαχείριση των εθνικών θεμάτων, όπου θέλουμε να βγάλουμε τα συμπεράσματα από όλα τα στραβά που έχουν γίνει, για να τα αποφύγουμε στο μέλλον, ενώ εσείς τηρείτε αυτήν τη στάση. Εμμονή στην άρνησή σας απλώς και μόνο επιβαρύνει τη θέση της Κυβέρνησης και ενισχύει τις χειρότερες σκέψεις. 

Κυρίες και κύριοι συνάδελφοι, δεν θέλω να σας κουράσω και δεν θα σας κουράσω με την αστυνομική πλευρά της υπόθεσης. Για το ότι όμως η υπόθεση είχε αστυνομική πλευρά δεν ευθυνόμαστε εμείς, αλλά η Κυβέρνηση, η Κυβέρνηση Σημίτη. Η Κυβέρνηση που έδωσε αστυνομική εξέλιξη σε ένα ζήτημα αμιγώς πολιτικό και το οδήγησε στη σκιά και στο σκοτάδι, ενώ έπρεπε να το κρατήσει στο άπλετο φως. Είναι η Κυβέρνηση, που διάλεξε τους λαβύρινθους των μυστικών υπηρεσιών και τελικά χάθηκε η ίδια μέσα σ'αυτούς τους λαβύρινθους. Είναι η Κυβέρνηση, που διάλεξε μόνη της το δρόμο των διαψεύσεων και της υποκρισίας. Είναι η Κυβέρνηση, που, για περισσότερο από δύο εβδομάδες, έλεγε ψέματα σε όλους. Εξαπατούσε τον ελληνικό λαό, εξαπατούσε το Κοινοβούλιο, εξαπατούσε τις πολιτικές δυνάμεις, εξαπατούσε τη διεθνή κοινότητα, εξαπατούσε και το ίδιο το κυβερνητικό κόμμα. Εξαπατούσε και την πλειοψηφία των ίδιων των μελών της Κυβέρνησης. 

Τι εμπιστοσύνη μπορεί να έχει κανείς σε μια Κυβέρνηση, που συστηματικά υποκρίνεται; 

Και από τη σκοτεινή όμως πλευρά, την αθέατη πλευρά, προκύπτει πλήθος ερωτημάτων, ερωτημάτων που, όσο και να θέλει κανείς να υπεκφεύγει, μας αφορούν όλους. 'Οχι τόσο για την απόδοση της ιστορικής ακρίβειας, αλλά για το πώς ασκείται εξωτερική πολιτική σ'αυτήν τη χώρα, πώς γίνεται ο χειρισμός σε τέτοια μεγάλα θέματα και τι πρέπει να κάνουμε, για να αποφεύγουμε, επιτέλους, τέτοιες ιλαροτραγικές καταστάσεις, τέτοια φιάσκα. 

Μερικά μόνο από αυτά τα ερωτήματα θα θίξω σήμερα. 

Πρώτον: είναι οι κρατικές υπηρεσίες σε τέτοια κατάσταση διάλυσης, ώστε να μπαίνουν στη χώρα προσωπικότητες, που θεωρούνται ανεπιθύμητες και μάλιστα ως επίσημοι προσκεκλημένοι; 

Δεύτερον: πως γίνεται να καταγγέλλει η Κυβέρνηση ιδιώτες, όπως η ίδια λέει, ανεύθυνους κύκλους, με τους οποίους όμως συνεργάστηκε και μυστικοπαθώς και παρασκηνιακώς, για να κρύψει τον Οτσαλάν και εδώ στην Αθήνα και στην Κένυα; 

Τρίτον: γιατί επελέγη η Κένυα, που είναι γνωστό ότι βρίθει από ξένους πράκτορες; 'Ηταν δυνατόν να παραμείνει κρυφή, έστω και για λίγες μέρες, η εκεί παρουσία του στην ελληνική πρεσβεία, στην πρεσβευτική κατοικία; 

Τέταρτον: αφού δεν επιθυμούσαμε κουρδοποίηση των σχέσεών μας με την Τουρκία, γιατί επελέγη μια ελληνική πρεσβεία στην ουσία, για να φιλοξενηθεί ο Οτσαλάν; 

Πέμπτον: είναι γεγονός ότι, όταν έγινε αντιληπτή η παρουσία του, η Αθήνα πίεζε την πρεσβεία μας στην Κένυα να απαλλαγεί το ταχύτερο από το φιλοξενούμενό της, με αποτέλεσμα η προστασία του να περνάει σε δεύτερη μοίρα; 

'Εκτον: έλαβε, ναι ή όχι, διαβεβαιώσεις της ελληνικής Κυβέρνησης ο Οτσαλάν ότι η μετάβασή του στο αεροδρόμιο της Κένυας θα ήταν ασφαλής; 

'Εβδομον: πώς αφέθηκε ο Οτσαλάν ουσιαστικά απροστάτευτος στα χέρια τρίτων στη διαδρομή προς το αεροδρόμιο; 

Τι προκύπτει, κυρίες και κύριοι συνάδελφοι, από τα ερωτήματα αυτά; Προχειρότητα, ερασιτεχνισμός, επιπολαιότητα, σπασμωδικότητα, σύγχυση και, σε κάθε περίπτωση, βαρύτατη ενοχή! 

(Χειροκροτήματα από την πτέρυγα της Νέας Δημοκρατίας) 

'Ολα αυτά μαζί οδήγησαν σε δύο τραγικές συνέπειες: πρώτον, στην τραγωδία του Οτσαλάν και δεύτερον -ακόμη σημαντικότερο για μας- στο να είναι βαριά τραυματισμένο το κύρος της χώρας μας. 

Κυρίες και κύριοι συνάδελφοι, βεβαίως η Κυβέρνηση θα ήθελε να ξεχάσουμε την υπόθεση Οτσαλάν και να ασχοληθούμε μόνο με τις επιπτώσεις της στο εθνικό μέτωπο, στον τουρκικό κίνδυνο που μεγαλώνει. 'Ομως, η υπόθεση Οτσαλάν δεν μπορεί και δεν πρέπει να ξεχαστεί. Γιατί, όσα έγιναν πριν από λίγες ημέρες είναι που εντείνουν, που εκτείνουν, που επιδεινώνουν τα σημερινά προβλήματα. 'Αλλωστε -και εδώ θέλω να το ξεκαθαρίσουμε αυτό- το φιάσκο αυτό δεν είναι ένα μεμονωμένο περιστατικό, ατυχές μέσα στη βαρύτητά του και στην τραγικότητά του, στη διαδρομή της εξωτερικής μας πολιτικής. Αντίθετα, κυρίες και κύριοι συνάδελφοι, αποτελεί τον τελευταίο, τον πιο πρόσφατο, αλλά και χειρότερο κρίκο σε μια μακρά αλυσίδα, σε μια μακρά σειρά λαθών και διολισθήσεων. Δεν είναι η πρώτη σταγόνα. Είναι η σταγόνα που ξεχείλισε το ποτήρι! Από τα 'Ιμια, στις γκρίζες ζώνες, στη Μαδρίτη, μέχρι τους τραγικούς, τους παιδαριώδεις χειρισμούς στο θέμα των πυραύλων S-300. Και θα ήθελα να πω δυο λέξεις για το καθένα, γιατί εδώ ακούγονται πράγματα, που δεν έχουν καμία σχέση με την πραγματικότητα. Και, δυστυχώς, ακούγονται από τα πιο επίσημα χείλη. 

Κυρίες και κύριοι συνάδελφοι, στην υπόθεση των Ιμίων δεν θα σταθώ στο αίσθημα ταπείνωσης όλου του ελληνικού λαού. Θα πω όμως ότι είναι η πρώτη φορά -το τονίζω- η πρώτη φορά που επισημοποιείται εδαφική διεκδίκηση από πλευράς Τουρκίας. Και η συμπεριφορά μας, εκείνες τις ημέρες, οδήγησε στην αποθράσυνση. Λίγους μήνες αργότερα, άρχισε η Τουρκία να θέτει θέματα για μεγάλο αριθμό νήσων και βραχονησίδων. 'Αρχισε να μιλάει για γκρίζες ζώνες με τα πιο επίσημα χείλη της πολιτείας της τουρκικής. Είναι δυνατόν αυτό να χαρακτηρίζεται επιτυχία; 

Πάμε στη Μαδρίτη. Στη συμφωνία της Μαδρίτης δυο πράγματα είναι η ουσία: πρώτον, ότι αναγνωρίσαμε πως στο Αιγαίο έχει ζωτικά συμφέροντα -και μάλιστα ασφαλείας- η Τουρκία και δεύτερον, ότι, εμμέσως πλην σαφώς, απεμπολήσαμε το δικαίωμα της επέκτασης των χωρικών μας υδάτων. 

Και έρχομαι στους S-300. Και ειδικά για τους S-300 είχαμε άλλο ένα δείγμα αποσύνθεσης και ανευθυνότητας στην κορυφή της Κυβέρνησης. Ο απελθών Υπουργός Εξωτερικών μάς είπε ότι κακώς παραγγέλθηκαν. Τα ακριβώς αντίθετα λέει, βέβαια, ο Υπουργός Εθνικής 'Αμυνας. Προ ολίγων εβδομάδων ο πρώην Υπουργός Εξωτερικών, έτσι απλά, ήλθε στη Βουλή και μίλησε επί παντός επιστητού για πάρα πολλή ώρα και, στο τέλος, ανερυθρίαστα, ομολόγησε ότι όλη η πολιτική για τους S-300 ήταν λάθος. 'Ετσι απλά, σαν να μην είχε γίνει τίποτε. 

Ε, αυτό εμείς, κυρίες και κύριοι συνάδελφοι, το λέμε ανευθυνότητα! 

Και μάλιστα επικίνδυνη ανευθυνότητα σε βάρος των εθνικών μας θεμάτων, σε βάρος της Κύπρου, σε βάρος του κυπριακού ελληνισμού. 

Και σε όλη αυτήν την κατάσταση, τι έκανε ο Πρωθυπουργός; Ο Πρωθυπουργός της χώρας ένιπτε πάλι τας χείρας του και δήλωνε πως δεν έχει ευθύνη για το τι έκανε ο προκάτοχός του. Ο προκάτοχός του, που τυχαίνει να προέρχεται από το ίδιο κόμμα και μάλιστα να είναι ιδρυτής του κόμματος αυτού. Σας ερωτώ: είναι εικόνα αυτή κυβέρνησης; 

Η ουσία είναι ότι στο ζήτημα των πυραύλων αφήσαμε την Κύπρο μόνη και εκτεθειμένη και ότι στείλαμε άλλο ένα μήνυμα αδυναμίας, σύγχυσης και προχειρότητας στη γείτονα. 

Η ουσία είναι, η πραγματικότητα είναι, όσο οδυνηρή και αν είναι αυτή, ότι στο θέμα αυτό η Κυβέρνηση επί τρία χρόνια έλεγε ψέματα. Προωθούσε στα λόγια μια πολιτική, την οποία δεν πίστευε και στην πράξη την υπονόμευε, για μικροπολιτικούς και μόνο λόγους. Μπορεί να έχει κανείς εμπιστοσύνη σε μια τέτοια Κυβέρνηση; 

Το ίδιο ακριβώς μήνυμα στείλαμε τώρα με το φιάσκο Οτσαλάν. Βεβαίως, μετά το φιάσκο, η Τουρκία γίνεται πιο επιθετική. Βεβαίως, οι τουρκικές προκλήσεις αυξάνουν. Βεβαίως, τώρα απαιτείται συσπείρωση όλων και αρραγές εθνικό μέτωπο. 

'Ομως, απαιτείται ένα μέτωπο, όχι για να γίνουν και άλλες υποχωρήσεις ούτε για λόγους προσχηματικούς, λόγους υποκρισίας ή συγκάλυψης ευθυνών. Απαιτείται εθνικό μέτωπο, για να σταματήσουν επιτέλους, οι υποχωρήσεις, για να αποκτήσουμε, επιτέλους, στιβαρή εθνική πολιτική, για να μπορέσουμε, επιτέλους, να έχουμε αποτελεσματική πολιτική αποτροπής. 

Σπεύδω εδώ να πω και να επισημάνω κάποια ανησυχητικά κυβερνητικά μισόλογα, που αφορούν στη χρηματοδότηση της Τουρκίας από την Ευρωπαϊκή 'Ενωση και το βέτο. 

Ελπίζω και εύχομαι να μην έχουμε και εδώ εξέλιξη σαν αυτή με τους S-300, που θα προετοιμάζεται, δηλαδή, αργά, σιωπηρά και σταθερά, μέχρι να επιχειρηθεί ο αιφνιδιασμός όλων μας. 

Κυρίες και κύριοι συνάδελφοι, σε ώρες δύσκολες, με υπευθυνότητα και σύνεση, εμείς θα στηρίξουμε τις εθνικές θέσεις της πατρίδας μας και μέσα και έξω από την Ελλάδα. 

(Χειροκροτήματα από την πτέρυγα της Νέας Δημοκρατίας) 

Και παρά την αυστηρή κριτική που σας κάνουμε -και οφείλουμε να την κάνουμε- θα συμπαρασταθούμε στην Κυβέρνηση, στις όποιες σωστές επιλογές της και σ'όσες από αυτές θα περιορίσουν τις βαρύτατες ζημίες, που υπέστη η χώρα από δικούς της χειρισμούς. 

'Αλλωστε, σας θυμίζω ότι, αμέσως μετά την εξέλιξη του φιάσκου Οτσαλάν, αποφύγαμε τους υψηλούς τόνους, παρά τη δικαιολογημένη οργή της κοινής γνώμης, οργή την οποία τη ζήσαμε όλες και όλοι, γιατί δεν επιχειρούμε να αντλούμε κομματικά οφέλη, πάνω και μέσα από εθνικό κόστος. 

'Ομως, εδώ πρέπει επιτέλους, έχοντας πληρώσει βαρύτατα τιμήματα από επιπολαιότητες και τέτοιου είδους τραγικούς χειρισμούς, να ξεκαθαρίσουμε ορισμένα πράγματα. 

Πρέπει από τα γενικά περί εθνικής ενότητας και ομοψυχίας, ωραίων λόγων και εξωραϊσμών, να πάμε στα συγκεκριμένα για την εθνική συνεννόηση. Και η εθνική συνεννόηση ούτε είναι ούτε μπορεί να παραμένει ευχολόγιο. Απαιτεί αποφάσεις, πρωτοβουλίες, συγκεκριμένα μέτρα, πράξεις πολιτικές. 

'Εχουμε ζητήσει επίμονα τη δημιουργία Εθνικού Συμβουλίου Εξωτερικής Πολιτικής, χρόνια τώρα. Σας έχουμε καταθέσει μάλιστα και σχετική πρόταση νόμου -και αν δεν την έχετε ή αν δεν τη βρίσκετε, με χαρά να σας την ξαναστείλουμε- ώστε, επιτέλους, να διαμορφωθεί εθνική στρατηγική ή έστω, να είμαι επιεικέστερος, να τεθούν οι βάσεις για την έναρξη επεξεργασίας και χάραξης εθνικής στρατηγικής. Αυτό είναι το μέγα ζητούμενο, αυτή πρέπει να είναι η μεγάλη μας προτεραιότητα, με μακρόπνοους στόχους, με μακροχρόνια πολιτική... 

(Χειροκροτήματα από την πτέρυγα της Νέας Δημοκρατίας) 

...που δεν θα αλλάζει από τη μια κυβέρνηση στην άλλη, τουλάχιστον σε ό,τι αφορά τα θεμέλια, τους βασικούς άξονες, τις μεγάλες προτεραιότητες και στοχεύσεις της εθνικής μας συμπεριφοράς, που να δώσει στην πατρίδα μας προοπτική, συγκροτημένη επιτέλους εξωτερική πολιτική, συνεκτική προσέγγιση στα εθνικά θέματα. 

'Ομως, η Κυβέρνηση κωφεύει και ο Πρωθυπουργός αρνείται επίμονα αυτήν την πάγια πρότασή μας, την εθνικά υπεύθυνη πρόταση. 

Τι να συμπεράνουμε; 'Οτι δεν πιστεύετε στην ανάγκη της εθνικής στρατηγικής; Αυτό δείχνει η συμπεριφορά σας. Θα σας έλεγα μάλιστα ότι αυτές ακόμα το αποδεικνύει η μεταχείριση, που έχει επιφυλάξει η Κυβέρνηση, σε δική της πρόταση και σε δικό της νόμο που ψήφισε προ τετραετίας περίπου, με περιεχόμενο τη διακομματική επιτροπή για τα εξωτερικά θέματα. Την ψηφίσατε ως νόμο προ τετραετίας και την ξεχάσατε, "τη βάλατε στο ράφι". Ποτέ δεν συνεστήθη, ποτέ δεν συνεκλήθη! Σκοπίμως βέβαια, δεν έγινε τυχαία αυτό. 

Κυρίες και κύριοι συνάδελφοι, η συμπεριφορά σας δείχνει ότι χρειάζεστε τη στήριξη της Αντιπολίτευσης στις δύσκολες ώρες και μετά επανέρχεσθε στις γνώριμες συνταγές της προχειρότητας και των περιστασιακών επιλογών. Ο Πρωθυπουργός αναζητεί δεκανίκι, άλλοθι, στήριγμα, για να "κουκουλώσει" τα τραγικά του λάθη και μετά να συνεχίσει την πορεία της ανευθυνότητας. 

Θέλω επίσης να τονίσω ότι ο νέος Υπουργός Εξωτερικών ομολόγησε την ανάγκη να συσταθεί Εθνικό Συμβούλιο Εξωτερικής Πολιτικής, προσχώρησε δηλαδή στην πάγια άποψη και πρόταση της Νέας Δημοκρατίας. Απαιτούμε από τον κ. Σημίτη να μας πει σήμερα, εδώ και τώρα, αν δέχεται αυτήν την πρόταση, που είναι και δική μας, αλλά και άλλων πολιτικών δυνάμεων. Αυτό θα είναι τουλάχιστον ένα πρώτο βήμα, ένα θεμέλιο, για να αρχίσουμε επιτέλους να χτίζουμε και να μην ξαναδούμε τέτοιου είδους διασυρμούς. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οφείλει να το ξεκαθαρίσει. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, όσο μας λείπει η εθνική στρατηγική, τόσο αυτή θα περισσεύει στην Τουρκία, άρα τόσο θα αυξάνονται οι κίνδυνοι για τη χώρα μας. Μπροστά στους κινδύνους αυτούς, είναι καιρός να καταλάβουμε ότι οι δικές μας επιλογές ενθαρρύνουν ή αποθαρρύνουν τον τουρκικό επεκτατισμό. 

Το πώς αντιδρούμε, λοιπόν, εμείς στην επιθετικότητα της Τουρκίας είναι καθοριστικό, είναι πρωταρχικής σημασίας. Το τι μηνύματα στέλνουμε στη γείτονα, το τι μηνύματα στέλνουμε στη Διεθνή Κοινότητα, το τι μηνύματα στέλνουμε ακόμα και στους Ευρωπαίους εταίρους μας είναι καταλυτικό θέμα. Η δική μας συμπεριφορά, η δική μας αποφασιστικότητα θα επηρεάσει αποφασιστικά και τη συμπεριφορά της Τουρκίας. 

'Ολες και όλοι στη διεθνή κοινωνία πρέπει να γνωρίζουν επακριβώς τι θέλουμε, τι δεν είμαστε διατεθειμένοι να ανεχθούμε, ποια είναι τα όριά μας. Και από τα όριά μας αυτά -εφόσον τα θέσουμε- είναι αδιανόητο να κάνουμε πίσω. 

Εάν κάνουμε πίσω -θέλω να το τονίσω αυτό- τότε φέρνουμε πιο κοντά την κρίση, τότε μεγαλώνουμε τις πιθανότητες ακόμα και της σύγκρουσης. Δεν θα φέρουμε πιο κοντά την ειρήνη, γιατί υπάρχει μία ακατάλυτη ιστορική αλήθεια: η αδυναμία σαν μαγνήτης ελκύει την επιθετικότητα, δεν την κατευνάζει. Η παραγνώριση αυτής της αλήθειας έχει βαρύτατο εθνικό κόστος. Αγνοώντας την αλήθεια αυτή, έχουμε απέναντί μας μία Τουρκία, που γίνεται όλο και πιο προκλητική, όλο και πιο θρασεία, όλο και πιο επιθετική. 

Πριν από λίγες εβδομάδες βρέθηκα στη μαρτυρική Κύπρο. Είπα και εκεί ότι είναι ανάγκη επιτέλους να πάμε σε μία συνεννόηση και μία ευρύτερη συμφωνία όλου του Ελληνισμού, πάνω σε μία καλά μελετημένη στρατηγική που θα αναδίδει σιγουριά και σθένος, αυτοπεποίθηση και αποφασιστικότητα. Αυτό -μην έχουμε αυταπάτες- είναι η μόνη ελπίδα κατά όλων των απειλών, κατά όλων των κινδύνων. 

Θέλω εδώ να ξεκαθαρίσω ότι εμείς έχουμε τη θέληση, τη βούληση, τη διάθεση να προχωρήσουμε σ' αυτήν την κατεύθυνση της εθνικής συνεννόησης και της εθνικής στρατηγικής, να συμβάλουμε έμπρακτα και αποφασιστικά. 

(Χειροκροτήματα από την πτέρυγα της Νέας Δημοκρατίας) 

'Εχετε όμως εσείς την αντίστοιχη διάθεση; Γιατί τα μέχρι τώρα δείγματα γραφής είναι δυστυχώς αποκαρδιωτικά. Εκτός -οφείλω να το πω και αυτό- αν εννοείτε ως εθνική στρατηγική το να χειρίζεστε εν κρυπτώ τα εθνικά θέματα και μάλιστα τα μεγάλα και ευαίσθητα εθνικά θέματα, να προσπαθείτε να μας κρατάτε στο σκοτάδι, να μας εξαπατάτε συστηματικά και, στο τέλος, αφού τα έχετε κάνει θάλασσα, αφού έχετε εκθέσει τη χώρα σε κινδύνους, αφού έχετε πληγώσει και τραυματίσει το κύρος και το γόητρο της Ελλάδας, να μας ζητάτε να μην κάνουμε κριτική, να μην εντοπίζουμε ευθύνες, αλλά να σας χειροκροτήσουμε και από πάνω. 

Αυτό, όμως, δεν είναι εθνική στρατηγική. Αυτό είναι φθηνή φαρσοκωμωδία και εμείς σε τέτοια δεν συμμετέχουμε. 

(Χειροκροτήματα από την πτέρυγα της Νέας Δημοκρατίας) 

Θέλω, όμως, να στρέψω την προσοχή σας, κυρίες και κύριοι συνάδελφοι και σε ένα άλλο θέμα, που κατά την άποψή μου είναι το αποκορύφωμα της υποκρισίας και η απόλυτη απόδειξη της ομολογημένης ενοχής. Ο ισχυρισμός ότι "Tι να κάνουμε τώρα; 'Ο,τι έγινε έγινε. Ας τα ξεχάσουμε, διότι ο κ. Σημίτης οδηγεί τη χώρα στην Ευρώπη" αυτό κι αν είναι υποκρισία, αυτό και αν είναι μπλόφα ολκής. 

Κύριοι της Κυβέρνησης, ευθύνεστε για την κατάντια του κράτους. Ευθύνεστε για την τριτοκοσμική πραγματικότητα. Ευθύνεστε για τις αλχημείες και τα μαγειρέματα αριθμών, που στοχεύουν στην ονομαστική και μόνο σύγκλιση. Ευθύνεστε για δεικτολαγνεία αδιαφορώντας για την ανεργία, για την πραγματική κατάσταση της οικονομίας και της κοινωνίας. Ευθύνεστε, που μόνο εμείς μείναμε έξω από την Οικονομική και Νομισματική 'Ενωση το Μάιο του 1998. Ευθύνεστε που στην ΟΝΕ θα μπει μια χώρα αδύναμη, μια χώρα ουραγός, μια χώρα γεμάτη ανασφάλεια για τη μετά ΟΝΕ εποχή. Ευθύνεστε, γιατί με την καθυστέρηση εκθέσατε τη χώρα, καταστήσατε ευάλωτη τη χώρα σε πιέσεις και εκβιασμούς. 

Ε, θέλω, λοιπόν, να σας πω ότι η πραγματική εγγύηση για τον ευρωπαϊκό προσανατολισμό της Ελλάδας είμαστε εμείς. Και είμαστε εμείς, γιατί υπηρετούμε αυτήν την προτεραιότητα με συνέχεια, με συνέπεια, με αξιοπιστία και διαχρονικότητα. 

(Χειροκροτήματα από την πτέρυγα της Νέας Δημοκρατίας) 

Γιατί επιτύχαμε την ένταξη της χώρας στην Ευρώπη. Γιατί ακόμα και ως Αντιπολίτευση σάς σύρουμε και σας σπρώχνουμε στη σωστή κατεύθυνση. 

Αναρωτήθηκε ποτέ κανείς αν, στη θέση μας, ήταν Αξιωματική Αντιπολίτευση η δική σας παράταξη και εσείς, πώς θα φερόσασταν, με πόση ανευθυνότητα; Κι ακόμα, εμείς είμαστε η εγγύηση, γιατί εμείς πιστεύουμε στην πραγματική σύγκλιση, γιατί εμείς πιστεύουμε ότι στην ευρωπαϊκή οικογένεια δεν πρέπει να είναι μια Ελλάδα λαχανιασμένη και δεύτερη, αλλά μια Ελλάδα που θα αναδίδει αυτοπεποίθηση, που θα πατάει στα δικά της πόδια και θα μπορεί να προστατεύσει και τα συμφέροντά της, αλλά και την τιμή της και την αξιοπρέπειά της. 

Κυρίες και κύριοι συνάδελφοι, η εξωτερική πολιτική είναι μια πάρα πολύ σοβαρή υπόθεση και, αν αυτό ισχύει για όλες τις χώρες, για όλους τους λαούς, για όλα τα έθνη, ισχύει κατά μείζονα λόγο για μας, για πολύ συγκεκριμένους λόγους, στους οποίους δεν χρειάζεται να εντρυφήσω πολύ. Γιατί αντιμετωπίζουμε υπαρκτή, πραγματική απειλή από μια χώρα, που έχει υιοθετήσει για τον εαυτό της συμπεριφορά ηγεμόνα στην ευρύτερη περιοχή, που αξιώνει απ' όλους τους γείτονές της να προσαρμόσουν τη συμπεριφορά τους στις δικές της αξιώσεις. Ε, γι' αυτόν το λόγο δεν μπορεί να παίζει κανένας με την εξωτερική πολιτική. Δεν μπορεί αυτή να γίνεται αντικείμενο ελαφρότητας, επιπολαιότητας, ερασιτεχνισμού. Δεν μπορεί να μην έχουμε στοιχειώδη σχεδιασμό, στοιχειώδη εθνική πολιτική. Δεν είναι δυνατόν να μην έχουμε συγκροτημένη πολιτική άμυνας και αποτροπής, πολιτική ενίσχυσης των Ενόπλων Δυνάμεων, που, δυστυχώς, και αυτή καθυστερεί με ευθύνη σας ιδιαίτερα επικίνδυνα. 

Κυρίες και κύριοι συνάδελφοι, το φιάσκο Οτσαλάν έρχεται να επιβεβαιώσει όσα λέμε και ξαναλέμε επίμονα τα τελευταία χρόνια, ότι η παρακμή και η αποσύνθεση έχουν απλωθεί παντού. Αυτή η Κυβέρνηση σε ένα φαύλο κύκλο παράγει παρακμή και μετά γίνεται θύμα της παρακμής που η ίδια δημιούργησε. Και μόνο ως παρακμιακό φαινόμενο μπορεί να δει κανείς τους χειρισμούς στην υπόθεση Οτσαλάν. 

Από καιρό φωνάζουμε για τη διάλυση του κράτους. Δικαιωθήκαμε! Για την απουσία εθνικής στρατηγικής. Δικαιωθήκαμε! Για προχειρότητες και ερασιτεχνισμούς σε κάθε τομέα του δημόσιου βίου. Δικαιωθήκαμε! Για αδύναμο Πρωθυπουργό. Δικαιωθήκαμε! Για αδιέξοδες επιλογές, για γενικευμένη κρίση, για παρακμή. Και δυστυχώς -και τονίζω τη λέξη- καθημερινά δικαιωνόμαστε. 

Σε αυτό το κλίμα δεν μπορεί παρά να ανησυχούμε. Και ανησυχούμε περισσότερο, γιατί οι εθνικοί κίνδυνοι μεγαλώνουν. Ανησυχούμε επίσης, γιατί ο Πρωθυπουργός, αδύναμος, δεν αναλαμβάνει τις ευθύνες του. Δεν μπορεί να αναλάβει φαίνεται τις ευθύνες του. 

Ανησυχούμε, γιατί, αποφεύγοντας τις ευθύνες που του αναλογούν, αδυνατεί να διαχειριστεί κρίσεις και μάλιστα σε τόσο ευαίσθητα θέματα. Και η μία κρίση μετά την άλλη τελικά υπερβαίνουν και τον Πρωθυπουργό και την Κυβέρνησή του. Στην ουσία -και αυτή είναι η μεγάλη αλήθεια- η σελίδα αυτής της Κυβέρνησης έχει κλείσει. 'Εχετε ολοκληρώσει τον ιστορικό σας κύκλο. Μόνο ο λαός πλέον μπορεί να δώσει τη λύση. Ο λαός θα γυρίσει τη σελίδα αυτή. Εσείς πεισματικά αρνείσθε να του δώσετε την ευκαιρία. Μέχρι τότε εμείς θα κάνουμε το καθήκον μας και με κριτική, και με προτάσεις, και με πρωτοβουλίες, και με στήριξη των μεγάλων εθνικών επιλογών. Ευχόμαστε απλώς μέχρι να γυρίσει οριστικά αυτή η σελίδα, να μην επιβαρυνθεί και άλλο η πατρίδα μας! Γιατί ένα είναι το μεγάλο και συνάμα το απλό δεδομένο, αυτό που ξέρουν όλες οι Ελληνίδες και όλοι οι 'Ελληνες, επαναλαμβάνω, ασχέτως και αδιακρίτως πολιτικής παράδοσης της καθεμιάς και του καθένα ή προτιμήσεων εκλογικών: ότι την ανάταξη από τη σημερινή αναπηρία, το πέρασμα από την παρακμή στην αναγέννηση και τη δημιουργία, την πραγματική διασφάλιση του ευρωπαϊκού προσανατολισμού της χώρας μόνο μια νέα, μια άφθαρτη, μια αποτελεσματική, μια ισχυρή, μια δυνατή κυβέρνηση μπορεί να προσφέρει στη χώρα. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Ο Πρωθυπουργός κ. Κωνσταντίνος Σημίτης έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η ομιλία του κ. Καραμανλή είχε δύο τμήματα. 

Το πρώτο τμήμα ήταν αστυνομικής υφής. 'Ηταν σύμφωνο με τον τρόπο που γράφονται τα αστυνομικά μυθιστορήματα για το ποιος φταίει. Και η απάντηση ήταν απλή, φταίει ο Πρωθυπουργός. Αυτό ήταν το μοτίβο του, γιατί έτσι του έχουν συστήσει οι σύμβουλοί του επί των δημοσίων σχέσεων, τα πάντα πρέπει να προσωποποιούνται, τα πάντα πρέπει να ανάγονται σε μία προσωπική αντίθεση, τα πάντα πρέπει να επικεντρώνονται σε δύο πρόσωπα. 

Ως προς την εξωτερική πολιτική, βέβαια, γιατί αυτό ήταν το αντικείμενο συζήτησης, όλο αυτό το τμήμα δεν προσέφερε τίποτα. Προσέφερε μονάχα στο να αποδείξει την ικανότητά του ο κ. Καραμανλής σε προσωπικούς χαρακτηρισμούς, σε προσωπικά σχόλια και σε ύβρεις. Την έχει δείξει και άλλοτε. 

'Ερχεται το δεύτερο τμήμα. Το δεύτερο τμήμα ήταν μία καταιγιστική κριτική των κυβερνητικών χειρισμών, η οποία πολλές φορές διαστρέβλωνε τα γεγονότα, παρουσίαζε πράγματα, τα οποία ήταν αναληθή, παραδείγματος χάριν ότι στη Συμφωνία της Μαδρίτης υπάρχει από την πλευρά της Ελλλάδος συμφωνία να μην ασκήσει τα δικαιώματά της επί των δώδεκα μιλίων κ.ο.κ. Αλλά εγώ θα ήθελα να ρωτήσω ποια είναι η πρόταση της Νέας Δημοκρατίας. 

(Θόρυβος διαμαρτυρίες από την πτέρυγα της Νέας Δημοκρατίας) 

Να το ακούσετε, κύριοι! Να το ακούσετε, διότι όταν έρχεσθε εδώ και λέτε ότι δεν έγινε αυτό σωστά, δεν έγινε εκείνο σωστά, δεν έγινε το άλλο σωστά, δεν έπρεπε να λεχθεί αυτό, δεν έπρεπε να πράξετε έτσι, θα θέλαμε και μεις μια φορά να ακούσουμε τι θα έπρεπε να γίνει. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να φύγετε! 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ωραία! Αυτή είναι η πολιτική σας! Το είπατε πολύ ωραία, καμιά ουσία, μονάχα η εξουσία! Αυτό θέλετε! 

(Χειροκροτήματα από την πτέρυγα του ΠΑ.ΣΟ.Κ) 

ΠΡΟΕΔΡΟΣ (Απόστολος Κακλαμάνης): Καμιά φορά οι διακοπές έχουν και απαντήσεις! 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κάποτε και εμείς θα θέλαμε να ακούσουμε, εφόσον τόσα ωραία λέγονται με τόσο πάθος περί εθνικής στρατηγικής, πώς αντιλαμβάνονται και οι κύριοι την εθνική στρατηγική! Πρέπει δηλαδή να πάμε σε ένα κλειστό δωμάτιο; Πρέπει να είμαστε λίγοι γύρω από το τραπέζι, για να ακούσουμε αυτές τις απόψεις της Νέας Δημοκρατίας; 

Δεν μπορούμε να ακούσουμε εδώ στη Βουλή ενώπιον του ελληνικού λαού τι πρεσβεύουν για την εξωτερική πολιτική; 

Και τα λέω αυτά, κυρίες και κύριοι συνάδελφοι, διότι υπάρχει ένας τόνος που ακούγεται στην κριτική αυτή και είναι ο τόνος αυτός, ο οποίος εκφράζεται με τη λέξη "υποχωρητικότητα", με τη λέξη "ενδοτισμός". 

Θα ήθελα να ακούσω και εγώ τι άλλο θα πράττατε, διότι πολύ φοβάμαι ότι η δική σας αντίληψη των πραγμάτων, είναι η αντίληψη της εξωτερικής πολιτικής που δυστυχώς το λέω θα εξυπηρετούσε τα μέγιστα την Τουρκία. Γιατί τι θέλει η Τουρκία; Η Τουρκία η οποία φωνασκεί, η Τουρκία η οποία χρησιμοποιεί κορόνες, η Τουρκία η οποία σε κάθε ευκαιρία προσπαθεί να δημιουργήσει ένα θέμα, θέλει από την απέναντι πλευρά κάποιον ο οποίος να συμπεριφέρεται με ακριβώς τον ίδιο τρόπο. Θέλει από την απέναντι πλευρά κάποιον στο δικό της επίπεδο, για να δείξει έτσι στις τρίτες χώρες ότι εδώ εμείς οι Βαλκάνιοι τσακωνόμαστε και τσακωνόμαστε στο ίδιο επίπεδο και άρα δεν υπάρχει προκοπή σ' αυτό το θέμα, χρειάζεται μια διαπραγμάτευση, χρειάζεται μια επέμβαση, είμαστε στο ίδιο επίπεδο. Ε, δεν είμαστε στο ίδιο επίπεδο και δεν θα κατέβουμε σ' αυτό το επίπεδο όσο και αν εσείς προσπαθείτε να σπρώξετε την εξωτερική πολιτική σ' αυτήν την κατεύθυνση! Είναι μεγάλο λάθος αυτό! 

(Χειροκροτήματα από την πτέρυγα του ΠΑ.ΣΟ.Κ.) 

ΙΩΑΝΝΗΣ ΚΕΦΑΛΟΓΙΑΝΝΗΣ: Να συμβιβάζεστε! Να υποχωρείτε! 

(Θόρυβος-κωδωνοκρουσίες) 

ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε! Παρακαλώ! Σεβαστείτε επιτέλους το χώρο και τον ομιλητή! 

Παρακαλώ να μη γράφεται καμία διακοπή. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: ... 

ΠΡΟΕΔΡΟΣ (Απόστολος Κακλαμάνης): Είστε κάτι χειρότερο, κύριε συνάδελφε. Σας παρακαλώ! 

Παρακαλώ συνεχίστε, κύριε Πρόεδρε. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ακούσαμε από τον κ. Καραμανλή ότι μετά τα όσα συνέβησαν η θέση της Ελλάδος είναι εξασθενημένη. Μπορεί να υπάρχει κάποιο ειδικό βαρόμετρο που έχει ο κ. Καραμανλής με το οποίο να μετρά το πόσο εξασθενημένη είναι ή όχι η χώρα. Ο καθένας μπορεί να έχει το βαρόμετρό του και να υπάρχει μια συζήτηση ατέρμονη γύρω απ' αυτό το θέμα. 

Εγώ όμως θέλω το εξής να πω: Η Ελλάδα συμμετείχε στη Σύνοδο Κορυφής της Βόννης. Στη Σύνοδο Κορυφής της Βόννης την περασμένη εβδομάδα θέσαμε το θέμα το κουρδικό και του Οτσαλάν και συζητήθηκε και επιβεβαιώθηκε από την Προεδρία η απόφαση που πάρθηκε με πρωτοβουλία της Ελλάδας στο Συμβούλιο Υπουργών Εξωτερικών και η υποχρέωση να προχωρήσουν σε εφαρμογή αυτής της απόφασης. Και όσον αφορά την ουσία των θεμάτων οι θέσεις της Ελλάδας για την "ΑΤΖΕΝΤΑ 2000", για το ποια κριτήρια θα εφαρμοστούν, πόσοι πόροι θα διατεθούν, ήταν θέσεις οι οποίες υποστηρίχθηκαν και από άλλες χώρες και υπήρχε μια ενιαία παράταξη ορισμένων χωρών για να προωθήσουμε αυτές τις θέσεις. Πουθενά στη συζήτηση δεν αντελήφθην από κανέναν να εκφραστεί η άποψη ότι εσείς που έχετε μπλέξει δεν ξέρω με τι, δεν μπορείτε να εκφράζετε τέτοιες απόψεις. Αυτό θα ήταν μια εξασθένηση. 

Κάναμε τη διαπραγμάτευση και τη συνεχίζουμε με μαχητικότητα και θα την κάνουμε για να έχουμε τελική επιτυχία. Δεν είναι εξασθενημένη η θέση της Ελλάδας. 

(Χειροκροτήματα από την πτέρυγα του ΠΑ.ΣΟ.Κ.) 

(Θόρυβος-κωδωνοκρουσίες) 

'Οσον αφορά τώρα -και θα περιοριστώ σε δυο ακόμη θέματα- το θέμα της εθνικής στρατηγικής. Αν κατάλαβα καλά τον κ. Καραμανλή θέλει να καθίσουμε σε ένα τραπέζι και να καταγράψουμε τα όρια -αυτή ήταν η έκφρασή του- που δεν θα κάνουμε πίσω. Και τι θα γίνει; Θα βγούμε έξω δηλαδή και θα πούμε "αυτά είναι τα όρια που δεν θα κάνουμε πίσω"; Είναι αφέλεια αυτό. Γίνεται ποτέ έτσι η διαπραγμάτευση; Δηλώνεις εξ αρχής ποιο είναι το ύστατο σημείο το οποίο θα υποστηρίξεις; 

Μετά οι άλλοι αμέσως θα σε πάνε σ' αυτό το σημείο και θα σε πιέζουν να πας πιο πίσω. Τι αντίληψη είναι αυτή για τη διαμόρφωση της εξωτερικής πολιτικής και για την εθνική στρατηγική; 

Κυρίες και κύριοι συνάδελφοι, εθνική στρατηγική υπάρχει και σας εξήγησα, σας ανέπτυξα ποια είναι η εθνική στρατηγική. Η εθνική στρατηγική που θέλει την ισχυροποίηση της Ελλάδας μέσα από τις ευρωπαϊκές διαδικασίες, μέσα από την παρουσία της στα Βαλκάνια, στην Ανατολική Μεσόγειο και στην παρευξείνια περιοχή. 

Και βεβαίως πρέπει να συζητήσουμε με όλους. Εγώ έχω κάνει επαφές με τους Αρχηγούς των άλλων κομμάτων, οι Υπουργοί Εξωτερικών και ο Υπουργός Εξωτερικών τώρα έχει κάνει επαφές με τους Αρχηγούς των άλλων κομμάτων, το Υπουργείο Εξωτερικών είναι πρόθυμο να δώσει τις όποιες πληροφορίες θέλουν, υπάρχει επαφή. Κι έχουμε δηλώσει επανειλημμένως ότι η Διαρκής Επιτροπή της Βουλής για θέματα εξωτερικής πολιτικής και άμυνας είναι ένα βήμα που μπορούν να αναπτυχθούν απόψεις και να αναζητηθούν κοινές κατευθύνσεις. 'Ολοι λέμε, η Βουλή είναι υποβαθμισμένη, ξεχνάμε τη Βουλή, δεν βοηθάμε τη Βουλή να έχει πρωτοβουλίες, αλλά, όταν υπάρχουν όργανα στη Βουλή, τα οποία μπορούμε να αξιοποιήσουμε, δεν τα θέλουμε και θέλουμε να δημιουργήσουμε άλλα όργανα και άλλες διαδικασίες. 'Εχουμε μία εμπειρία, κυρίες και κύριοι συνάδελφοι, από τα άλλα όργανα και τις άλλες διαδικασίες και την εμπειρία η οποία υπήρξε στο θέμα των Σκοπίων. Αυτό ήταν ένα βήμα -το άλλο όργανο- μέσα από το οποίο έγινε πλειοδοσία ποιος θα φανεί πιο άτεγκτος, ποιος θα φανεί πιο επιθετικός. Ε, δεν γίνεται εξωτερική πολιτική με αυτόν τον τρόπο... 

(Θόρυβος από την πτέρυγα της Νέας Δημοκρατίας - κωδωνοκρουσίες) 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν έγινε πλειοδοσία, λάθος κάνετε! 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): ...με το να προβάλλουμε αιτήματα όσο το δυνατόν πιο εξωφρενικά ή πιο υπερβολικά, για να ακριβολογώ, για να μη λεχθεί τίποτε ότι δήθεν υποχωρούμε. Αν θέλουμε να κάνουμε σοβαρά συνεννόηση, ας αξιοποιήσουμε αυτούς τους διαύλους που υπάρχουν, ας αξιοποιήσουμε τη Βουλή και τότε μπορούμε να προχωρήσουμε και σε όποια άλλη λύση. Αλλά να κάνουμε πρώτα σοβαρά το βήμα και να μη χρησιμοποιούμε την ιδέα της συνεννόησης εδώ, μόνο και μόνο για εκμετάλλευση! 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας, κ. Καραμανλής έχει το λόγο. 

(Θόρυβος από την πτέρυγα της Νέας Δημοκρατίας) 

Σταματήστε επιτέλους, σταματήστε! Βλέπετε τώρα πήρε το λόγο ο κ. Καραμανλής. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, να συμπεράνω, από τα όσα χειμαρρώδη είπε ο κ. Σημίτης, πρώτον ότι δεν απάντησε σε κανένα από τα ερωτήματα που του έθεσα. Δεύτερον ότι επιμένει -και αυτό είναι ίσως το χειρότερο- να μην αναλαμβάνει τις βαρύτατες προσωπικές του ευθύνες. 

ΧΡΗΣΤΟΣ ΡΟΚΟΦΥΛΛΟΣ: 'Οσες ανέλαβε ο θείος σας, όταν επί των ημερών του το 4% έγινε 37% στην Κύπρο. 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ, μη διακόπτετε! 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Τρίτον, το επικινδυνότερο, να μην αντιλαμβάνεται τις συνέπειες από την πολιτική που ακολούθησε σε μια σειρά από θέματα, που είχα την ευκαιρία να αναπτύξω πριν και που τραυμάτισαν τη χώρα, την οδήγησαν σε υποχωρήσεις και σε εξασθένηση! Το θέμα δεν είναι να μας κάνετε κηρύγματα τι είναι η εξασθένηση, το επικίνδυνο είναι ότι δεν καταλαβαίνετε ότι εξασθενεί η θέση της χώρας! 

(Χειροκροτήματα από την πτέρυγα της Νέας Δημοκρατίας) 

Και στη θέση σας, στη δεινή θέση σας, δεν θα έκανα ευφυολογήματα για βαρόμετρα και άλλα. 

Κύριε Πρόεδρε, καταλαβαίνω επίσης ότι με διάφορα ανίσχυρα επιχειρήματα, δήθεν επιχειρήματα, ο κ. Σημίτης αρνείται να κάνουμε επιτέλους ένα βήμα για τη διαμόρφωση εθνικής στρατηγικής, όρων εθνικής συνεννόησης. Λυπούμαι γι' αυτό, γιατί πιστεύω ότι πέρα από τις κριτικές, πέρα από τους εντοπισμούς ευθυνών, είναι ανάγκη και θα μπορούσε η σημερινή συζήτηση να αποτελέσει ένα πρώτο βήμα στη θετική κατεύθυνση. Και εν πάση περιπτώσει, το μόνο που κατάλαβα είναι ότι άδειασε το νέο του Υπουργό Εξωτερικών, ο οποίος -και είναι προς τιμήν του- εδέχθη και πρότεινε και ο ίδιος να συσταθεί επιτέλους Εθνικό Συμβούλιο Εξωτερικής Πολιτικής. 

Θέλω ακόμα να πω ότι θεωρώ απαράδεκτη και επικίνδυνη τη ρητορική ερώτηση αν είναι αφέλεια το να προσδιορίσουμε τα όριά μας, να ξεκαθαρίσουμε τι θέλουμε και από ποιο σημείο και μετά δεν υποχωρούμε ποτέ. Εγώ το θεωρώ καθοριστικό αυτό, έστω και αν τα περισσότερα είναι προφανές ότι θα είναι κοινώς αποδεκτά και ότι δεν θα χρειασθεί πολύ να τα ψάξουμε. 'Εχουμε όμως πικρή εμπειρία από τους δικούς σας χειρισμούς και τις δικές σας υποχωρήσεις. Και αν συνεχίσετε έτσι, και την κρίση φέρνετε πιο κοντά και την πιθανότητα της σύγκρουσης. 

(Χειροκροτήματα από την πτέρυγα της Νέας Δημοκρατίας) 

Επειδή κάνατε κάποιους υπαινιγμούς περί υπευθυνότητας και ανευθυνότητας, ήθελα να ξεκαθαρίσουμε εδώ κάτι. Αυτό το θέμα δεν θα το άγγιζα στη θέση σας και καλά θα κάνετε να μην το αγγίζετε. 

Εμείς, παρά τους αδιανόητους, τραγικούς ισχυρισμούς σας, διαλέξαμε την υπεύθυνη στάση. Ακόμη και τα ίδια τα κυβερνητικά στελέχη αναγνώρισαν ότι ήταν πολύ οξύτερη η κριτική που σας ασκήθηκε από μέλη, στελέχη του κόμματός σας, παρά από την Αξιωματική Αντιπολίτευση. 

Επιλέξαμε αυτήν την οδό όχι μόνο γιατί είναι παράδοση και αξία, την οποία υπηρετούμε διαχρονικά, η πορεία της εθνικής ευθύνης, αλλά γιατί πιστεύουμε ότι είναι κακό για τον τόπο να έχει μια τόσο τραυματισμένη Κυβέρνηση. Και είναι τραυματισμένη Κυβέρνηση όχι γιατί την τραυμάτισαν οι πολιτικές δυνάμεις ή η Αξιωματική Αντιπολίτευση, αλλά γιατί μόνοι σας προκαλέσατε αυτά τα τραύματα. Αυτοτραυματιστήκατε από ολέθριους, παιδαριώδεις, ερασιτεχνικούς χειρισμούς. Και το χειρότερο είναι ότι αυτός ο τραυματισμός δεν αφορά μόνο στο κόμμα σας. Τον τόπο τραυματίσατε, κύριε Σημίτη! 

Στην υπόθεση Οτσαλάν θέλω να επαναλάβω κάτι. Το μεγάλο θέμα δεν είναι οι χειρισμοί ούτε τα λάθη σας, όσο βαριά και αν είναι. Τόσα μπορείτε, τόσα κάνετε, στο κάτω-κάτω. Το μεγάλο θέμα είναι ότι αρνείσθε να αναλάβετε τις ευθύνες σας, που είναι τεράστιες και από εκεί θα έπρεπε να ξεκινήσει η σημερινή συζήτηση και το επόμενο βήμα, που και αυτό το αρνείσθε. Το βήμα δηλαδή του να αρχίσουμε να διαμορφώνουμε τους όρους της ουσιαστικής εθνικής συνεννόησης και χάραξης της εθνικής στρατηγικής. 

Λυπούμαι γι' αυτήν τη συμπεριφορά. Εσείς ενοχλείσθε μόνο από την κριτική. Εσείς πιστεύετε ότι η εθνική συνεννόηση είναι να έρθουμε εδώ και να σας πούμε "μπράβο". Πριν από λίγα λεπτά μάς είπατε περίπου ότι πρέπει να σας χειροκροτήσουμε για το πόσο υπεύθυνα και επιτυχημένα χειρισθήκατε το θέμα. Εάν δεν λέτε απροκάλυπτα ψεύδη, τότε επιβεβαιώνετε μια απλή αρχή: ότι ζείτε σε έναν κόσμο φαντασιώσεων μόνος σας, κύριε Πρωθυπουργέ! 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, με την απάντησή μου πριν επεσήμανα ότι η ουσιαστική συζήτηση προϋποθέτει και ουσιαστικές προτάσεις. Επεσήμανα επίσης αυτό το οποίο συνέβη στο λόγο του κ. Καραμανλή ότι δεν προβάλλει ουσιαστικές προτάσεις, διότι επιδιώκει σε κάθε υπόθεση μια μικροκομματική εκμετάλλευση. 

Ακούσαμε και πάλι τις παρατηρήσεις στον ίδιο τόνο. Προσέξατε ότι στην πρωτολογία του μίλησε και μας κατήγγειλε, ενώ επικαλέστηκε την εθνική στρατηγική, ενώ είπε ότι αποδέχεται τους στόχους για την Ευρωπαϊκή 'Ενωση και ότι θέλει και αυτός να ενισχύσει την προσπάθεια της Ελλάδος κλπ., για αλχημεία αριθμών; Τι θα πει αυτό; 

ΕΥΑΓΓΕΛΟΣ ΜΠΑΣΙΑΚΟΣ: Ψέματα είπε; 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ωραία, λέτε ότι είναι ψέματα. Θα πει ακριβώς αυτό που ακούσατε από το συνάδελφο ότι εμείς απέναντι στις χώρες της Ευρωπαϊκής 'Ενωσης δεν είμαστε ειλικρινείς. Αλλά δεν είμαστε μόνο εμείς που δεν είμαστε ειλικρινείς. Και οι ελεγκτές της επιτροπής, οι οποίοι έρχονται και αυτοί δεν είναι ειλικρινείς. Τώρα γιατί δεν είναι ειλικρινείς αυτοί, δεν ξέρω. Και οι διάφοροι διεθνείς οργανισμοί, οι οποίοι έρχονται και βρίσκουν όλους τους λογαριασμούς σωστούς, πάλι δεν είναι ειλικρινείς. 

Εσείς δεν καταλαβαίνω τι ρόλο θέλετε να παίξετε καταγγέλλοντας την ελληνική Κυβέρνηση γι' αυτό το οποίο γίνεται από όλους αποδεκτό. 

Τι είστε δηλαδή; Εκπροσωπείτε κάποιους τρίτους, οι οποίοι δεν έχουν συμφέρον να μπει η Ελλάδα στην ΟΝΕ; Αυτούς εκπροσωπείτε; 

(Χειροκροτήματα από την πτέρυγα του ΠΑ.ΣΟ.Κ.) 

Ακούσαμε πάλι το παραμύθι ότι καθυστέρησε το ΠΑ.ΣΟ.Κ. για την ένταξη στην ΟΝΕ. Μα, οι αριθμοί είναι σαφέστατοι. Το πρόγραμμα σύγκλισης της Νέας Δημοκρατίας το 1993 είχε αποτύχει. 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μη με διακόπτετε, σας παρακαλώ. Να διακόπτετε τον κ. Καραμανλή, όταν λέει ότι καθυστέρησε αυτή η Κυβέρνηση. Να του υποδεικνύετε ότι δεν ξέρει τους αριθμούς, ότι τους έχει ξεχάσει, ότι δεν έχει διαβάσει τα στοιχεία και να μη θίγει αυτό το θέμα. 

Το πρόγραμμα σύγκλισης απέτυχε και η Ελλάδα βρέθηκε χρόνια πίσω. Δική τους είναι η ευθύνη γι' αυτήν την καθυστέρηση. Και εμείς κάναμε μία τεράστια προσπάθεια, για να φθάσουμε σε αυτό το σημείο. Και ποια ήταν η κατάληξη; Η κατάληξη ήταν ότι και εμείς θέλουμε την ΟΝΕ, εμείς προωθούμε την προσπάθεια κλπ. 

'Οταν έχουμε φθάσει εμείς στο στόχο, η Νέα Δημοκρατία και ο κ. Καραμανλής θέλουν να ανέβουν στο τρένο. Τόσα χρόνια ήταν απέναντι, τόσα χρόνια κατήγγειλαν, με τον ίδιο τρόπο που καταγγέλλουν την εξωτερική πολιτική. Και τώρα επειδή υπάρχει πρόοδος, αλλάζουν πάντα και θέλουν να ανέβουν στο τρένο. Ε, αυτή είναι η πολιτική, όπως την υποστηρίζουν. 

(Θόρυβος από την πτέρυγα της Νέας Δημοκρατίας) 

Χωρίς ουσία, χωρίς πρόταση και πάνω σε αυτό θέλουν να γίνει συμφωνία. Μα, για να γίνει συμφωνία, πρέπει να υπάρχουν δύο προτάσεις. Και την πρότασή τους την αναμένουμε και την αναμένουμε με χαρά. Δεν θα έρθει, πιστεύω. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Ο κ. Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Ζητώ συγγνώμη από τους πολιτικούς Αρχηγούς των άλλων κομμάτων, αλλά είμαι υποχρεωμένος να απαντήσω σε αυτά τα θλιβερά, που ακούστηκαν. 

Θέλω, λοιπόν να σας πω κάτι, κύριε Σημίτη. Αυτά που σας λέω για την πραγματική οικονομία και για την πραγματική σύγκλιση, δεν τα λέω μόνο εγώ. Τα λένε οι 'Ελληνες αγρότες, τα λένε οι 'Ελληνες έμποροι, οι 'Ελληνες βιοτέχνες, οι 'Ελληνες εργαζόμενοι, οι 'Ελληνες νέοι, αυτοί τους οποίους καταδικάζετε στην ανεργία. Και μπορεί να χρησιμοποιείτε όποια μαγειρική θέλετε, άλλωστε είναι αποδεκτή πράγματι. 

(Χειροκροτήματα από την πτέρυγα της Νέας Δημοκρατίας) 

Αλλά παραμένει το μέγα ερωτηματικό: τι χώρα βάζουμε στην ΟΝΕ; Μία χώρα πάνω σε πήλινα πόδια; Και το ξέρετε. 

ΧΡΗΣΤΟΣ ΡΟΚΟΦΥΛΛΟΣ: Δηλαδή να μην τη βάλουμε; 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Μας ρωτήσατε ποιοι είμαστε εμείς. Θα σας απαντήσω ποιοι είμαστε εμείς. Είμαστε η πολιτική δύναμη που έρχεται, είμαστε η δύναμη της δημιουργίας, είμαστε η δύναμη του 21ου αιώνα, είμαστε η δύναμη του αύριο. 

(Χειροκροτήματα από την πτέρυγα της Νέας Δημοκρατίας) 

Και να ξέρετε ότι αυτό το αύριο δεν μπορείτε να το σταματήσετε ούτε εσείς ούτε εκείνοι, που επιχείρησαν να σας προστατεύσουν σε όλες τις στιγμές, να εξωραϊσουν την εικόνα σας και προσπάθησαν να σας εξασφαλίσουν και τις εκλογές του 1996. 

(Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

(Οι Βουλευτές της Νέας Δημοκρατίας συνεχίζουν να χειροκροτούν ζωηρά και παρατεταμένα) 

Ορίστε, κύριε Πρόεδρε, σας χειροκροτεί η Αντιπολίτευση. Χειροκροτήστε, λοιπόν, να δούμε πότε θα συζητήσουμε σε αυτήν την Αίθουσα. 

ΔΗΜΗΤΡΙΟΣ ΣΙΟΥΦΑΣ: Είναι δικό μας θέμα, κύριε Πρόεδρε. Δεν θα μας επιπλήξετε γι' αυτό. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 

Κυρίες και κύριοι συνάδελφοι, στη δημοκρατία μας υπάρχει μία απλή αρχή. Ο ελληνικός λαός εκλέγει. Το 1996 το ΠΑ.ΣΟ.Κ. κέρδισε τις εκλογές με την ψήφο του ελληνικού λαού και αποτελεί τεράστια ύβρη από πλευράς της Νέας Δημοκρατίας και του κ. Καραμανλή να ισχυρίζεται ότι δεν ήταν ο ελληνικός λαός που αποφάσισε, αλλά κάποιοι άλλοι. Πού το βρήκε αυτό και πώς τολμά με αυτόν τον τρόπο να προσβάλλει τον ελληνικό λαό; Ο ελληνικός λαός είναι κυρίαρχος και θα μείνει κυρίαρχος, όπως και να το βλέπετε. 

(Χειροκροτήματα από την πτέρυγα του ΠΑ.ΣΟ.Κ.) 

ΙΩΑΝΝΗΣ ΚΕΦΑΛΟΓΙΑΝΝΗΣ: Κάντε εκλογές τώρα. 

(Θόρυβος στην Αίθουσα) 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Τι θα γίνει; Δεν θα πάμε μέχρι το βράδυ. 

ΠΡΟΕΔΡΟΣ (Απόστολος Κακλαμάνης): 'Εχετε δίκιο. Θα σας δώσω το λόγο τώρα, κυρία Παπαρήγα. 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Υπάρχει και άλλο γήπεδο, κύριε Πρόεδρε, όχι ένα γήπεδο μόνο. 

ΠΡΟΕΔΡΟΣ (Απόστολος Κακλαμάνης): Η κ. Παπαρήγα, Γενική Γραμματέας του Κομμουνιστικού Κόμματος Ελλάδας έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, μία λέξη μόνο. 

ΠΡΟΕΔΡΟΣ (Απόστολος Κακλαμάνης): 'Οχι, κύριε Πρόεδρε, σας παρακαλώ! Η κ. Παπαρήγα έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Στο παραλήρημα αυτό δεν συμμετέχω και πράγματι ο ελληνικός λαός είναι εκείνος που θα αποφασίσει. 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Δεν τελειώνει ποτέ έτσι ο διάλογος αυτός. Παρακαλώ. 

(Θόρυβος στην Αίθουσα-κωδωνοκρουσίες) 

Παρακαλώ, κυρίες και κύριοι συνάδελφοι, συζητούμε για την εξωτερική πολιτική της χώρας. Υποθέτω ότι ενδιαφέρεσθε να ακούσετε και τους άλλους Αρχηγούς των κομμάτων. 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριοι συνάδελφοι, κύριε Πρόεδρε, με συγχωρείτε για την παρέμβασή μου, αλλά στην Ελλάδα και στη Βουλή μέσα δεν υπάρχει μόνο ένα γήπεδο. Κάπου πρέπει να παίρνει ένα τέλος ... 

(Θόρυβος στην Αίθουσα - κωδωνοκρουσίες) 

ΠΡΟΕΔΡΟΣ (Απόστολος Κακλαμάνης): Επισπεύσατε, παρακαλώ, όσοι θέλετε να βγείτε από την Αίθουσα. 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.):...αυτός ο δικομματικός καβγάς. 

'Υστερα από τη διάφανη και κρυστάλλινη ομιλία του Πρωθυπουργού, που είχε βασικό άξονα τη φιλοσοφία του περί τρομοκρατίας, κατά τη γνώμη μου αρχίζει να ξεπερνιούνται οι σκέψεις που απασχολούν τον ελληνικό λαό και εμάς τα κόμματα τι έγινε με την υπόθεση Οτσαλάν. Αν είχαμε άστοχες και λαθεμένες ενέργειες, αν είχαμε καλή πρόθεση που κατέληξε ύστερα από πιέσεις σε παράδοση ή αν είχαμε επιλογή παράδοσης; 

Και λέω ότι αρχίζει να ξεπερνιέται το ζήτημα όχι γιατί ξεχνάμε τις τεράστιες ευθύνες της Κυβέρνησης στην υπόθεση Οτσαλάν -εμείς μιλήσαμε από την αρχή για μια πολιτική που οδήγησε στην παράδοση- αλλά αρχίζει να ξεπερνιέται γιατί ό,τι και αν έγινε στο θέμα Οτσαλάν, η φιλοσοφία του Πρωθυπουργού περί τρομοκρατίας είναι ακόμα πιο επικίνδυνη, γιατί από αυτό το Βήμα κήρυξε κυριολεκτικά τον πόλεμο και στον ελληνικό και στον κουρδικό λαό και στους άλλους λαούς. Ευθυγραμμίστηκε πλήρως με τη στρατηγική και τη φιλοσοφία της τρομοκρατίας που κυριαρχεί σήμερα παγκόσμια και που βασικός φορέας της είναι το ΝΑΤΟ, αλλά και οι άλλοι διεθνείς οργανισμοί. 

Και πραγματικά σκέπτομαι για ποια δίκαιη δίκη μιλάτε, κύριε Σημίτη, όταν εσείς λέτε καθαρά τον κουρδικό λαό τρομοκράτη και τον Οτσαλάν τρομοκράτη; 'Ηδη καθορίζετε το κατηγορητήριο στην Τουρκία. Ως τι ζητάτε δίκαιη δίκη; Ως έναν αγωνιστή με τον οποίο ενδεχόμενα -και δικαίωμά σας- έχετε ιδεολογικές και πολιτικές διαφορές, αλλά είναι αγωνιστής ή, εν πάση περιπτώσει δεν μας ενδιαφέρει το άτομο, εκφράζει τον κουρδικό λαό; Ως έναν αγωνιστή που διαφωνούμε ιδεολογικά και πολιτικά ή ως έναν τρομοκράτη; Γι' αυτό τα περί δίκαιης δίκης και πρωτοβουλιών της Κυβέρνησης εμείς τα βαφτίζουμε κυριολεκτικά υποκρισία. Και τα τυπικά να τηρηθούν -που δεν θα τηρηθούν ή και να τηρηθούν ακόμα- στην Τουρκία ως τρομοκράτης παραπέμπεται αυτός και ο λαός του. 

Το κυριότερο όμως είναι το εξής. Μας είπατε εδώ, κύριε Πρωθυπουργέ, ότι δεν θα ανεχτεί η Κυβέρνηση την τρομοκρατία και τη βία εντός Ελλάδας όλων των μορφών. Επειδή ζούμε σε μια συγκεκριμένη περίοδο και εποχή και επειδή δεν υπάρχουν αφηρημένες έννοιες έξω από τόπο και χρόνο, ξέρουμε πολύ καλά τι εννοείτε. Αν ο ελληνικός λαός, παραδείγματος χάρη ή ένα μεγάλο τμήμα του αποφασίζει και επιλέξει το δρόμο της ανατροπής αυτής της πολιτικής -οποιασδήποτε κυβέρνησης έχει αυτήν την πολιτική είτε λέγεται Νέα Δημοκρατία ή όπως λέγεται- τότε αυτός ο λαός, αυτό το κίνημα είναι τρομοκρατικό. Δέχεσθε -λέει- το φρόνημα. Μα, τι να το κάνουμε; Φρόνημα δίχως δικαίωμα δράσης, δεν μπορεί να υπάρξει. Δηλαδή τι, να σκεφτόμαστε μόνο αν μας αναγνωρίζετε; Αυτό έλειπε να μας ελέγξετε και το μυαλό! Δημοκρατία σημαίνει δικαίωμα δράσης. Και η πλειοψηφία του λαού έχει δικαίωμα να επιλέξει σε ποια κατεύθυνση θα πάει και πώς θα δράσει. 

Εμείς θεωρούμε -και το θεωρούμε πολύ σοβαρότερο από αυτό το ζήτημα που συζητάμε, χωρίς να χάνουμε καθόλου την ευαισθησία μας στο κουρδικό θέμα- ότι ο ελληνικός λαός πρέπει να προσέξει το εξής ζήτημα. 

Θα βρεθεί αργά ή γρήγορα -έχει βρεθεί ήδη- να παλεύει όχι μόνο για το ψωμί και τη δουλειά, όχι μόνο για την παιδεία, όχι μόνο για την υγεία, όχι μόνο για τις συντάξεις κλπ., αλλά θα πρέπει να παλέψει και για τις στοιχειώδεις δημοκρατικές ελευθερίες. Διότι εσείς αυτές τις ελευθερίες τις θεωρείτε τρομοκρατικές και μάλιστα σε μια περίοδο όχι συνηθισμένη, αλλά σε μια περίοδο που, ιδιαίτερα ύστερα από την κρίση στα 'Ιμια, έχουν αμφισβητηθεί κυριαρχικά δικαιώματα της χώρας -και δεν αναφερόμαστε στο τι λέει η ηγεσία της Τουρκίας, αναφερόμαστε στο πόσο αυτά τα κυριαρχικά δικαιώματα κατοχυρώνονται στα πλαίσια της Ευρωπαϊκής 'Ενωσης και του ΝΑΤΟ. 'Αρα το θέμα είναι πολύ πιο πολύπλοκο και σύνθετο- και σε μια περίοδο όπου, εξαιτίας ή θα έλεγα με αρχή το Κόσοβο, οδεύουμε σε μια γενική αλλαγή συνόρων με πόλεμο ή με τις ειρηνευτικές διαδικασίες με το πιστόλι στον κρόταφο, που σημαίνει ότι θα μπουν σε αμφισβήτηση και τα βόρεια σύνορα της χώρας. 

Μιλάτε μάλιστα και για εθνική συνεννόηση. Δηλαδή τι ζητάτε από τον ελληνικό λαό; Να συνεννοηθεί ή να συμφωνήσει με μια τέτοια πολιτική, η οποία από τη μια μεριά του λέει να μη βγάζει τσιμουδιά για την ΟΝΕ και τις άλλες επιλογές που κάνετε -οι οποίες αναμφισβήτητα πλήττουν το βιοτικό επίπεδο και τα δικαιώματα του λαού- και από την άλλη του λέτε να συσπειρωθεί σε μια πολιτική, η οποία έχει σχέση πια με την αμφισβήτηση των κυριαρχικών δικαιωμάτων και με το παιγνίδι του πολέμου και της ειρήνης με το πιστόλι στον κρόταφο στην περιοχή; 

Δεν καταλαβαίνω αυτόν τον καυγά που γίνεται ανάμεσα σε σας και τη Νέα Δημοκρατία. Ο κ. Καραμανλής τσιμουδιά δεν έβγαλε γι'αυτές τις θέσεις περί τρομοκρατικών κινημάτων στο εσωτερικό της χώρας, στην περιοχή και διεθνώς. Γιατί βεβαίως η Νέα Δημοκρατία δεν έχει καμία διάθεση να αναγνωρίζει τα δικαιώματα ενός λαού -και του ελληνικού- να επιλέγει ποιο κοινωνικό και πολιτικό σύστημα θέλει, να επιλέγει αν θα συμβιβάζεται ή όχι, αν θα παλεύει ή όχι και με όποια μέσα αυτός αποφασίσει. 

Η Νέα Δημοκρατία δεν έχει καμία διάθεση να αναγνωρίσει αυτό το δικαίωμα, διότι αν έρθει στην κυβέρνηση θα συνεχίσει την ίδια πολιτική και επομένως, τη βολεύει η καλλιέργεια εδάφους που κάνετε εσείς, με αυτές τις απόψεις. 

Με την ευκαιρία αυτή, κύριε Καραμανλή, θα πω ότι επικαλεσθήκατε την αγροτιά και τους μικρομεσαίους, λέγοντας ότι διαμαρτύρονται για την κυβερνητική πολιτική. Βεβαίως έτσι είναι, αλλά πρέπει να ξέρετε -και ελπίζω να το ξέρετε- ότι τα αιτήματα που προβάλλουν οι μικρομεσαίοι και αγρότες, τα ξεχωριστά αυτά αιτήματα, ανεξάρτητα από το αν έχουν φθάσει, αν θέλετε, στο επίπεδο της βαθύτερης πολιτικοποίησης, αντικειμενικά συγκρούονται με τις επιλογές της ΟΝΕ. Μπορεί πάρα πολλοί μικρομεσαίοι και αγρότες να μην κατανοούν ότι αυτό που ζητούν έρχεται κόντρα στην ΟΝΕ και να νομίζουν ότι είναι καλή η ΟΝΕ, τα αιτήματα, όμως, που ζητούν από την Κυβέρνηση να λύσει, τα αιτήματα που απευθύνουν στη Νέα Δημοκρατία και στα άλλα κόμματα, δεν είναι αιτήματα που είναι μέσα στα πλαίσια της ΟΝΕ. 

Αυτό το λέω, γιατί αρκετή δημαγωγία γίνεται και γιατί, πέρα από τα κηρύγματα της τρομοκρατίας, υπάρχουν και τα προβλήματα της δημαγωγίας. 

Είπατε "πρώτα η Ελλάδα". Επειδή εμείς δεν είμαστε υπέρ των αφηρημένων εκφράσεων και επειδή τίποτε δεν είναι αθώο, εμείς λέμε πρώτα ο ελληνικός λαός, οι εργατοϋπάλληλοι, οι μικρομεσαίοι, η αγροτιά. 'Ετσι βλέπουμε την Ελλάδα. 

Τι θα πει "πρώτα η Ελλάδα"; Για ποια Ελλάδα μιλάτε; Με κριτήριο τη Σοφοκλέους; Μιλάτε για την Ελλάδα, εκείνη της οποίας πουλάτε τα λιμάνια, τα αεροδρόμια, επιχειρήσεις και άλλους τομείς στρατηγικής σημασίας, οι οποίοι θίγουν όχι μόνο την οικονομική ανάπτυξη, όχι μόνο το βιοτικό επίπεδο του ελληνικού λαού, αλλά και τη δυνατότητα και ικανότητα άμυνας της χώρας και προστασίας των κυριαρχικών της δικαιωμάτων; 

Γι' αυτό εμείς λέμε πρώτα ο ελληνικός λαός και με αυτήν την έννοια εννoούμε βεβαίως και την Ελλάδα. Και λέμε πρώτα ο ελληνικός λαός βεβαίως, γιατί εδώ δρούμε, αλλά πρέπει να πούμε και πρώτα και ο τούρκικος λαός, πρώτα και ο κουρδικός λαός, πρώτα και ο αλβανικός λαός, ιδιαίτερα μέσα στις συνθήκες της νέας τάξης πραγμάτων. 

Η ομιλία του κυρίου Πρωθυπουργού, κατά τη γνώμη μας, πρέπει να προβληματίσει ολόκληρο τον ελληνικό λαό ή τουλάχιστον να πάρει ευθύνη απέναντι σε αυτήν την ομιλία με τα κηρύγματα τρομοκρατίας και να προβληματίσει, αν θέλετε και τον κόσμο του ΠΑ.ΣΟ.Κ. 

Δεν παίζουμε εμείς κανένα παιγνίδι διάσπασης του ΠΑ.ΣΟ.Κ. Δεν είναι αυτό το ζήτημα. Αυτά είναι θέματα που θα τα λύσει ο καθένας μέσα στο κόμμα του και όπως εμείς δεν δεχόμαστε επεμβάσεις στο κόμμα μας, σεβόμαστε και τις διαδικασίες των άλλων κομμάτων. Αλλά το κήρυγμα που λέει ότι, όταν ο λαός αντιστρατεύεται μία κυβέρνηση και μία πολιτική είτε είναι της Κυβέρνησης είτε είναι της Ευρωπαϊκής 'Ενωσης, αυτό το κίνημα είναι τρομοκρατικό, πρέπει να προβληματίσει τον καθένα και να πάρει ευθύνη ο καθένας. 

Είπατε και κάτι άλλο ότι όταν κρίνεται η Κυβέρνηση από τα άλλα κόμματα για τους χειρισμούς στην υπόθεση Οτσαλάν ή οπουδήποτε αλλού ή για θέματα εξωτερικής πολιτικής ή για εθνικά θέματα και όταν μάλιστα επικρίνεται και για υποχωρήσεις και με τις πιο βαριές εκφράσεις, όπως κρίνεται από μας, τότε στην ουσία προσβάλλεται ο ελληνικός λαός που ψήφισε αυτήν την Κυβέρνηση. 

Επιτρέψτε μου να πω ότι είναι ολοκληρωτική αυτή η νοοτροπία. Καμιά κυβέρνηση -όχι εσείς που έχετε το 42%, αλλά και το 95% να είχατε- και καμιά πολιτική ηγεσία δεν έχει εν λευκώ την εξουσιοδότηση κανενός να χειρίζεται τα ζητήματα, όπως θέλει. Δηλαδή όταν εμείς επικρίνουμε την ηγεσία της Τουρκίας, την ηγεσία των Ηνωμένων Πολιτειών, επικρίνουμε τους λαούς ή κάνουμε παρέμβαση στο εσωτερικό αυτών των χωρών; 

Δεν θα ήθελα να χρησιμοποιήσω χειρότερες εκφράσεις, αλλά αυτά που είπατε σήμερα εδώ, αξίζουν ένα εύγε, διότι μιλήσατε με καθαρότητα και ειλικρίνεια, αλλά από εκεί και πέρα αρχίζει η ευθύνη όλων, απέναντι σ' αυτήν την Κυβέρνηση, απέναντι σ' αυτήν την πολιτική, απέναντι σε οποιαδήποτε κυβέρνηση έλθει και έχει την ίδια πολιτική με διαφορετική κομματική ονομασία. 

Δεν θα μονοπωλήσει τη δική μας ομιλία η συζήτηση γύρω από το θέμα Οτσαλάν και αυτό γιατί θεωρούμε ότι χρησιμοποιείται πια σαν ένα εργαλείο, για να επιταχυνθούν οι προσπάθειες που έχουν ξεκινήσει, για να πιεστεί και η ελληνική Κυβέρνηση, για να επισημοποιηθεί η διχοτόμηση του Αιγαίου, η αμερικανοποίησή του, η διχοτόμηση της Κύπρου και όχι μόνο. Αυτό που εμάς μας απασχολεί έχει σχέση και με το πρώτα ο ελληνικός λαός και πρώτα οι λαοί των περιοχών, έχει σχέση και με τον τόπο μας. Αυτό που μας απασχολεί πάνω απ' όλα, είναι ότι η Ελλάδα βρίσκεται σε μια περιοχή από τα Βαλκάνια μέχρι τον Ευφράτη, όπου διεξάγεται πόλεμος με οικονομικά, πολιτικά, διπλωματικά μέσα, με όλες τις μορφές για τη διανομή των αγορών -για μια προσωρινή ισορροπία ανάμεσα στις Ηνωμένες Πολιτείες, τη Γερμανία και τις άλλες ηγετικές δυνάμεις- και την καταστολή των λαϊκών κινημάτων. Πόλεμος του πετρελαίου θέλετε να το πείτε, των πρώτων υλών; Πόλεμος του νερού; 

Και μ' αυτήν την έννοια απορρίπτουμε τη λογική και τη δική σας και της Νέας Δημοκρατίας, αλλά και άλλων κομμάτων που ανάγουν το όλο πρόβλημα στις ελληνοτουρκικές σχέσεις και στους χειρισμούς που κάνει η Ελλάδα έναντι της Τουρκίας. 

Ακούστηκαν πολλά. Η Ελλάδα πρέπει να κάνει δυναμική πολιτική, πρέπει να έχει όριο επίθεσης και όριο υποχώρησης. Κατ' αρχήν, εμείς ξέρουμε πάρα πολύ καλά ότι ο ελληνικός λαός όταν χρειαστεί, θα υπερασπιστεί αυτόν τον τόπο με το αίμα του -όπως το έκανε και θα το κάνει- έστω και αν σημαντικά κλειδιά της οικονομίας της χώρας και στρατηγικής τομής έχουν παραδοθεί σε αυτούς που ανάβουν τη φωτιά του πολέμου. 

Το πρόβλημα δεν είναι εκεί. Το πρόβλημα δεν κρίνεται στο πώς συμπεριφέρεται η Ελλάδα απέναντι στην Τουρκία. Το πρόβλημα έχει να κάνει καθαρά με τη ΝΑΤΟϊκή τάξη πραγμάτων στην περιοχή. 'Εχει να κάνει και με την πολιτική της Ευρωπαϊκής 'Ενωσης, διότι εδώ η Ελλάδα και η Τουρκία είναι δύο χώρες που βρίσκονται στην ίδια συμμαχία, το ΝΑΤΟ, και που αύριο θα βρεθούν στην ίδια συμμαχία, την Ευρωπαϊκή 'Ενωση. Δεν είναι πρόβλημα Ελλάδας και Τουρκίας μόνο και σας κάνω το εξής ερώτημα: Δηλαδή οι "σύμμαχοι" -σύμμαχοι εντός εισαγωγικών, διότι για μας δεν είναι σύμμαχοι, οι λαοί είναι σύμμαχοι- αυτοί οι εταίροι σας, όπως τους λέτε, θα σας αφήσουν ελεύθερα να αποφασίσετε, είτε το όριο της επίθεσης, της διπλωματικής σας πολιτικής ή της στρατιωτικής, είτε το όριο της υποχώρησης; 'Η εσείς μπορείτε να ασκήσετε σήμερα μια πολιτική, χωρίς να έχει το οκέι των Ηνωμένων Πολιτειών, του ΝΑΤΟ κλπ.; Το ίδιο ισχύει και για την Τουρκία. Ο ελληνικός λαός πρέπει να το γνωρίζει αυτό. Η ίδια η άμυνα της χώρας αυτήν τη στιγμή βρίσκεται κάτω από τη ΝΑΤΟϊκή, όχι απλώς καθοδήγηση, αλλά από τον πλήρη ΝΑΤΟϊκό έλεγχο. Αυτό δε θα εμποδίσει τον ελληνικό λαό να παλαίψει, αλλά δεν θα δεχτούμε σε καμία περίπτωση, ότι ταυτίζεται η υπεράσπιση της χώρας μας με την υπεράσπιση της Κυβέρνησης και με την υπεράσπιση οποιασδήποτε κυβερνητικής πολιτικής που κινείται μέσα στη νέα τάξη πραγμάτων. 

'Αλλο το ένα και άλλο το άλλο. Και την πατρίδα μας μπορούμε να υπερασπιζόμαστε και την ειρήνη στην περιοχή μπορούμε να υπερασπιζόμαστε και ταυτόχρονα να αντιπαλεύουμε να ανατραπεί αυτή η πολιτική. Και αυτό κατά τη γνώμη μας είναι πραγματικός πατριωτισμός -έτσι το λέμε εμείς- και πραγματικός διεθνισμός. Γιατί είναι ένας πατριωτισμός, που δεν στρέφεται εναντίον γειτονικών λαών. 

Εγώ θα συμφωνήσω στο εξής, κύριε Πρωθυπουργέ. Είπατε ότι το πρόβλημα πραγματικά είναι πρόβλημα πολιτικό ή αν θέλετε και πρόβλημα τακτικής ανάμεσα στα κόμματα. Δεν είναι πρόβλημα ούτε λειψής ενημέρωσης ούτε πρόβλημα συμβουλίων και διαβουλίων, χωρίς να σημαίνει όταν χρειάζεται να γίνει κάποια έκτακτη συνάντηση και συλλογική, μπορεί να γίνει. Δεν είναι αυτό το θέμα. 

Το πρόβλημα όμως σήμερα της εξωτερικής πολιτικής της χώρας δεν είναι ζήτημα αν προϋπήρχε ή όχι η εθνική ή μη εθνική συνεννόηση. Πραγματικά μέσα στη Βουλή, θαυμάσια μπορούμε να ανιχνεύουμε αν συμφωνούμε και πού συμφωνούμε και πού διαφωνούμε. Εδώ μπορεί να εξακριβωθεί αν υπάρχει δυνατότητα συμμαχιών μίνι, μάξι ή ριζικών αντιθέσεων και αντιπαραθέσεων. Εγώ θα το πω, δεν μας λείπει η ενημέρωση. Στο κάτω-κάτω, άμα θέλουμε, τη ζητάμε. 

Αλλά με την ευκαιρία εγώ θέλω να βάλω ορισμένα ερωτήματα και δεν απευθύνομαι μόνο στη Κυβέρνηση, αλλά και στα άλλα κόμματα: Ο ελληνικός λαός ενημερώνεται από την Κυβέρνηση και από τα άλλα κόμματα σε ορισμένα κρίσιμα ζητήματα που τον αφορούν; 'Η τη λαϊκή παρέμβαση την εννοούμε παρέμβαση διά της ψήφου; Αυτά τα φρονήματα του ελληνικού λαού που είπε ο Πρωθυπουργός, πώς διαμορφώνονται; Με τη δράση και με την πληροφόρηση. 

Εγώ, λοιπόν, θα βάλω ορισμένα ζητήματα. 'Οχι αν έχουμε πει κάτι μέσα στη Βουλή ή στις επιτροπές ή αν πετάμε κάτι σε συνεντεύξεις, διότι συνήθως δε μας ρωτάνε τέτοια θέματα και στα μέσα ενημέρωσης, αλλά αν κάθε κόμμα κάνει συστηματική ενημέρωση του λαού για τις θέσεις του, όποιες είναι αυτές. 

Πρώτο ζήτημα: Ποιο κόμμα ενημέρωσε τον ελληνικό λαό για το ποιο είναι το συγκεκριμένο περιεχόμενο του νέου δόγματος του ΝΑΤΟ και τι θα συμβεί τον επόμενο Απρίλη. Εννοείται ότι εμείς σ' αυτά τα ζητήματα με τις δυνάμεις που έχουμε, προσπαθούμε και το κάνουμε. 

Με την εξέλιξη αυτή είναι γνωστό, είναι αντικειμενικό ότι νομιμοποιείται πλήρως η χρήση στρατιωτικής βίας εναντίον λαών και προοδευτικών κυβερνήσεων, από την πλευρά του ΝΑΤΟ, η χρήση στρατιωτικής βίας ανάμεσα σε περιφερειακούς ανταγωνιστές, άρα νομιμοποιείται η Τουρκία να επιτεθεί στην Ελλάδα ή και το αντίθετο. Δεν λέω ότι υπάρχει τέτοια διάθεση από την Ελλάδα, βέβαια. 

Νομιμοποιείται η απειλή και η χρήση στρατιωτικής βίας, προκειμένου να επιβληθεί μία υποδουλωτική ειρήνη κομμένη και ραμμένη στα μέτρα του ΝΑΤΟ ή των βασικών δυνάμεων που ηγούνται. 

Εμείς λέμε το εξής: 'Ο,τι δεν αποτελειώνει η ειρήνη δεν το αποτελειώνει ο πόλεμος ή αντίθετα. 

Δεύτερον, ποιο κόμμα ενημέρωσε τον ελληνικό λαό για τις συζητήσεις που γίνονται στα διάφορα κοινοβουλευτικά όργανα του ΝΑΤΟ, για τις δυνάμεις ταχείας επέμβασης, για το ρόλο του ΝΑΤΟ, όχι μόνο σε στρατιωτικά και πολιτικά θέματα, αλλά και σε οικονομικά και σε θέματα που ενδιαφέρουν το ΝΑΤΟ, όπως ποιο κόμμα κυβερνάει. 

Βεβαίως η ανάμειξη του ΝΑΤΟ στο πολιτικό σύστημα των χωρών είναι πασίγνωστη και πάγια. Μιλάμε όμως για ανοικτή επίσημη ανάμειξη νομιμοποιημένη. 

Οι Βουλευτές των κομμάτων πάνε σ' αυτά τα όργανα. Και να θυμίσω. Δεν πρόλαβε να κατέβει από το αεροπλάνο ο κ. Ορέστης Κολοζώφ, από μία τέτοια συνεδρίαση και έδωσε αμέσως συνέντευξη. Βγάλαμε ανακοίνωση, προσπαθήσαμε. 

'Οταν μας καλούν στις τηλεοράσεις και στα ραδιόφωνα, ζητάμε να μας βάλουν τέτοιες ερωτήσεις, αλλά αυτά, όπως λένε οι εντεταλμένοι δημοσιογράφοι ή οι δημοσιογράφοι που δεν ψάχνουν τα θέματα ότι δεν πουλάνε. Δεν φέρνουν διαφημίσεις. 

Πόσοι 'Ελληνες και 'Ελληνίδες γνωρίζουν ότι η Ελλάδα, η Τουρκία δηλαδή η χώρα που προβάλλεται ως ο εξ Ανατολών κίνδυνος και η Ιταλία συγκροτούν κοινή στρατιωτική δύναμη με βάση τη νέα δομή του ΝΑΤΟ, με στόχο να παρεμβαίνει στις λεγόμενες κρίσεις να φυλάει δηλαδή αυτή η δύναμη τα σύνορα και την ειρήνη; Και μ' αυτήν την έννοια πρέπει να ξεκαθαριστεί. Φραστικούς κινδύνους έχουμε από την Τουρκία ή πραγματικούς; 

Εμείς λέμε ούτε το ένα ούτε το άλλο. Διατρέχουμε κινδύνους διότι στην περιοχή μας η πολιτική του διαίρει και βασίλευε και η αξιοποίηση ορισμένων λειτουργικών διαφορών είναι αναγκαία για εκείνους που θέλουν να επιβάλουν τον πλήρη έλεγχο της περιοχής. Δεν ακούγεται λίγο παράξενα, Ελλάδα, Τουρκία και Ιταλία στην ίδια στρατιωτική δύναμη, για να διαχειρισθεί κρίση, σύνορα και την ειρήνη. Το ίδιο περίεργα δεν ακούγεται για τον ελληνικό λαό η λειτουργία του ΝΑΤΟϊκού στρατηγείου στη Λάρισα με 'Ελληνα διοικητή, Αμερικάνο υποδιοικητή και Τούρκο επιτελάρχη; 

Καλά, ο 'Ελληνας διοικητής είναι για τα μάτια του κόσμου. Μην μου πείτε ότι ο 'Ελληνας θα δίνει εντολές στον Αμερικανό υποδιοικητή, γιατί πραγματικά είναι για γέλια. Το δε στρατηγείο δεν θα έχει προκαθορισμένα όρια ευθύνης. Και βεβαίως θα είναι κάτω από τις εντολές του υπερστρατηγείου της Νάπολης που θα έχει τον πλήρη έλεγχο του Αιγαίου. Δηλαδή στο Αιγαίο κάνει κουμάντο η Ελλάδα, η ελληνική Κυβέρνηση; Εγώ δεν λέω ότι δεν θέλει να κάνει κουμάντο, αλλά δεν το κάνει. Και αυτό πρέπει να το πείτε στον ελληνικό λαό. 'Οχι να λέτε εσείς η Αντιπολίτευση ή και τα άλλα κόμματα "συστράτευση γύρω από την Κυβέρνηση, αμάν και χανόμαστε". 

Γιατί τα κόμματα επίσης κρύβουν -όχι όλα τα κόμματα, εμείς τουλάχιστον εννοείται ότι με τις δυνάμεις που έχουμε προσπαθούμε να ενημερώσουμε- από τον ελληνικό λαό ότι το θέμα της υφαλοκρυπίδας, των παραβιάσεων οξύνθηκαν από το 1977 με την καθιέρωση της αρχής της δύναμης των επιχειρήσεων, σαν τις πιο κατάλληλες για τη λεγόμενη ΝΑΤΟική άμυνα; Εκεί πατάει η ηγεσία της Τουρκίας. Είναι δηλαδή ζήτημα ελληνοτουρκικών διαπραγματεύσεων; Είναι ζήτημα ικανότητας αν θέλετε του Πρωθυπουργού; 'Η θα απαιτήσει την επίλυση του ζητήματος στα πλαίσια του ΝΑΤΟ ή το θέμα θα μένει και θα αναπαράγεται. 

Γιατί κρύβετε από τον ελληνικό λαό ότι το ΝΑΤΟ θεωρεί νόμιμη καθ' όλα την Τουρκία -αυτό βέβαια δεν σημαίνει ότι το θεωρούμε και μεις- στην πολιτική της στο Αιγαίο από τον Οκτώβρη του 1980 που έγινε η επανένταξη της Ελλάδας στο στρατιωτικό σκέλος του ΝΑΤΟ; 'Εχει πλάτες η Τουρκία στο ΝΑΤΟ και καλό είναι αυτό να γίνει γνωστό και να μην συμβιβαστούμε βεβαίως με το ΝΑΤΟ. 

Γιατί κρύβετε από τον ελληνικό λαό όλο το σχέδιο διχοτόμησης και αμερικανοποίησης του Αιγαίου; Και να μη μας πουν συνωμότες, γιατί αυτό γράφτηκε και στις εφημερίδες. Εμείς το διαβάζουμε. Δεν είμαστε όπως ξέρετε σε επιτελεία ούτε σε μυστικές υπηρεσίες. 

Γιατί η ελληνική Κυβέρνηση καθησυχάζει τον ελληνικό και κυπριακό λαό, ότι το Κυπριακό βαίνει καλώς, όταν γνωρίζει ότι το σχέδιο διχοτόμησης περνά μέσα και από την ένταξη της Κύπρου στην Ευρωπαϊκή 'Ενωση; 

Δεν σας αποδίδουμε αποκλειστική ευθύνη γι' αυτό. Στο κάτω κάτω και η Κύπρος είναι ένα ανεξάρτητο κράτος. Αλλά γιατί καθησυχάζει τον ελληνικό λαό; Λέει ότι είναι σε κινητικότητα. Από τον περίφημο πόλεμο του Κόλπου είναι σε κινητικότητα. Σε κινητικότητα μπορεί να είναι. Για καλό όμως ή για κακό είναι αυτή η κινητικότητα; 

Ποιο κόμμα ενημέρωσε ή ενδιαφέρθηκε να μάθει ποιο είναι το περιεχόμενο της απόφασης της συνάντησης των Υπουργών Εξωτερικών της Ευρωπαϊκής 'Ενωσης για το Κουρδικό; Εμείς ζητήσαμε το κείμενο, ρωτήσαμε τον κ. Ρέππα, αλλά μας απάντησε ότι δεν το ξέρει. Εν τω μεταξύ η Deutsche Welle και το BBC λένε το κείμενο. Θα το ζητήσουμε και τη Δευτέρα από τον Υπουργό των Εξωτερικών που θα επισκεφθούμε. Και έχουμε την υπόνοια από αυτά που ακούσαμε από την Deutsche Welle και το BBC ότι δεν έχει μεγάλες διαφορές από το σύμφωνο Τουρκίας και Συρίας, που υπογράφηκε τον περασμένο Οκτώβρη για την καταπολέμηση της τρομοκρατίας, δηλαδή για την καταπολέμηση του Κουρδικού κινήματος. Διαβάστε αυτήν τη συμφωνία Τουρκίας και Συρίας και αν δεν νιώσουμε ανατριχίλα, δεν ξέρω τι άλλο μπορούμε να νιώσουμε και τι περιμένουμε να νιώσουμε. 

Γι' αυτό το κείμενο γιατί δεν ενημερώσατε τον ελληνικό λαό; 'Οχι την επιλογή του όρους Πατέρα θα δεχθούν οι Κούρδοι, αλλά δεν ξέρω και τι άλλο στο όνομα του ότι ανήκουν στο ΡΚΚ ή σε τρομοκρατικές οργανώσεις. 

Εύλογα μπαίνει το ερώτημα; γιατί η Ελλάδα, που όντως έχει το δίκιο ως προς τα σύνορα και τα άλλα κυριαρχικά της δικαιώματα με το μέρος της έναντι των απαιτήσεων της Τουρκίας, δεν έχει καταφέρει να αντιστρέψει αυτήν την κατάσταση; Και όταν λέμε αντιστροφή εννοούμε ότι οι διεθνείς οργανισμοί να πουν στην Τουρκία ότι έχει άδικο. Δεν εννοούμε να στείλουν στρατό στην Τουρκία. 

Τόσο δυνατή είναι αυτή η Τουρκία και οι άλλοι, οι ΗΠΑ, η Γερμανία είναι ανίσχυρες; Γιατί το ΝΑΤΟ δεν τραβά το "αυτί" της Τουρκίας από τη στιγμή που διαπιστωμένα παραβιάζει τις διεθνείς συνθήκες και το διεθνές δίκαιο; Και εννοούμε πολιτικά να τους τραβήξει το "αυτί" και όχι τίποτε άλλο. Δεν το κάνουν όμως γιατί τους συμφέρουν αυτές οι ελληνοτουρκικές τριβές. Ούτε η Ευρωπαϊκή 'Ενωση έχει δικαιώσει την Ελλάδα ως προς το θέμα των συνόρων της. 

Λέγει ότι τα ελληνικά σύνορα είναι και τα σύνορα της Ευρώπης, αλλά ψάξτε να βρείτε ποια είναι αυτά τα ελληνικά σύνορα. Και πανηγυρίζετε όταν η Ευρωπαϊκή 'Ενωση λέγει ότι τα σύνορα της Ευρώπης καταλήγουν στην Ελλάδα. Χαίρω πολύ. Ποια είναι όμως αυτά τα ελληνικά σύνορα; Πάτε να τα βρείτε στα διεθνή δικαστήρια. Θα πηγαίνουμε τώρα στα δικαστήρια και για τα σύνορα. 'Ετσι φθάσαμε σ'αυτές τις περιπτώσεις κρίσης στα 'Ιμια από κοινού με το "ευχαριστώ" προς τις Η.Π.Α. και το καθεστώς περιορισμένης κυριαρχίας στο Αιγαίο που υπάρχει για την Ελλάδα. 

'Ομως, ας μην περιοριζόμαστε στα ελληνοτουρκικά. Μας απασχολεί και το σοβαρότερο ζήτημα "Βαλκάνια". Ο κ. Τσοχατζόπουλος βεβαίως διαρρηγνύει τα ιμάτιά του, δεν συμμετέχει, λέγει, η Ελλάδα σ' αυτόν τον πόλεμο. Η Ελλάδα συμμετέχει με τις εγκαταστάσεις της, όπως συμμετείχε και στον πόλεμο του Ιράκ και στους βομβαρδισμούς της Βοσνίας. Είμαστε ένα τεράστιο κατασκοπευτικό κέντρο γι'αυτούς τους λαούς. Συμμετέχει και με στρατιωτικές δυνάμεις. 

Το θέμα, όμως, είναι να κάνουμε ευχή να μη γίνει πόλεμος; Βεβαίως το ευχόμαστε. Αλλά να ευχόμαστε όμως να γίνει μια ειρήνη όπως τη θέλουν αυτοί με το πιστόλι στον κρόταφο; Ούτε αυτόν τον πόλεμο θέλουμε ούτε αυτήν την ειρήνη. Θέλουμε την ειρήνη που είναι εναντίον της νέας τάξης πραγμάτων. 

Ποιο είναι το σχέδιο για το Κόσοβο; Αυτή η συμφωνία που δεν έχει υπογραφεί ακόμα είναι το πρώτο βήμα προς την αυτονομία. Βεβαίως οι Κοσοβάροι ήθελαν από τώρα αυτονομία. 'Ομως, είναι το πρώτο βήμα. Αν διαβάσει όμως κανείς το οικονομικό μέρος της συμφωνίας, που αφορά το πώς θα λειτουργεί το Κόσοβο στα πλαίσια της δήθεν ενιαίας νέας Γιουγκοσλαβίας, τότε καταλαβαίνει ότι πάει πολύ γρήγορα και με μαθηματική ακρίβεια στην πλήρη αποσκίρτηση. Και ξέρουμε πολύ καλά ότι το πρώτο βήμα για την ενσωμάτωση και υποδούλωση είναι η οικονομία και το πρώτο βήμα για την αποσκίρτηση είναι πάλι η οικονομία. Στην ουσία θα είναι ένα διαφορετικό κομμάτι στα πλαίσια της νέας Γιουγκοσλαβίας. Αυτό το κείμενο κατέθεσε η Ολμπράϊτ και όλοι συμφωνούν ότι αυτή είναι η βάση της πολιτικής συμφωνίας. 

Υπάρχει και άλλο σχέδιο, που είναι η τριχοτόμηση της περιοχής του Κόσοβο. 'Ενα κομμάτι να μείνει στη νέα Γιουγκοσλαβία, ένα κομμάτι να το πάρει η Αλβανία, ένα κομμάτι να το πάρει η πρώην Γιουγκοσλαβική Δημοκρατία της Μακεδονίας. Πού πάμε τότε; Πάμε για τη μεγάλη Αλβανία τότε, πάμε για αλλαγή των συνόρων. Βεβαίως εμείς δεν είμαστε μάντεις ή προφήτες. Μελετάμε, βγάζουμε συμπεράσματα. Αυτό που είμαστε σίγουροι είναι ότι τα επόμενα χρόνια τα πράγματα θα είναι δραματικά στα Βαλκάνια. Είτε θα έχουμε πόλεμο είτε θα έχουμε αλλαγή συνόρων ή άλλου τύπου καταστάσεις μέσω πολιτικών συμφωνιών. Και δεν γίνεται εδώ καμία συζήτηση. Μήπως και από εκεί δεν θα οξυνθούν ενδεχομένως τα ελληνοτουρκικά προβλήματα, τεχνητά, υπερβολικά ή και πραγματικά; Κανείς δεν μπορεί να είναι σίγουρος. Ούτε να υποτιμήσει κινδύνους πραγματικών επεισοδίων ούτε όμως να υποτιμήσει και το πρόβλημα της χρησιμοποίησης, της επίκλησης κινδύνου επεισοδίων για να σκύβουμε το κεφάλι στην εκάστοτε κυβέρνηση και να μην της κάνουμε κριτική και υποσκάπτουμε το κύρος της στο εξωτερικό! 

'Ετσι κι αλλιώς, λοιπόν, τα πράγματα είναι εξαιρετικώς μπλεγμένα. Αλλά γιατί τα ελληνικά κόμματα δεν συνεχίζουν να ενημερώνουν τον ελληνικό λαό; Διότι δεν τον είχαν ενημερώσει ούτε τότε. Πώς ξεπήδησε αυτός ο πόλεμος στα Βαλκάνια; Δεν θα σταθώ στην στάση του καθενός απέναντι στον σοσιαλισμό. Αυτό είναι δικαίωμα του καθενός και είναι πάρα πολύ φυσιολογικό να έχουμε βαθύτατες διαφορές. 

Ο πόλεμος στα Βαλκάνια ξεκίνησε αυτοφυώς, έτσι μέσα στα Βαλκάνια ή ξεκίνησε στην Κροατία και Σλοβενία από τους μισθοφόρους που έστειλαν οι Γερμανοί; Δεν έπαιξαν κανένα ρόλο οι διάφοροι αχυράνθρωποι πρωθυπουργοί που στάλθηκαν από το εξωτερικό και μάλιστα απροκάλυπτα με γερμανικά ή αμερικάνικα διαβατήρια; Ούτε τα διαβατήριά τους δεν άλλαξαν οι άνθρωποι. Πώς φούντωσε η κατάσταση στο Κόσοβο; 

Εμείς δεν υποτιμούμε ότι υπάρχουν προβλήματα. Αλλά πώς εξελίχθηκε έτσι η κατάσταση; Ποιοι είναι αυτοί οι Κοσοβάροι; Εδώ ελληνικές εφημερίδες, που κανείς δεν μπορεί να τις θεωρήσει ότι χτυπούν το σύστημα, λέγουν ότι είναι Αλβανοί πρόσφυγες. Συγκροτήθηκε μισθοφορικό Σώμα με μισθούς, που όπως έγραψε κυριακάτικη εφημερίδα μεγάλης κυκλοφορίας, θα τους ζήλευαν οι 'Ελληνες στρατιωτικοί και άλλοι στρατιωτικοί της Δύσης. Πώς κυκλοφορεί τόσο χρήμα στο Κόσοβο χωρίς να γίνονται οικονομικές δραστηριότητες; 'Η δεν ξέρουμε τους διαδρόμους του εμπορίου των όπλων και των ναρκωτικών; Πρόκειται περί κινήματος αυτοδιάθεσης αυθορμήτου ή, αν θέλετε, πολιτικά συνειδητοποιημένου που είναι υποχρεωμένος ο καθένας να το σεβαστεί; Και οι μεν Κοσοβάροι ζητούν την αυτοδιάθεση και είναι προοδευτικό το κίνημα, οι δε Κούρδοι είναι τρομοκράτες! 

Αυτά τα ζητήματα είναι ζητήματα πάνω στα οποία το κάθε κόμμα πρέπει να τοποθετηθεί. 'Οχι αποσπασματικά ότι θα γίνει κάτι με ένα δελτίο Tύπου, ούτε μπροστά στα κανάλια της τηλεόρασης. Και έτσι και η Νέα Δημοκρατία και το ΠΑ.ΣΟ.Κ. μπορούν να παίζουν στο δικό τους γήπεδο με τα παραπλανητικά διλήμματα "πόλεμος ή ειρήνη", "ειρήνη ή πόλεμος", "ΟΝΕ ή χανόμαστε", "Σημίτης ή χανόμαστε", "ΠΑ.ΣΟ.Κ. ή χανόμαστε", "Νέα Δημοκρατία μας σώζει". 

Αυτό θα πει φρόνημα του ελληνικού λαού. Του διαμορφώνω προϋποθέσεις να γνωρίζει κατ' αρχήν και τον αφήνω βεβαίως και να δρα. 'Οχι κολλώντας του την ταμπέλα του τρομοκράτη. 

Αυτά τα ζητήματα που θέσαμε προηγούμενα, μας δείχνουν ότι εδώ δεν έχουμε πρόβλημα ελληνοτουρκικών σχέσεων. Αν θέλετε, δεν υποτιμώ την ιστορική διαφορά, δεν πάμε τώρα στην Οθωμανική αυτοκρατορία να δούμε τα ζητήματα ούτε στην εξαετία του 1922. Σήμερα είναι απόλυτα δεμένο και μπλεγμένο με τη νέα τάξη πραγμάτων στην περιοχή, με τον επικίνδυνο διαγωνισμό που γίνεται ανάμεσα στις μεγάλες δυνάμεις, ιμπεριαλιστικές τις λέμε εμείς, πείτε τις ανεπτυγμένες και όπως θέλετε εσείς, οι οποίες μοιράζουν την περιοχή και πάνε να βρουν ένα modus vivendi σε βάρος των λαών. 

Δυστυχώς είχαμε την ευτυχία εγώ θα πω, αλλά και την ατυχία, η Ελλάδα να βρίσκεται σε ένα σημείο που συναντιώνται τρεις ήπειροι. Και μην ξεχνάτε ότι η Ευρώπη ήταν η περιοχή που εκδηλώθηκαν οι δυο παγκόσμιοι πόλεμοι οι οποίοι σημειωτέον δεν έγιναν ανάμεσα στους οπαδούς της αστικής δημοκρατίας και στους οπαδούς της κομμουνιστικής τρομοκρατίας, όπως λέτε εσείς. Οι πόλεμοι έγιναν ανάμεσα στις ισχυρές καπιταλιστικές χώρες, οι οποίες πάλευαν να μοιράσουν την περιοχή. 

Αυτά, λοιπόν, τα ζητήματα δεν απαντούνται ούτε με συμβούλια και διαβούλια εξωτερικής πολιτικής. 'Η θα αντισταθείς στη νέα τάξη πραγμάτων ή θα την αντιπαλέψεις ή τα πράγματα θα είναι πολύ άσχημα για τον ελληνικό λαό. Δεν μας ενδιαφέρει για τις κυβερνήσεις και τα κόμματα που υπερασπίζονται αυτήν την πολιτική, αλλά μας ενδιαφέρει ο ελληνικός λαός, χωρίς να μονοπωλούμε ως κόμμα αυτό το ενδιαφέρον. Μιλάμε αντικειμενικά ποια πολιτική συμφέρει το λαό. Και απ' αυτήν την άποψη εμείς πάρα πολλές φορές έχουμε μιλήσει για τις θέσεις μας. Εμείς θεωρούμε ότι το ελάχιστο που θα μπορούσε να κάνει μια κυβέρνηση σήμερα είναι να μην ευθυγραμμιστεί και να μη συμμετέχει -δεν είναι απλώς τι θα πει φραστικά- σε όλες τις δεσμεύσεις του νέο δόγματος του ΝΑΤΟ. Εδώ όχι μόνο συμμετέχει, φαρδιά πλατιά βάζει την υπογραφή της η Κυβέρνηση. Και αυτό εσείς το θεωρείτε ισχυρή Ελλάδα. Είναι η ισχυρή Ελλάδα για τη Σοφοκλέους, είναι η ισχυρή Ελλάδα για την πλουτοκρατία του τόπου, η οποία κερδίζει και απ' αυτόν τον πόλεμο. Οι πόλεμοι μπορεί να γίνονται τοπικοί, αλλά οι επενδύσεις προχωρούν. 'Αλλωστε και αυτοί οι πόλεμοι γίνονται για να ανοίξει ο δρόμος, να γίνουν οι επενδύσεις. Στρώνεται ο δρόμος για να γίνουν οι επενδύσεις. 

Ξαναλέω, έχει ενδιαφέρον να διαβαστεί η οικονομική βάση της συμφωνίας στο Κόσοβο. Τι θα κάνουν οι επιχειρηματίες, αυτό είναι το πρόβλημα, πώς θα κάνουν τις επενδύσεις, η οικονομία της αγοράς, ποιες επιχειρήσεις της Σερβίας θα λειτουργούν στο Κόσοβο, ποια κέρδη της Σερβίας, του κέντρου δηλαδή, θα μεταφέρονται ειδικά στο Κόσοβο, όχι κατ' ανάγκην και σε άλλες περιοχές κλπ. Αυτά συζητιώνται, γι' αυτό γίνονται και οι πόλεμοι, γι' αυτό γίνονται και οι πολυεθνικές στρατιωτικές δυνάμεις, για να ανοίξουν το δρόμο στα κεφάλαια. 'Οταν υπάρχει η αντίσταση των λαών, όταν δεν μπορούν να γίνουν πολιτικές συμφωνίες, γίνονται αυτοί οι πόλεμοι περιορισμένης χρονικής διάρκειας για να λυθούν και τα προβλήματα της λεγόμενης ειρήνης. 

Εμείς, λοιπόν, έχουμε μια συνολικά διαφορετική πολιτική και με αυτήν την έννοια δεν προσχωρούμε ούτε στη λογική της εθνικής ομοψυχίας ούτε της εθνικής συνεννόησης ούτε της εθνικής στρατηγικής. Για μας η κατεύθυνση πάνω στην οποία θα μπορούσαμε να συνεννοηθούμε είναι σε αντίθεση με αυτήν τη λογική της νέας τάξης πραγμάτων, σε αντίθεση βεβαίως και με την ΟΝΕ, η οποία κατά κάποιον τρόπο εσωτερικεύει στις χώρες την πολιτική της νέας τάξης πραγμάτων. 

Είναι ευκαιρία να υπενθυμίσω τις θέσεις του κόμματος για την υπόθεση Οτσαλάν και, αν θέλετε, να ολοκληρώσουμε γιατί ζητήσαμε παραίτηση του Πρωθυπουργού και της Κυβέρνησης και διπλές εκλογές. Για μας το θέμα Οτσαλάν ήταν η σταγόνα που ξεχείλισε το ποτήρι. Συμβαίνει αυτό στην πολιτική ζωή του τόπου, δηλαδή σε πάρα πολλά γεγονότα, έρχεται ένα και ξεχειλίζει το ποτήρι. Και αυτό δεν ήταν το οποιοδήποτε ένα. Τον είχατε στα χέρια σας και παραδόθηκε στις τουρκικές αρχές. Αυτή είναι η ουσία. Και εμείς το είπαμε από την πρώτη ημέρα και μας έκανε πολύ μεγάλη εντύπωση αυτή η υπόγεια αλληλεγγύη για έναν τρομοκράτη, όπως λέτε και για έναν τρομοκρατικό λαό. Αυτή η υπόγεια αλληλεγγύη, η οποία σαφώς οδήγησε την παράδοση του Οτσαλάν. Σας είπα όμως, έχει ξεπεραστεί πια το ζήτημα δυστυχώς, ύστερα από την σημερινή ομιλία του Πρωθυπουργού. 

Εμείς θεωρούμε ότι χειριστήκατε αυτό το ζήτημα είτε από αφέλεια, ας το πω έτσι είτε συνειδητά, γιατί δεν θέλατε να προδώσετε την πίστη σας στη νέα τάξη πραγμάτων. Αυτή ήταν η πυξίδα. Και αυτό δεν ήταν μικρό ζήτημα. 

Ζητήσαμε βέβαια τις εκλογές, αλλά όχι μόνο γι' αυτό το θέμα. Τις ζητήσαμε ακριβώς γιατί βρισκόμαστε σε μία περίοδο που επισημοποιείται η διχοτόμηση του Αιγαίου και της Κύπρου και βρισκόμαστε μπροστά σε έναν κίνδυνο υπαρκτό νέου κύκλου αλλαγής συνόρων και σε βάρος της Ελλάδας στην περιοχή. Και δεν βρήκαμε άλλον τρόπο -ξέρετε εμείς δεν μπορούμε εδώ διά της βίας να σας ανατρέψουμε- παρά ο ελληνικός λαός με την ψήφο του να παρέμβει και να πάρει την ευθύνη. Βέβαια εμείς δεν θεωρούμε -για να ξεκαθαρίζουμε τα πράγματα- ότι οι εκλογές θα λύσουν αυτόματα το ζήτημα, ότι οι εκλογές θα μας οδηγήσουν σε μια άλλη πορεία. Μπορεί όμως να αρχίσει να ξετυλίγεται αυτό το νήμα. Και εν πάση περιπτώσει, να πάρει ευθύνη ο ελληνικός λαός ποιο κόμμα επιλέγει, ποια πολιτική επιλέγει. Γιατί τώρα υπάρχουν περισσότερες αποδείξεις γι' αυτά τα ζητήματα. Και πρέπει να ψηφίσει με κριτήριο και την ΟΝΕ και το Κόσοβο και το Αιγαίο και την Κύπρο και τα Βαλκάνια και τα κηρύγματα περί τρομοκρατίας. Γιατί αυτά όλα επιδρούν στην καθημερινή του ζωή. Είναι καθημερινά προβλήματα αυτά. Και αυτά τα ζητήματα δεν λύνονται με συμβούλια και διαβούλια, γιατί είναι ζητήματα στρατηγικής σημασίας. Κι εμείς επιμένουμε να λέμε στον ελληνικό λαό ότι πρέπει να διεκδικήσει διπλές εκλογές. Και εν πάση περιπτώσει, να μην περιμένει παθητικά την ημερομηνία των εκλογών. Υπάρχει το πεδίο, που είναι πάντα επίκαιρο και μόνιμο, το πεδίο της δράσης, της συσπείρωσης και του αγώνα. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Για το θέμα Οτσαλάν, εμείς έγκαιρα δημοσιοποιήσαμε τις θέσεις μας για το Κουρδικό και το θέμα Οτσαλάν, πριν βγει στην επιφάνεια η υπόθεση της Κένυας. Και το λέω αυτό, ακούω στελέχη του ΠΑ.ΣΟ.Κ. που αναφέρουν δικές τους εκτιμήσεις για τη θέση του Κομμουνιστικού Κόμματος Ελλάδας. Εμείς βγήκαμε ανοιχτά με θέσεις διά στόματος του Ορέστη του Κολοζώφ, που εκπροσωπούσε το κόμμα μας, αρχές Φλεβάρη, και είπαμε ότι τελικά η Ελλάδα πρέπει να δώσει πολιτικό άσυλο, ένα καταφύγιο στον Οτσαλάν. 

Δεν ζητήσαμε να το κάνει πρώτη, γνωρίζοντας το ιδιαίτερο πρόβλημα ή την αξιοποίηση που μπορούσε να γίνει από την Τουρκία. Το ζητήσαμε όμως όταν είδαμε πως όλες οι χώρες της Ευρωπαϊκής 'Ενωσης, άλλες κακήν κακώς και άλλες με το "γάντι" έδιωχναν τον Οτσαλάν. Και είπαμε, εφόσον θέλει άσυλο, να του δώσουμε καταφύγιο, φέρνοντας βεβαίως το ζήτημα στα διεθνή φόρα που λέτε εσείς και δίνοντας μια συλλογική λύση σ' αυτό το ζήτημα. 

Ξαναλέω ότι δεν υποτιμήσαμε τη στάση της τουρκικής ηγεσίας. Θεωρούμε, όμως, ότι η ελληνική Κυβέρνηση μπορούσε, αν θέλετε, να τοποθετήσει σωστά το ζήτημα και για τα δικαιώματα του κουρδικού λαού και για το όλο πρόβλημα των ανθρωπίνων δικαιωμάτων εντός της Τουρκίας. Βέβαια υπάρχει ένα ζήτημα για το ποια ανθρώπινα δικαιώματα μπορεί να μιλάει η ελληνική Κυβέρνηση, όταν τα παραβιάζει μέσα στην Ελλάδα με τη στάση της απέναντι στους αγώνες και τα κηρύγματα κατά της τρομοκρατίας. Τέλος πάντων. 

Μπορούσε, αν σωστά χειριζόταν αυτό το ζήτημα να ήταν κι ένα δικό της επιχείρημα και χαρτί. Βέβαια δεν θα άρεσε στην Τουρκία, αλλά τι να κάνουμε; 

Είπαμε ότι και για λόγους αρχής δεν μπορούμε να πετάξουμε το δικαίωμα του πολιτικού ασύλου στο καλάθι των σκουπιδιών, γιατί, ας σκεφτούμε, δεν ξέρουμε τι θα γίνει αύριο και μεθαύριο και στην Ελλάδα. 

Βέβαια μια τέτοια στάση της Κυβέρνησης απαιτούσε δημοσιοποίηση, κάλεσμα των κομμάτων και όλων των αρμοδίων φορέων να τη στηρίξουν στις επιθέσεις που θα δεχόταν από τους αγαπητούς της συμμάχους. Εμείς το λέμε υπεύθυνα, το δικό μας κόμμα, σε μια τέτοια περίπτωση, δεν θα είχε καμία αναστολή να στηρίξει τη συγκεκριμένη ενέργεια της Κυβέρνησης, χωρίς να έχουμε τα μάτια στραμμένα ούτε στις εκλογές. Και αυτή η στήριξη προς την Κυβέρνηση δεν θα εσήμαινε ότι υποκρύπτει και διάθεση γενικότερης συναίνεσης. 

Στο συγκεκριμένο ζήτημα θα την υπερασπίζαμε την Κυβέρνηση. Και θα ήταν μεγάλη συνεισφορά στη δημοκρατία, να το πω έτσι, και στην Ελλάδα και διεθνώς, αυτή η στάση της ελληνικής Κυβέρνησης. 

Και σήμερα, εάν θέλετε, δεν θα συζητούσαμε για το αν παραδόθηκε ή δεν παραδόθηκε, εμείς να λέμε έγινε παράδοση και οι άλλοι να λένε ότι έγινε κατά λάθος παράδοση. Δεν θα συζητούσαμε αυτό, αλλά θα συζητούσαμε και θα συσπειρωνόμαστε να υπερασπιστούμε την ελληνική Κυβέρνηση. Βεβαίως η Τουρκία θα έκανε τα δικά της. 

'Ετσι θα υπήρχε συσπείρωση του ελληνικού λαού. Μη ζητάτε όμως, συσπείρωση και παράδοση του Οτσαλάν, ανεξάρτητα από το πώς εκτιμάει ο καθένας ότι έγινε και συσπείρωση. Δεν γίνονται αυτά τα πράγματα. Αν και ο ελληνικός λαός μέσα από τις εκδηλώσεις, τις διαδηλώσεις και τα μουσικά συλλαλητήρια έδειξε υψηλό βαθμό συσπείρωσης. 

Θα μου πείτε, μα το πρόσχημα στην Τουρκία; Κοιτάξτε να δείτε, όταν προβάλατε εκείνο το αναποτελεσματικό ενιαίο αμυντικό δόγμα της Κύπρου, δεν δίνατε προσχήματα; Γιατί τότε δεν το σκεφτόσαστε το πρόσχημα; 

'Οταν δηλώνατε ότι πρέπει η Κύπρος να αγοράσει τους S-300, εμείς είχαμε πει ότι έχει δικαίωμα να επιλέξει τα όπλα της. Δεν θα της λέγαμε εμείς τι να αγοράσει. 

'Οταν εσείς λέγατε ότι στηρίζετε την Κυπριακή Κυβέρνηση και ότι θα πάρει τους S-300, τότε δεν σκεφτόσασταν τα προσχήματα; Στον Οτσαλάν σκεφθήκατε τα προσχήματα; 

Δεν θέλατε να τα χαλάσετε με τους εταίρους και αν θέλετε, δεν θέλατε να ανοίξετε λογαριασμό με τον ελληνικό λαό, ότι έχει δικαίωμα να παλεύει εναντίον της πολιτικής σας και να επιλέγει με τη μαζικότητά του και με την πλειοψηφία του με ποιο τρόπο θα σας παλέψει. 

Εμείς ποτέ δεν συμφωνήσαμε στους ψευτοπαλικαρισμούς που λέγατε ότι δεν κάνουμε απευθείας διάλογο με την Τουρκία, ποτέ δεν θα καθίσουμε στο ίδιο τραπέζι και την ίδια ώρα κάνατε διάλογο μέσω των Αμερικανών και δεν ξέρω ποιων άλλων και υπογράφετε τα διάφορα πρωτόκολλα και τις συμφωνίες στη Μαδρίτη. 

Εμείς τι λέγαμε; Λέγαμε, κάντε διάλογο. Δεν είναι εκεί πέρα το θέμα. Στο διάλογο διεκδικείς ή και παραχωρείς. 'Οταν διεκδικείς το δίκαιό σου, καλός είναι ο διάλογος. 'Οταν παραχωρείς, είναι κακός. Δεν είναι το θέμα ο διάλογος. Κάνατε διάφορους ψευτοπαλικαρισμούς και δίνετε, αν θέλετε, και τυπικά προσχήματα στους τρίτους. Στην υπόθεση Οτσαλάν κρίθηκε η ψυχραιμία και η νηφαλιότητα; 

Για όλους αυτούς τους λόγους και για το ειδικό ζήτημα, αλλά κυρίως για το γενικότερο πρόβλημα που απασχολεί την περιοχή, εμείς θεωρούμε ότι ο ελληνικός λαός πρέπει να παρέμβει με εκλογές ή μάλλον και με εκλογές, γιατί μόνο με τις εκλογές τα προβλήματα δεν αντιμετωπίζονται. 

Αυτές είναι οι θέσεις μας και οι σκέψεις μας, κύριε Πρωθυπουργέ. Καταλαβαίνετε ότι βεβαίως κινούμαστε σε μια διαφορετική κατεύθυνση, αλλά αυτή η κατεύθυνση που προτείνουμε δεν είναι στενά κομματική. 

'Οταν λέμε, δηλαδή, ότι ένας λαός πρέπει να αποφασίζει στη χώρα του και να είναι αφεντικό στη χώρα του, δεν νομίζω ότι αυτό είναι στενά κομμουνιστικό. 'Οταν λέμε ότι τα σύνορα δεν αλλάζουν, γιατί είναι στενά κομμουνιστικό; 'Οταν λέμε ότι η Ελλάδα δεν μπορεί να στηρίζει την πολιτική του διαίρει και βασίλευε στα Βαλκάνια για να είναι ισχυρή χώρα, δεν είναι κάτι το κομμουνιστικό. 

Η προστασία των συνόρων ή η εθνική ανεξαρτησία, που την έχετε βγάλει από τα χαρτιά σας γιατί θεωρείται ξεπαρασμένη έννοια, δεν είναι στενά κομμουνιστικές εκφράσεις. Είναι πολύ ευρύτερες. Και ούτε είναι αξίες, αιτήματα και στόχοι που πάλεψαν μόνοι τους οι κομμουνιστές. 

Ο ελληνικός λαός έχει δείξει απίστευτα παραδείγματα σωστής ομοψυχίας και στην κατοχή και σε άλλες μεγάλες περιόδους, όπως και στη δικτατορία. Δεν σήμαινε όμως ότι συσπειρωνόταν γύρω από κόμματα ηγέτες και πολιτικές, όταν αυτές οι πολιτικές δεν στήριζαν ή δεν ήταν συμφέρουσες για το λαό. 

Εμείς λέμε το εξής: Στην Ελλάδα ούτε ένας 'Ελληνας φαντάρος δεν θα είναι έξω από τα σύνορα. Μέχρι τα σύνορά μας θα παλέψουμε. Δεν θα μπούμε σε αυτές τις στρατιωτικές δυνάμεις, οι οποίες ανοίγουν το δρόμο για το κεφάλαιο και οι οποίες καθοδηγούνται από τα συμφέροντα των Ηνωμένων Πολιτειών, του ΝΑΤΟ, της Γερμανίας κλπ. Δεν έχουμε κανένα συμφέρον να συγκρουσθούμε με αυτούς του λαούς. Καραβάνι ειρήνης πρέπει να βγαίνει από την Ελλάδα. Δεν μπορεί να έχει γίνει η Θεσσαλονίκη αεροπλανοφόρο και οχηματαγωγό των στρατευμάτων εκείνων, που θα πάνε να πνίξουν στο αίμα το σέρβικο λαό και κανένα άλλο λαό. 

Αυτή είναι η θέση μας. Νομίζουμε ότι αυτές οι θέσεις, αυτοί οι στόχοι, είναι σαφείς. Βεβαίως προκαλούν το ΝΑΤΟ, προκαλούν την Ευρωπαϊκή 'Ενωση, αλλά δεν νομίζουμε ότι η πολιτική ενός κόμματος πρέπει να καθορίζεται από το αν προκαλεί το ΝΑΤΟ και την Ευρωπαϊκή 'Ενωση ή προκαλεί το ΠΑ.ΣΟ.Κ., τη Νέα Δημοκρατία, το Σύνδεσμο Ελλήνων Βιομηχάνων ή δεν ξέρω ποιον άλλο. Το θέμα είναι αν συμφέρει αυτόν τον τόπο. Και αποδείξτε μας ότι δεν συμφέρουν αυτόν τον τόπο. 

Βεβαίως αυτή η θέση που έχουμε εμείς σαφώς θα προκαλέσει τις αντιδράσεις των εταίρων. Δεν είναι θέσεις που θα γίνουν αρεστές, αλλά εμείς διαλέγουμε τι συμφέρει και τι πρέπει να αρέσει στους λαούς. 

Τέλος πάρτε υπόψη το εξής και εσείς και όλα τα κόμματα: Από την Ελλάδα δεν ζητάνε ένα ορισμένο όριο υποχωρήσεων, ζητάνε τα πάντα. Δεν έχουν όρια οι υποχωρήσεις που σας ζητάνε. Δεν πρόκειται να σας αποζημιώσουν γιατί συμμετέχετε στο Κόσοβο. Θα σας ζητήσουν όλο και περισσότερο και στο τέλος θα μπουν στην Ελλάδα, όταν το κρίνουν αναγκαίο, για τους ίδιους λόγους που μπήκαν στη Βοσνία, τη Γιουγκοσλαβία ή το Ιράκ και κάποια αιτία θα βρουν όταν κάτι δεν τους αρέσει. 

Δεν υπάρχουν όρια στις υποχωρήσεις. 'Οποια κόμματα στη Βουλή νομίζετε ότι έχει κάποιο όριο η υποχώρηση, κάνετε πολύ μεγάλο λάθος. Η αντίσταση και η αντεπίθεση μπορεί να βάλει όριο σ'αυτήν την εξέλιξη και τίποτε άλλο. Εν πάση περιπτώσει, ας αποφασίσει ο ελληνικός λαός, ενημερωμένος όμως και νοιασμένος, όχι ψηφίζοντας χωρίς να έχει ενημερωθεί ή χωρίς να του επιτρέπεται να ενημερωθεί, όπως πρέπει. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα μαθητές και τρείς συνοδοί-καθηγητές από το Γυμνάσιο Κυπαρισσίας Μεσσηνίας. Η Βουλή τους καλωσορίζει. 

(Χειροκροτήματα από όλες τις πτέρυγες) 

Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο για σαράντα πέντε λεπτά. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, συζητάμε για την εξωτερική πολιτική της χώρας σε συνθήκες πολιτικής, ηθικής και εθνικής δοκιμασίας. Δεν είναι ουδέτερη η στιγμή. Είναι πολύ δυσάρεστα τα πράγματα, για να αφήνουν περιθώρια σε ευφυολογήματα περί αστυνομικών μυθιστορημάτων, τα οποία ανέφερε ο κύριος Πρωθυπουργός. Είναι πολύ δυσάρεστα τα πράγματα, για να αφήνουν περιθώρια σε ανταλλαγές προσωπικών διαξιφισμών, να αφήνουν περιθώρια, για να ακούγονται οι στερεότυπες παλαιοκομματικές δημαγωγίες ότι "ο λαός εξέλεξε την Κυβέρνηση και η Κυβέρνηση πορεύεται με βάση την εντολή του λαού το 1996". 

Βεβαίως ο λαός εκλέγει τις κυβερνήσεις, αλλά ο λαός αξιώνει και έλεγχο, αξιώνει και εξηγήσεις. Ο λαός δεν δίνει εν λευκώ άδεια να ακολουθηθεί η οποιαδήποτε πολιτική. Ο λαός, λοιπόν, σήμερα βλέπει ότι η πολιτική την οποία εφαρμόζει η Κυβέρνηση δεν είναι εκείνη, την οποία ενέκρινε με την πλειοψηφία του το 1996. Η πολιτική της Κυβέρνησης είναι η κοινωνικά άδικη, η κοινωνικά ανάλγητη πολιτική, η κυβερνητική πολιτική που δημιουργεί αυτές τις δυσάρεστες εκκρεμότητες στη χώρα, που μεγαλώνει τα εσωτερικά μέτωπα, που μειώνει την αξιοπιστία και το κύρος στο εξωτερικό. Δεν έδωσε τέτοια εντολή ο ελληνικός λαός. 

Η Κυβέρνηση δεν μπορεί να επικαλείται ότι έχει εν λευκώ άδεια με την ετυμηγορία του 1996 να κάνει αυτούς τους παιδαριώδεις, αυτούς τους ανεύθυνους, αυτούς τους καταστροφικούς χειρισμούς, που κάνει σε κρίσιμα ζητήματα εξωτερικής και εσωτερικής πολιτικής. 

Κυρίες και κύριοι συνάδελφοι, σε τούτον τον έρημο τον τόπο δεν είναι η πρώτη φορά, που "μοιραίοι και άβουλοι αντάμα" προκάλεσαν πολιτική δοκιμασία και περιπέτεια. Δεν είναι η πρώτη φορά, που εκείνοι οι οποίοι έπρεπε να αναλάβουν τις ευθύνες τους θαρρετά και γνήσια, κρύφτηκαν και προσπάθησαν να μετατοπίσουν όλα εκείνα τα οποία με κραυγαλέο τρόπο βλέπει ο απλός πολίτης μπροστά του. Βεβαίως θέλει αρετή και τόλμη να αναλαμβάνουν τις ευθύνες τους όσοι προκαλούν τέτοιες δοκιμασίες στον τόπο, αντί να κάνουν επίδειξη συνειδησιακής απάθειας και πολιτικής αλαζονείας. 

Καλά, δεν συγκλονίζεται, πραγματικά, κανείς στην Κυβέρνηση; 'Ολα καλύπτονται κάτω από αυτήν τη κρούστα της κυβερνητικής απάθειας; Και έρχεται ο κύριος Πρωθυπουργός σ'αυτήν τη στιγμή της μεγάλης δοκιμασίας, να πει ούτε λίγο -ούτε πολύ ότι "η Αντιπολίτευση φταίει στο σύνολό της, διότι η Αντιπολίτευση καταστροφολογεί". 

Να αναλάβει τις ευθύνες της η Κυβέρνηση, θα κάνει καλό και στην ίδια, θα κάνει καλό και στον ελληνικό λαό. 'Ετσι διαπαιδαγωγείται σωστά η ελληνική κοινωνία, έτσι ενισχύεται η αυτογνωσία του 'Ελληνα πολίτη και του ελληνικού λαού, έτσι διαμορφώνονται δεσμοί εμπιστοσύνης, σε κρίσιμες στιγμές δοκιμασίας, προς τους πολιτικούς και προς τους κυβερνήτες. 

Κύριε Πρωθυπουργέ, η πολιτική θεωρία και η πολιτική πράξη δεν αναγνωρίζει την έννοια του ανεύθυνου πρωθυπουργού. Δεν αναγνωρίζει αυτήν τη στάση του όποιου Πρωθυπουργού, που λέει ότι "έγιναν κάποια λάθη" παραιτήθηκαν οι τρεις πρώτοι τη τάξει Υπουργοί και τελειώσαμε". 

Οι υπουργικές ανθρωποθυσίες, κύριε Πρωθυπουργέ, δεν συγκαλύπτουν τις πρωθυπουργικές ευθύνες. 

Συζητάμε με αφορμή την υπόθεση Οτσαλάν τα θέματα της εξωτερικής πολιτικής. Και η υπόθεση Οτσαλάν είναι μία υπόθεση με ιστορική σημασία για την ανθρωπότητα στο σύνολό της, για την Ευρώπη -την Ευρωπαϊκή 'Ενωση, τις κυβερνήσεις, τους λαούς, αλλά και για την Ελλάδα. Υπάρχουν πλευρές σε αυτήν την υπόθεση, που προκαλούν ντροπή στο όνομα των ανθρωπίνων δικαιωμάτων, ντροπή στο όνομα των δημοκρατικών αξιών. Υπάρχουν πλευρές σε αυτήν την υπόθεση, που προκαλούν δημοκρατική ανησυχία, ως προς τον τρόπο με τον οποίοι πορεύονται οι κυβερνήσεις για να διαβούν το όριο του 2000 προς τον 21ο αιώνα. Υπάρχουν πλευρές σε αυτήν την υπόθεση, που προκαλούν ιστορική αγωνία για το πώς τελικά και πού διαμορφώνονται οι συσχετισμοί αποφάσεων, κάτω από τους οποίους συσχετισμούς ταλαιπωρούνται λαοί, ακρωτηριάζονται κοινωνίες, ευτελίζονται αξίες και ουσιαστικά αναγορεύεται ως μεγάλη χρηστική αξία, μονάχα η πολιτική υποκρισία. Γιατί στις διακηρύξεις περί ανθρωπίνων δικαιωμάτων όλοι βάζουμε σε πρώτη πολιτική προτεραιότητα τις σχετικές διαβεβαιώσεις για το σεβασμό και την προστασία. Στην πράξη όμως, στο πεδίο των ανθρωπίνων δικαιωμάτων, χρειάζεται καθημερινός σκληρός αγώνας από τους πολίτες και τις κοινωνίες, από τις πνευματικές, κοινωνικές και πολιτικές δυνάμεις όλων των λαών, για να υπάρξει διεύρυνση της δημοκρατίας, για να υπάρξει διεύρυνση της κοινωνικής προστασίας. Και χρειάζεται σκληρός καθημερινός αγώνας από τους πολίτες, τους λαούς και τις κοινωνίες, για να αποκαλυφθεί η πολιτική υποκρισία, για να ξεσκεπαστεί ο πολιτικός φορμαλισμός, κάτω από τον οποίο συντελούνται όλες αυτές οι φρικαλεότητες και βαρβαρότητες που σημαδεύουν το τέλος του αιώνα μας. Η Τουρκία περιφέρει το ανθρώπινο λάφυρο του Οτσαλάν με την κουκούλα και κλειστά τα μάτια, να σέρνεται κάτω από την μεταχείριση που του επιφυλάσσει η ειδική της ανακριτική διαδικασία. 

Ε, λοιπόν, μπροστά στην περιφορά αυτού του ανθρώπινου λάφυρου πάγωσε όλος ο κόσμος που έχει αγωνιστεί για δημοκρατικές ελευθερίες εναντίον φασιστικών και δικτατορικών καθεστώτων, εναντίον της δράσης της υπονομευτικής των μυστικών υπηρεσιών. Πάγωσε όλος ο κόσμος που έχει αγωνιστεί για να αποκτήσει περιεχόμενο ζωής οι δημοκρατικές αξίες, για τα κοινωνικά δικαιώματα και την προστασία των ανθρώπινων ελευθεριών. Δεν αισθάνθηκε κανείς βολικά, δεν αισθάνθηκε κανείς απάθεια μπροστά σε αυτό το περιφερόμενο λάφυρο του Οτσαλάν. Μίκρυνε το ανάστημα της Ευρωπαϊκής 'Ενωσης. Χαμήλωσε το ανάστημα των πολιτικών ηγεσιών των ευρωπαϊκών χωρών. Μίκρυνε και το δικό σας ανάστημα, κύριοι της Κυβέρνησης. Χαμήλωσε και το δικό σας ανάστημα, κύριε Πρωθυπουργέ, μπροστά σε αυτήν την εικόνα, η οποία έγινε μαρτυρία ζωντανή σε όλο τον κόσμο, γιατί ο Οτσαλάν βρέθηκε εκεί που βρέθηκε παιρνώντας μέσα από τις διαδικασίες που εσείς υιοθετήσατε. 

Είναι ανάγκη να επισημάνω ότι μπροστά στη σύλληψη και τη μεταχείριση την οποία υφίσταται ο Οτσαλάν, αλλά και πριν τη σύλληψή του, στη διαδικασία αυτήν την πρωτοφανή σε αγριότητα, αναλγησία και απάθεια του να περιφέρεται και να μη βρίσκει τόπο να σταθεί, αχρηστεύθηκε η ουσιαστική αξία της διεθνούς νομοθεσίας. Η νεότερη παράδοση της Αριστεράς για τις ελευθερίες και τα δικαιώματα, πετάχθηκε στη χωματερή των κυβερνήσεων και των πολιτικών σκοπιμοτήτων. Βασικές αρχές για την ελευθερία, την αξιοπρέπεια, την ανθρώπινη οντότητα, την αυτοδιάθεση των λαών, τη σωματική ακεραιότητα των πολιτών, γράφτηκαν στα παλιά παπούτσια όλων, υπουργών και παραϋπουργών, που θέλουν να μιλάνε για το όραμα της Ενωμένης Ευρώπης του 21ου αιώνα. 

Την ίδια στιγμή ιδρύεται Διεθνές Ποινικό Δικαστήριο για να αντιμετωπίσει τέτοια πράγματα. Να το πούμε, λοιπόν, εδώ στη Βουλή, που τη θέλετε, κύριε Πρόεδρε της Κυβερνήσεως, ζωντανό χώρο ανοικτής συζήτησης, ότι δεν μπορούμε να εφησυχάζουμε όταν υπάρχει αυτό το δημοκρατικό έλλειμμα στις διαδικασίες που σήμερα κυριαρχούν από πλευράς νομικής τάξης στην Ε.Ε. 

Μιλήσατε για την Ευρωπαϊκή 'Ενωση και για τους Υπουργούς και για το τι κάνατε και τι δεν κάνατε. Εκείνο που βγάζει, όμως, ο 'Ελληνας πολίτης και ο Ευρωπαίος πολίτης ως συμπέρασμα είναι πως δεν μπορεί να πάμε σ'αυτές τις διαδικασίες εφησυχασμένοι, αλλά πρέπει να παλέψουμε για να αποκτήσουν δραστική, έμπρακτη εφαρμογή οι συγκεκριμένες διακηρύξεις. Γιατί δεν είναι μονάχα εχθροί αυτών των δικαιωμάτων τα δικτατορικά καθεστώτα, οι ανελεύθεροι και βάρβαροι εξουσιαστές, αλλά εχθροί αυτών των δικαιωμάτων με τη στάση τους πολλές φορές γίνονται και εκείνοι που λένε ότι υπήρξαν ακτιβιστές των οδοφραγμάτων κάποτε, για να μεταβληθούν σήμερα σε εξουσιαστές και διαχειριστές διαφόρων κυκλωμάτων. 

Να επισημάνουμε, λοιπόν, ότι μπροστά στο περιφερόμενο ανθρώπινο λάφυρο του Οτσαλάν είναι πολιτική υποκρισία να λέμε "να υπάρξει δίκαιη δίκη". Να καταγγελθεί ότι δεν υπάρχει δίκαιη δίκη! Διότι οι αρχές, οι αξιώσεις, οι ρήτρες της δίκαιης δίκης δεν καλύπτουν την αίθουσα του δικαστηρίου, την ακροαματική διαδικασία, καλύπτουν την προστασία του πολίτη, ώστε να μην τον καταδιώκει το τεκμήριο της υποψίας, καλύπτουν τις συνθήκες σύλληψης, καλύπτουν την ελευθερία της κίνησης από κάθε παρακολούθηση, τις συνθήκες της φυλάκισης, κράτησης, ανάκρισης. 'Ολα αυτά δεν υπάρχουν σήμερα. 

Θα περίμενα, λοιπόν, από τον 'Ελληνα Υπουργό Εξωτερικών και από την ελληνική Κυβέρνηση, όταν πήγατε στο Συμβούλιο των Υπουργών της Ευρώπης, όχι να βγάλετε ένα ψήφισμα για δίκαιη δίκη, αλλά να βγάλετε ένα ψήφισμα που να καταγγέλλει την ανυπαρξία των όρων και των συνθηκών της δίκαιης δίκης και στο όνομα αυτής της πραγματικότητας να προχωρήσετε, προκειμένου να εξασφαλιστούν από δω και πέρα οι μεγαλύτερες εγγυήσεις για τη σωτηρία της ανθρώπινης ζωής. Οι μεγαλύτερες εγγυήσεις, ώστε να μη χρησιμοποιηθεί η δίκη αυτή για λόγους ευρύτερης αποσταθεροποίησης και ταυτόχρονα να εξασφαλίσετε τη διεύρυνση της κοινωνικής αλληλεγγύης, καλώντας σε αυτήν την εγρήγορση όλες τις κοινωνίες του κόσμου, όλες τις κοινωνίες της Ευρώπης, αξιοποιώντας τις μη κυβερνητικές οργανώσεις και βάζοντας μπροστά στο πλατύ αυτό κίνημα αλληλεγγύης πρόσωπα διεθνούς κύρους, τα οποία θα μπορούσαν να σηματοδοτήσουν την ανάγκη επιτέλους σε τούτη την κρίσιμη ώρα, όπου πλεονάζει η υποκρισία και τις κοινωνίες τις κατεργάζονται μ' αυτόν τον πιεστικό τρόπο μονόπλευρες και μονοδιάστατες πολιτικές, να υπάρξει μια ελπίδα, μια συλλογική ελπίδα. Δεν είναι όλα μονάχα για να κλείνουν κρυφά ο ένας το μάτι στον άλλον, πίσω από την πλάτη του πολίτη, όσα διακηρύσσονται για τα ανθρώπινα δικαιώματα και τις κοινωνικές αξίες, από τις διάφορες κυβερνήσεις. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Είπε ο κύριος Πρωθυπουργός ότι κανείς δεν μπορεί να παίζει με το φρόνημα του ελληνικού λαού και να το εκμεταλλεύεται. Μα, η Κυβέρνησή σας έπαιξε με τον ελληνικό λαό, όταν αποφάσισε να χειριστεί την υπόθεση όχι στο φως της νομιμότητας, όχι στο φως της δημοκρατικής διαφάνειας, αλλά στο σκοτεινό χώρο των αδιευκρίνιστων μηχανισμών. Εσείς βάλατε το φρόνημα του ελληνικού λαού σε αυτήν τη δοκιμασία. 'Οταν δεν σκεφθήκατε ότι η Ελλάδα γενικά και ειδικότερα γι'αυτήν την υπόθεση είναι στο μάτι του κυκλώνα όλων των μυστικών υπηρεσιών, πήγατε στο γήπεδο των μυστικών υπηρεσιών να κάνετε τους επίδοξους Τζέιμς Μπόντ; 

Και περιφρονήσατε τη δημοκρατική νομιμότητα, την πολιτική ευθύνη ενημέρωσης του κόσμου, την ιστορική ευθύνη προετοιμασίας του ελληνικού λαού, να μη δεχθεί κατακέφαλα αυτό που δέχθηκε, εκείνο το πρωί, με την αποκάλυψη όλης αυτής της δικής σας συμπεριφοράς. 

Είπε ο κύριος Πρωθυπουργός ότι η Ελλάδα δεν απολογείται και δεν δίνει εξηγήσεις σε κανένα. Ναι, η Ελλάδα δεν απολογείται και δεν δίνει εξηγήσεις ούτε στην Τουρκία ούτε στην Αμερική ούτε στην Ευρώπη ούτε πουθενά. Αλλά η Ελλάδα αξιώνει εξηγήσεις, ζητάει εξηγήσεις και η Κυβέρνηση οφείλει εξηγήσεις. Μην ταυτίζετε την Κυβέρνησή σας με την Ελλάδα. Η Ελλάδα δεν απολογείται. Σεις οφείλετε να δώσετε εξηγήσεις. Η Ελλάδα δεν δίνει εξηγήσεις. Σεις έχετε χρέος να απολογηθείτε γιατί κάνατε πολιτικές επιλογές, οι οποίες οδήγησαν εκεί που οδήγησαν! 

Είπε, επίσης, ο κύριος Πρωθυπουργός ότι, "αναγνωρίζουμε, έγιναν λανθασμένοι χειρισμοί που είχαν ως κατάληξη τη σύλληψη του Οτσαλάν από την Τουρκία". Είναι η επί λέξει διατύπωση της σκέψης του: "Αναλάβαμε τις ευθύνες μας, παραιτήθηκαν τρεις Υπουργοί". 'Ετσι απλά, έγιναν λάθη που οδήγησαν στη σύλληψη του Οτσαλάν από την Τουρκία. Αυτά τα λάθη, όμως, θα τα πληρώνουμε στο διηνεκές, αυτά τα λάθη, τα δικά σας, θα τα κουβαλάει η εξωτερική πολιτική της χώρας επί μακρόν. Αυτά τα λάθη, που εσείς έτσι απλά τα αποσβέσατε με την ανθρωποθυσία των τριών Υπουργών, αυτά τα λάθη αλλάζουν το στρατηγικό πλαίσιο μέσα στο οποίο έχουν μπει πια οι ελληνοτουρκικές σχέσεις. Και ξέρετε πάρα πολύ καλά ότι αυτά τα λάθη που τα καταγράψατε έτσι απλά και τα ισοσκελίσατε με το ανθρώπινο και πολιτικό αντίβαρο των τριών παραιτήσεων, αυτά τα λάθη σημαίνουν ότι η Τουρκία πέτυχε σε στρατηγικό επίπεδο να καταφέρει σοβαρό πλήγμα και στην εξωτερική πολιτική της Ελλάδας, αλλά και να ενισχύσει, σε στρατηγικό επίπεδο, τις δικές της επιδιώξεις. Πέτυχε στο ανώτατο δυνατό τους στόχους της έτσι όπως τους είχε σχεδιάσει. Από τα δικά σας λάθη! 

Ξέρετε πάρα πολύ καλά ότι τα δικά σας λάθη έδωσαν τη δυνατότητα στη σημερινή Κυβέρνηση της Τουρκίας να μειώσει την εσωτερική πολιτική ρευστότητα, εν όψει της προεκλογικής της περιόδου. Ξέρετε πάρα πολύ καλά -και το συνομολογήσατε- ότι από τα δικά σας λάθη η Τουρκία επιχειρεί να καθυστερήσει την πορεία της χώρας, υποβάλλοντας την Ελλάδα σε μία διαρκή ετοιμότητα η οποία την εξαντλεί. Από τα δικά σας λάθη! 

'Οταν, λοιπόν, γίνεται αυτή η ραγδαία ανατροπή σταθερών στρατηγικών σημείων του πλαισίου μέσα στο οποίο εντάσσονται οι ελληνοτουρκικές σχέσεις, νομίζω ότι είναι τουλάχιστον όχι υπεύθυνο να εμφανίζεται η Κυβέρνηση από τη μια να λοιδορεί την Αντιπολίτευση συλλήβδην και από την άλλη να επικαλείται τη γραφικότητα την επιπολαιότητα και την επικινδυνότητα ορισμένων ανεύθυνων στοιχείων, τα οποία εμφανίζονται ως υπερπατριώτες και δημιουργούν όλη αυτήν την κατάσταση, την οποία δημιούργησαν. 

Σήμερα τους χαρακτηρίζετε έτσι, αλλά στην ουρά της δικής σας πολιτικής ήταν όλοι αυτοί τους οποίους σήμερα απορρίπτετε. 'Ολοι αυτοί τους οποίους αποκαλείτε έτσι, είναι εκείνοι με τους οποίους και κατά τη διαδρομή αυτής της υποθέσεως, σε κρίσιμα σημεία, η Κυβέρνηση συνεργάστηκε και έδρασε από κοινού. 

Κύριε Πρωθυπουργέ σας άκουσα, σας άκουσα να λέτε τις απόψεις σας και για την εθνική στρατηγική και για τους θεσμούς, οι οποίοι δημιουργούν την εθνική στρατηγική. Για δέστε τι βλέπει ο 'Ελληνας πολίτης αυτήν τη στιγμή, έτσι παραστατικά, γραφικά, απέναντί του. Η Τουρκία με αυτό το στρατιωτικοπολιτικό καθεστώς που έχει, διαθέτει εθνικό συμβούλιο ασφαλείας, το οποίο βεβαίως εκφράζει τις δομές και τις σκοπιμότητες ενός καθεστώτος, όπως ισχύει στην Τουρκία, αλλά χειρίζεται, με σταθερότητα χειρισμών και με συνέπεια κινήσεων για λογαριασμό τους, τα θέματα εξωτερικής πολιτικής. 

Στην Ελλάδα τι διαθέτουμε; Κανένα θεσμό, κανένα πολιτικό μηχανισμό που να προλάβει αυτές τις κρίσεις και να τις διαχειριστεί σωστά. 

Επικαλεσθήκατε ότι δεν έχουμε τέτοια ανάγκη και μπορούμε εδώ να αξιοποιήσουμε τη Βουλή. Για δείτε τι αντιτάξατε εσείς όταν προέκυψε τέτοιο θέμα! Απέναντι στο Συμβούλιο Εθνικής Ασφαλείας και τους μηχανισμούς της Τουρκίας, αντιτάξατε το γραμματέα του Υπουργικού Συμβουλίου, το διευθυντή του Υπουργικού Γραφείου του Υπουργείου Εξωτερικών, τον υπεύθυνο της ΕΥΠ, διάφορα αδιευκρίνιστα πρόσωπα. Και την ώρα που ουσιαστικά γλίστραγε η εξωτερική πολιτική της χώρας σ' αυτό το επικίνδυνο ναρκοπέδιο, όλοι αυτοί, οι οποίοι ήταν υποκατάστατα της δικής σας πολιτικής ευθύνης, έπαιζαν το παιχνίδι του σπασμένου τηλέφωνου. Και έτσι δημιουργήθηκε η όλη ιστορία την οποία σήμερα ο τόπος καλείται να πληρώσει. 

Υπάρχει ένα σοβαρότερο, όμως, θέμα. Εγώ άκουσα τις απόψεις των κυρίων Υπουργών που παραιτήθηκαν. Τις σέβομαι, τις αξιολογώ, διαφωνώ με πολλά απ' αυτά τα οποία ελέχθησαν και θέλω να το πω απερίφραστα ότι δεν περίμενα από ευφυείς ανθρώπους πως θα παγιδευόντουσαν έτσι. 

Υπάρχουν και μοιραίες στιγμές και μοιραία λάθη, αλλά στέκομαι σε κάτι το οποίο για μένα έχει πολιτική αξία. Ειπώθηκε ότι υπήρξε εισήγηση να χειριστεί αλλιώς η Κυβέρνηση το θέμα. Υπήρξε εισήγηση από τον Υπουργό Εσωτερικών, Δημόσιας Διοίκησης και Αποκέντρωσης και δεν υιοθετήθηκε η εισήγηση για χειρισμό της υπόθεσης με τις δημοκρατικές διαδικασίες του πολιτικού μας συστήματος στα πλαίσια της εθνικής και διεθνούς νομιμότητας. 

Ποιος πήρε αυτήν την απόφαση και παραμέρισε την εισήγηση του Υπουργού; Ποιος; Αυτό είναι το κρίσιμο ερώτημα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτονόητο είναι. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το ξέρω, κύριε Πρόεδρε, αλλά να μην κρυβόμαστε πια. 

'Ενας εκ των αρμοδίων Υπουργών εισηγήθηκε νόμιμες δράσεις στο πλαίσιο του εθνικού και του ευρωπαϊκού δικαίου. Με δημοσιότητα, ανάληψη της συγκεκριμένης ευθύνης. Ποιος είπε "όχι"; Εσείς, κύριε Πρωθυπουργέ, είπατε "όχι" και εσείς αναθέσατε την ευθύνη χειρισμού της υποθέσεως στον κ. Κοσμίδη. Και ο κ. Κοσμίδης, ο οποίος έχει θεσμοθετημένο ρόλο ως Γραμματέας του Υπουργικού Συμβουλίου, δεν μπορεί να ελεγχθεί εδώ στη Βουλή. Δεν μπορεί να ελεγχθεί εδώ, που θέλετε να γίνει η ουσιαστική συζήτηση, για τα πολιτικά θέματα. 

Υπάρχει και ένα δεύτερο κορυφαίο θέμα πολιτικό και όχι αστυνομικό και πρακτορολογικό: Ποιος πρότεινε την "επιχείρηση Κένυα", με ποια προετοιμασία, προπαρασκευή, εγγύηση και σχεδιασμό; Και ποιος την υιοθέτησε; Εσείς, κύριε Πρωθυπουργέ, την υιοθετήσατε και οφείλετε να πείτε ποιος σας την υπέδειξε. Γιατί από την αφετηρία αυτής της πρότασης πολλά ξεκίνησαν και πολλά εγκλωβίστηκαν. 

Θα ήθελα επίσης να επισημάνω και ένα τρίτο ερώτημα: Ούτε εκείνη τη στιγμή, που πια είχατε συναίσθηση και επίγνωση των καταστροφικών συνεπειών, δεν συναισθανθήκατε την ανάγκη να επικοινωνήσετε με τα κόμματα για να περισταλούν οι συνέπειες, για να μην υπάρξει αυτό το οποίο προέκυψε. Δεν το κάνατε ούτε τότε. 

Λέτε ότι η Αντιπολίτευση διαρκώς σας ελέγχει, διαρκώς σας κρίνει, αλλά δεν σας λέει τι να κάνετε. Σας το είπαμε από την πρώτη στιγμή, σας το είπαν και δικοί σας συνεργάτες και το αποκλείσατε. Μπορούσατε να ρωτήσετε φίλους σας, που ασχολούνται με θέματα διεθνούς δικαίου και διεθνών δικαστηρίων για τα ανθρώπινα δικαιώματα και να αξιοποιήσετε τις εισηγήσεις τους, καθηγητές διαπρεπείς που διαθέτει η Ελλάδα. Μπορούσατε να εφαρμόσετε, λοιπόν, εκείνο το οποίο υπάρχει από πλευράς εθνικού δικαίου και Διεθνούς Δικαίου. Δεν το κάνατε. 

Αρνηθήκατε να ζητήσετε έκτακτη σύνοδο των Υπουργών της Ευρωπαϊκής 'Ενωσης, για να θέσετε το θέμα και να αποφασίσει το Συμβούλιο των Υπουργών για τη χώρα διαμονής και για τη διαδικασία αντιμετώπισης του Οτσαλάν. 

Αρνηθήκατε να προωθήσετε την οποιαδήποτε πρωτοβουλία για διεθνή διάσκεψη. 

Αρνηθήκατε να εφαρμόσετε τη διεθνή και ελληνική νομοθεσία για παροχή ασύλου. 

Αρνηθήκατε να αξιοποιήσετε τις διαδικασίες και αυτής της Συνθήκης του Σένγκεν. 

Αρνηθήκατε να εφαρμόσετε τις εγγυήσεις των διεθνών συνθηκών που επιβάλλουν κράτηση εκείνου που έχει ζητήσει άσυλο σε άλλη χώρα. Και είχε ζητήσει στην Ιταλία. 

Ξέρετε, από τη στιγμή που επικαλείσθε αυτές τις συγκεκριμένες αναφορές στο Διεθνές Δίκαιο, ότι στο ψήφισμα των Υπουργών Εξωτερικών της Ευρωπαϊκής 'Ενωσης του 1995, υπάρχουν δεσμευτικές διαδικασίες για την αντιμετώπιση τέτοιων περιπτώσεων. Ποιος, δηλαδή, είναι ο πολιτικός πρόσφυγας, ποιες ειδικές αρχές εξετάζουν το αίτημα χορήγησης ασύλου και τι επιβάλλεται στις χώρες για να φιλοξενήσουν τον οποιοδήποτε ζητήσει πολιτικό άσυλο. Γιατί δεν τα κάνατε όλα αυτά; Προτιμήσατε τις μυστικές υπηρεσίες και η ευθύνη βαρύνει εσάς, δεν βαρύνει κανέναν άλλο και επιβάλλεται να αναλάβετε αυτήν την ευθύνη, ώστε να συζητήσουμε πλέον από δω και πέρα για το πώς περιορίζονται οι συνέπειες αυτής της συγκεκριμένης κατάστασης. 

Με αυτήν την επιλογή σας πετύχατε τα χειρότερα και εκείνο το οποίο σήμερα η χώρα βιώνει είναι μία δυσάρεστη δοκιμασία. Είναι η μεγαλύτερη δοκιμασία της χώρας από το 1974 και μετά. Βιώνει μια ταλαιπωρία με διαστάσεις ηθικής και πολιτικής κρίσης και κυρίως βιώνει αυτό το οποίο και εσείς επισημάνατε ότι σήμερα που εμείς κουβεντιάζουμε υπάρχει ένα δυσμενές πλαίσιο, η ένταση κλιμακώνεται από την 'Αγκυρα και κλιμακώνεται η συκοφαντική εκστρατεία που έχει ξεκινήσει εναντίον της χώρας. 

Αυτά όλα πρέπει να τα αντιμετωπίσει η χώρα με το σύνολο των πολιτικών της δυνάμεων και όχι με τον πολιτικό και κοινωνικό τεμαχισμό, στον οποίο οδηγεί η πολιτική σας, η συλλογιστική σας και η πρακτική σας. Δεν ενοποιεί η στάση σας. Διχάζει και ταξινομεί με πολωτικές διακρίσεις τους πάντες. 

Το εθνικόν συμφέρον, λοιπόν, επιβάλλει σε όλους μας να απαντήσουμε συλλογικά, μέσα από μία εθνική στρατηγική. 

Εμείς από την πλευρά του Συνασπισμού της Αριστεράς και της Προόδου, έχουμε επισημάνει την ανάγκη αυτής της εθνικής στρατηγικής. Θα υπερασπιστούμε τα συμφέροντα της χώρας. Τα συμφέροντα του ελληνικού λαού είναι αδιαπραγμάτευτα. Πρέπει να αξιοποιήσουμε το Διεθνές Δίκαιο χωρίς διακινδύνευση των κυριαρχικών δικαιωμάτων μας. Θέλουμε να υπάρξει στο διεθνές περιβάλλον μας καλή γειτονία, συνεννόηση, ανάπτυξη δραστηριοτήτων πολύπλευρης συνεργασίας και αξιώνουμε εκείνο που είναι το πρωταρχικό, το αυτονόητο: Να προχωρήσει η χώρα με μία εθνική στρατηγική. 

Ακόμα και σήμερα θέλετε τη συζήτηση να γίνεται έτσι -και θα γίνει και μεθαύριο κατά τη σύσταση της εξεταστικής επιτροπής- χωρίς να αισθάνεστε την ανάγκη περαιτέρω ενημέρωσης του ελληνικού λαού και των κομμάτων. Και όταν τα κόμματα ενημερώνονται, σαφώς ενημερώνουν και τον ελληνικό λαό, άλλα μέσω των τηλεοράσεων που διαθέτουν και άλλα που δεν διαθέτουν τίποτα, μέσω των διαδικασιών μια ατέλειωτης οδοιπορίας με άνισους όρους, εκεί που ο 'Ελληνας πολίτης ζει τα προβλήματά του. 

Είναι ανάγκη, λοιπόν, να επισημάνουμε ότι ακόμη και σήμερα δεν συναισθάνεσθε το πόσο κοστίζει η απουσία τέτοιων θεσμών και έκπληκτος σας είδα εδώ σήμερα στη Βουλή, να λέτε ουσιαστικά ότι οι πρωτοβουλίες του νέου Υπουργού Εξωτερικών, να απευθυνθεί σε όλους μας, ήταν πρωτοβουλίες χωρίς αντίκρισμα. 

Εγώ, κατά τη συζήτηση που είχα με τον κύριο Υπουργό, του επεσήμανα ότι εσείς θα είσθε που θα αρνηθείτε. Δεν υπάρχει, λοιπόν, συμβούλιο εξωτερικής πολιτικής, κατά την άποψή σας δεν χρειάζεται, άρα όλη αυτή η διαδικασία ήταν για εντυπώσεις. 

Προσκληθήκαμε οι πολιτικοί Αρχηγοί για να κουβεντιάσουμε την πρωτοβουλία του κυρίου Υπουργού Εξωτερικών, χωρίς να την έχετε κουβεντιάσει μαζί; 'Ερχεσθε σήμερα στη Βουλή και λέτε δεν χρειάζεται, είναι περιττό, λέτε ακόμη ότι είναι και επικίνδυνο και χρησιμοποιείτε το προηγούμενο της συσκέψεως των πολιτικών Αρχηγών για το Σκοπιανό, όταν οι δικοί σας πολιτικοί, του δικού σας κόμματος πλειοδοτούσαν σε συνθήματα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να κάνω μία παρατήρηση, για να επανορθώσω μία ιστορική ανακρίβεια; 

ΠΡΟΕΔΡΟΣ (Απόστολος Κακλαμάνης): Εάν σας το επιτρέπει και ο Πρόεδρος του Συνασπισμού της Αριστεράς και της Προόδου, μπορείτε να κάνετε την παρατήρηρσή σας. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Παρακαλώ, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι ακριβές αυτό το οποίο είπε ο κύριος Πρωθυπουργός. Είναι κακά πληροφορημένος και τον καλώ να πληροφορηθεί περισσότερο, ότι δηλαδή στη διάρκεια των συναντήσεων υπό την Προεδρία του κ. Καραμανλή έγινε πλειοδοσία πατριωτισμού. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, εγώ νόμιζα ότι θέλετε να διακόψετε τον κ. Κωνσταντόπουλο επ' αυτών που λέει. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπεύθυνες θέσεις υποστηρίχθηκαν από όλα τα κόμματα. Υπάρχουν στενογραφημένα Πρακτικά, τα οποία μπορείτε να αναγνώσετε και ασφαλώς ωφέλησαν οι συναντήσεις εκείνες στη χάραξη μιας πολιτικής. 

ΠΡΟΕΔΡΟΣ (Απόστολος Κακλαμάνης): Συνεχίστε, παρακαλώ, κύριε Κωνσταντόπουλε. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εγώ θέλω να επισημάνω ότι δεν μπορεί ο καθένας πια να κόβει και να ράβει τα προβλήματα του τόπου στα μέτρα του ή να χρησιμοποιεί κατά το δοκούν τους θεσμούς και τις πολιτικές λειτουργίες αυτού του πολιτικού συστήματος που έχουμε, του αναξιόπιστου και αναποτελεσματικού, για την κοινωνία, του διαβρωμένου, του τρύπιου έστω. 

'Ηρθατε, κύριε Πρωθυπουργέ, σήμερα, που ο ελληνικός λαός αξιώνει πλαίσιο συνεννόησης, άξονες στρατηγικής, πολιτική συναίνεση και όχι συνενοχή, ήρθατε και γελιογραφήσατε αυτούς τους θεσμούς, πολιτικά γελιογραφήσατε το Συμβούλιο Εξωτερικής Πολιτικής, πολιτικά γελιογραφήσατε το Συμβούλιο των Πολιτικών Αρχηγών υπό τον Πρόεδρο της Δημοκρατίας και με αυτόν τον τρόπο δείξατε ότι εκείνο το οποίο σας απασχολεί είναι να μη δώσετε εξηγήσεις ή να κρατήσετε στα στεγανά του δικού σας πρωθυπουργικού κύκλου εξουσίας τη διαχείριση των μεγάλων θεμάτων της εξωτερικής πολιτικής. 

Εγώ καταθέτω -και το ομολογώ ανοικτά- την έκπληξή μου και τη δυσαρέσκειά μου. Η Κυβέρνηση για μια ακόμη φορά διά του Υπουργού Εξωτερικών έδωσε μια ψεύτικη εικόνα προς τα έξω, ενώ δεν είχε πάρει τις αντίστοιχες πολιτικές αποφάσεις. Για μια φορά ακόμη παραπλάνησε το κοινό αίσθημα, για μια ακόμη φορά έπαιξε εις βάρος των πολιτικών κομμάτων μέσα απ' αυτές τις διαδικασίες, με τις οποίες νομίζει ότι μπορεί να συγκαλύψει την πραγματική ουσία των προβλημάτων. 

Κύριε Πρωθυπουργέ, εμείς θα επιμένουμε, γιατί πιστεύουμε ότι η επιμονή μας καλύπτει πολιτική και ιστορική ανάγκη. Καλύπτει ένα ιστορικό και εθνικό έλλειμμα. Χρειάζεται Συμβούλιο Εξωτερικής Πολιτικής ως θεσμός, ο οποίος θα αξιοποιείται από την Κυβέρνηση στη λήψη των αποφάσεων και στη χάραξη της πολιτικής της. Η Κυβέρνηση θα έχει την ευθύνη, αλλά δεν μπορεί να χειρίζεται τα θέματα εξωτερικής πολιτικής σαν να είναι οικογενειακή της υπόθεση ή σαν να είναι υπόθεση του οποιουδήποτε πρωθυπουργικού γραφείου. Θα επιμένουμε στην ανάγκη να υπάρξει σύσκεψη Πολιτικών Αρχηγών υπό τον Πρόεδρο της Δημοκρατίας. 

Κύριε Πρωθυπουργέ, εν' όψει και της Εξεταστικής Επιτροπής θα επιμένουμε να δοθούν στο φως όλα, οι εκθέσεις και οι αναφορές, όποιο χαρακτηρισμό και αν έχουν ως έγγραφα ειδικού χειρισμού. Γιατί μονάχα αυτή η λύτρωση πια απομένει στον 'Ελληνα και στις πολιτικές δυνάμεις του τόπου, να μάθουμε τι συμβαίνει και μέσα απ' αυτήν την οδυνηρή αλήθεια, όποια και αν είναι, να ενισχύσουμε την αυτογνωσία μας και τη στρατηγική μας πορεία. 

Αν, λοιπόν, σήμερα ο ελληνικός λαός περίμενε ότι η συζήτηση στη Βουλή θα αποτελούσε ένα βήμα προς τα μπρος για συνεννόηση, για συναίνεση, για κοινή αντίληψη, για μια ακόμη φορά διαψεύδεται, διότι η Κυβέρνηση δεν το θέλει, διότι η Κυβέρνηση αρνείται αυτούς τους θεσμούς, διότι ο κύριος Πρωθυπουργός γελιογραφεί την ιδέα της συνεννόησης, λέγοντας ότι τα κόμματα παίζουν με την ιδέα της συνεννόησης για λόγους δημαγωγικούς. Αυτό είπατε, κύριε Πρωθυπουργέ. 

Εμείς, λοιπόν, δεν παίζουμε με την ιδέα της συνεννόησης. Την υπερασπιζόμαστε και αναλαμβάνουμε το κόστος. Και για την υπόθεση των Σκοπίων αναλάβαμε το κόστος, και για τους S-300 αναλάβαμε το κόστος και για το Ενιαίο Αμυντικό Δόγμα αναλάβαμε το κόστος και για την υπόθεση του Οτσαλάν αναλάβαμε το κόστος, όταν σας υποδείξαμε από την πρώτη στιγμή ότι στραβά πορεύεστε. 

Κυρίες και κύριοι συνάδελφοι, δεν μας ενδιαφέρει το παρελθόν. Μας ενδιαφέρει και κυρίως μας προβληματίζει το μέλλον. Μας φοβίζει το μέλλον, όταν βλέπουμε ότι η Κυβέρνηση εμμένει σ' αυτές τις διαδικασίες, οι οποίες δεν την προφύλαξαν από τους παιδαριώδεις και εγκληματικούς χειρισμούς που έκανε. Αυτές οι διαδικασίες άφησαν και πέρασαν αυτοί οι χειρισμοί, οδηγώντας στα ολέθρια λάθη. Μας φοβίζει το μέλλον, γιατί έχουμε πειστεί ότι η Κυβέρνηση που διαχειρίζεται τις τύχες της χώρας, χαρακτηρίζεται από επικίνδυνη ανικανότητα και από επικίνδυνη ανευθυνότητα. 

Η σημερινή ομιλία του κυρίου Πρωθυπουργού μπορεί να συνοψισθεί χονδρικά σε τρία συγκεκριμένα θέματα: Η Τουρκία μέσω της έντασης επιδιώκει να ματαιώσει την πορεία της Ελλάδος προς την ΟΝΕ, η Kυβέρνηση τα κάνει όλα πάρα πολύ καλά και είναι ικανοποιημένη με τον εαυτό της, ανεύθυνα στοιχεία ευθύνονται για όλη αυτήν την τραγωδία, για όλο αυτό το φιάσκο της υπόθεσης Οτσαλάν και ότι, αν κάποιος φταίει σε αυτόν τον τόπο, αυτή είναι η Αντιπολίτευση, που δεν καταλαβαίνει, που δεν ξέρει τι θέλει και δεν έχει πρόταση να προτείνει. 

Αυτή όμως η ομιλία του κυρίου Πρωθυπουργού αποδεικνύει ότι για τον κ. Σημίτη δεν ισχύει εκείνο που πρέπει να ισχύει για τον οποιονδήποτε Πρωθυπουργό, δηλαδή "πάνω από όλα" σε συνεννόηση με τις κοινωνικές δυνάμεις και τα κόμματα, τα συμφέροντα της χώρας και η εξωτερική πολιτική". 

Φαίνεται ότι ισχύει αυτό που δυστυχώς ισχύει για κάθε εξουσία:"πάνω από όλα η εξουσία, πάνω από όλα η κομματική ισχύς, πάνω από όλα το παραταξιακό ή το προσωπικό συμφέρον". Είναι λάθος, και αυτό το λάθος κοστίζει. 

Περίμενα ότι δεν θα επεδίδετο ο κύριος Πρωθυπουργός σε τέτοια διαστρέβλωση της πραγματικότητας, ότι δεν θα επεδίωκε μέχρι την τελευταία στιγμή τη συγκάλυψη των ευθυνών. 

Αν όμως όλα τα έκανε καλά η Kυβέρνηση, γιατί απέπεμψε τρεις Υπουργούς; Με ποιο πολιτικό σκεπτικό; Για κάποια διαδικαστική παρέκβαση ή κάποια προσωπική ενόχληση; Για ποιο λόγο κατηγορεί τους τρεις Υπουργούς, όταν τους αποπέμπει, αφού κινήθηκαν στα πλαίσια της αποφάσεως την οποία ο ίδιος πήρε, να αναθέσει στις μυστικές υπηρεσίες τον χειρισμό της υποθέσεως; 

Η αποπομπή λοιπόν των τριών Υπουργών είναι για να συγκαλυφθεί προς το κοινό αίσθημα, που έβραζε η πολιτική ευθύνη, για να εκτονωθεί η πολιτική ευθύνη; Φαίνεται πως έτσι είναι. Αλλά πιστεύω ότι αυτά δεν είναι σοβαρά πράγματα εδώ που φθάσαμε. 

Βεβαίως, κύριε Πρωθυπουργέ, η Τουρκία επιδιώκει την ένταση, βεβαίως επιδιώκει να ματαιώσει την ευρωπαϊκή πορεία της Ελλάδας, να μας εξαντλήσει, υποχρεώνοντάς μας σε μια διαρκή ετοιμότητα. Αυτό είναι το πρόβλημα που συζητάμε σήμερα; 

Το πρόβλημα είναι άλλο, γιατί σε αυτό συμφωνούμε όλοι. Το πρόβλημα είναι, αν ως χώρα διαθέτουμε στρατηγική και πολιτική ικανή να απαντήσει σε αυτήν την τακτική της Τουρκίας, αξιοποιώντας το διεθνές δίκαιο, τους διπλωματικούς και πολιτικούς χειρισμούς, τις διπλωματικές και πολιτικές πρωτοβουλίες. Το πρόβλημα είναι αν διαθέτουμε κυβέρνηση ικανή να σχεδιάσει τέτοια στρατηγική, που δεν θα μας οδηγήσει κάτω από τους δυσμενέστερους όρους στην αντιμετώπιση αυτών των προβλημάτων. 

Η απάντηση η δική μας είναι ότι δεν διαθέτουμε στρατηγική ως χώρα και δεν διαθέτουμε και κυβέρνηση ικανή να χειρισθεί αυτά τα θέματα. Αποκάλυψε αυτή η τραγική υπόθεση Οτσαλάν το συνολικό πολιτικό πρόβλημα της Ελλάδας σε όλες του τις διαστάσεις. Και δυστυχώς αυτή η πραγματικότητα διαψεύδει τους ισχυρισμούς του κυρίου Πρωθυπουργού. 

Εγώ θα ήθελα να αναφερθώ ανοιχτά σε ορισμένα σοβαρά ζητήματα, τα οποία υπάρχουν μπροστά μας. 

Το πρώτο αφορά, κύριε Πρωθυπουργέ, την ιδεολογικοπολιτική συγκρότηση της κυβερνητικής σας πολιτικής, την ιδεολογικοπολιτική συγκρότηση της πολιτικής που έχει το κυβερνητικό κόμμα, στα θέματα της εξωτερικής πολιτικής και πώς αυτή επηρεάζει τους χειρισμούς της εξωτερικής πολιτικής. 

Είναι γνωστό ότι στην Κυβέρνηση και στο κυβερνητικό κόμμα υπάρχουν δύο διαφορετικές στρατηγικές για την εξωτερική πολιτική και για τον χειρισμό των εθνικών θεμάτων. Απόψεις να υπάρχουν, είναι καλό, όταν υπάρχουν και διαδικασίες που τις συνθέτουν αυτές τις απόψεις. Το πρόβλημα είναι ότι αυτές οι δυο στρατηγικές εκφράζονται σε όλα τα επίπεδα της κυβερνητικής πολιτικής και προωθούνται ταυτόχρονα και οι δυο για λόγους σκοπιμότητας της στιγμής, χωρίς να αποσαφηνίζεται το πραγματικό περιεχόμενο της πολιτικής σας επιλογής. 

Δεν έχει η Κυβερνησή σας τολμήσει σαφείς επιλογές στα θέματα της εθνικής στρατηγικής και της εξωτερικής πολιτικής. 'Εχετε διγλωσσία εσωτερική, αλλά έχετε και διαφορετικές στρατηγικές εκτιμήσεις και δεν έχετε τολμήσει να κάνετε σαφείς επιλογές. 

Και αυτή η πραγματικότητα είναι που εκφράσατε σε κορυφαία θέματα μέχρι σήμερα, στο πρόβλημα των Σκοπίων, στην κρίση για τα 'Ιμια, στην υπόθεση των S-300, στην υπόθεση με τον Οτσαλάν τώρα. 

Είπε ο κύριος Πρωθυπουργός ότι στα 'Ιμια η Κυβέρνηση πέτυχε να μην εμπλακούμε σε πόλεμο που επεδίωκε η Τουρκία. Μα, ολόκληρη η Ελλάδα θυμάται το φιάσκο των τηλεοπτικών στρατηγών και ναυάρχων, θυμάται την κινητοποίηση του στόλου, την προετοιμασία για να υπερασπίσουμε τις σημαίες και τα εδάφη. Ποιος τα έκανε όλα αυτά; Ποιος; Εσείς δεν ήσασταν στην Κυβέρνηση; Ποιος έφερε τα πράγματα σε αυτό το σημείο, που λέτε ότι δεν πήγαινε παραπέρα και ήσασταν αναγκασμένοι να κάνετε όσα κάνατε; 

Και παλικαρισμούς κάνατε, κύριε Πρωθυπουργέ, και ψευτοπατριωτισμούς κάνατε και από τα Μέσα Μαζικής Ενημέρωσης εμφανίζατε με διαδοχικές αντιφατικές δηλώσεις μία ασυνάρτητη πολιτική, για να πάτε οι ίδιοι μετά να εμφανίσετε από τα ίδια επικοινωνιακά κανάλια την αναγκαιότητα της προσαρμογής και τις ευχαριστίες σας, διότι αποφύγαμε τα χειρότερα. 

Βεβαίως, δεν πρέπει να επιδιώκουμε τα χειρότερα, να αποφεύγουμε τα χειρότερα, αλλά για δείτε, με τίνος την πολιτική, διαρκώς οδηγούμαστε στα χειρότερα; Γι' αυτό λέμε ότι δεν μπορεί πια με τη συγκεκριμένη διαδικασία να χειριστείτε αυτά τα ζητήματα εξωτερικής πολιτικής. 

Είπε επίσης ο κύριος Πρωθυπουργός ότι η απόφαση για την εγκατάσταση των S-300 ήταν επιβεβλημένη. Εμείς διαφωνήσαμε τότε με αυτήν την απόφαση και πήραμε το κόστος. Και πήγαμε στην Κύπρο και είπαμε ότι δεν συμφωνούμε με το Ενιαίο Αμυντικό Δόγμα. Και πήγαμε στην Κύπρο και είπαμε ότι δεν συμφωνούμε με τους S-300. Και είπαμε ανοιχτά ότι αυτοί που σήμερα παίζουν ψυχολογικό παιχνίδι υπερπατριωτισμού, αύριο θα σας αφήσουν "στα κρύα του λουτρού". Είναι τραγικό ότι δικαιώθηκε αυτή η επιφύλαξή μας, αλλά εμείς τολμήσαμε να μιλήσουμε υπεύθυνα και σεις δεν το κάνετε. 

Την απόφαση για την εγκατάσταση των S-300 την πήρατε εσείς. Επί τρία χρόνια βομβαρδίζατε τον ελληνικό λαό για την αναγκαιότητα της εγκατάστασης και της εφαρμογής του Ενιαίου Αμυντικού Δόγματος. Εσείς διακηρύσσατε ότι τυχόν παρέμβαση της Τουρκίας στο ζήτημα αυτό θα είναι για σας -και το λέγατε- casus belli. Πώς διαπαιδαγωγούσατε την ελληνική κοινωνία -διότι δεν είχατε λύσει τα εσωτερικά σας προβλήματα- με ψευδή συνείδηση, την οποία διαμόρφωνε η τακτική σας και επιχειρούσατε να λύσετε τα σοβαρά ζητήματα εθνικής ευθύνης και προοπτικής; 

Είπε επίσης ο κύριος Πρωθυπουργός σήμερα ότι η Τουρκία θέλει να μας βάλει σε μια αντιπαράθεση ισχύος και ότι εμείς δεν θα παίξουμε αυτό το παιχνίδι. Σήμερα λέει ότι η εγκατάσταση των S-300 στην Κρήτη εντάσσεται στο Ενιαίο Αμυντικό Δόγμα, στο οποίο επιμένει η Κυβέρνηση. Με αυτό ακριβώς το δόγμα δεν είναι και η εμπλοκή της Κρήτης που μπορεί να μας βάλει πιο βαθιά στο παιχνίδι της έντασης, το οποίο επιδιώκουν κάποιοι; 

Πείτε επιτέλους, την επιλογή σας. Eξηγείστε την στον ελληνικό λαό. ενημερώστε τα κόμματα και να αναλάβουμε όλοι να στηρίξουμε επιλογές οι οποίες δεν θα οδηγήσουν τη χώρα στα χειρότερα. 'Οσο επιμένετε στις διαδικασίες που εσείς μονομερώς επιλέγετε τόσο θα οδηγούμαστε διαρκώς στα χειρότερα. 

'Η μήπως αύριο θα έλθουμε σ' αυτήν εδώ την Αίθουσα, για να ακούσουμε πάλι ότι ήταν επιβεβλημένη η μη εγκατάσταση στην Κρήτη και ότι το γεγονός πως αποφύγαμε τα χειρότερα είναι και αυτό μία επιτυχία; 

Αυτές είναι οι αντιφάσεις, που αποδεικνύουν ότι η Κυβέρνηση δεν διαθέτει στρατηγική και ότι ο κύριος Πρωθυπουργός ανακαλύπτει ενιαία πολιτική μόνον για τις ανάγκες της κοινοβουλευτικής αντιπαράθεσης. 

Μίλησε και σήμερα για τα ανεύθυνα στοιχεία, που έφεραν τη χώρα ως εδώ, μίλησε για την Αντιπολίτευση που καταστροφολογεί. Αυτά είναι όλα άλλοθι που δεν πείθουν κανέναν. Δεν μπορεί να κρυφτεί κανείς πίσω από τις πλάτες κανενός. Τα γεγονότα είναι ανοιχτά μπροστά μας. Και ξέρετε, κάποιοι θα έπρεπε να έχουν συναισθανθεί και συνειδησιακές ρωγμές από τις δονήσεις αυτών των μεγάλων γεγονότων που προκλήθηκαν. 

Δικαίωμα του καθενός να πορεύεται ως έτοιμος και ωραίος από παλιά. Αλλά, ξέρετε, η ζωή είναι πεισματάρα και απομυθοποιεί και τα φτιαχτά στολίδια και τους κατασκευασμένους χειρισμούς. Πολλές φορές φτιάχνονται στα δωμάτια ωραίες ζωγραφιές που μπορεί να τις θαυμάζουν οι έγκληστοι των δωματίων, ή οι ένοικοι, οι επισκέπτες των δωματίων, αλλά όταν βγούνε αυτές οι ζωγραφιές στον καθαρό αέρα και βραχούν και λίγο, ξεθωριάζουν. Και σήμερα, έναντι της ελληνικής κοινωνίας, δεν μπορείτε, κύριε Πρωθυπουργέ, να επικαλείσθε ότι η Κυβέρνησή σας πορεύεται με βάση τη λαϊκή εντολή του 1996. 

Γνωρίζατε για τις δραστηριότητες αυτών των προσώπων, τα οποία σήμερα εσείς τα εμφανίζετε με αυτούς τους χαρακτηρισμούς. Καλλιεργούσατε και καλλιεργείτε όλο αυτό το ιδεολογικό και πολιτικό περιβάλλον, το οποίο παράγει τέτοια φαινόμενα και κάνατε την επιλογή να μεταθέσετε την ευθύνη χειρισμού αυτής της υπόθεσης στις μυστικές υπηρεσίες και όχι στους πολιτικούς θεσμούς. Και αυτό δεν θα μπορέσετε ποτέ να το διασκεδάσετε με τίποτα. 

Θα ήθελα να επισημάνω ότι τα τετελεσμένα, τα οποία επικαλείται ο κύριος Πρωθυπουργός είναι δικά του τετελεσμένα, είναι τετελεσμένα που διαμόρφωσε η δική του πολιτική. Οι πραγματικές αιτίες αυτών των προβλημάτων είναι στο εσωτερικό της κυβερνητικής πολιτικής. Σήμερα η Κυβέρνηση εξακολουθεί να λέει ότι πορευόμαστε με το σπαθί μας, ότι θα μπούμε στην ΟΝΕ με το σπαθί μας. 

Την ίδια ώρα που η πορεία προς την Ο.Ν.Ε. έχει μπει σε μια κρίσιμη φάση, την ίδια ώρα που όλοι αναγνωρίζουν ότι έχει διαμορφωθεί μια περίπλοκη κατάσταση με κινδύνους αδιεξόδων, η ικανοποίηση του κριτηρίου για τον πληθωρισμό στην καλύτερη περίπτωση μπορεί να γίνει, κύριε Πρωθυπουργέ, με πρόσθετα διοικητικά μέτρα και το ξέρετε πάρα πολύ καλά. 

Να επιταχύνετε τη μείωση του πληθωρισμού. Η ικανοποίηση όμως αυτού του σχετικού κριτηρίου εξαρτάται όχι μονάχα από το δικό μας πληθωρισμό αλλά και από τον πληθωρισμό των άλλων χωρών. Η Κυβέρνηση δεν μπορεί να επιβραδύνει τον πληθωρισμό στις άλλες χώρες, όπου στη Γερμανία είναι μηδενικός και στο Λουξεμβούργο αρνητικός. 

Πείτε την αλήθεια στον ελληνικό λαό. Σήμερα ο διοικητής της Τράπεζας της Ελλάδας διαπραγματεύεται γι' αυτές τις σύνθετες καταστάσεις με τον πρόεδρο της Ευρωπαϊκής Τράπεζας. Εσείς όλα τα έχετε προεξοφλήσει και βαδίζετε με αυτόν τον εφησυχασμό. Εμείς, λοιπόν, επισημαίνουμε ότι η Κυβέρνηση δεν έχει το κύρος και τη δυνατότητα να ανταπεξέλθει σε αυτές τις προκλήσεις αυτής της περιόδου, γι' αυτό και διεκδικεί για τον εαυτό της μια ιδιότυπη ασυλία, να μη σας καταλογίζονται τα λάθη και την ίδια ώρα να σας αναγνωρίζονται, ως ελαφρυντικά. 

Διαρκώς φτιάχνετε εκβιαστικά διλήμματα στον κόσμο. "'Η εγώ ή έξω από την Ο.Ν.Ε. 'Η εγώ ή πολιτική αποσταθεροποίηση. 'Η η Κυβέρνηση του κ. Σημίτη ή η Νέα Δημοκρατία". Αλλά αυτά τα εκβιαστικά διλήμματα πια δεν απαντούν στα προβλήματα που έρχονται από πολύ παλιά και έχουν κοστίσει πολύ σε τούτον τον τόπο. 

Το σοβαρότερο είναι ότι με την πολιτική σας διασπάτε όλους τους κοινωνικούς χώρους. Ακόμη και σε αυτήν την περίοδο της μεγάλης δοκιμασίας, που άνοιξε μια φλέβα ευαισθησίας και οι πνευματικοί άνθρωποι, οι καλλιτέχνες, οι άνθρωποι του πολιτισμού, θέλησαν να δώσουν ένα μήνυμα αλληλεγγύης, και εκεί σπεύσατε να φτιάξετε διχαστικό κλίμα και πολιτικές ταξινομήσεις. 

Εγώ θεωρώ ότι μέσα από την αγωνία του κόσμου, μέσα από τις πρωτοβουλίες, όπως των καλλιτεχνών, μέσα από τον προβληματισμό και άλλων πνευματικών ανθρώπων, που καταθέτουν τη συλλογιστική τους, για να μην παγιδευόμαστε σε τέτοιες περί εθνοπροδοσίας και εθνοσωτηρίας πολιτικές επιλογές, μέσα απ'όλα αυτά ο ελληνικός λαός σε πείσμα των όσων εσείς λέτε φωνάζει -όσο μπορεί να φωνάξει- ότι ζητείται ελπίδα συλλογική, ζητείται ευθύνη, προοπτική και αντίσταση συνειδήσεων σε όλα αυτά τα οποία μας δοκιμάζουν. 

Εμείς, κυρίες και κύριοι συνάδελφοι, από την πλευρά του Συνασπισμού λέμε ότι τα προβλήματα δεν μπορούν να επιλυθούν παρά μονάχα από μια τομή στην πολιτική ζωή του τόπου. Τα προβλήματα έτσι όπως προκύπτουν αποκαλύπτουν την πραγματική παθολογία του πολιτικού μας συστήματος, γι'αυτό και εμείς υπεύθυνα καταθέτουμε στον ελληνικό λαό την πρόταση για να βγούμε από αυτό το αδιέξοδο. 

Ο ελληνικός λαός τον Ιούνιο, μεθαύριο, πηγαίνει σε ευρωεκλογές, υπάρχει κλίμα προεκλογικό, φορτισμένο από ζητήματα εσωτερικής πολιτικής. Είναι φανερό ότι το νόημα της ψήφου του θα είναι πολύ ευρύτερο από το νόημα των ευρωεκλογών. Ο 'Ελληνας πολίτης θα κρίνει τον Ιούνιο το σύνολο της πολιτικής κατάστασης της χώρας, την απόδοση της χώρας, την απόδοση της Κυβέρνησης, την πορεία της χώρας. Και το αποτέλεσμα των ευρωεκλογών θα αντανακλά ευθέως την άποψη του ελληνικού λαού για τη διακυβέρνηση της χώρας. 

Πιστεύουμε ότι είναι λάθος να υπάρξει αναντιστοιχία ανάμεσα στο νόημα που θα δώσει ο ψηφοφόρος στην ψήφο του και στο νόημα που η Κυβέρνηση και τα κόμματα θα δώσουν από τη δική τους μεριά. Πρέπει να υπάρξει θεσμική εναρμόνιση, γιατί είναι μεγάλη η απόσταση του λαού και της κοινωνίας από το πολιτικό σύστημα. 

Εμείς γι' αυτό προτείνουμε διπλές εκλογές τον Ιούνιο. 'Οχι εκλογές εδώ και τώρα, διότι αυτό σημαίνει και τώρα εκλογές και τον Ιούνιο και το 2000 εκλογές. Και θα είναι μια ατέλειωτη εκλογική γυμναστική. 'Οχι εκλογές όπως λέει η Κυβέρνηση στη σειρά τους και μέχρι τότε να σαπίζουν τα προβλήματα, για να είναι η Κυβέρνηση στην εξουσία και να αναζητά διαρκή νομιμοποίηση στο 1996 και όχι στο παρόν και το μέλλον. 'Οχι εκλογές για τις εκλογές, που θα αναδιατάξουν στο εσωτερικό ενός άδειου πολιτικού συστήματος, εκλογικούς συσχετισμούς για το ποιος είναι ο υπαρκτός ή ο μελλοντικός σωτήρας. Γιατί η μοναδική δυναμική πολιτική που έχει αυτό το πολιτικό σύστημα, είναι η δυναμική του να παράγει σωτήρες. Υπαρκτός σωτήρας ο κάθε πρωθυπουργός, μελλοντικός σωτήρας ο επίδοξος πρωθυπουργός. 

Λέμε λοιπόν να υπάρξει εναρμόνιση, να γίνουν διπλές εκλογές και να αλλάξει το εκλογικό σύστημα, να γίνει απλή αναλογική. Πέρασε πια η εποχή που στο άκουσμα του αιτήματος για απλή αναλογική μειδιούσαν ορισμένοι, γιατί το θεωρούσαν ως μονομανία κάποιων για να πάρουν καλύτερη θέση στην αναδιανομή των εκλογικών ποσοστών. Αποδείχτηκε ότι το εκλογικό σύστημα της απλής αναλογικής έχει σχέση με τη δομή της δημοκρατίας, με την ποιότητα της πολιτικής, με την αξιοπιστία των θεσμών, με την κοινωνική συμμετοχή, με τον κοινωνικό και πολιτικό έλεγχο, με τη διεύρυνση της αντιπροσώπευσης και κυρίως με την εξασφάλιση των προϋποθέσεων για μια διαφορετική πορεία της χώρας. 

Αυτή είναι η λύση που θα δώσει τη δυνατότητα θεσμικών εναρμονίσεων, ριζικών τομών στο πολιτικό σύστημα και για να μην παίζει ο καθένας διαρκώς, ενώ περνάνε οι δεκαετίες, τους ίδιους ρόλους, φορώντας διαρκώς παλιά ή καινούρια κοστούμια. 

Διανύουμε, λοιπόν, μια δύσκολη περίοδο που μια κυβέρνηση, όπως είναι η σημερινή, δεν είναι ικανή να την αντιμετωπίσει. Διανύουμε μια περίοδο που τα προβλήματα με το υπάρχον πολιτικό σύστημα δεν αντιμετωπίζονται, για να εκφραστεί η γνήσια λαϊκή θέληση και για να υπάρξει αλλαγή πραγματική στο πολιτικό σύστημα της χώρας. Εμείς λέμε ότι η Ελλάδα πρέπει να περάσει σε μεγάλες θεσμικές ρυθμίσεις, αρχίζοντας από το εκλογικό σύστημα και φθάνοντας μέχρι το σύστημα διακυβέρνησης και κρατικής οργάνωσης. 

Βεβαίως ο ελληνικός λαός τελικά θα δώσει τη λύση. Ο ελληνικός λαός θα αποφασίσει πόσες και τι είδους ρυθμίσεις χρειάζονται. Και γι' αυτό εμείς πιστεύουμε ότι στις επόμενες εκλογές αυτό θα είναι το κρίσιμο θέμα, το ουσιαστικό πολιτικό πρόβλημα που αντιμετωπίζει η χώρα. Υπάρχει σοβαρό κοινωνικό πρόβλημα στη χώρα, υπάρχει σοβαρό πολιτικό πρόβλημα στη χώρα, υπάρχει σοβαρό πρόβλημα εξωτερικής πολιτικής στη χώρα. Οι πολιτικές που εφαρμόζονται δεν είναι επιτυχείς ως επαρκείς. Το σύστημα διακυβέρνησης της χώρας δεν κλείνει αυτές τις ανοιχτές πληγές. Είναι η ώρα της ευθύνης και για τον ελληνικό λαό αλλά και για όλα τα κόμματα. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριοι συνάδελφοι, και η σημερινή συζήτηση για την εξωτερική πολιτική της χώρας εξελίχθηκε όπως και οι προηγούμενες σε μια στείρα, άγονη αντιπαράθεση άνευ ουσίας μεταξύ του κυρίου Πρωθυπουργού και της Αξιωματικής Αντιπολίτευσης, σε μια αντιπαράθεση η οποία δεν προάγει, όπως κατ' επανάληψη έχω τονίσει, ούτε τον ουσιαστικό διάλογο ούτε συμβάλλει στον εκσυγχρονισμό της πολιτικής στη χώρα μας. 

Πολύ περισσότερο δεν συμβάλλει στην ενεργοποίηση της νεολαίας και του ελληνικού λαού. 

Εμείς πιστεύουμε ως Δημοκρατικό Κοινωνικό Κίνημα και γι'αυτό άλλωστε το κάνουμε πράξη κάθε φορά που γίνονται τέτοιους είδους συζητήσεις για κορυφαία θέματα σε επίπεδο Αρχηγών, ότι συμβάλλει κάποιο κόμμα και κάποια πολιτική ηγεσία στον πραγματικό εκσυγχρονισμό της πολιτικής και στην αναβάθμιση των δημοκρατικών θεσμών και κυρίως του κορυφαίου δημοκρατικού θεσμού του Κοινοβουλίου, μόνον όταν σε τέτοια κορυφαία θέματα διατυπώνονται εδώ με ζωντανό τρόπο ενώπιον της Βουλής και του ελληνικού λαού με τη διαφορετικότητά τους απόψεις οι οποίες θα κάνουν σοβαρές αναλύσεις, απόψεις οι οποίες πράγματι μπορούν να δίνουν απαντήσεις στα καυτά και μεγάλα προβλήματα που αντιμετωπίζει μια χώρα αλλά και ένας λαός. 

Δυστυχώς, η Κυβέρνηση αλλά και η Αξιωματική Αντιπολίτευση ακολουθούν την πεπατημένη οπισθοδρομώντας το Κοινοβούλιο, τους θεσμούς και τη χώρα, οπισθοδρομώντας τελικά την ίδια τη δημοκρατία, βλάπτοντας επίσης πολιτικά τα συμφέροντα του ίδιου του λαού και της χώρας. Παραμένουν σε παλιές αντιλήψεις, που εγκλώβιζαν τον ελληνικό λαό σε διπολικά συστήματα, σε δικομματικά συστήματα και δεν έχουν αντιληφθεί αυτό που αντελήφθη ο απλός πολίτης, ότι νέο ΠΑ.ΣΟ.Κ. και Νέα Δημοκρατία είναι οι δύο όψεις του ίδιου αντιλαϊκού, απάνθρωπου, συντηρητικού νεοφιλελεύθερου συστήματος, που παράλληλα στα εξωτερικά θέματα και στα εθνικά θέματα υπηρετούν και τα δύο κόμματα πολιτικές, οι οποίες κάθε άλλο, όπως θα αναπτύξω στη συνέχεια της ομιλίας μου, υπηρετούν τα καλώς εννοούμενα συμφέροντα και της ειρήνης στην περιοχή και της σταθερότητας στην περιοχή, αλλά και τα συμφέροντα της Ελλάδος και του ελληνικού λαού. 

Πιστεύω ότι ο ελληνικός λαός σήμερα, αλλά και ο Ελληνισμός απανταχού της γης, ανέμενε από τον κύριο Πρωθυπουργό της χώρας με παρρησία να έλθει σε αυτό εδώ το Βήμα και να ζητήσει επίσημα, δημόσια, μέσω της Βουλής συγγνώμη απ' όλους τους 'Ελληνες και τις Ελληνίδες, κυρίως από τους νέους και τις νέες της χώρας και από όλον τον Ελληνισμό απανταχού της γης γι'αυτούς τους χειρισμούς που έκανε η Κυβέρνηση στην περίπτωση του Κούρδου ηγέτη Οτσαλάν. Χειρισμοί οι οποίοι οδήγησαν τελικά ηθελημένα ή αθέλητα, δεν θέλω να μπω σε αυτήν τη λογική, είναι άλλων δουλειά, στο να είναι σήμερα ο ηγέτης των Κούρδων στα χέρια των εχθρών της Ελλάδας, στα χέρια των στρατοκρατών της Τουρκίας, για να ικανοποιηθεί έτσι με σοβαρά βλαπτικά για την Ελλάδα αλλά και για την περιοχή συμφέροντα η απαίτηση κατά κύριο λόγο των Ηνωμένων Πολιτειών της Αμερικής, στη συνέχεια της Γερμανίας και άλλων μεγάλων δυνάμεων της Ευρώπης και βέβαια της Τουρκίας. Των στρατοκρατών της Τουρκίας, της ηγεσίας της Τουρκίας, η οποία παρ'ότι κατ'επανάληψη σε όλα τα κόμματα στην Ελλάδα διαχρονικά όπως και σήμερα διακηρύξαμε και το εννοούμε ότι θέλουμε καλές σχέσεις γειτονίας και φιλίας με τη γείτονα χώρα που λέγεται Τουρκία, όπως και με τις άλλες χώρες, αλλά κυρίως με τον τουρκικό λαό, οι στρατοκράτες της Τουρκίας δεν θέλουν καλές σχέσεις γειτονίας και φιλίας και ασφαλώς παραβιάζουν βάναυσα, προκλητικά και με ειρωνικό, όπως το διαπιστώσαμε τον τελευταίο καιρό τρόπο, απέναντι στην Ελλάδα και στον Ελληνισμό, αλλά και στον κουρδικό λαό τη διεθνή νομιμότητα, αλλά και τις διεθνείς συμβάσεις Λοζάνης, Παρισίων, Μοντρέ, καθώς και το Διεθνές Δίκαιο της Θάλλασας. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Πραγματικά, ο Πρωθυπουργός σήμερα έπρεπε να έρθει εδώ και να ζητήσει συγγνώμη από τον ελληνικό λαό κατά κύριο λόγο. 

Και μέσω του ελληνικού λαού που δεν έχει καμία σχέση με αυτά που έκανε η Κυβέρνηση στην περίπτωση Οτσαλάν, πέρα από το ότι αυτά βλάπτουν τα ελληνικά συμφέροντα, όπως θα αναλύσω παρακάτω, ένιωσε ντροπιασμένος, ένιωσε ταπεινωμένος φαντάζομαι και ο κάθε Ευρωπαίος πολίτης από τον τρόπο που χειρίστηκαν και οι άλλες κυβερνήσεις της Ευρώπης την περίπτωση ενός αγωνιστή, ηγέτη ενός λαού ή τμήματος ενός λαού του οποίου στερούν για πολλές δεκαετίες, κυρίες και κύριοι συνάδελφοι, το κατοχυρωμένο, κατ αρχήν από την Οικουμενική Διακήρυξη των Ανθρωπίνων Δικαιωμάτων του 1948, δικαίωμα της αυτοδιάθεσης, να απολαμβάνει κι αυτός τα δικαιώματα της ελευθερίας που ρητά αναφέρεται στην Οικουμενική Διακήρυξη των Ανθρωπίνων Δικαιωμάτων. Διαπιστώνει ακόμη ο Ευρωπαίος πολίτης, πέρα από τον 'Ελληνα πολίτη, ότι αυτοί οι κύριοι που λέγονται μεγάλες δυνάμεις -που επικαλούνται κατ' επιλογή, όποτε αυτούς τους βολεύει, τα ανθρώπινα δικαιώματα- να ανέχονται και να στηρίζουν παραβιάσεις Ανθρωπίνων Δικαιωμάτων Κούρδων, του ελληνισμού της Κύπρου, στη Γιουγκοσλαβία, του Ελληνισμού στο παρελθόν, στην Αλβανία, στη Βοσνία κ.ο.κ. 

Αυτοί οι κύριοι νόμισαν ότι επειδή είναι μεγάλες δυνάμεις, θα μπορέσουν πράγματι να καθυποτάξοτν τους λαούς, όπως το ίδιο νόμισε και η Κυβέρνηση και ο κύριος Πρωθυπουργός. Και δεν πήρε κανένα μάθημα, όπως φάνηκε από το περιεχόμενο της ομιλίας του σήμερα, από τον ξεσηκωμό σύμπαντος του ελληνικού λαού, ανεξάρτητα από κομματική τοποθέτηση, μόλις άκουσε ότι συνελήφθη ο Οτσαλάν και πολύ περισσότερο μόλις είδε εκείνη την κασέτα ένιωσε ντροπή για τον Ευρωπαϊκό πολιτισμό και κυρίως για τον Ελληνικό πολιτισμό και τις αξίες που καθοδηγούσαν και καθοδηγούν τον ελληνικό πολιτισμό. 

Αλήθεια, κύριε Πρωθυπουργέ, αν θέλετε να μιλάμε σοβαρά και υπεύθυνα στον ελληνικό λαό, για ποια δίκαιη δίκη μπορείτε να μιλάτε, όταν ο Κούρδος ηγέτης -και όχι μόνο αυτός, αλλά και διανοούμενοι, δημοσιογράφοι και πολίτες που αγωνίζονται για δημοκρατία μέσα στην Τουρκία- συνελήφθη με αυτόν τον παράνομο τρόπο, που είναι αντίθετος προς τις βασικές διακηρύξεις των Ανθρωπίνων Δικαιωμάτων και κυρίως προς την Οικουμενική Διακήρυξη των Ανθρωπίνων Δικαιωμάτων, όταν πήγε με τον τρόπο που πήγε στα χέρια των Τούρκων με τη στήριξη των υποκριτών, των υποκριτριών μεγάλων δυνάμεων και των μυστικών τους υπηρεσιών, των στρατοκρατών, που παραβιάζουν βάναυσα τα δημοκρατικά, τα ανθρώπινα δικαιώματα και μάλιστα όταν κλείνουν τα μάτια διεθνείς οργανισμοί, υπερεθνικές οντότητες, όπως είναι η Ενωμένη Ευρώπη, όταν βλέπουν με προκλητικό τρόπο το καθεστώς της Τουρκίας να περιφέρει σε όλα τα κράτη του κόσμου εκείνην την εικόνα με δεμένα τα μάτια και με δεμένα τα χέρια, ένα ράκος, κάτω από τα φάρμακα, ενός ηγέτη ενός τμήματος μιας χώρας; Να κλείνουν τα μάτια και να μιλάνε υποκριτικά για διακηρύξεις, όπως η διακήρυξη των δεκαπέντε Υπουργών Εξωτερικών της Ευρώπης για δήθεν δίκαιη δίκη; 'Επεσαν οι μάσκες, κύριε Πρωθυπουργέ και κύριοι συνάδελφοι του ΠΑΣΟΚ και της Νέας Δημοκρατίας -αλλά κυρίως απευθύνομαι προς τις ΗΠΑ και προς τις άλλες ευρωπαϊκές κυβερνήσεις- απέναντι όχι μόνο στον ελληνικό λαό, αλλά και απέναντι σε όλην την ανθρωπότητα. Αντίθετα ο 'Ελληνας Πρωθυπουργός και η Κυβέρνησή του δεν πήραν το μήνυμα από τη συγκέντρωση πάνω από εκατό χιλιάδων ανθρώπων τη Δευτέρα που πέρασε σε αυτήν την εκδήλωση συμπαράστασης προς τον κουρδικό λαό, που το έκαναν οι άνθρωποι των γραμμάτων και της τέχνης, διατρανώνοντας την αντίθεσή τους στον τρόπο με τον οποίο λειτουργούν οι μεγάλες δυνάμεις, οι μυστικές υπηρεσίες και η Τουρκία, την οποία χαϊδεύουν εκείνοι οι οποίοι εσείς λέτε ότι θα σας στηρίξουν για να εξυπηρετηθούν τα συμφέροντα της Ελλάδας. 'Οταν δεν λαμβάνετε καν αυτό υπόψη, σημαίνει ότι έχετε πάρει ένα δρόμο πολύ αρνητικό και για τη χώρα μας, αλλά μαζί με σας και άλλες κυβερνήσεις για την ίδια την Ευρώπη και για την ανθρωπότητα. 

Αποδείχθηκε από το χειρισμό που έκαναν οι χώρες της Ευρώπης -αλλά και η ίδια η Ευρωπαϊκή 'Ενωση, ως υπερεθνική οντότητα- της περίπτωσης Οτσαλάν, πόσο δίκιο είχαμε με τις αναλύσεις που κατ' επανάληψη έκανε το ΔΗ.Κ.ΚΙ εδώ, ως προς το ποια είναι η Ευρώπη που σήμερα προωθείται και ποια θα έπρεπε να είναι η Ευρώπη για να ανταποκρίνεται στο όραμα των Ευρωπαίων πολιτών, άρα και των Ελλήνων πολιτών, για μια Ενωμένη Ευρώπη δημοκρατίας, δημιουργίας, προόδου, κοινωνικής αλληλεγγύης και παράγοντα σταθερότητας και ειρήνης και προόδου στην περιοχή. 

Αποδείχτηκε για μια ακόμα φορά -το ξέρετε πολύ καλά και σεις, απλά δεν μπορείτε να το πείτε- αυτό που λέγαμε εμείς εδώ δυόμισι χρόνια που είμαστε στη Βουλή, ότι η Ενωμένη Ευρώπη δεν είναι καν ενωμένη Ευρώπη. Στην Ενωμένη Ευρώπη εκείνο που λειτουργεί και μόνο είναι το πώς θα πολλαπλασιάσουν τα κέρδη στα πλαίσια του παγκόσμιου νεοφιλελεύθερου συστήματος, το μεγάλο τραπεζικό και το μεγάλο χρηματιστηριακό κεφάλαιο, οι μεγάλοι αεριτζήδες, οι οποίοι ποδοπατούν τα ανθρώπινα δικαιώματα, οι οποίοι αδιαφορούν για τους απλούς ανθρώπους, αδιαφορούν ασφαλώς για την προοπτική της Ενωμένης Ευρώπης των πολιτών και των λαών. Αδιαφορούν για να προωθήσουν την Ενωμένη Ευρώπη της αλληλεγγύης των χωρών και των λαών. Και το μόνο που κοιτάζουν είναι από τη μια μεριά οι Η.Π.Α. ως μητροπολιτικό κέντρο του νεοκαπιταλισμού, που το ονομάζουν νεοφιλελευθερισμό, να κατοχυρώσουν την παγκόσμια ηγεμονία τους, κυρίως την παγκόσμια οικονομική τους ηγεμονία και από την άλλη μεριά οι περιφερειακές δυνάμεις, όπως η Γερμανία μέσα στην Ενωμένη Ευρώπη, το δικό τους περιφερειακό ρόλο, για να πάρουν όσο μπορούν περισσότερο από τη μερίδα στο νέο καταμερισμό εργασίας, σε βάρος όμως των άλλων χωρών και των άλλων λαών μέσα στην Ευρώπη, στα Βαλκάνια και σε άλλες περιοχές. Αποδείχτηκε πόσο δίκιο είχαμε, όταν λέγαμε ότι είναι λάθος αυτή η πολιτική που ακολουθείτε, κύριοι και της Νέας Δημοκρατίας και του νέου συντηρητικού νεοφιλελεύθερου ΠΑ.ΣΟ.Κ., να θεωρείτε ή να πιστεύετε τώρα ή και μελλοντικά ότι μπορεί ποτέ αυτή η Ενωμένη Ευρώπη να σας διαφαλίσει τα σύνορα με βάση το διεθνές δίκαιο και τις διεθνείς συμβάσεις. Μάταια σας λέγαμε, περιμένετε να ενδιαφερθούν οι Γερμανοί, οι Γάλλοι, οι 'Αγγλοι, οι Ιταλοί και οι άλλοι στα πλαίσια αλληλεγγύης προς τη χώρα μας που αντιμετωπίζει μία απειλή από Ανατολάς, να μας στηρίξει και να μας βοηθήσει στα δίκαια αιτήματά μας που προκύπτουν από διεθνείς συμβάσεις και διεθνές δίκαιο. Γιατί, όπως αποδείχτηκε και αυτές τις μέρες για πολλοστή φορά, η κάθε μία απ'αυτές τις χώρες κοιτάζει τον εαυτό της, κοιτάζει τη δική της χώρα, κοιτάζει το δικό της λαό και ασφαλώς δεν ενδιαφέρεται για την Ευρώπη της αλληλεγγύης των λαών και των χωρών. Δικαιώνεται και απόλυτα μια άλλη θέση δική μας μετά από τις πρόσφατες δηλώσεις του Γάλλου Πρωθυπουργού κ. Ζοσπέν, ο οποίος είπε ότι δεν θα θυσιάσουμε το γαλλικό έθνος για την Ενωμένη Ευρώπη. Εσείς μείνατε μόνοι ως θλιβεροί διαχειριστές μιας κρίσης και μιας πολιτικής, η οποία δεν οδηγεί στο πουθενά, αντιθέτως οδηγεί κάθε μέρα και περισσότερο σε κινδύνους συρρίκνωσης της Ελλάδας και του ελληνικού έθνους. 

Οδηγεί κάθε μέρα και περισσότερο στην αποδιοργάνωση της παραγωγής και της παραγωγικής βάσης της χώρας με θύματα αγρότες, μισθωτούς, συνταξιούχους, νέους και νέες, μικρούς και μεσαίους, εμπόρους, βιοτέχνες, επαγγελματίες αλλά και τους ανθρώπους του πολιτισμού, των γραμμάτων και της τέχνης. Αποδείχθηκε, λοιπόν, περίτρανα. 

Και όσο δεν είναι ακόμη αργά -γιατί ήδη μας οδηγήσατε σε πολύ δύσκολους δρόμους- αλλάξτε άρδην την πολιτική σας! Δεν μπορείτε, όμως, να το κάνετε αυτό -γι'αυτό εμείς βάλαμε θέμα, εδώ και τώρα εκλογές, όχι για να ωφεληθούμε κομματικά από αυτήν την ιστορία- γιατί είσθε εγκλωβισμένοι συνειδητών πολιτικών επιλογών που κάνατε μέχρι σήμερα και μέσα στην Ενωμένη Ευρώπη αλλά και έξω από την Ενωμένη Ευρώπη. Και εκεί εμείς αποδίδουμε αυτούς τους απαράδεκτους και βλαπτικούς για τα εθνικά μας συμφέροντα χειρισμούς στην υπόθεση του Κούρδου ηγέτη Οτσαλάν. 

Κύριε Πρωθυπουργέ, επειδή το ΔΗ.Κ.ΚΙ. είναι υπεύθυνο και ο Αρχηγός του επίσης υπεύθυνος, ξέρετε πολύ καλά ότι σας έστειλα δύο επιστολές τα δύο τελευταία χρόνια, τις οποίες ουδέποτε έδωσα στη δημοσιότητα. Και αυτό και μόνον αποδεικνύει ότι εμείς δεν βλέπουμε μικροπολιτικά, όπως βλέπετε εσείς -όπως κάνατε και σήμερα- την εξωτερική πολιτική και τους χειρισμούς στα εθνικά θέματα. 

Και σήμερα είπατε το απαράδεκτο, δημοκρατικά απαράδεκτο, αλλά και ουσιαστικά απαράδεκτο, ότι δεν θέλετε να κάνετε Εθνικό Συμβούλιο με τη συμμετοχή των Αρχηγών των κομμάτων. Και μας είπατε "ό,τι έχετε να πείτε, να το πείτε εδώ". Μιλάτε σοβαρά, κύριε Πρωθυπουργέ; Και θέλετε να εμφανίζεσθε στον ελληνικό λαό ως ο σοβαρός πολιτικός και Πρωθυπουργός της χώρας; 

Γιατί, αν μιλήσω ανοιχτά και σας πω, ποιες είναι οι προσωπικές μου πολιτικές απόψεις για τους χειρισμούς στα εθνικά θέματα, τότε θα προσφέρω γη και ύδωρ στους αντιπάλους. Κάτι που δεν το κάναμε εμείς από την πρώτη στιγμή που ανέκυψε το θέμα Οτσαλάν. Γι'αυτό δεν μιλήσαμε καθόλου. Αν πάρετε όλα τα δελτία τύπου, θα το διαπιστώσετε αυτό. Το ίδιο και στις τοποθετήσεις μας εδώ στη Βουλή. Δεν μιλήσαμε για παράδοση. Και πολύ περισσότερο δεν μιλήσαμε για παράδοση από πρόθεση. Γιατί ακριβώς εμείς αγωνιζόμαστε με σοβαρό και υπεύθυνο τρόπο, για να προασπίσουμε τη χώρα και να την προστατεύσουμε από τα μεγάλα δικά σας πολιτικά λάθη και τους δικούς σας χειρισμούς. Και μάλιστα -και αυτό μπορώ να το πω υπεύθυνα- όταν τη μεθεπόμενη ημέρα της σύλληψης του Οτσαλάν μου ζητήθηκε από το δορυφορικό κανάλι των Κούρδων, που μεταδίδεται σε όλην την Ευρώπη, σε όλες τις χώρες, συνέντευξη, τοποθετήθηκα με σοβαρότητα, για να καλύψω τα δικά σας ακάλυπτα! 

Πρώτον, για να μη δώσουμε δικαίωμα εμείς τουλάχιστον ως ΔΗ.Κ.ΚΙ. και εγώ προσωπικά στην Τουρκία να κάνει τη δική της ψεύτικη προπαγάνδα στον τουρκικό λαό, για να τον βάλει απέναντί μας, που είναι ο φυσικός και αποτελεσματικός και αναγκαίος, ως εκ τούτου, σύμμαχος σήμερα, σε αυτήν την κρίσιμη φάση, που οδηγήσατε εσείς τις ελληνοτουρκικές σχέσεις και τα εθνικά μας συμφέροντα. 

Δεύτερον, για να μη δώσουμε τη δυνατότητα στους Τούρκους στρατοκράτες να εντείνουν τις χαλκευμένες κατηγορίες για δήθεν στήριξη της Ελλάδας, οικονομικά και με στρατόπεδα εκπαίδευσης εδώ, προς τους Κούρδους. 

Και όταν με τέτοια υπευθυνότητα συμπεριφερόμαστε, όπως αποδεικνύεται και από τις επιστολές και αφού αρνείται ο κύριος Πρωθυπουργός και πάλι -και αναλαμβάνει τεράστιες ευθύνες απέναντι στο έθνος και στον ελληνικό λαό- να κάνει Εθνικό Συμβούλιο σε επίπεδο Αρχηγών, είμαι υποχρεωμένος να σας διαβάσω αποσπάσματα των επιστολών, για να δει ο ελληνικός λαός με πόση σοβαρότητα και υπευθυνότητα ο υποφαινόμενος και το ΔΗ.Κ.ΚΙ. τοποθετούμεθα πάνω σε αυτά τα μεγάλα θέματα και πόσο προβλεπτικός είναι ο ομιλών, αλλά και το ΔΗ.Κ.ΚΙ., με τις αναλύσεις που κάνει, για να προλαβαίνει. 

Κυρίες και κύριοι συνάδελφοι, η πρώτη επιστολή που έστειλα στον κύριο Πρωθυπουργό ήταν στις 18 Απριλίου του 1997. Δηλαδή, περισσότερο από ενάμιση χρόνο από σήμερα. Σε αυτήν την επιστολή μεταξύ άλλων του ζητούσα να γίνει σύγκληση σε επίπεδο Αρχηγών και τουλάχιστον, σε πρώτη φάση εάν δεν θέλει υπό την Προεδρία του Προέδρου της Δημοκρατίας, να καλέσει ο Πρωθυπουργός τους Αρχηγούς των κομμάτων, να κάνουμε εμείς πρώτα μια σοβαρή συζήτηση πάνω στα εθνικά θέματα, με την επικίνδυνη κινητικότητα που παρουσιάζονταν και αφού πρώτα προετοιμάσουμε το έδαφος, με σοβαρή ανταλλαγή απόψεων, τότε να πάμε μετά και να κάνουμε υπό τον Πρόεδρο της Δημοκρατίας αυτήν τη σύσκεψη. 

Του έλεγα μεταξύ άλλων σε ό,τι αφορά το Κυπριακό ότι επισημαίνουμε την εγκατάλειψη της διεθνούς πτυχής του, σε συνδυασμό με την αποδυνάμωση του δόγματος του Ενιαίου Αμυντικού Χώρου, όπερ και εγένετο στη συνέχεια, ενάμιση χρόνο μετά, με τη μη εγκατάσταση των πυραύλων S-300 στην Κύπρο. 

Τα καταθέτω για τα Πρακτικά, γιατί είναι ιστορικές στιγμές και ας αναλάβουν τις ευθύνες εκείνοι που τις έχουν και όχι εκείνοι που δεν τις έχουν. 

(Στο σημείο αυτό ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας καταθέτει για τα Πρακτικά την προαναφερθείσα επιστολή, η οποία έχει ως εξής: 

"ΔΗΜΟΚΡΑΤΙΚΟ ΚΟΙΝΩΝΙΚΟ ΚΙΝΗΜΑ 

ΠΡΟΕΔΡΟΣ
 Αθήνα 18 Απριλίου 1997
 
 
 Προς 

τον Πρόεδρο 

της Ελληνικής Κυβέρνησης 

κ. Κων/νο Σημίτη 
 

Κύριε Πρόεδρε, 

Τους τελευταίους μήνες, παρατηρείται μία έντονη "κινητικότητα" γύρω από τα ζωτικά θέματα της ελληνικής εξωτερικής πολιτικής, όπως είναι τα θέματα του Αιγαίου, της Κύπρου και των Σκοπίων, η οποία συνοδεύεται από άκρα μυστικότητα και αδιαφάνεια κριτηρίων. 

Το γεγονός αυτό μας οδηγεί σοτ συμπέρασμα, ότι η Κυβέρνηση αναθεωρεί βασικές αρχές της ελληνικής εξωτερικής πολιτικής και συγκεκριμένα: 

Οι ελληνοτουρκικές σχέσεις διέπονταν έως τώρα από την πάγια αρχή, ότι το μόνο θέμα διαλόγου με την Τουρκία είναι η οριοθέτηση της υφαλοκρηπίδας, για το οποίο και μόνον ήταν αποδεκτή η προσφυγή στο Διεθνές Δικαστήριο της Χάγης, με βάση το Διεθνές Δίκαιο και κυρίως της Θάλασσας. 

Σήμερα, διαφαίνεται ότι αυτή η πάγια και ορθή αρχή εγκαταλείπεται, δημιουργώντας έτσι εύλογα την υποψία πως ένας διάλογος με την Τουρκία θα γίνει επί του συνόλου των προκλητικών της διεκδικήσεων. Με μια τέτοια εξέλιξη όχι μόνον είμαστε ριζικά αντίθετοι αλλά και τη θεωρούμε εξυπαρχής ως παραχώρηση εθνικών κυριαρχικών μας δικαιωμάτων. 

Σε ό,τι αφορά το Κυπριακό, επισημαίνουμε την εγκατάλειψη της διεθνούς πτυχής του, σε συνδυασμό με την αποδυνάμωση του δόγματος του Ενιαίου Αμυντικού Χώρου. 

Για εμάς αποτελεί αρχή, ότι ο πυρήνας του Κυπριακού προβλήματος είναι θέμα εισβολής και κατοχής και ότι ο μόνος τρόπος αντιμετώπισης της τουρικικής αυθαιρεσίας είναι η αποκατάσταση της αμυντικής ισορροπίας και στην Κύπρο. 

'Οσον αφορά τέλος στο Σκοπιανό, ο Υπουργός Εξωτερικών με τρόπο επίσημο δηλώνει διαφοροποίηση από τη διακηρυγμένη αρχή ότι η Ελλαδα δεν αποδέχεται ονομασία το κράτους των Σκοπίων με τον όρο "Μακεδονία" ή παράγωγό του. 

Η παραπάνω θέση βασίστηκε στο αμάχητο γεγονός, ότι τη μόνη αναγνώριση που επιδιώκουν τα Σκόπια είναι αυτή της Ελλάδας, ώστε να αποτελέσει το όχημα στο οποίο θα στήριζαν αργότερα τις διεκδικήσεις τους. 

Κύριε Πρόεδρε, 

Εκτιμούμε, ότι με τους παραπάνω χειρισμούς μεθοδεύεται αναθεώρηση της Συνθήκης της Λωζάνης και η δημιουργία τετελεσμένων ερήμην της Βουλής, των πολιτικών κομμάτων και του Ελληνικού λαού. 

Είναι αδιανόητο, τόσο σημαντικά για την επιβίωση της Χώρας και του 'Εθνους θέματα να τα πληροφορούμαστε από αλλοδαπούς αξιωματούχους και να προσπαθούμε να αποκωδικοποιήσουμε τη μυστική κυβερνητική διπλωματία. 

Λόγοι πολιτικής και ιστορικής ευθύνης μου επιβάλλουν να σας απευθύνω την επιστολή αυτή και να σας καταστήσω σαφείς τις θέσεις του Δημοκρατικού Κοινωνικού Κινήματος, του οποίου έχω την τιμή να ηγούμαι. 

Παράλληλα, σας καλώ να αναλάβετε πρωτοβουλία για σύσκεψη των πολιτικών αρχηγών, τουλάχιστον υπό την Προεδρία σας, με θέμα τη χάραξη μιας εξωτερικής πολιτικής για το σύνολο των εθνικών μας θεμάτων. Σε κάθε άλλη περίπτωση, ο καθένας ας αναλάβει όχι μόνον πολιτικά αλλά και προσωπικά τις ευθύνες του. 

 
 Με τιμή 

ΔΗΜΗΤΡΗΣ ΤΣΟΒΟΛΑΣ)"
 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Πριν αποφασιστεί στη συνάντηση του Πρωθυπουργού της χώρας αλλά και των Υπουργών Εξωτερικών και 'Αμυνας με τον κ. Κυπριανού και την αντιπροσωπεία του να πάρουν την απόφαση για τη μη εγκατάσταση των πυραύλων, με αγωνία στέλνω και δεύτερη, για να προλάβω τις εξελίξεις, με ημερομηνία 28 Δεκεμβρίου 1998, αφού προηγουμένως στη μοναδική συνάντηση που έκανα με τον Πρωθυπουργό, όπως και όλοι οι Aρχηγοί, μετά τη Συμφωνία του Λουξεμβούργου, που ήταν απλά για το θεαθήναι και όχι για να ενημερώσει για οποιοδήποτε άλλο θέμα, του ζήτησα και πάλι τότε τη σύσκεψη. Στις 28 Δεκεμβρίου του επισημαίνω μεταξύ άλλων ότι πριν συναντηθεί με την ηγεσία της Κύπρου, θα πρέπει να καλέσει αμέσως εδώ και τώρα, επειγόντως, την πολιτική ηγεσία της Ελλάδος, για να καθίσουμε να κουβεντιάσουμε πάνω σε αυτό το κορυφαίο θέμα. 

Δυστυχώς και σε αυτό δεν δόθηκε καμία απάντηση από τον κύριο Πρωθυπουργό. Στην πρώτη επιστολή δόθηκε μια απάντηση, που δεν την έφερα, γιατί θεωρώ ότι είναι απαράδεκτη για τους θεσμούς, αλλά και για την ουσία του ζητήματος. Στην πρώτη να σας πω με άλλα λόγια τι μου είπε; Μου είπε ότι δεν προβλέπεται από το Σύνταγμα. Η γραφειοκρατία, δηλαδή, είναι εκείνη που εμποδίζει στο να δημιουργήσουμε τους πολιτικούς όρους για χάραξη εθνικής στρατηγικής. Καταθέτω και τη δεύτερη επιστολή. 

(Στο σημείο αυτό ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας καταθέτει για τα Πρακτικά την προαναφερθείσα επιστολή, η οποία έχει ως εξής: 

"ΔΗΜΟΚΡΑΤΙΚΟ ΚΟΙΝΩΝΙΚΟ ΚΙΝΗΜΑ 

ΠΡΟΕΔΡΟΣ
 Αθήνα 28 Δεκεμβρίου 1998
 

Α.Π.109 

Προς 

Τον Αξιότιμο Πρόεδρο της Ελληνικής Κυβερνήσεως 

Κύριε Πρόεδρε 

Το θέμα της εγκατάστασης ή μη των ρωσικών αμυντικών πυραύλων S-300 στην Κύπρο, εγείρει μείζον εθνικό ζήτημα για την Ελλάδα και τον Ελληνισμό γενικότερα. 

Τυχόν ματαίωση της εγκατάστασής τους, με οποιοδήποτε πρόσχημα, ή με την φημολογούμενη αποθήκευσή τους στην Κρήτη, ισοδυναμεί με εθνική ήττα, μεγαλύτερη ακόμη εκείνης των Ιμίων. 

Παράλληλα, ανοίγει το δρόμο σε μία σεριά απαράδεκτων τουρκικών αξιώσεων και διεκδικήσεων σε βάρος της χώρας μας, που με βεβαιότητα θα έχει αρνητικές συνέπειες στην Κύπρο, αλλά στη συνέχεια και στο θέμα του Αιγαίου. 

Εάν με τη συμφωνία της Μαδρίτης, την οποία το ΔΗΚΚΙ επέκρινε με σφοδρότητα, η Ελλάδα αναγνώριζε "ζωτικά συμφέροντα" της Τουρκίας στο Αιγαίο, ενδεχόμενη απόφαση γαι ματαίωση της εγκατάστασης των S-300, παρέχει στην Τουρκία δικαίωμα ααρνησικυρίας (βέτο) στον καθορισμό της άμυνας της Ελλάδας και της Κύπρου. 

Κύριε Πρόεδρε 

Είναι γνωστό, ότι στις τελευταίες προγραμματικές δηλώσεις του ΠΑΣΟΚ που Σεις προλογίζετε, υποσχεθήκατε στον Ελληνικό λαό που σας εμπιστεύθηκε, μεταξύ άλλων, και τα εξής: "...Για την αντιμετώπιση της Τουρκικής Απειλής, η Ελλάδα και η Κύπρος, αποφάσισαν την υιοθέτηση του Δόγματος του Ενιαίου Αμυντικού Χώρου (ΕΑΧ). Η πρωτοβουλία αυτή έχει σαφή αμυντικό χαρακτήρα και στοχεύει στην αποτροπή ή αντιμετώπιση νέας επιθετικής ενέργειας εναντίον των δύο χωρών..." 

Δεσμευθήκατε επίσης, ότι θα προχωρήσετε "...στην ολοκλήρωση της δεύτερης φάσης του Ενιαίου Αμυντικού Δόγματος Ελλάδας-Κύπρου..." 

Δεν κατανοώ λοιπόν, τι μπορεί να μεσολάβησε, ώστε να υπάρχει και σκέψη ακόμη, για αθέτηση των δεσμεύσεών σας, πολύ περισσότερο όταν είναι γνωστό, ότι από το Σεπτέμβριο του 1996 μέχρι σήμερα, η τουρκική προκλητικότητα έχει αυξηθεί απέναντι στην Ελλάδα και την Κύπρο, φτάνοντας μάλιστα στο σημείο να διεκδικεί δεκάδες νησίδες και βραχονησίδες. 

Σε αυτές τις κρίσιμες εθνικά στιγμές, εκτιμώ ότι όλες οι πολιτικές δυνάμεις πρέπει να αναλάβουν τις ιστορικές τους ευθύνες και διαίτερα εκείνες, στις οποίες ο Ελληνικός λαός έχει αναθέσει μέχρι σήμερα την ευθύνη των χειρισμών και των επιλογών. 

Κύριε Πρόεδρε 

Με βάση τις παραπάνω σκέψεις, θεωρώ επιβεβλημένη πριν τη συνάντησή σας με τον Κύπριο Πρόεδρο κ. Γλαύκο Κληρίδη και προς αποφυγή τετελεσμένων, έκτακτη σύγκληση του Συμβουλίου Πολιτικών Αρχηγών υπό τον Πρόεδρο της Δημοκρατίας, ή τουλάχιστον υπό την Προεδρία Σας σε πρώτη φάση, προκειμένου όλες οι πολιτικές δυνάμεις να τοποθετηθούν υπεύθυνα και να συμβάλλουν από κοινού στη διαμόρφωση μιας εθνικής στρατηγικής, η οποία θα περιλαμβάνει και το θέμα της ουσιαστικής ενίσχυσης της άμυνας της χώρας μας και της Κύπρου, μέσα στα πλαίσια του Ενιαίου Αμυντικού Δόγματος. 

Εάν και πάλι αρνηθείτε την παραπάνω πρότασή μας, η οποία διατυπώνεται για πολλοστή φορά εντός και εκτός Κοινοβουλίου, τότε Εσείς προσωπικά και η κυβέρνησή σας, αναλαμβάνετε ακέραιη την ευθύνη για όσα επί τα χείρω, όπως φοβούμαι και απεύχομαι, συμβούν στα εθνικά μας θέματα. 

Με τιμή

Δημήτρης Τσοβόλας")
 


ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.) 'Ερχεται σήμερα ο κύριος Πρωθυπουργός και "αδειάζει", όπως λέει ο λαός, και τον Υπουργό Εξωτερικών. Και ερωτώ καλόπιστα: Γιατί μας καλέσατε, κύριε Υπουργέ των Εξωτερικών; Για να κάνετε δημόσιες σχέσεις, όταν ο κύριος Πρωθυπουργός δύο μέρες μετά έρχεται και μας λέει "όχι, κύριοι, θα διαχειριστώ μόνος μου, με την Κυβέρνησή μου, τα θέματα αυτά". 

'Αρα, μας καλέσατε επειδή στριμωχτήκατε στον τοίχο με τους χειρισμούς στην υπόθεση Οτσαλάν, για να θολώσετε τα νερά απέναντι στον ελληνικό λαό. Γιατί εγώ ξέρω -έχω κάνει στην κυβέρνηση οκτώ χρόνια- πολύ περισσότερα σε τέτοια θέματα. Πριν κινηθεί ο οποιοσδήποτε Υπουργός, συνεννοείται πρώτα με τον Πρωθυπουργό. 

'Η δεν υπήρξε καμία συνεννόηση, οπότε έχετε τεράστιο πρόβλημα, όπως αποδεικνύεται καθημερινά, μέσα στην Κυβέρνησή σας, κύριε Πρωθυπυργέ, ή εάν υπήρξε, σας καταγγέλλουμε για υποκρισία, για φαρισαϊσμό και για επικίνδυνη πολιτική και τακτική πάνω σε αυτά τα κορυφαία ζητήματα. 

Κυρίες και κύριοι συνάδελφοι, αυτά που συμβαίνουν στα Βαλκάνια, αυτά που συμβαίνουν στην Ανατολική Μεσόγειο και στην Εγγύς Ανατολή δεν είναι τυχαία γεγονότα, αλλά εντάσσονται σε ένα καλά μελετημένο σχέδιο, που προωθείται σταδιακά στην περιοχή από τις Ηνωμένες Πολιτείες της Αμερικής αλλά και από τις άλλες μεγάλες δυνάμεις της Δύσης. 

Ασφαλώς μέσα απ'αυτό το σχέδιο αυτές οι μεγάλες δυνάμεις έχουν ως στόχο να εξασφαλίσουν τον έλεγχο και τη διαχείριση σε μεγάλο βαθμό των πλουτοπαραγωγικών πηγών που υπάρχουν σε όλη αυτήν την περιοχή: Πετρέλαιο, χρυσός, υδάτινοι πόροι, φυσικό αέριο και άλλα. Προκειμένου, όμως, να πετύχουν αυτούς τους στόχους, έχουν βάλει ως σκοπό, πρώτον, αν είναι δυνατόν, να απομονώσουν τελείως τη Ρωσία από το πετρέλαιο της Κασπίας Θάλασσας και αν δεν είναι δυνατόν να το πετύχουν αυτό απόλυτα, τουλάχιστον να περιορίσουν την επιρροή της Ρωσίας στα πετρέλαια της Μαύρης Θάλασσας. 

Δεύτερον, για να πετύχουν στη συνέχεια την αξιοποίηση αυτών των πετρελαίων και αυτών των πηγών, θέλουν να εξασφαλίσουν την απρόσκοπτη μεταφορά του πετρελαίου από την Κασπία Θάλασσα προς τη Μεσόγειο. Ο δρόμος ροής, το σταυροδρόμι για τη μεταφορά του πετρελαίου από την Κασπία προς τη Μεσόγειο, θέλουν να είναι το Κουρδιστάν. 

Τα λέμε αυτά για να καταλάβουν και οι 'Ελληνες πολίτες. Αυτό σημαίνει σοβαρή συζήτηση στη Βουλή και πολιτική αναβάθμιση, για να καταλάβει ο ελληνικός λαός, για να δει ότι το κουρδικό θέμα δεν είναι μόνο ανθρώπινο, αλλά είναι και θέμα προστασίας των δικών μας, των ελληνικών εθνικών συμφερόντων στην περιοχή. 

Προκειμένου να εξασφαλίσουν, λοιπόν, την απρόσκοπτη ροή αλλά και τα γεωπολιτικά τους σχέδια στην περιοχή, από την Βοσνία μέχρι την 'Απω Ανατολή, πρέπει να "ξεκαθαρίσουν" με λαούς και χώρες, που σήμερα ή στο μέλλον μπορεί να αντισταθούν σ' αυτά τα σχέδια της εκμετάλλευσης των πλουτοπαραγωγικών πόρων της περιοχής. 

'Ετσι, μεταξύ αυτών που έβαλαν στόχο, γιατί θεωρούν ότι θα τους δημιουργήσουν προβλήματα -αλλά και σήμερα τους δημιουργούν προβλήματα- είναι τα Βαλκάνια, η Σερβία, η Ομοσπονδία της Γιουγκοσλαβίας του Μιλόσεβιτς. Γι' αυτό, υποκριτικά, στο όνομα δήθεν της προστασίας των ανθρωπίνων δικαιωμάτων των αλβανοφώνων του Κοσόβου και του δήθεν εκδημοκρατισμού της Σερβίας και της Ομοσπονδίας της Γιουγκοσλαβίας, έφτιαξαν και στήριξαν -και στηρίζουν- αυτό που ζούμε, τον ένοπλο αγώνα των αλβανοφώνων. 

Χωρίς να υποτιμούμε ως ΔΗ.Κ.ΚΙ το πρόβλημα που υπάρχει -μικρό ή μεγαλύτερο- πρέπει η Σερβία να προωθήσει από μόνη της θέμα κάποιων ανθρωπίνων δικαιωμάτων. Θέλουν, όμως, να "καθαρίσουν" τη Σερβία του Μιλόσεβιτς και παράλληλα να διαμελίσουν ακόμα περισσότερο τη Γιουγκοσλαβία, που μεγάλη όπως ήταν πριν, τους δημιουργούσε προβλήματα στη λογική αυτή. 

Επίσης στην περιοχή της Ανατολικής Μεσογείου το πρόβλημα αυτών των μεγάλων δυνάμεων προς αυτήν την κατεύθυνση είναι Ιράκ, Ιράν, Συρία. Και επίσης είναι το πρόβλημα της Ρωσίας, που ανέφερα πριν, που είναι σε άλλη περιοχή αλλά και του Κουρδιστάν, του κουρδικού έθνους, του κουρδικού λαού. 

Γι' αυτό ξεκίνησαν τελικά μέσα από το Ιράκ και τη στήριξη του Σαντάμ Χουσεϊν εδώ και χρόνια και τον εξόπλισαν, όταν είδαν ότι στην Περσία έπεσε ο Σάχης που ήλεγχαν μέσα απ' αυτόν τα πετρέλαια στο Ιράν. Στήριξαν δηλαδή με εξοπλισμό και αεροφωτογραφίες τον Σαντάμ Χουσείν, για να μην επεκταθεί προς δυσμάς αυτό το αντιαμερικανικό κλίμα που άρχισε να διαμορφώνεται με την καταδίωξη του Σάχη από το Ιράν. Και εκεί πράγματι με τον εξοπλισμό ο Σαντάμ Χουσείν, έγινε ο ηγεμόνας του αραβικού κόσμου, ο ηγέτης του αραβικού κόσμου. Και όταν είδαν ότι αυτό είναι επικίνδυνο, τον παγίδευσαν, τον ίδιο το Σαντάμ. 'Αφησαν να διαρρεύσει ότι οι ΗΠΑ δεν θα αντιδράσουν αν καταλάβει το Κουβέιτ, που το θεωρούσε ο Σαντάμ ως μια επαρχία του Ιράκ. Τον παγίδευσαν λοιπόν και τον έριξαν μέσα, προκειμένου να μπορούν έτσι να ελέγχουν και τις ποσότητες διακίνησης αλλά και τις τιμές των πετρελαίων από το Ιράκ. 

Ταυτόχρονα με την επέμβαση στον Περσικό κόλπο -εκεί θυμήθηκαν τα ανθρώπινα δικαιώματα, στην Κύπρο δεν τα θυμούνται, στους Κούρδους δεν τα θυμούνται, στη Βοσνία δεν τα θυμούνται- επέβαλαν στο Ιράκ την αυτονομία του Κουρδιστάν στο νότιο Ιράκ, για να μπορούν έτσι να πιέζουν από παντού το Ιράκ. Και βέβαια επέβαλαν και τα απάνθρωπα μέτρα του εμπάργκο που στοίχιζε και στοιχίζει καθημερινά ζωές χιλιάδες, δεκάδων, εκατοντάδων παιδιών και άλλων πληθυσμών. 

Και ενώ αυτή είναι η κατάσταση, και ενώ οι Αμερικανοί για να παίξουν το παιχνίδι τους αναθέτουν ρόλο στην Τουρκία στην περιοχή με τη στήριξη και του Ισραήλ, που ήταν πάντα ο πιστός φίλος και ο προμαχώνας των ΗΠΑ στην περιοχή, ενώ εξυπηρετούνται τα σχέδια των Αμερικανών και των Τούρκων, που είναι ο δικός μας άμεσος αντίπαλος που μας απειλεί με το να εξαφανιστεί το κουρδικό έθνος, που επιχειρούν να το εξαφανίσουν με τους βομβαρδισμούς τριών χιλιάδων χωριών, που οδήγησαν τρία εκατομμύρια Κούρδων να φύγουν από εκεί κλπ., η Κυβέρνηση ακολουθεί μια πολιτική που την είδαμε και στην υπόθεση Οτσαλάν, η οποία εξυπηρετεί σαφέστατα ανεξάρτητα από προθέσεις, κυρίες και κύριοι συνάδελφοι, την πολιτική της Τουρκίας και των ΗΠΑ. Εκείνο που δεν εξυπηρετεί όμως είναι η πολιτική της Ελλάδας. Γι' αυτό θέλω να απαντήσω στον κύριο Πρωθυπουργό, που είπε ότι η Ελλάδα έχει φωνή, ναι, κύριε Πρωθυπουργέ, έχει φωνή, αλλά όχι ελληνική. 'Εχει φωνή που πηγάζει από το αξίωμα που διατυπώσατε απ' αυτήν εδώ τη θέση το Γενάρη του 1996 μετά το βράδυ των Ιμίων: "Ευχαριστούμε τις Ηνωμένες Πολιτείες της Αμερικής" πολιτική και φωνή την οποία στη συνέχεια προωθήσατε με την υπογραφή του κατάπτυστου συμφώνου, που εμείς το αποκαλέσαμε την ίδια μέρα σύμφωνο ντροπής, του Συμφώνου της Μαδρίτης, που αναγνώρισε για πρώτη φορά γιατί αυτό είναι απαίτηση των ΗΠΑ και των μεγάλων δυνάμεων της Ευρώπης και κυρίως της Τουρκίας, ζωτικά συμφέροντα ασφάλειας στην περιοχή του Αιγαίου, κάτι που δεν το προβλέπει καμία σύμβαση. Ούτε της Λοζάννης ούτε του Μοντρέ ούτε των Παρισίων. 

Και επίσης στο ίδιο σύμφωνο που έχει πολιτική σημασία -όχι ασφαλώς νομική σημασία- δεσμευθήκατε, πρωτόγνωρο έγκλημα για τα εθνικά συμφέροντα και το αναφέρει ρητά η δήλωση ότι δεν θα ασκήσετε μονομερώς οποιοδήποτε δικαίωμα, αν δεν συμφωνήσει η Τουρκία. Και ποιο είναι το δικαίωμα που διεκδικεί παρανόμως η Τουρκία χρόνια και δεν το πετύχαινε με καμία κυβέρνηση, ούτε Νέας Δημοκρατίας ούτε πολύ περισσότερο του αείμνηστου Ανδρέα Παπανδρέου; Είναι να μην ασκήσουμε το δικαίωμα της επέκτασης των χωρικών υδάτων στα δώδεκα μίλια. Και σεις πολιτικά με τον πέμπτο όρο πήρατε αυτήν τη δέσμευση την πολιτική και δεν αισθάνεστε καμμία ανάγκη ούτε αυτήν τη στιγμή που τα έχετε δώσει όλα στους Τούρκους και τους Αμερικανούς και δεν έχετε πάρει τίποτε απ' αυτούς; Συνεχώς σας εξαπατούν, σας εγκλωβίζουν, όπως σας εγκλώβισαν και το βράδυ με τα 'Ιμια, εγώ προσωπικά πιστεύω ότι σας εγκλώβισαν και τώρα με την περίπτωση του Οτσαλάν στην Κένυα και όχι μόνο. 

Και στο τέλος στον έκτο όρο εκείνου του Συμφώνου της Μαδρίτης, σεις και μόνο εσείς ως τρομαγμένοι διαχειριστές δεχθήκατε για πρώτη φορά αυτό που δεν θα τολμούσε ποτέ κανένας 'Ελληνας και άσχετος να δεχθεί, να αναφερθεί η λέξη "διαφορές" αυτά που διεκδικούν οι Τούρκοι έξω από τις διεθνείς συμβάσεις και έξω από το διεθνές δίκαιο. 

Και τι δεν μας είπατε τότε. Θυμάμαι εκείνο το απόγευμα όταν σεις ο ίδιος δώσατε συνέντευξη από το εξωτερικό και πανηγυρίζατε δήθεν τι πετύχατε -το αρνητικό το εμφανίζατε ως επιτυχία όπως και σήμερα- εκείνο που έγινε το κατάπτυστο βράδυ των χειρισμών στα 'Ιμια, που από εκεί και πέρα άρχισε ο κατήφορος για την Ελλάδα με μεγάλη δική σας αποκλειστική ευθύνη. Και εκείνην την ημέρα ήμουν εδώ στη Βουλή και πήρα αμέσως το λόγο -και υπάρχουν τα Πρακτικά της Βουλής- όταν είδα τους όρους τους τελευταίους τους τρεις και ονόμασα από το Βήμα της Βουλής "Σύμφωνο της ντροπής" εκείνο που έγινε στη Μαδρίτη. 

Και είναι η ίδια η λογική σας η οποία στη συνέχεια οδήγησε στη ματαίωση της εγκατάστασης των πυραύλων S-300 από την Κύπρο, όταν εσείς οι ίδιοι λέγατε -και σεις προσωπικά, κύριε Πρωθυπουργέ- προλογίζοντας το πρόγραμμα κυβερνητικής πολιτικής του ΠΑ.ΣΟ.Κ. εν' όψει των εκλογών του 1996, στη δέκατη όγδοη και δεκάτη ενάτη σελίδα του προγράμματος ότι ο μόνος τρόπος για την αποτροπή της τουρκικής απειλής κατά της Κύπρου και της Ελλάδας είναι η προώθηση του ενιαίου αμυντικού δόγματος. Και στη δέκατη ένατη σελίδα επίσης λέγατε, αν θα σας ψήφιζε, όπως σας ψήφισε ο λαός και γίνατε κυβέρνηση, ότι αυτήν την τετραετία θα ολοκληρώσετε τη δεύτερη φάση του Ενιαίου Αμυντικού Δόγματος που ήταν η εγκατάσταση των πυραύλων S-300. 

Και στη συνέχεια κατ' επανάληψη στη Βουλή και σεις και οι Υπουργοί σας μας κατακεραύνωναν, όταν εμείς και προσωπικά εγώ είχα θέσει το θέμα ότι φοβάμαι ότι μας πάνε οι ΗΠΑ, μέσω της Μεγάλης Βρετανίας και με τη Μεγάλη Βρετανία και όχι μόνο στην Κύπρο, σέρνοντας με αυτήν την πολιτική του ενδοτισμού και των συνεχών υποχωρήσεων -και θα το δείτε αυτό αν συνεχίσετε αυτήν την πολιτική- στο κλείσιμο και όχι στη δίκαιη και βιώσιμη λύση του Κυπριακού, μέσα από νομιμοποίηση τετελεσμένων γεγονότων που συνίστανται, όπως το τονίζω με άρθρα, συνεντεύξεις και ομιλίες εδώ από το 1991, μας πάνε σε συνομοσπονδία με δύο ξεχωριστές εδαφικές ενότητες, που στην κάθε μια να είναι ξεχωριστή εθνότητα και μια κεντρική χαλαρή κυβέρνηση, στην οποία να εναλλάσσονται Τουρκοκύπριοι και Ελληνοκύπριοι. Θυμηθείτε -θα το επαναλάβω, το είπα πριν από λίγες μέρες και μου απάντησε ο κ. Κρανιδιώτης κατά τρόπο ο οποίος μακάρι να ισχύει- δεν πρόκειται να βάλουν την Κύπρο με αυτήν την πολιτική που εφαρμόζετε σεις αλλά και η κυβερνητική εξουσία της Κύπρου, στην Ενωμένη Ευρώπη, αν δεν αποδεχθείτε, τώρα που σας κατάλαβαν ότι είστε επιρρεπείς σε πιέσεις και τα αποδέχεστε όλα, κλείσιμο και όχι δίκαιη και βιώσιμη λύση του Κυπριακού. Είναι θέση την οποία, κυρίες και κύριοι συνάδελφοι, είχα διατυπώσει το 1994 όταν πανηγύριζαν στην Ελλάδα και την Κύπρο όλα τα κόμματα σχεδόν με εξαίρεση το ΚΚΕ -θέλω να είμαι απόλυτα εντάξει προς την αλήθεια- όταν παραιτηθήκαμε από το βέτο, για να λειτουργήσει το χρηματοδοτικό πρωτόκολλο και οι ενταξιακές διαδικασίες. Εμφανίστηκαν εδώ και πανηγύριζαν! 

'Ελεγαν ότι πήραμε την έναρξη των ενταξιακών διαδικασιών με συγκεκριμένο χρονοδιάγραμμα. Εγώ θυμάμαι που βγήκα στην τηλεόραση και είπα ότι με ανησυχεί ακόμη περισσότερο αυτό που έγινε, γιατί αυτό ανοίγει το δρόμο σε περισσότερες πιέσεις και προς την κυπριακή και προς την ελληνική πλευρά. 

Αν δούμε άλλωστε τα δημοσιεύματα και τα χθεσινά και τα σημερινά, αλλά και πολλές φορές του πρόσφατου παρελθόντος δημοσιεύματα, όπως και δηλώσεις αξιωματούχων Βρετανών, Αμερικανών, αλλά και γραπτά τους κείμενα επίσημα, θα καταλάβουμε ότι προς τα εκεί το πηγαίνουν. Αν δεν το λάβει σοβαρά αυτό υπόψη η όποια κυβέρνηση και αν είναι σήμερα και αύριο και τα κόμματα εδώ και στην Κύπρο, φοβούμαι -και μακάρι να διαψευστώ, αλλά σε πολλά άλλα πράγματα δυστυχώς δικαιώθηκα αντί να διαψευστώ- τότε με αυτήν την πολιτική των συνεχών υποχωρήσεων, ποτέ και πουθενά είτε στο Κυπριακό είτε στα ελληνοτουρκικά, δεν πρόκειται να κάνει βήμα πίσω η Τουρκία. Τέτοιες λύσεις δυστυχώς θα υποθηκεύσουν μετά και το Αιγαίο. Και θέλω να σταματήσω εδώ, όσον αφορά το Αιγαίο. 

'Ακουσα τον κύριο Πρωθυπουργό σήμερα πάλι να λέει ότι η Τουρκία αν θέλει ας πάει στο Διεθνές Δικαστήριο και είπε τη λέξη -τη σημείωσα ακριβώς- για τις "διαφορές". 

Δεν αντιλαμβάνεστε, κύριε Πρωθυπουργέ, ότι όταν κάνετε... 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Με συγχωρείτε, δεν είπα αυτό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είπατε ακριβώς "διαφορές", που ενδεχόμενα η Τουρκία υπολαμβάνει. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Να διαβάσετε τα Πρακτικά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το έχω σημειωμένο ακριβώς. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Να διαβάσετε τα Πρακτικά και όχι όπως το έχετε σημειώσει. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το έχω σημειώσει, όπως το είπατε. 

Δεν αντιλαμβάνεστε ότι όταν παίρνετε εσείς ως Ελλάδα θέση και συνιστάτε στις διάφορες διεθνείς δυνάμεις να πιέσουν την Τουρκία για να προσφύγει για τα όποια θέματα - "διαφορές" -που το απορρίπτουμε τελείως ως ΔΗ.Κ.ΚΙ., που το αναφέρει και το Σύμφωνο της Μαδρίτης- ανοίγετε ένα δρόμο ο οποίος δεν έχει τελειωμό; Δρόμος ο οποίος με μαθηματική ακρίβεια, αν ακολουθηθεί, θα οδηγήσει την Ελλάδα στην προδικασία προς το Διεθνές Δικαστήριο κάτω από πιέσεις σε ενδεχόμενες υποχωρήσεις, όπως την οδήγησε και σε όλα αυτά τα άλλα θέματα που ανέφερα πριν. 

Κύριε Πρωθυπουργέ, πριν από λίγο πήρα στα χέρια μου ένα τηλεγράφημα του "BBC", που αναφέρεται σε δήλωση του Αναπληρωτή Υπουργού Εξωτερικών, η οποία μάλιστα είναι σε εισαγωγικά, που σημαίνει ότι την αποδίδει επί λέξει. Να το διαψεύσει ο κύριος Υπουργός, γιατί αυτό αφού ήρθε στα χέρια μου, διοχετεύθηκε όχι μόνο στην Ελλάδα αλλά παντού. Το έλαβα σήμερα και λέει ... 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Προέδρου του ΔΗ.Κ.ΚΙ.) 

Κύριε Πρόεδρε, δεν υπάρχει χρονικός περιορισμός. Παρακαλώ, επειδή είναι σοβαρό το θέμα, ζητώ την εφαρμογή του Κανονισμού. 

ΠΡΟΕΔΡΕΥΩΝ (Νικόλαος Κατσαρός): 'Εχετε ελεύθερο χρόνο, μπορείτε να μιλήσετε όσο θέλετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Και αναφέρει το τηλεγράφημα μέσα σε εισαγωγικά ότι η Ελλάδα θα μπορούσε -δήλωση του κ. Κρανιδιώτη είναι- να άρει το βέτο των κοινοτικών χρηματοδοτήσεων προς την Τουρκία στα πλαίσια της τελωνειακής σύνδεσης, αν λάβει εγγυήσεις από την Ευρωπαϊκή 'Ενωση -προσέξτε- ότι η 'Αγκυρα θα δώσει για την άρση αυτή κάποια ανταλλάγματα στην Αθήνα σχετικά με τις διαφορές στο Αιγαίο. 

Κάποια ανταλλάγματα σχετικά με τις διαφορές στο Αιγαίο. Επανάληψη της λέξης "διαφορές" και κάποια ανταλλάγματα. 

Και παρακάτω -θα το καταθέσω για τα Πρακτικά της Βουλής- στην ίδια συνέντευξη ο κ. Κρανιδιώτης μεταξύ άλλων είπε: 

"Ενώ αναφερόμενος στο Κυπριακό ζήτησε από την Ευρωπαϊκή 'Ενωση να συμβάλει στην οικοδόμηση μέτρων εμπιστοσύνης μεταξύ των δύο κοινοτήτων της Κύπρου στα πλαίσια των αποφάσεων του Ο.Η.Ε. και σε συντονισμό με τις Η.Π.Α.". 

Κύριε Πρωθυπουργέ, αν ειπώθηκαν αυτά -που εύχομαι να μην ειπώθηκαν- σημαίνει ότι είναι απαράδεκτα και τελείως αντίθετα απ' αυτά που προηγουμένως διακηρύξατε στη Βουλή αλλά και επικίνδυνα για τα εθνικά συμφέροντα! 

Είναι ή δεν είναι το Κυπριακό διεθνές θέμα εισβολής και κατοχής ξένων τουρκικών δυνάμεων στην Κύπρο; Είναι ή δεν είναι το Κυπριακό θέμα διεθνές, που μπορεί να το χειρίζεται μόνο ο Οργανισμός Ηνωμένων Εθνών; Τι δουλειά έχει εκείνο το "με συντονισμό"; Δεν βάλατε μυαλό ακόμη; Δεν βάλατε μυαλό ούτε και με την υπόθεση Οτσαλάν; 

Εννοείτε εσείς να παραμείνετε ακόμα περισσότερο στην εξουσία, για να συνεχίσετε να χειρίζεσθε μ' αυτόν τον τρόπο τα εθνικά θέματα, που μέχρι τώρα -σε αντίθεση μ' αυτά που είπατε- όχι μόνο όσα διαδραματίστηκαν δεν έκαναν ισχυρή την Ελλάδα τα τρία χρόνια που είστε Πρωθυπουργός με την πολιτική που ασκείτε, αλλά αντίθετα την κάνουν αδύναμη και στο διεθνή χώρο και απέναντι στην Τουρκία, αλλά και μέσα στην ίδια την Ενωμένη Ευρώπη. 

Κυρίες και κύριοι συνάδελφοι, το Δημοκρατικό Κοινωνικό Κίνημα κατ' αρχήν θέλει απ' αυτό εδώ το Βήμα να διατυπώσει τη θέση του. Γιατί εμείς, όπως μέχρι σήμερα, έτσι κι από 'δω και πέρα θα χειριζόμαστε με όλην τη σοβαρότητα και υπευθυνότητα που απαιτούν αυτά τα θέματα. 

Εμείς καλούμε την ύστατη αυτή στιγμή τον 'Ελληνα Πρωθυπουργό να εγκαταλείψει την αλαζονική και καταστροφική για τα εθνικά συμφέροντα πολιτική του, να καλέσει εδώ και τώρα -γιατί είναι σε κρίσιμη φάση όλα τα εθνικά θέματα- σε πρώτη φάση τους Αρχηγούς των κομμάτων σε κοινή σύσκεψη και αμέσως μετά να γίνει σύσκεψη με τον Πρόεδρο της Δημοκρατίας. 

Εμείς τουλάχιστον, όπως διαπιστώσατε -δεν πρόλαβα να διατυπώσω τα πάντα εδώ, θα ήθελα πολλές ώρες- έχουμε πλήρη ανάλυση και ολοκληρωμένη θέση για την εθνική στρατηγική, που για μας πρέπει να είναι όχι το "ανήκουμε στην Ενωμένη Ευρώπη κι ας μας βαράνε, εμείς θα κλαίμε κι αν μας οδηγούν συνεχώς σε υποχωρήσεις οι Τούρκοι, οι Ηνωμένες Πολιτείες της Αμερικής, η Γερμανία και οι άλλοι, εμείς να επιμένουμε, ΟΝΕ, EURO και ψωμί κι ελιά". 

Εμείς λέμε ότι: ναι, η εθνική στρατηγική πρέπει να είναι η συνισταμένη της ευρωπαϊκής πολιτικής, αλλά και της βαλκανικής και μεσογειακής πολιτικής. Η εγκατάλειψη οποιουδήποτε απ' αυτά τα τρία σκέλη που πρέπει να συνιστούν την εθνική στρατηγική είναι έγκλημα για την Ελλάδα, είναι έγκλημα για τα εθνικά συμφέροντα. 

Δεύτερον, εμείς καλούμε εδώ και τώρα την Κυβέρνηση να δώσει όλα τα στοιχεία και να κάνει αναλυτική και σε βάθος ενημέρωση για τα τεκτενόμενα τον τελευταίο καιρό στους Αρχηγούς των κομμάτων. Μας είναι αδιανόητο και υποτιμητικό για το πολιτικό μας σύστημα, για τον ελληνικό λαό, για τα κόμματα που είναι κατά το Σύνταγμα κορυφαίοι δημοκρατικοί θεσμοί, πράγματα που ξέρουν οι μυστικές υπηρεσίες ξένων χωρών, πράγματα που τα έχουν συζητήσει οι κυβερνώντες στη χώρα μας με κυβερνήσεις και με πρέσβεις άλλων χωρών να τα θεωρούν μυστικά και να μην τα δίνουν στους Αρχηγούς των κομμάτων. 

Δεν τα δίνετε, κύριε Πρωθυπουργέ, και δεν θέλετε τη σύσκεψη σε επίπεδο Αρχηγών, διότι, όταν θα καθήσουμε στο ίδιο τραπέζι, εκεί πρέπει να θέσουμε τα πράγματα από μηδενική βάση. Εκεί τα συνθήματα δεν θα παίξουν κανένα ρόλο. Εκεί θα αποκαλυφθεί πόσο λαθεμένη είναι η πολιτική την οποία εφαρμόζετε. Κι εκεί, βέβαια, για να χαράξουμε πράγματι εθνική στρατηγική, θα πρέπει ο καθένας μας από τις ηγεσίες να μην έχει καμία δουλεία, να μην είναι όμηρος κανενός και πολύ περισσότερο εξωθεσμικών παραγόντων αλλά και ξένων μεγάλων δυνάμεων και με βάση το εθνικό και μόνο συμφέρον, όπως αυτό προκύπτει και λαμβάνοντας υπόψη τους ευρωπαϊκούς και διεθνείς συσχετισμούς, να πάρουμε την απόφαση και να χαράξουμε την εθνική στρατηγική, ρεαλιστική, ναι, αλλά που να υπηρετεί τα συμφέροντα της Ελλάδας και όχι τα συμφέροντα ξένων μεγάλων δυνάμεων. 

Εσείς, κύριε Πρωθυπουργέ, δεν το θέλετε αυτό και εφαρμόζετε μεθόδους που θυμίζουν παλιές αλήστου μνήμης εποχές. Το έζησε ο ελληνικός λαός, γράφτηκε και είναι έτσι: Αυτές τις μέρες για τις αντιδημοκρατικές μεθοδεύσεις, παρεμβάσεις που έγιναν στα Μέσα Μαζικής Επικοινωνίας, φτάσατε στο κατάντημα οι μηχανισμοί σας να παίρνουν ακόμη και νέους δημοσιογράφους, για να τους κατευθύνουν στο πώς θα υποβαθμίσουν το θέμα. Και έφτασαν στο σημείο -ντροπή και αίσχος, θα το πω πολλοστή φορά να το ακούσει ο λαός και να ξεσηκωθεί και αναλαμβάνω την ευθύνη αυτών που λέω- το "MEGA", ο "ΑΝΤ1" και τα άλλα κανάλια με εξαίρεση τον SKAI, -που πρέπει τουλάχιστον να τον συγχαρώ γι' αυτήν την αντίστασή του σ' αυτό το θέμα- ενώ -όπως δηλώθηκε από τους επικεφαλής της επιτροπής των καλλιτεχνών- στην αρχή είχαν πει ότι θα μεταδώσουν κατευθείαν την εκδήλωση που έγινε στο Σύνταγμα, τελικά δεν τη μετέδωσαν. Τι θλίψη! Αυτός είναι ο εκσυγχρονισμός που θέλατε, κύριε Πρωθυπουργέ και κύριοι της Κυβέρνησης, να φέρετε στην Ελλάδα; Αυτό είναι το μάθημα της δημοκρατίας ή αυτό είναι ξετσιπωσιά, είναι οπισθοδρόμηση, είναι αντιδημοκρατική λειτουργία; 

Και χρησιμοποιείτε πάντα τους ίδιους Υπουργούς. 'Εχουν γίνει γραφικοί. 'Εχουν γίνει τελείως αναξιόπιστοι. Και μαζί με αυτούς, κύριε Πρωθυπουργέ, γίνεσθε και εσείς, γιατί ξέρουμε πολύ καλά ότι αυτά γίνονται όλα πάντα εν γνώσει εκείνου που έχει εκείνους που τα διαδίδουν. 

Και ξέρουμε πολύ καλά και δεν μου απαντήσατε μέχρι σήμερα: Δεν μπορεί με τα χρήματα του ελληνικού λαού να κάνετε προπαγάνδα εις βάρος της Ελλάδος και του ελληνικού λαού. 

Δεν μπορεί, κύριε Πρωθυπουργέ, να μη λέτε, τρίτη φορά σας καλώ εδώ και τώρα: Χρωστάνε ναι ή όχι κάποιες δεκάδες δισεκατομμύρια όλα ή τα γνωστά μεγάλα κανάλια; Γιατί δεν τα εισπράττετε; Ξέρετε ότι αυτό είναι παράβαση καθήκοντος; Ξέρετε ότι αυτό είναι απιστία; Γιατί αυτές οι διαπλοκές; Και μετά σας ερεθίζει όταν λέγεται εδώ στη Βουλή ότι τελικά η πολιτική ζωή του τόπου συνεχώς οδηγείται στην παρακμή, οδηγεί το λαό στην εξαθλίωση και τη δημοκρατία στην οπισθοδρόμηση; 

Περιμένω. Τρίτη φορά το θέτω παρουσία του κυρίου Πρωθυπουργού που, ακριβώς για να αποφύγει να απαντήσει, μόλις τώρα έφυγε. Με γειά του και με χαρά του. Ο λαός κρίνει και θα αποφασίσει. Και αν νομίζετε ότι θα τον παγιδέψετε στο να μην έρθει η Νέα Δημοκρατία, να μείνετε εσείς, ή η Νέα Δημοκρατία να φύγετε εσείς για να έρθει αυτή να συνεχίσει την ίδια πολιτική των εξαρτήσεων από εξωθεσμικούς παράγοντες αλλά και από άλλους έξω από την Ελλάδα, που έχουν αντίθετα προς τα συμφέροντα της Ελλάδας στην περιοχή, είστε γελασμένοι. Θα πάρετε την απάντηση σε τρείς μήνες από τον ελληνικό λαό. Και η απάντηση θα είναι τόσο ηχηρή, που ασφαλώς τότε θα καταλάβετε ότι ήσασταν μια παρένθεση που έκλεισε πλέον, που είχε ημερομηνία λήξης, όπως το είχα επισημάνει πριν από δύο χρόνια από αυτήν εδώ τη θέση λέγοντας στον κύριο Πρωθυπουργό ότι όταν βασίζεται κάποιος πολιτικός, κάποιο κόμμα ή κάποια ηγεσία σε τέτοιους παράγοντες, που έχουν συμφέροντα αντίθετα προς τα συμφέροντα του λαού και της χώρας, είναι ηγεσίες και κόμματα με ημερομηνία λήξης. 

Το ΔΗ.Κ.ΚΙ. συνεχίζει αυτόν τον αγώνα της συνείδησης και του καθήκοντος, τον αγώνα για τον πολίτη. Και γι' αυτόν ακριβώς το λόγο μπορεί και τα λέει με το όνομά τους σ' αυτές τις κρίσιμες στιγμές, γιατί δεν εξαρτάται από κανέναν είτε οικονομικό παράγοντα είτε από καμία ξένη πρεσβεία. 

Και ασφαλώς είμαστε βέβαιοι ότι ο ελληνικός λαός, που μας παρακολουθεί, θα εκτιμήσει όλη τη δουλειά και θα πάρει την απόφαση που συμφέρει την Ελλάδα, τον άνθρωπο, τις ανθρώπινες αξίες, αλλά και αυτόν τον ίδιο. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο Υπουργός Εξωτερικών κ. Γεώργιος Παπανδρέου έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, αγαπητοί συνάδελφοι, ξεκινώ με μία δήλωση ως απλός Βουλευτής του ΠΑ.ΣΟ.Κ.. Η παράταξη στην οποία ανήκω είχε και έχει τις καταβολές της στους αγώνες για τη δημοκρατία, στους αγώνες για την απελευθέρωση της πατρίδος, στους αγώνες ενάντια στη βία και τη νοθεία, στους αγώνες του 114, στους αγώνες ενάντια στη χούντα, στους αγώνες για τους λαούς των αναπτυσσόμενων χωρών και σήμερα στους αγώνες για τα ανθρώπινα δικαιώματα. 

Δυστυχώς αυτό δεν μπορεί να το κατανοήσει ο κ. Καραμανλής, πιστός φαίνεται στις παραδόσεις της δικής του παράταξης. Δεν μπορεί να πιστέψει ότι το ΠΑ.ΣΟ.Κ. είναι ένα κόμμα σοσιαλιστικό, δημοκρατικό, που ο Πρόεδρός του ψηφίστηκε από την πλειοψηφία του ελληνικού λαού, χωρίς να υπάρχει λαθροχειρία. Τι κρίμα γι' αυτόν, τι κρίμα για τη δημοκρατική ζωή της χώρας, τι κρίμα για τη Νέα Δημοκρατία! 

Πάντως εγώ αισθάνομαι υπερήφανος που έχω εκλεγεί με αυτό το κόμμα, το Πανελλήνιο Σοσιαλιστικό Κίνημα, που έκανε πράξη τη δημοκρατία και την ισοπολιτεία. Και αισθάνομαι υπερήφανος, διότι η Ελλάδα αυτής της Κυβέρνησης έχει ένα πραγματικό όραμα για την εξωτερική πολιτική στην περιοχή. 

Οραματίζεται μία ειρηνική βαλκανική, μεσογειακή και ευρωπαϊκή συνεργασία όλων των λαών της περιοχής, χωρίς αποκλεισμούς, που θα δώσει επιτέλους μία ισχυρή φωνή στην ξεχασμένη και παραμελημένη αυτή γωνιά της γης. 

Γι' αυτό και η Ελλάδα έχει πραγματικές ευθύνες. Η πιο δημοκρατική χώρα, η πιο εύρωστη οικονομικά, η χώρα με την καλύτερη ποιότητα ζωής στην περιοχή, η χώρα που σύντομα θα είναι μέλος στην ΟΝΕ, είναι μέλος στην Ευρωπαϊκή 'Ενωση και στο ΝΑΤΟ, αναλαμβάνει ένα μεγάλο ηθικό, πολιτικό και οικονομικό βάρος. 

Καλώς ή κακώς αυτό σημαίνει για την Ελληνίδα και τον 'Ελληνα ότι δεν αρκεί ότι δεν έχουμε την πολυτέλεια, όπως κάποιες άλλες χώρες, να ασχοληθούμε αμέριμνοι μόνο με τα δικά μας εσωτερικά προβλήματα. Χρειάζεται, απαιτείται, η συντονισμένη δράση μας, η καλά οργανωμένη, με σοβαρότητα και νηφαλιότητα, παρουσία και πρωτοβουλία μας στο εξωτερικό μας περιβάλλον. 

Γι' αυτόν το λόγο η εξωτερική πολιτική της χώρας αποτελεί το κύριο εργαλείο ένταξης και της περιοχής μας αλλά και της χώρας μας στο σημερινό διεθνές γίγνεσθαι. Η εξωτερική μας πολιτική είναι στοιχείο για την ανάπτυξη της φιλίας των λαών, της ειρήνης και της ασφάλειας στην περιοχή. 

Στις δύσκολες ημέρες που περάσαμε, αλλά και περνάμε, πρέπει να συμφωνήσουμε σε ένα και μοναδικό ζήτημα: Οι στόχοι μας αυτοί μπορούν να πετύχουν, αν όλοι μας συμφωνήσουμε σε ένα πλαίσιο αρχών και κανόνων, που θα διασφαλίζουν τη συνεργασία μεταξύ των βαλκανικών λαών. Η εξωτερική μας πολιτική απαιτείται να ασκηθεί στη βάση αυτών των αξιών και των αρχών. 

Η εξωτερική πολιτική για την Ελλάδα πρέπει να έχει επίκεντρο τον άνθρωπο, τα εθνικά, τα οικονομικά, τα κοινωνικά και πολιτικά μας συμφέροντα. Η Ελλάδα πιστεύει στους κανόνες και στις αξίες αυτές, γι' αυτό ακριβώς τις σέβεται και τις προωθεί. Είναι κανόνες που έχουν γίνει αποδεκτοί από τη διεθνή κοινότητα και προσπαθεί ακριβώς να τους εμπνεύσει με ακόμα περισσότερο ουμανισμό και ανθρωπισμό. 

Με υπομονή διαμορφώνουμε θετικά κριτήρια για τις πρακτικές μας επιλογές. Και αυτά τα θετικά κριτήρια πρέπει να είναι και το στοιχείο της διακομματικής μας συνεργασίας, της διαμόρφωσης κοινών στρατηγικών, αξιοποιώντας κατ' αρχήν την πολιτική βούληση όλων των κομμάτων γι' αυτή μας τη συνεργασία. Θα μιλήσω γι' αυτό πιο συγκεκριμένα αργότερα. 

Η εξωτερική πολιτική πρέπει στις σημερινές συνθήκες να επιδεικνύει νηφαλιότητα και ψυχραιμία, σοβαρότητα και υπευθυνότητα. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Ελπίζω αυτές να είναι οι αρχές που θα καθοδηγούν και τη δική μου παρουσία στο Υπουργείο Εξωτερικών. Αυτές με στήριξαν στις πρώτες δύσκολες ημέρες που ανέλαβα Υπουργός Εξωτερικών, αυτές καθοδηγούν όλην την πολιτική μου παρουσία. Είναι αρχές του ΠΑ.ΣΟ.Κ., είναι αρχές του πατριωτικού μας κινήματος. 

Η εξωτερική πολιτική δεν είναι μόνο η παραδοσιακή διπλωματία ή η επίδειξη της χρήσης ισχύος. Είναι και οικονομική και περιβαλλοντική, αλλά και ανάπτυξη της μορφωτικής και πολιτιστικής διπλωματίας, μιας διπλωματίας που ενισχύει με κάθε τρόπο τη θετική εικόνα της χώρας μας. 

Η εξωτερική πολιτική πρέπει να συνδυάζεται και με τη διπλωματία των πολιτών, με τη συνεχή και επίμονη ενίσχυση των Μη Κυβερνητικών Οργανώσεων της χώρας μας και θέλω να ενημερώσω τη Βουλή ότι σε αυτόν τον τομέα της διπλωματίας των πολιτών θα αποδώσω ιδιαίτερη προσοχή. 

Παράλληλα, όμως, η εξωτερική πολιτική δεν μπορεί να είναι και δογματικοί σχεδιασμοί επί χάρτου, δεν μπορεί να υποτάσσεται σε συναισθηματικές επιλογές, ενώ δεν μπορεί -όπως κάποιοι νόμιζαν- η εξωτερική πολιτική να είναι προς ιδιωτική χρήση. Αυτό φάνηκε ιδιαίτερα στο πρόβλημα Οτσαλάν. Το ότι κάποιοι την επιλέγουν, κάποιοι την προωθούν και το ότι μπορούν να φέρουν το ελληνικό κράτος κάποιοι συγκεκριμένοι ιδιώτες προ τετελεσμένων γεγονότων και να γίνονται επιπλέον και κατήγοροι του κράτους, θεωρώ ότι είναι απαράδεκτο για μια υπεύθυνη ελληνική εξωτερική πολιτική. 

Γι' αυτό θέλω εξαρχής, σε σχέση με τα πρόσφατα γεγονότα, να τονίσω δύο πράγματα: Ναι, πράγματι δείξαμε αδυναμίες ως Κυβέρνηση. Ναι, υπήρξαν και λαθεμένοι χειρισμοί, αλλά όσοι κάνουν αντάρτικο στα παράθυρα των καναλιών, τους συνιστώ να αναλογιστούν πόσα κακά έκαναν οι ίδιοι στη χώρα και στην υπόθεση που υποτίθεται ότι θέλησαν να υπηρετήσουν. Σ'αυτούς η Κυβέρνηση δεν χρωστά ούτε μια σπιθαμή ηθικού εδάφους. 

Δεύτερον, η Ελλάδα εν τέλει, πλήρωσε ένα ευρωπαϊκό έλλειμμα, έλλειμα πολιτικής απέναντι στον Οτσαλάν και ήταν εκείνη, η Ελλάδα, που προσπάθησε χωρίς επιτυχία, δυστυχώς, να του βρει κάποιο καταφύγιο από ένα σχεδόν βέβαιο θάνατο. 

Τρίτον, η κατανόηση των αρχικών μας αδυναμιών σε αυτήν την υπόθεση ήταν και είναι ειλικρινής. Το αποδείξαμε εμπράκτως, το απέδειξε και ο Πρωθυπουργός. Δυστυχώς, όμως, αρχίζω μετά από αυτήν τη συζήτηση να διαμορφώνω την πεποίθηση ότι αυτοί που φωνάζουν για το κουρδικό εδώ, σ'αυτό το Κοινοβούλιο, δεν φωνάζουν απλώς για όσα συνέβησαν στην Κένια, αλλά για το γεγονός ότι μετά την Κένια αποδείχτηκε ότι αυτή η Κυβέρνηση, το ΠΑ.ΣΟ.Κ., είναι σε θέση να ξεπεράσει μόνη της και χάριν της στήριξης που δίνει πράγματι ο πατριωτισμός του λαού της χώρας μας κάθε δύσκολη κατάσταση και να υπερβεί τις παραλείψεις και τους χειρισμούς. 

ΟΡΕΣΤΗΣ ΚΟΛΟΖΩΦ: Δεν καταλαβαίνετε ότι έχετε απομονωθεί στο ζήτημα αυτό, κύριε Υπουργέ; 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Oπωσδήποτε θα το δούμε, κύριε συνάδελφε. 

ΠΡΟΕΔΡΕΥΩΝ (Λουκάς Αποστολίδης): Παρακαλώ, να μη διακόπτετε τον κύριο Υπουργό. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Εγώ θέλω να πω -και παρακαλώ να μη με διακόπτετε- σε όσους σήμερα μίλησαν και μιλούν για στοιχεία, ότι τα στοιχεία θα τα παραδώσουμε. 

'Εχει πει ο Πρωθυπουργός και έχω πει και εγώ ότι σεβόμαστε τις διαδικασίες. Υπάρχει Εξεταστική Επιτροπή, υπάρχει προανάκριση και βεβαίως θα καταθέσουμε -εφόσον ζητηθούν τα στοιχεία και πιστεύω ότι θα ζητηθούν- όποια στοιχεία ζητηθούν στην Εξεταστική Επιτροπή, παρ' ότι ο νόμος ειδικά για το Υπουργείο Εξωτερικών, ξέρετε πολύ καλά, προστατεύει τα απόρρητα στοιχεία για εθνικούς λόγους. Αλλά ακριβώς για να δείξουμε ότι εμείς σεβόμαστε υποδειγματικά τους θεσμούς, θα καταθέσουμε τα στοιχεία. 

ΔΗΜΗΤΡΙΟΣ ΣΙΟΥΦΑΣ: Τους Αρχηγούς των κομμάτων φοβάστε; 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Εάν εσείς τώρα τα πάρετε λίγες μέρες πιο πριν, ως Αρχηγοί των κομμάτων, αυτό εξυπηρετεί τη σωστή λειτουργία των θεσμών, ή παραβιάζει ακριβώς το σεβασμό που πρέπει να έχουμε και στη δικαστική διαδικασία και στη διαδικασία της Εξεταστικής Επιτροπής; Να είμαστε λοιπόν υπεύθυνοι απέναντι στους θεσμούς και υπεύθυνοι απέναντι στη δικαιοσύνη. 

ΔΗΜΗΤΡΙΟΣ ΣΙΟΥΦΑΣ: Δείξτε το εσείς πρώτα και μετά ζητήστε το από τους άλλους. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Το δείχνουμε και άμεσα. Εσείς δεν το δείχνετε. 

'Οσον αφορά την Εξεταστική Επιτροπή, η Νέα Δημοκρατία -πιστεύω- δεν τη θέλει ή, εν πάση περιπτώσει, λέει ότι τη θέλει, αλλά σήμερα απλώς ήθελε να βγάλει συμπεράσματα στην Ολομέλεια της Βουλής, παρά την Εξεταστική Επιτροπή. Να μετατρέψει μία προ ημερησίας διάταξης συζήτηση σε μία εξεταστική διαδικασία, κάτι βεβαίως που είναι απαράδεκτο για τους θεσμούς της δικαιοσύνης. 

Τις τελευταίες ημέρες η Κυβέρνηση του ΠΑΣΟΚ έκανε θαρραλέα βήματα. Στην υπόθεση των Κούρδων και του Οτσαλάν θέλω να τονίσω ότι ο ελληνικός λαός επέδειξε για μια ακόμη φορά τα βαθιά αισθήματα δικαιοσύνης που αισθάνεται. Αυτός ο τόπος ξέρει να συγκινείται και να τραγουδά αυτήν τη συγκίνησή του, αυτός ο λαός διαθέτει ένα δάκρυ για κάθε κατατρεγμένο σε αυτόν τον κόσμο. Και νομίζω όλοι νιώθουμε περήφανοι που είμαστε 'Ελληνες γι' αυτόν το λόγο. 

'Ομως, γι' αυτόν ακριβώς το λόγο πρέπει να βάλουμε κάποια στιγμή τελεία και παύλα σε κάθε προσπάθεια να κάνει η χώρα μας διεθνώς χαρακίρι. Η ευθύνη της Κυβέρνησης έχει αποδειχθεί, όπως είπα, και με την Εξεταστική Επιτροπή και με την ευθύνη που ανέλαβαν τρεις Υπουργοί και τις σύντονες και υπεύθυνες ενέργειες γύρω από την κρίση και βεβαίως για όλες τις προσπάθειές μας σε σχέση με το κουρδικό θέμα. 

Καλώ λοιπόν και κάνω έκκληση σε όλα τα δικά μας δημοκρατικά και πατριωτικά αισθήματα, να αφήσουμε το θεσμικό σύστημα να εξετάσει, να μιλήσει, να απαιτήσει, να αποφασίσει, αλλά ας σταματήσουμε να παραδίδουμε τους θεσμούς μας βορά στους αντιπάλους που καραδοκούν. 'Ηλθε η ώρα να αντιληφθούν όλοι ότι για όλα υπάρχουν και όρια. Ας σταματήσουμε επιτέλους το μοιρολόι. Μας περιμένουν σημαντικές προκλήσεις σε αυτήν τη χώρα και δεν πρέπει να αφήσουμε αυτόν τον τόπο να αποδιοργανωθεί από μία υπόθεση πραγματικά ουσιαστική, πραγματικά συγκινητική, που συγκλόνισε τον Ελληνισμό, να μην κάνουμε τη δικιά μας ψυχική κατάσταση μεγαλύτερη απειλή απ' αυτές που έχουμε στην πραγματικότητα. 

Και όπως τόνισα, ήδη έχουμε κάνει θαρραλέα και επιτυχημένα βήματα προς τα εμπρός. Η χώρα μας συνέβαλε τη διεθνοποίηση του κουρδικού προβλήματος -δεν είναι ελληνοτουρκικό ζήτημα- και στην αποδοχή από τους εταίρους μας στην Ευρωπαϊκή 'Ενωση της θέσης ότι η υπόθεση των Κούρδων, ανεξάρτητα από τη γνώμη που έχουν για το ΡΚΚ, είναι ένα διεθνές πρόβλημα. Πρέπει να αντιμετωπιστεί χωρίς διγλωσσίες, στη βάση των κοινά αποδεκτών αρχών των κανόνων δικαίου και να απαιτηθεί η δίκαιη δίκη Οτσαλάν κάτω από το άγρυπνο βλέμμα της διεθνούς κοινότητας. Και αυτό το τελευταίο αίτημα δείχνουν ορισμένοι να το υποτιμούν. Ξεχνούν ότι αυτό ήταν και το αίτημα το δικό μας την περίοδο της πάλης ενάντια στη χούντα των συνταγματαρχών. Καμώνονται ότι δεν βλέπουν πόσο ενοχλείται η ίδια η κυβέρνηση της Τουρκίας από την προώθηση αυτού του αιτήματος. 

Παρά τις προκλήσεις που δεχτήκαμε -επαναλαμβάνω- η Κυβέρνηση του ΠΑΣΟΚ στηρίζει τον αγώνα ενός λαού, του οποίου παραβιάζονται τα θεμελιώδη δικαιώματα. Η στήριξή μας αυτή βέβαια δεν μας κάνει αναγκαστικά -σίγουρα δεν μας κάνει- υποστηρικτές κάθε είδους ενέργειας της μίας ή άλλης κουρδικής οργάνωσης. Η συμπαράστασή μας στα δίκαια ενός λαού είναι το ένα. Η πολιτική μας συμφωνία ή διαφωνία, με τη μία ή άλλη διεκδίκηση και μορφή προώθησής της, είναι κάτι το τελείως διαφορετικό. Κύριο κριτήριο της στάσης μας απέναντι στο Κουρδικό ήταν, είναι και θα παραμείνει τα ανθρώπινα δικαιώματα, τα δικαιώματα τα μειονοτικά. 

Στον κόσμο σήμερα -για να διευρύνουμε και τη σκέψη μας πάνω σε αυτά τα ζητήματα- ιδιαίτερα στην περιοχή μας, στην περιοχή των Βαλκανίων, οι άνθρωποι ζουν με το φόβο για το αύριο. Σε αυτόν τον κόσμο για μας κύρια στρατηγική επιλογή και ταυτόχρονα βασικό κριτήριο εξωτερικής πολιτικής είναι τα ανθρώπινα δικαιώματα, η καταπολέμηση της πολιτικής των αποκλεισμών, η προώθηση των πολιτικών και κοινωνικών δικαιωμάτων του ανθρώπου, της πολιτικής της ενσωμάτωσης της δημοκρατίας και του κράτους-δικαίου. 

Προωθούμε την ισχύ του δικαίου και όχι το δίκαιο της ισχύος, είτε αυτό αναφέρεται στα διμερή ζητήματα είτε στη μετανάστευση είτε στα εθνικοαπελευθερωτικά κινήματα είτε στην τρομοκρατία κρατική ή μη. 

Στη βάση αυτών των κριτηρίων κρίνουμε τις πράξεις των μεγάλων της εποχής μας, στη βάση αυτών των κριτηρίων αναπτύσσουμε τις πολυμερείς και διμερείς μας σχέσεις, στη βάση αυτών των κριτηρίων αξιολογούμε τη συμπεριφορά των γειτόνων μας και διαμορφώνουμε τις συμμαχίες και συνεργασίες μας με διάφορες χώρες, στη βάση αυτή δημιουργούμε φιλίες ή κρατούμε αποστάσεις και στη βάση αυτή καλούμε την Τουρκία να προσαρμοστεί στους διεθνείς κανόνες και να πάψει να απειλεί και να εκβιάζει. 

Η Ελλάδα είναι μια ήρεμη δύναμη. Δεν είναι υπόλογος σε κανέναν. Υπόλογος είναι εκείνη η χώρα που αρνείται να αποδεχθεί τους διεθνείς κανόνες, το διεθνές δίκαιο, τη γενική δικαιοδοσία του Διεθνούς Δικαστηρίου της Χάγης. Είναι η χώρα που είναι υπόλογη απέναντι στη διεθνή κοινότητα και στην ίδια της την κοινωνία για βασανιστήρια, εξαφάνιση φυλακισμένων, εκτοπισμούς, την εξαθλίωση και αμφισβήτηση του δικαιώματος στη ζωή σε πολλές περιοχές. 

Και δεν το λέω αυτό για να εκτονωθεί η δική μας, η ελληνική πλευρά, αλλά για να υπογραμμίσω για άλλη μία φορά ότι το μόνο που εμείς διεκδικούμε από την Τουρκία είναι να αποδεχθεί και να εφαρμόσει χωρίς καμία διάκριση τα ανθρώπινα δικαιώματα, τα δικαιώματα για τις κοινωνικές μειονότητες και για τις υπάρχουσες στο εσωτερικό της εθνικές ομάδες, να αποδεχθεί και να υλοποιήσει τις αποφάσεις του Ευρωπαϊκού Δικαστηρίου των Ανθρωπίνων Δικαιωμάτων για όλες τις περιπτώσεις, όπως βεβαίως και της Λοϊζίδου, καθώς και τις αποφάσεις του Ευρωπαϊκού Συμβουλίου, να αποδεχθεί δηλαδή το διεθνές δίκαιο. 

Θέλω να μιλήσω για τρεις προκλήσεις. Πρόκληση για την Τουρκία, πρόκληση για την Ελλάδα και πρόκληση για τη διεθνή κοινότητα. 

Σε ό,τι αφορά την Τουρκία, με αφορμή την υπόθεση Οτσαλάν η Τουρκία καλείται να αλλάξει ριζικά την πολιτική της για το Κουρδικό, να βρει το πολιτικό σθένος να κάνει δημοκρατικές τομές εσωτερικά και να αλλάξει συμπεριφορά στις διεθνείς της σχέσεις. 

Θα ήθελα εδώ να απαντήσω στο συνάδελφό μου τον Ισμαήλ Τσεμ, τον Υπουργό Εξωτερικών της Τουρκίας. Ειρωνικά, προ ημερών, θεώρησε ότι βοήθησε, όπως λέει, η Τουρκία την Ελλάδα το 1974 στην Κύπρο και σήμερα με τον Οτσαλάν. 

Του απαντώ ότι η Ελλάδα θα ανταποδώσει στην Τουρκία αυτήν τη βοήθεια. Τον αγώνα της Ελλάδας για τα μεγάλα ιδανικά της δημοκρατίας και των ανθρωπίνων δικαιωμάτων, για το σεβασμό του δικαίου και της διεθνούς έννομης τάξης θα τον βρει μπροστά της μαζί με τους εταίρους μας στην Ευρωπαϊκή 'Ενωση, σε κάθε της βήμα, έως ότου ανατραπεί ο αυταρχισμός και ο αναχρονισμός που σήμερα κρατούν δέσμιο τον Τούρκο πολίτη, τον καταπιεσμένο Κούρδο και τον αποκλεισμένο Τουρκοκύπριο. 

Η Τουρκία θα κρίνεται αυστηρά σε κάθε της βήμα. 'Οσο για τις φραστικές της εντάσεις, τις διάφορες κατηγορίες και την προπαγανδιστική της εκστρατεία, της χρειάζεται μια διπλή απάντηση. 

Εμείς, η Ελλάδα, θέλουμε την ευρωπαϊκή πορεία της Τουρκίας, εμείς προωθούμε μαζί με την Τουρκία τη συνεργασία στα Βαλκάνια, εμείς ανοίγουμε την προοπτική στους Τουρκοκύπριους για την Ευρωπαϊκή 'Ενωση, που την κλείνει η κατοχή της Τουρκίας στην Κύπρο, εμείς δείχνουμε την ιδιαίτερη ευαισθησία για τα ανθρώπινα δικαιώματα, τους κατατρεγμένους πρόσφυγες σε όλον τον κόσμο και τις μειονότητες, εμείς είμαστε έτοιμοι, αν πράγματι εκπληρωθούν από την Τουρκία αυτές οι προϋποθέσεις -και θέλω να απαντήσω σε αυτά που είπε ο κ. Τσοβόλας- να άρουμε το βέτο μας, γιατί δεν είναι αυτοσκοπός. Το βέτο έχει σχέση με συγκεκριμένες προϋποθέσεις. 

Η ελληνική πολιτεία είναι η πρώτη που παλεύει για ισοτιμία και ισονομία, για όλες τις μειονότητες στα Βαλκάνια. Και βεβαίως εμείς προστατεύουμε αυτές τις αρχές στη Θράκη, σε σχέση με τους μουσουλμάνους. Αυτό θα το έχετε διαπιστώσει και από την πρόσφατη έκθεση του Στέητ Ντηπάρτμεντ, στην οποία μπορεί κανείς να αντιδιαστείλει το τι λέει, αναφορικά με το τι έχει κάνει η Ελλάδα στη Θράκη για τους μουσουλμάνους, από το τι λέει για την Τουρκία, όσον αφορά το Κουρδικό. 

'Ομως αυτές οι ιδιαίτερες ευαισθησίες μας, αυτή η ελληνική μεγαλοψυχία, ας μην παρερμηνευθεί από το τουρκικό κατεστημένο ως αδυναμία. Και εδώ θέλω να δώσουμε μια απάντηση. Αν στο ελάχιστο προσπαθήσει η Τουρκία να υλοποιήσει τις φραστικές της απειλές, θα βρει μπροστά της ένα τείχος ομοψυχίας του ελληνικού λαού και του ελληνικού στρατού. 

Προειδοποιώ ότι δεν πρέπει να ερμηνεύσει τις δημοκρατικές μας διαφορές -αυτές που έχουμε και δείχνουμε σήμερα- και τις αντιπαραθέσεις μας, ως μία διχόνοια του Ελληνισμού. Εμείς οι 'Ελληνες παλέψαμε για να μπορούμε να έχουμε αυτές τις διαφορές, να έχουμε το δικαίωμα αυτών των διαφορών σ' αυτήν την Ολομέλεια, σ' αυτό το Κοινοβούλιο, σ' αυτήν τη δημοκρατική χώρα. 

Διότι αν υπάρξει πραγματική απειλή, πρέπει να γνωρίζουν, ότι απ' αυτήν την Αίθουσα θα αναδυθεί η κοινή μας απόφαση και θυσία, για την υπεράσπιση της εδαφικής μας ακεραιότητας και της εθνικής μας ανεξαρτησίας. 

Και αυτό με φέρνει στην πρόκληση για την Ελλάδα. Προστατεύοντας τα εθνικά μας συμφέροντα, χρειάζεται ταυτόχρονα να κατακτήσουμε τους δικούς μας εσωτερικούς στόχους -π.χ. ΟΝΕ- και παράλληλα να συμβάλουμε στη σταθερότητα στην περιοχή. Είναι μια μεγάλη πρόκληση για τη χώρα μας. Γι' αυτό το λόγο παραμένει, ως στόχος εξωτερικής μας πολιτικής, ο ευρωπαϊκός προσανατολισμός. Το βάθεμα της ευρωπαϊκής ενοποίησης, πολιτικά, οικονομικά, περιβαλλοντολογικά, νομισματικά. 

Για την ΟΝΕ, η οποία δεν αποτελεί στόχο μόνο της οικονομικής πολιτικής, αλλά και μοχλό πολιτικής ενδυνάμωσης της χώρας και ενίσχυσης του ρόλου της στη σημερινή Ευρώπη, στρατηγικό στοιχείο είναι και η διεύρυνση της Ευρωπαϊκής 'Ενωσης, που αποτελεί στοιχείο σταθερότητας για την ευρύτερη Ευρώπη. Αλλά ιδιαίτερης στρατηγικής σημασίας για την Ελλάδα είναι και η ένταξη της Κύπρου. 

Δεν κατάλαβα πώς θεωρεί ο κ. Τσοβόλας, ότι υπήρξε ιδιαίτερη διαφοροποίηση απ'αυτά που είπε ο κ. Κρανιδιώτης. Διότι είναι διακηρυγμένη θέση της ελληνικής Κυβέρνησης, ότι οι συνομιλίες μεταξύ των δύο κοινοτήτων πρέπει να συνεχιστούν -και απαντώ σε αυτά που είπε ο κ. Τσοβόλας- με στόχο τη διευθέτηση του πολιτικού προβλήματος, σύμφωνα με τα ψηφίσματα του ΟΗΕ. 

Στην προσπάθειά μας, πάντα για τη διεθνοποίηση του Κυπριακού, έχουμε ζητήσει να στέρξουν, να συμβάλουν, να βοηθήσουν όλες οι χώρες της Ευρώπης και οι Η.Π.Α. και η Ρωσία και άλλες. 

Θα είμαστε αταλάντευτα δίπλα σ' αυτό το χρυσοπράσινο φύλλο που είναι ριγμένο στη Μεσόγειο, την Κύπρο μας, ώστε να βρεθεί μια λύση που θα βασίζεται στις αρχές ενός ενωμένου κράτους, της μιας κυριαρχίας και διεθνούς προσωπικότητας, που θα διασφαλίζει την ανεξαρτησία και την εδαφική της ακεραιότητα. 

Αυτή η συνεργασία μας και αυτή η συμπαράταξή μας έχει δύο σκέλη. Από τη μια είναι η ενταξιακή πορεία της Κύπρου στην Ευρωπαϊκή 'Ενωση και από την άλλη είναι η αμυντική συνεργασία. 

Ευρωπαϊκή πολιτική σημαίνει βέβαια και συνολική σταθερότητα στην ήπειρο και στον περίγυρό της. Γι' αυτό υποστηρίζουμε την ανάπτυξη της αμυντικής ταυτότητας της Ευρωπαϊκής 'Ενωσης, την ακόμη ισχυρότερη διασύνδεσή της με τη Δυτικοευρωπαϊκή 'Ενωση και την ενίσχυση της αμυντικής ευρωπαϊκής βιομηχανίας, στην οποία η Κυβέρνησή μας σχεδιάζει ακόμη πιο δραστήρια παρουσία, όπως για παράδειγμα στο EUROFIGHTER. 

Προωθούμε συμμαχίες με εταίρους ή άλλες χώρες, ακριβώς ώστε να διασφαλίσουμε καλύτερα τους πολιτικούς μας στόχους και με τη μέγιστη δυνατή αποτελεσματικότητα, τα εθνικά μας συμφέροντα. 

Επί παραδείγματι, εμείς θέλουμε και επιδιώκουμε την ανάπτυξη των σχέσεών μας με τις Ηνωμένες Πολιτείες στη βάση της ισοτιμίας, της ενίσχυσης της αλληλοκατανόησης και χωρίς βέβαια προκαταλήψεις. 

Αυτό το σκεπτικό μας ισχύει και για άλλες χώρες με σημαντικό ρόλο στη διεθνή σκηνή, με τις οποίες έχουμε σχέσεις ή όπου οι σχέσεις μας είχαν υποτιμηθεί στο παρελθόν. 

Επιτρέψτε μου σ' αυτήν την πρόκληση που έχει η χώρα μας, να αναφερθώ ιδιαίτερα στη βαλκανική πολιτική της Ελλάδας. Επί Νέας Δημοκρατίας χάσαμε σημαντικό χρόνο στη διαμόρφωση μιας συνεπούς και συνεκτικής πολιτικής για την περιοχή. Από μέρος της λύσης για τα προβλήματα, γίναμε μέρος του προβλήματος. 

Σήμερα, έχει γίνει κατανοητό -πιστεύω απ'όλες τις πολιτικές δυνάμεις της χώρας- ότι απαιτείται μια νέα προσέγγιση στη βαλκανική πραγματικότητα, βασισμένη σε πέντε σημεία. 

Πρώτον, στην ανοικοδόμηση και σταθεροποίηση των δημοκρατικών θεσμών. 

Δεύτερον, στην προσπάθεια σύγκλισης των χωρών αυτών με την Ευρωπαϊκή 'Ενωση και την προώθηση μιας πολιτικής για τη νοτιοανατολική Ευρώπη, στα πλαίσια της Ευρωπαϊκής 'Ενωσης. 

Τρίτον, την προώθηση μιας πολιτικής διαβαλκανικής συνεργασίας. 

Τέταρτον, την ενίσχυση της συνεργασίας, όχι μόνο σε κυβερνητικό επίπεδο, αλλά και σε μη κυβερνητικό επίπεδο, στο επίπεδο των πολιτών. 

Και πέμπτον, την εξασφάλιση χρηματοδοτήσεων για τις υποδομές και την ανοικοδόμηση των οικονομιών τους. 

Και όλα αυτά βεβαίως, βάσει των βασικών αξιών που ανέφερα από την αρχή της παρέμβασής μου, των ανθρωπίνων δικαιωμάτων, του σεβασμού της ακεραιότητας των συνόρων, της επίλυσης των διαφορών με ειρηνικά μέσα και της συμμετοχής όλων στους ευρωπαϊκούς θεσμούς. 

Η τρίτη πρόκληση όπως είπα, είναι της ίδιας της Διεθνούς Κοινότητας. Επιτρέψτε μου να σημειώσω ότι η κρίση στο Κοσσυφοπέδιο μας δείχνει ξεκάθαρα την ανάγκη για περιφερειακή συνεργασία, ώστε οι Βαλκάνιοι να πάρουν τις τύχες τις δικές τους στα χέρια τους. Η Ελλάδα πάντα στήριζε και θα στηρίζει ειρηνική επίλυση του Κοσοβαρικού προβλήματος, πάντα με διατήρηση των υπαρχόντων συνόρων. Και προς αυτήν την κατεύθυνση, η Ελλάδα δεν θα μείνει αμέτοχη, αλλά θα πάρει πρωτοβουλίες και τις αμέσως επόμενες ημέρες. 

Θέλω όμως εδώ να τονίσω ότι χρειάζεται η Διεθνής Κοινότητα να κατανοήσει ότι, η ασφάλεια, η ηρεμία, η σταθερότητα, η δημοκρατία και η οικονομική ανάπτυξη στην περιοχή, θα υπάρξουν μόνον όταν αταλάντευτα όλοι κρίνονται με τα ίδια μέτρα και τα ίδια σταθμά. Να γνωρίζουν ότι η Ελλάδα, όχι μόνο αποδέχεται, αλλά αυτήν την αντίληψη προωθεί, αυτήν την πολιτική προωθεί. 'Ομως αυτή η πολιτική θα αδυνατίζει όσο επιδιώκονται τα στενά, κοντόφθαλμα εθνικά συμφέροντα των μεγαλυτέρων κρατών, είτε της Ευρωπαϊκής 'Ενωσης είτε των Ηνωμένων Πολιτειών. Και θα ενδυναμώνεται, όσο η πολιτική στην περιοχή γίνεται πάνω στη βάση κοινών αρχών, που θα υιοθετούνται από την Ευρωπαϊκή 'Ενωση, από τις Ηνωμένες Πολιτείες και τη Ρωσία. 

Δεν μπορεί, λοιπόν, η Διεθνής Κοινότητα άλλα να πράττει στο Κόσσοβο, άλλα να πράττει στην Κύπρο και άλλα να πράττει στο Κουρδικό ζήτημα. Είναι ένα ζήτημα το οποίο έχει άμεση σχέση με τη μακροπρόθεσμη, αλλά θα έλεγα και βραχυπρόθεσμη σταθερότητα στην περιοχή. 

Κύριε Πρόεδρε, αγαπητοί συνάδελφοι, πιστεύω ότι το κύριο μέλημα του Υπουργού Εξωτερικών, οφείλει να είναι η φροντίδα των υποθέσεων του ελληνικού κράτους, της εξωτερικής πολιτικής του και της διπλωματίας του πολίτη. Και αυτό σημαίνει και διασφάλιση της πληροφόρησης του πολίτη, με διαφάνεια και πληρότητα. 

Θέλω να ξέρετε ότι, θα μείνω σταθερά προσηλωμένος στο δημοκρατικό δικαίωμα της πληροφόρησης, καθώς και τη συνεργασία σε διακομματικό επίπεδο. 

Καλώ καταρχήν όλους να δείξουν αυτήν την κοινή βούληση για διακομματική συνεργασία. Ας ξεκινήσουμε αξιοποιώντας τους υπάρχοντες θεσμούς. 

Εγώ έχω κάνει συζητήσεις ήδη με αρκετά από τα κόμματα -δεν έχω μιλήσει ακόμα με το Κομμουνιστικό Κόμμα- και υπάρχουν διάφορες και διαφορετικές απόψεις γύρω από τους πιθανούς θεσμούς μιας διακομματικής διαδικασίας. 

Προτείνω ούτως ή άλλως να ξεκινήσουμε με τους υπάρχοντες θεσμούς, αναβαθμίζοντάς τους και βεβαίως στην πορεία να δούμε, αν χρειάζονται και θεσμικές αλλαγές. 

Θέλω να θυμίσω εδώ αυτό που λέει χρόνια το ΠΑ.ΣΟ.Κ., ότι η Ελλάδα ανήκει στους 'Ελληνες. Η Ελλάδα ανήκει αποτελεσματικά στους 'Ελληνες, όταν είμαστε υπεύθυνοι, δεν αφήνουμε να μας παρασύρουν διχαστικές πολιτικές και απόψεις που χώριζαν τη χώρα σε εθνικόφρονες και αντεθνικούς. Ας μην επιτρέψουμε πλέον να επαναληφθούν αυτές οι εγκληματικές απλοποιήσεις και τα λάθη του παρελθόντος, ας μην αφήσουμε να υποταχθεί η εξωτερική μας πολιτική σε μικροκομματικές σκοπιμότητες και αντιπαραθέσεις. 

Σ' αυτήν τη Βουλή δεν υπάρχουν ούτε προδότες ούτε τάχα πατριώτες. Υπάρχουν πολιτικές δυνάμεις που υπερασπίζονται, με διαφορετικό πιθανώς τρόπο, τα ίδια συμφέροντα της χώρας. 

Τελειώνοντας, κύριε Πρόεδρε, θά ήθελα απλώς να τονίσω ότι, η υπόθεση Οτσαλάν, επιβεβαιώνει την ανάγκη αποκατάστασης στη χώρα και στη δημόσια ζωή κανόνων λειτουργίας του πολιτικού συστήματος που θα υπακούουν σε μια ηθική στάση. Είναι ο μόνος δρόμος για να αποκατασταθεί η αξιοπιστία του πολίτη στην πολιτική και να συμμετάσχει -και πρέπει να συμμετάσχει- δημιουργικά στο δημόσιο βίο, να αποκατασταθεί στη χώρα μια ατμόσφαιρα δημοκρατικού διαλόγου, ευθύνης και αξιοπρέπειας. 

Η Ελλάδα θα επιμείνει με παρρησία στις πρωτοβουλίες αυτές που έχει αναλάβει και σε άλλες πιθανόν, ώστε η υπόθεση του κουρδικού λαού να γίνει υπόθεση όλης της Ευρώπης. Κι αυτό διότι έχει γράψει πάνω της, ως μία σημαία, έναν αγώνα για τον άνθρωπο, έναν αγώνα για την πατρίδα -που εμείς ταυτίζουμε- κι έναν αγώνα για τα δικαιώματα όλων. 

Η ελληνική εξωτερική πολιτική είναι μια πολιτική που έχει αρχές, διαθέτει αξίες και θα τις επιβεβαιώνει καθημερινά. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα εννέα μαθητές και τρεις συνοδοί-καθηγητές από το 1ο Λύκειο Σητείας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο Πρόεδρος του Δημοκρατικού Κοινωνικού Κινήματος κ. Τσοβόλας, έχει το λόγο για μία μικρή παρέμβαση. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ προσωπικά δεν θέλω να αμφισβητήσω τις καλές προθέσεις του μόλις κατελθόντος του Βήματος Υπουργού Εξωτερικών για διακομματικό διάλογο, αλλά ο ίδιος ο Πρωθυπουργός τον διέψευσε πριν από λίγο. Επίσης και ο ίδιος ο κύριος Υπουργός, όταν από τη μια μεριά λέει ότι θέλει δήθεν διακομματικό διάλογο, αλλά από την άλλη, στην ίδια ομιλία του, λέει ότι δεν είναι αρμόδια τα κόμματα, οι Αρχηγοί των κομμάτων για να τους δώσει την έκθεση και όποια απόρρητα στοιχεία έχει, τότε εννοούν διακομματική επιτροπή για να μοιραστούμε τις ένοχες πολιτικές, για να γίνουμε συνυπεύθυνοι σε μια πολιτική, που εμείς θεωρούμε ότι, αν συνεχισθεί όπως μέχρι σήμερα, βλάπτει σαφέστατα τα εθνικά συμφέροντα, αλλά και τα συμφέροντα των χωρών και των λαών των Βαλκανίων, της Ανατολικής Μεσσογείου, αλλά και της εγγύς Ανατολής. 

'Ενα άλλο θέμα, είναι το εξής: Μίλησε για Ελλάδα που ανήκει στους 'Ελληνες. Η πολιτική όμως που εφαρμόζει η Κυβέρνηση του κ. Σημίτη, της οποίας μέλος είναι και ο κ. Παπανδρέου, στην πράξη επιβεβαιώνει τα αντίθετα. Φτάσαμε ακόμη στο σημείο να μας υπαγορεύει η Τουρκία που είναι αντίπαλος -γιατί το θέλει αυτή- προς εμάς χώρα, πώς εμείς θα κανονίσουμε και με ποια όπλα την άμυνα της χώρας και της Κύπρου, που είναι ανεξάρτητες χώρες. Επίσης, φτάσαμε να ικανοποιούμε απαιτήσεις της Τουρκίας και των Η.Π.Α. για να συλάβουν τον Οτσαλάν και να χτυπήσουν έτσι τον κουρδικό λαό και το κουρδικό έθνος, που είναι σύμμαχο σήμερα έθνος. 

Είναι κατά την άποψή μας από τις λίγες αποτρεπτικές δυνάμεις στις τουρκικές απειλές οι οποίες δεν μπορούν να πραγματοποιηθούν όσο ξέρουν οι Τούρκοι, ότι στο εσωτερικό τους υπάρχουν είκοσι εκατομμύρια όπου αν επιχειρήσουν οι Τούρκοι να κάνουν θερμό επεισόδιο πράγμα που ξέρουν και οι Αμερικάνοι, μπορεί να γίνει όλη η περιοχή μια πυριτιδαποθήκη. Επίσης, κύριε Υπουργέ, με βάση ποια διάταξη του Συντάγματος άραγε, με βάση ποια συμφωνία διέρχονται ξένα στρατεύματα από το ελληνικό έδαφος και έχει καταντήσει η Ελλάδα ξέφραγο αμπέλι; Για ποια Ελλάδα μιλάτε ότι ανήκει στους 'Ελληνες; Γι' αυτό το πράγμα σας κατηγορούμε μεταξύ των άλλων, ότι δηλαδή το σημερινό ΠΑΣΟΚ έχασε ολοσχερώς τον πατριωτικό του χαρακτήρα, το χαρακτήρα του προοδευτικού κόμματος και του έμεινε τελικά μόνο η σφραγίδα "Σοσιαλιστικό Κίνημα" για να εξαπατά τους απλούς 'Ελληνες πολίτες, τα στελέχη και μέλη και φίλους του ΠΑΣΟΚ, που για δεκαετίες αγωνίστηκαν για μια άλλη Ελλαδα, για μια άλλη κοινωνία, αγωνίστηκαν ενάντια σ' αυτό που σήμερα προωθεί το νέο ΠΑΣΟΚ. Αυτή είναι η πραγματικότητα. 

Κλείνοντας εμείς θέλουμε να διατυπώσουμε και πάλι την άποψη, ότι είμαστε αντίθετοι -γιατί βλάπτονται τα εθνικά μας συμφέροντα και γιατί θα μας οδηγήσετε να σπάσουμε και την αναγκαία επίσης παραδοσιακή φιλία με τον σερβικό λαό προς όποιες διευκολύνσεις, πολύ περισσότερο συμμετοχής ελληνικών στρατιωτικών δυνάμεων σε περίπτωση επέμβασης στο Κόσοβο και στη Σερβία. 

Μην κάνετε και άλλο έγκλημα σε βάρος της Ελλάδος, όπως είναι λάθος και οι διευκολύνσεις τις οποίες δίνετε. Διότι εσείς τι κάνετε; Κάνετε ότι είναι δυνατόν για να μας αποκόψετε από εκείνους τους συμμάχους που σήμερα, όπως διαμορφώνονται τα πράγματα στη περιοχή, είναι οι μόνοι οι οποίοι μπορούν να μας στηρίξουν για να αποτρέψουμε τις απειλές που προέρχονται εξ ανατολών με τη στήριξη των μεγάλων δυνάμεων. 

ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, παρακολουθήσαμε σήμερα την αποθέωση του πολιτικού αμοραλισμού και του πολιτικού παραλογισμού, τόσο από την ομιλία του Πρωθυπουργού της χώρας, όσο και από την ομιλία του πριν από λίγο κατελθόντος από το Βήμα Υπουργού επί των Εξωτερικών. 

Ο Πρωθυπουργός εμφανίστηκε σήμερα στην Εθνική Αντιπροσωπεία ουσιαστικά να ζητάει και τα ρέστα από όλους εμας, από ολόκληρο τον ελληνικό λαό. Ουσιαστικά για ό,τι έγινε και δεν έγινε, ο μόνος που δεν φταίει είναι ο Πρωθυπουργός. Δεν είχε, λέει, καμία ανάμειξη και συνεπώς δεν είχε καμία ευθύνη. 

Νομίζω, κύριοι συνάδελφοι, πως αυτό που πρέπει να σημειώσω και που ήταν ιδιαίτερα λυπηρό, είναι ότι δεν βρήκε να πει ούτε μια λέξη ο Πρωθυπουργός της χώρας για τις δικές του ευθύνες, γιατί είπε ότι όλοι οι άλλοι φταίνε εκτός από εκείνον, όλοι οι άλλοι είναι υπεύθυνοι εκτός από αυτόν. Και αυτό είναι ιδιαίτερα λυπηρό. 

Αλλά τι είδους Πρωθυπουργός είναι ο κ. Σημίτης, όταν ο ίδιος έχει την ευθύνη του συντονισμού της Κυβέρνησης και την ευθύνη λειτουργίας αυτής της Κυβέρνησης και αυτού του κράτους και αναγνωρίζει ότι δεν αναμειγνύεται ο ίδιος στις πιο κρίσιμες υποθέσεις; Και το είδαμε αυτό με αφορμή τα 'Ιμια, το είδαμε αυτό με αφορμή τα γεγονότα της οδού Νιόβης, το βλέπουμε και τώρα με την υπόθεση Οτσαλάν. 

Απέπεμψε τους τρεις Υπουργούς του πιστεύοντας ότι με αυτόν τον τρόπο έχει καθαρίσει. Αλλά δεν είναι έτσι τα πράγματα. Και γι' αυτούς τους λόγους η Νέα Δημοκρατία ζήτησε την παραίτηση του Πρωθυπουργού, γιατί δεν μπορεί να προσποιείται ο ίδιος και η Κυβέρνησή του ότι δεν συνέβη απολύτως τίποτα. Και να αφήσει ο κύριος Πρωθυπουργός την πολιτική του ποντιοπιλατισμού για να απομακρυνθεί απο τις ευθύνες του. 

Πέρα από αυτό όμως η Νέα Δημοκρατία, όχι μόνο ζήτησε την παραίτηση του Πρωθυπουργού, αλλά καταστήσαμε σαφές και υποδείξαμε ότι η μόνη λύση είναι οι εκλογές, γιατί στα αδιέξοδα που δημιουργήθηκαν με ευθύνη του ίδιου του Πρωθυπουργού και της Κυβέρνησής του, τη λύση πρέπει να τη δώσει ο ελληνικός λαός. Δεν μπορούμε να τις επιβάλουμε τις εκλογές. 'Εχουμε όμως χρέος πολιτικό να υποδεικνύουμε την επιβαλλόμενη λύση. Και αυτό το κάναμε. Αυτή ήταν η δικιά μας υποχρέωση. Και παρά τις πεποιθήσεις μας, παρά την υποχρέωση την οποία είχαμε, σταθήκαμε με αίσθημα ευθύνης απέναντι στα γεγονότα. Δεν κάναμε πρόταση δυσπιστίας προς την Κυβέρνηση, δεν ζητήσαμε τη σύσταση εξεταστικής των πραγμάτων επιτροπής, για την οποία έσπευσε η ίδια η κυβέρνηση, αποδεικνύοντας ότι υπάρχουν ευθύνες να ζητήσει η ίδια τη σύσταση εξεταστικής των πραγμάτων επιτροπής,για να προλάβει δήθεν την Αντιπολίτευση απο ένα τέτοιο γεγονός. 

Παγιδεύτηκε όμως σε πολύ μεγαλύτερο λάθος απ' αυτό που θέλησε να αποφύγει. Εμείς ανταποκρινόμενοι στις υποχρεώσεις μας, στις δυνατότητές μας, προτάξαμε και αξιώσαμε να γίνει αυτή η συζήτηση, η οποία δυστυχώς, κυρίες και κύριοι συνάδελφοι, γίνεται μετά πάροδον τριών εβδομάδων. Ο Πρωθυπουργός βρήκε χρόνο για να εκπληρώσει όλες του τις κομματικές υποχρεώσεις να κάνει αλλεπάλληλες συσκέψεις με τα κομματικά του όργανα εδώ, να δει τα αδελφά κόμματα στο εξωτερικό. Αλλά ο ελληνικός λαός επί τρεις εβδομάδες παραμένει ανενημέρωτος για το τι έγινε στα τελευταία γεγονότα, στους χειρισμούς για την υπόθεση Οτσαλάν. 

Πριν από λίγες μέρες, ο νέος Υπουργός των Εξωτερικών ανέλαβε μια πρωτοβουλία για εθνική συνεννόηση. Τη χειροκροτήσαμε, γιατί αποδεικνύει ότι ένα μέρος του προγράμματος του δικού μας, αλλά και άλλων κομμάτων, όπως του Συνασπισμου, αυτή η πρόταση για τη σύσταση Συμβουλίου Εξωτερικής Πολιτικής και 'Αμυνας είναι πράγματι αυτό που χρειάζεται η χώρα, όχι για να υποκαταστήσει την Κυβέρνηση, αλλά για να συμφωνήσουν όλες οι πολιτικές δυνάμεις στις γενικές γραμμές στρατηγικής και κατεύθυνσης. 

Και τι είδαμε σήμερα, κυρίες και κύριοι συνάδελφοι; Τον Πρωθυπουργό να αδειάζει τον Υπουργό των Εξωτερικών, να μην κάνει καμία απολύτως αναφορά στην πρόκληση που είχε από τον Πρόεδρο της Νέας Δημοκρατίας, αλλά και στο διάλογο που ακολούθησε μετά την ομιλία του Κώστα Καραμανλή, ο Πρωθυπουργός να σιωπά. Και φοβούμαι, όχι μόνον άδειασε τον Υπουργό των Εξωτερικών απ'αυτήν την πρωτοβουλία, φοβούμαι μήπως και τον τιμωρήσει. Αλλά, κύριε Υπουργέ, να επιμένετε, γιατί η πρωτοβουλία σας αυτή είναι προς τη σωστή κατεύθυνση, μήπως επιτέλους ξεφύγει από το γυάλινο πύργο που έχει κλειστεί ο Πρωθυπουργός και πάρει μια σωστή πρωτοβουλία. Αλλά, σας προειδοποιούμε: Αυτήν την Επιτροπή μη την κάνετε για να ζητήσετε άλλοθι. Γιατί θυμίζω στην Εθνική Αντιπροσωπεία και στον ελληνικό λαό που μας παρακολουθεί, ο πρώην Υπουργός Εξωτερικών είπε ότι αν μετανοιώνει για κάποιο πράγμα είναι, γιατί δεν ενημέρωσε γι' αυτήν την υπόθεση τα κόμματα της Αντιπολίτευσης, ώστε να μη λένε αυτά που λένε. Το ίδιο δε είπε στην τηλεόραση και ο παρ' ολίγον Υπουργός Εξωτερικών κ. Βενιζέλος με το ίδιο ακριβώς σκεπτικό. Σας απαντούμε ότι η Αντιπολίτευση ολόκληρη -και όχι μόνο η Αξιωματική Αντιπολίτευση- δεν θα προσχωρήσει σε τέτοια παιχνίδια. Σας ζητούμε να βγούμε μπροστά από τα γεγονότα, οι κίνδυνοι που έρχονται είναι μεγάλοι και θα πρέπει το 'εθνος να είναι και σε ομοψυχία και σε ενότητα και σε επαγρύπνηση. Και αυτό το πράγμα το αγνοούν μόνο οι λίγοι της κυβερνητικής παρέας, οι οποίοι θέλουν να προκαλούν συνεχώς είτε συνειδητά είτε ασυνείδητα, ζημιά στον ελληνικό λαό. 

Επίσης, πρέπει να υπενθυμίσω, ότι ο ελληνικός λαός στηρίζει την πορεία της ένταξης στην Ο.Ν.Ε. κάτω από συνθήκες ισοτιμίας και αμοιβαίου σεβασμού. Εκείνο όμως που κανείς δεν δέχεται σ' αυτήν τη χώρα και δεν θα ανεχθεί είναι μια λογική παράδοσης της Ελλάδος στην Ο.Ν.Ε. με διαλυμένη την εθνική ταυτότητα και κυριαρχία και καθημαγμένο τον εθνικό ιστό. Στην ένταξη λέμε ναι, όπως και ολόκληρος ο ελληνικός λαός. 'Οχι, στην παράδοση. Φοβούμεθα όμως ότι αυτή η Κυβέρνηση δεν είναι ικανή για πορεία ένταξης, αλλά είναι επιρεπής σε λογική και διαδικασίες παράδοσης. 

Είχαμε και έχουμε τη δυνατότητα να συζητούμε σήμερα εδώ, κάτω από τη σκιά της γαλανόλευκης. 'Ετσι προσήλθαμε εμείς, έτσι πιστεύω προσήλθαν όλα τα κόμματα, γιατί οι άνθρωποι που κυβέρνησαν αυτόν τον τόπο είχαν νου και καρδιά που επάλλετο από την Ελλάδα. 'Ανθρωποι με θάρρος, με ηθικό ανάστημα και έγνοια για τους 'Ελληνες. Πόσοι από τον ελληνικό λαό πιστεύουν ότι αυτά υπάρχουν στη σημερινή Κυβέρνηση; 

Θέλω ακόμα να σας σημειώσω ότι όταν το θέμα ήταν στην πιο κρίσιμη φάση, ο Πρωθυπουργός διέφευγε από το κέντρο των εξελίξεων και περιόδευε στην Βόρειο Ελλάδα και κατηγορούσε την Αντιπολίτευση. Η αναζήτηση του άλλοθι για όλο αυτό το πράγμα είναι αρμοδιότητα κάποιων άλλων, όχι όμως πολιτικών. Και όταν η χώρα βρισκόταν στον πυρετό της κυβερνητικής αποτυχίας, ο Πρωθυπουργός κρυολογούσε. Η υπευθυνότητα συνδυασμένη με το θάρρος! Αυτό είναι μνημείο συμπεριφοράς, κύριοι συνάδελφοι. Αφού χρεοκόπησαν την κρατική μηχανή, το δημόσιο τομέα, τώρα τους φταίει ο ιδιωτικός. Και ο Πρωθυπουργός και ο Υπουργός Εξωτερικών, μας είπαν πριν από λίγο ότι για όσα έγιναν φταίνε ιδιώτες. Στην εξουσία όμως βρίσκεται η πιο φιλαλήθης Κυβέρνηση: Κάθε λίγες ώρες, ο κήρυξ της κυβερνητικής αλήθειας, ο γνωστός επικεφαλής του κυβερνητικού στιλβωτηρίου κ. Ρέππας, ανεκοίνωνε τη νεότερη αλήθεια, που μετέβαλε σε ψεύδος την προ ολίγων ωρών ειλικρίνεια και αλήθεια. Η Κυβέρνηση αυτή δεν λέει ψέματα. Απλά, κάθε λίγες ώρες εκσυγχρονίζει την αλήθεια. 

Είδαμε ακόμη να έχουν μεταβάλει σε εθνικό θρίαμβο την αναχώρηση του πρέσβη. Από πότε αυτή η χώρα χρειάζεται στρατιωτικοπολιτικές παρεμβάσεις, για να αναχωρεί από μια χώρα με ασφάλεια ο πρεσβευτής της; 

Και τέλος, θα ήθελα να πω ότι όλη αυτή η υπόθεση και η κριτική θα μπορούσε να συμπυκνωθεί σε μία φράση, που είπε ένας συμπατριώτης μου από την Καρδίτσα: "Πρώτα ο Σημίτης έκανε τη σημαία κουρέλι και μετά, τυλίχθηκε με αυτήν, για να ταυτίσει την ανικανότητά του με το έθνος." 

Και τελικά η Κυβέρνηση, αφού κατάπιε το φιάσκο των 'Ιμια, αφού κατάπιε το φιάσκο των S-300 και του Οτσαλάν, προσπάθησε να δείξει την παλικαριά της, πέφτοντας με όλο της το βάρος και με όλους της τους συμμάχους, πάνω σε μια γυναίκα, πολιτική φυγάδα, σαν να φοβήθηκε ένα έθνος ολόκληρο από μια συνέντευξη την οποία έδωσε. Η Κυβέρνηση εξάντλησε την ευφυϊα της με τον Οτσαλάν και την ανδρεία της με τη γραμματέα του Οτσαλάν. Αυτή είναι η πραγματικότητα! 

Θέλω, κυρίες και κύριοι συνάδελφοι, να επισημάνω και ορισμένες από τις "επιτυχίες" της Κυβέρνησης, μήπως μας έχει διαφύγει κάτι τον τελευταίο καιρό: 

Περιέφερε ένα πρόβλημα ανά τας ηπείρους. 'Ηταν ο ηθικός αυτουργός των διαδηλώσεων που έγιναν στις πέντε ηπείρους, που μάλιστα ορισμένες από αυτές κατέληξαν σε αιματοχυσία. 

'Εδωσε την ευκαιρία στους εχθρούς μας να παριστάνουν τους Ηρακλείς της διεθνούς νομιμότητας. 

'Εφερε την πιθανότητα του πολέμου στις σκέψεις και στις καθημερινές συζητήσεις του κάθε 'Ελληνα και της κάθε Ελληνίδας. Και αυτό είναι ένα από τα μεγαλύτερα επιτεύγματα! 

Και θέλετε να ακούσετε και το τελευταίο: Παρ'όλα αυτά, παραμένει στη θέση της! 

Και τρία πράγματα -και θα κλείσω- που αναφέρονται και στον παριστάμενο Αναπληρωτή Υπουργό Εξωτερικών. Πληροφορηθήκαμε από το διεθνή Τύπο, ως αναγνώστες, ότι υποσχεθήκατε την άρση του ελληνικού βέτο και την ενεργοποίηση του χρηματοδοτικού πρωτοκόλλου, χωρίς να τηρηθούν οι εγγυήσεις εκείνες που ζητάει η Κοινότητα γι'αυτό το πράγμα, αρκεί να υπάρξει μία δήλωση από τους συμμάχους μας, που θα είναι δήλωση αλληλεγγύης προς την Ελλάδα. Δεν ακούσαμε να το διαψεύσετε. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Το διαψεύδω τώρα. 

ΔΗΜΗΤΡΙΟΣ ΣΙΟΥΦΑΣ: Το διαψεύδετε τώρα, αλλά δύο ημέρες δεν το διαψεύδατε, κύριε Υπουργέ. 

Στην πολιτική του κατευνασμού είναι αυτό; Το γνωρίζει ολόκληρη η Κυβέρνηση; Συμφωνεί το ΠΑ.ΣΟ.Κ. να κάνετε μία τέτοια παραχώρηση; 

Επίσης, ανεπίσημα πληροφορούμαστε ότι ξεπεράστηκαν τα τελευταία εμπόδια για την ενεργοποίηση της νέας δομής του ΝΑΤΟ. Ρωτάμε: Ποιες διασφαλίσεις έχετε ότι δεν θα διολισθήσουμε σε ελληνοτουρκική στρατιωτική συναρμοδιότητα στο Αιγαίο; Ποιες εγγυήσεις έχετε για το σεβασμό της έκτασης του εθνικού εναέριου χώρου; Μήπως οδηγούμεθα σε μία ντε φάκτο νέα υποχώρηση και σε παραχώρηση κυριαρχικών μας δικαιωμάτων; 

Κυρίες και κύριοι συνάδελφοι -και θα κλείσω με αυτό, κύριε Πρόεδρε, αν μου επιτρέπετε για ένα λεπτό, γιατί οι κύριοι Υπουργοί θα πρέπει να απαντήσουν- είναι και κάτι άλλο. Τελευταία, οι Τούρκοι αποθρασύνθηκαν. Είδατε τι έχει γίνει. Ακόμη και χθες είχαμε παραβάσεις και παραβιάσεις -και μάλιστα υπήρχαν πληροφορίες ότι ταξίδεψαν μέχρι και την Κρήτη, για να φωτογραφήσουν τα τουρκικά αεροπλάνα τους χώρους όπου πρόκειται να εγκατασταθούν οι S-300- του εναέριου χώρου. Ζητούν να γίνει μοίρασμα και κατάτμηση του FIR. Τι κάνετε για όλες αυτές τις ενέργειες; Ανησυχούμε, αγωνιούμε και τα καταγγέλλουμε και από αυτό το Βήμα. 

Κλείνοντας, κύριε Πρόεδρε, θέλω να κάνω δύο ακόμη επισημάνσεις: 

Συμφωνούμε και είμαστε μαζί με ολόκληρο τον ελληνικό λαό, ομόψυχοι και άγρυπνοι, να αντιμετωπίσουμε οποιαδήποτε απειλή απ' όπου και αν προέλθει. Αυτήν την ενότητα, που βγαίνει και από την Εθνική Αντιπροσωπεία σήμερα, θα πρέπει να την αντιληφθεί σοβαρά και ο Πρωθυπουργός και ολόκληρη η Κυβέρνησή του. Γιατί βρίσκονται σε πλήρη διχοστασία με το λαϊκό αίσθημα και με αυτό που συμβαίνει στην κοινωνία. Πορεύεστε σε τελείως διαφορετικούς δρόμους! 

Να εγκαταλείψουμε τα διφορούμενα τα "δήθεν" και τα "τάχατες". Εάν υπάρχει έγκλημα, υπάρχουν και εγκληματίες. Εάν υπάρχει τραγωδία επιβάλλεται "η των τοιούτων παθημάτων κάθαρσις". Γιατί μόνον έτσι μπορεί ένας τόπος να σηκώσει ψηλά το κεφάλι και να τραβήξει μπροστά, με βάση και την ιστορική πορεία που έχει μέχρι σήμερα. Εάν δεν θέλετε οι λίγοι, που δεν το αντιλαμβάνεστε, από την Κυβέρνηση να το καταλάβετε, τα δέκα εκατομμύρια των Ελλήνων το καταλαβαίνουν και λένε "ναι"! 

Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κοσμάς Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κυρίες και κύριοι συνάδελφοι, λόγω του δεκαλέπτου που έχω στη διάθεσή μου θα αναφερθώ πολύ συνοπτικά και κυρίως σε ορισμένα σημεία από τις τοποθετήσεις της Αξιωματικής Αντιπολίτευσης. 

Θα ξεκινήσω από εκείνο το σημείο που επεσήμανε κατά το κλείσιμο της ομιλίας του ο Αρχηγός της Αξιωματικής Αντιπολίτευσης, που είπε ότι ο λαός θα γυρίσει τη σελίδα και μέχρι τότε η Νέα Δημοκρατία θα κάνει το καθήκον της και θα φέρεται υπεύθυνα. 

Πρώτα-πρώτα, μη σπεύδει να προαναγγέλλει με το γνωστό αυτάρεσκο ύφος, ότι ο λαός θα γυρίσει σελίδα, γιατί και ο προκάτοχός του έτσι επαρουσιάζετο, ως εν αναμονή πρωθυπουργός και βέβαια παρέμεινε στην Αξιωματική Αντιπολίτευση και τώρα στο περιθώριο. 

Εκείνο που θέλω ειλικρινά να υπογραμμίσω είναι ότι κάθε άλλο παρά κάνει το καθήκον της και συμπεριφέρεται υπεύθυνα η Νέα Δημοκρατία μέχρι τώρα. 

'Αραγε, κάνει το καθήκον της και συμπεριφέρεται υπεύθυνα, όταν σπεύδει με όλη εκείνη την ελαφρότητα και ευκολία να αποδεχτεί ψευδέστατα, ότι υπήρξε παράδοση του Οτσαλάν, όταν είναι απαράδεκτος έστω και ο παραμικρός υπαινιγμός γύρω απ' αυτό το ζήτημα; 

Φέρεται άραγε υπεύθυνα, όταν σπεύδει αμέσως μετά τη συνέντευξη της γραμματέως του Οτσαλάν, να αποδεχτεί όλα τα ψεύδη και τις συκοφαντίες, οι οποίες παρουσιάστηκαν σε εκείνη τη συνέντευξη, διά του κομματικού της εκπροσώπου; 

Συμπεριφέρεται υπεύθυνα, όταν επίσημα η Νέα Δημοκρατία θεωρεί ως πράξη ευθύνης την παραίτηση του Πρωθυπουργού; 

'Οπως τονίστηκε από ένα συνάδελφο κατά την πρωινή συνεδρίαση, ο αείμνηστος Κωνσταντίνος Καραμανλής, όταν με τη δική του πρωθυπουργία απέτυχε στο διπλωματικό επίπεδο να ανακόψει την πορεία των Τούρκων του Αττίλα στην Κύπρο και όταν από το 10% που είχαν καταλάβει οι Τούρκοι μέχρι τότε, έφθασε η κατάληψη στο 37% της Μεγαλονήσου, δεν είδαμε σ' αυτό το μείζονος σημασίας εθνικό ζήτημα να αναλάβει ευθύνη και να παραιτηθεί ο Καραμανλής. 

Τώρα έρχονται, δήθεν με υπευθυνότητα, δήθεν ότι κάνουν το καθήκον τους να ζητήσουν την παραίτηση του Πρωθυπουργού, την παραίτηση της Κυβέρνησης και βέβαια, σε μια στιγμή κατά την οποία κορυφαία στελέχη της παράταξής τους, ο Επίτιμος Πρόεδρος της Νέας Δημοκρατίας, στελέχη της ευρύτερης Νέας Δημοκρατίας, όπως ο Σουφλιάς, ο Μάνος, ο Ανδριανόπουλος και άλλοι, μιλούν για ανευθυνότητα σε μια τέτοια απαίτηση από την πλευρά της Αξιωματικής Αντιπολίτευσης. 

Θεωρεί η Αντιπολίτευση ότι είναι ζήτημα μείζονος σημασίας και πολιτικής υπευθυνότητας να συγκροτηθεί συμβούλιο εξωτερικής πολιτικής, γιατί με τον τρόπο αυτό μπορεί να διαμορφωθεί το πλαίσιο της εθνικής στρατηγικής της χώρας μας. 

Κύριοι συνάδελφοι, αυτό είναι ένα ιδιαίτερα σημαντικό θέμα για το οποίο θα μπορούσαμε να αναλώσουμε μία ολόκληρη συνεδρίαση του Κοινοβουλίου και να δούμε τα υπέρ και τα κατά, τις προϋποθέσεις, τους όρους, καθώς και όλες τις πτυχές που συνδέονται με μία τέτοια πρόταση και με μία τέτοια απόφαση από την πλευρά της ελληνικής πολιτείας. 

Θα ήθελα να θυμίσω ότι όταν στις 22 και στις 23 Αυγούστου του 1995 συζητούσαμε εδώ στην Εθνική Αντιπροσωπεία σχέδιο νόμου, για να συσταθεί διακομματική επιτροπή για τα εθνικά ζητήματα, για την εθνική πολιτική, τότε η Νέα Δημοκρατία διαφωνούσε. Καταψήψισε όχι μόνο τις διατάξεις του νομοσχεδίου, αλλά και την αρχή του νομοσχεδίου εκείνου, δηλαδή, την αναγκαιότητα να συσταθεί η διακομματική επιτροπή για τα εθνικά ζητήματα. 

Μας παρέπεμπε μάλιστα στο να αξιοποιήσουμε τη Διαρκή Eπιτροπή Eξωτερικών και 'Αμυνας της Βουλής. 

Διαβάζω από τα Πρακτικά της Βουλής -σελίδα 1174- τι έλεγε ο τότε Πρόεδρος της Νέας Δημοκρατίας. 'Ελεγε τότε ο κ. 'Εβερτ: "Κυρίες και κύριοι συνάδελφοι, διαφωνούμε με το νομοσχέδιο και διαφωνούμε διότι δεν το βλέπουμε εμείς μέσα από τη διακομματική αντίληψη. Αν ήταν να αντιμετωπισθεί μέσα σε ένα διακομματικό πλαίσιο, απλώς και μόνο θα μπορούσε να λειτουργήσει κάποια επιτροπή της Βουλής". Αφού διαφωνούσαν επί της αρχής, άρχιζε μετά να βρίσκει διάφορα προσχήματα, ότι θα ήταν προαπαιτούμενο να διορισθεί μόνιμος Υφυπουργός Εξωτερικών, προκειμένου τάχα να δεχθεί μία σύσταση της Εθνικής Διακομματικής Επιτροπής, ότι θα έπρεπε να προσδιορισθούν λεπτομερώς μέσα στο νομοσχέδιο, εκ προϊμίου, όλες οι αρμοδιότητες που θα έπρεπε να έχει μία τέτοια Εθνική Διακομματική Επιτροπή. 

Εν τέλει, απέρριψαν εκείνο το νομοσχέδιο, (καταψηφίζοντας ακόμα και την αρχή του) και όταν προχώρησε η συζήτηση τόνιζαν εδώ οι συνάδελφοι της Νέας Δημοκρατίας, προεξάρχοντος του πρώην προέδρου της, ότι τα κόμματα δεν θα προσέλθουν σε αυτήν την επιτροπή. Μας έλεγαν μάλιστα, ότι εκφράζουν την κοινή λογική. Διαβάζω από τη σελίδα 1179 των Πρακτικών: "Πως είναι δυνατόν, αφού πήρε το κόμμα της Αξιωματικής Αντιπολίτευσης αρνητική θέση, να επιβάλετε στα κόμματα να έρχονται σε αυτήν την επιτροπή; Ακόμα και αν τη συγκροτήσετε, εμείς δεν θα ερχόμαστε". Αυτή ήταν η θέση την οποία έπαιρνε η Νέα Δημοκρατία, όταν επιχειρήθηκε να έρθει προς ψήφιση ένα τέτοιο νομοσχέδιο. 

Κύριοι συνάδελφοι, εγώ επιμένω ότι ένα συμβούλιο εξωτερικής πολιτικής θα πρέπει ασφαλώς -όπως μας είχε δοθεί η ευκαιρία να συζητήσουμε και το καλοκαίρι του 1995- οποιαδήποτε θέματα και αν συζητά, να έχει τόσο κατάλληλη προπαρασκευή, ώστε να μπορεί να εξασφαλίζεται η σύγκλιση και η διαμόρφωση κοινών θέσεων, για να μπορεί κανείς να πει ότι φτιάχνει ένα πλαίσιο κοινά αποδεκτό, από όλα τα πολιτικά κόμματα. 

'Ομως, σε κάθε περίπτωση ένα τέτοιο συμβούλιο είναι εκ των πραγμάτων συμβουλευτικό. Εάν ξεκινάει το κάθε κόμμα για να επιβεβαιώσει τις δικές του μονολιθικές απόψεις, καταλαβαίνετε ότι θα συνέρχεται ένα τέτοιο συμβούλιο και τελικά θα επιβεβαιώνονται οι διαφορές των κομμάτων ή τα ρήγματα μεταξύ των κομμάτων. Κάθε άλλο παρά θα συμβάλλει προς τη σωστή κατεύθυνση, αν οδηγείται σε τέτοιες λειτουργίες στα εξωτερικά ζητήματα και στα ζητήματα της άμυνας. 

'Ελεγε τότε ο Πρόεδρος της Νέας Δ0μοκρατίας -διαβάζω από τη σελίδα 1174 των Πρακτικών- "εμείς ποτέ δεν είπαμε ότι μπορούν τέτοιες επιτροπές να δεσμεύσουν τις Κυβερνήσεις να ακολουθήσουν μία συγκεκριμένη πολιτική. Την ευθύνη θα την έχει η Κυβέρνηση. Σε σας και στην εκάστοτε κυβέρνηση ανέθεσε ο ελληνικός λαός την ευθύνη. Συνεπώς, θα είναι συμβουλευτική μία τέτοια επιτροπή". Καταλαβαίνετε, λοιπόν, ποια ήταν πάντοτε η πολιτική προσέγγιση του θέματος από τη Νέα Δημοκρατία. Εκείνο το οποίο απέρριπτε χθες, σήμερα το κάνει κορωνίδα της πολιτικής της. 

Δε νομίζω, όμως, ότι όλα αυτά βρίσκονται στη σφαίρα της ειλικρίνειας, διότι είναι τόσες πολλές οι αντιφάσεις που διατυπώνονται από την πλευρά της Νέας Δημοκρατίας και τόση η ανευθυνότητα με την οποία χειρίζεται το ρόλο της ως Αξιωματική Αντιπολίτευση, που δεν μας πείθει -εμένα τουλάχιστον δεν με έχει πείσει- ότι εννοεί αυτά τα οποία λέει. 

Λέει ότι απέναντι στην Τουρκία θα είμαστε όλοι ενωμένοι, αλλά τελικά οι πρωτοβουλίες που παίρνει, οι θέσεις που παίρνει ζητούν την πολιτική αποσταθεροποίηση, έστω και αν αυτό έχει καταλυτικές συνέπειες στη μη ένταξη της χώρας στην Οικονομική και Νομισματική 'Ενωση, έστω και αν η πολιτική αποσταθεροποίηση αλέθει στο μύλο της τουρκικής προπαγάνδας και αλέθει στο μύλο των τουρκικών επιδιώξεων. Δηλαδή, αποδυναμώνει το εθνικό μέτωπο με τις θέσεις που παίρνει. Κατά τα άλλα στα λόγια εδώ διακηρύσσει ότι και εκείνη στηρίζοντας την Κυβέρνηση. Λέει "ενωμένοι όλοι απέναντι στην Τουρκία" και στην πράξη κάνει ό,τι είναι δυνατόν προκειμένου να αποδυναμώνει το εθνικό μέτωπο. 

Αυτό λέει, κύριοι συνάδελφοι, η κοινή λογική, αυτό προκύπτει από την καθημερινη πρακτική της στάσης της Νέας Δημοκρατίας ως Αξιωματικής Αντιπολίτευσης. 

Επομένως, αυτή η διάσταση ανάμεσα στις διακηρύξεις, που με τόση ευκολία λέγονται και στην καθημερινή πολιτική πρακτική, δεν μας πείθει ότι είναι ειλικρινής, όταν έρχεται εδώ και μας μιλά για ακρογωνιαίο λίθο της πολιτικής της τη συγκρότηση του Εθνικού Συμβουλίου Εξωτερικών και 'Αμυνας, ενώ όταν είχαμε τη συζήτηση του σχετικού νομοσχεδίου, που το καταψήφισε, το ηρνείτο με όλα τα μέσα. Βέβαια, δήλωνε απερίφραστα ότι ακόμη και αν προχωρούσαμε στη συγκρότησή του, δεν επρόκειτο να συμμετάσχει με εκπροσώπους της. 

ΠΡΟΕΔΡΕΥΩΝ (Λουκάς Αποστολίδης): Ο κ. Κολοζώφ έχει το λόγο. 

ΟΡΕΣΤΗΣ ΚΟΛΟΖΩΦ: Κυρίες και κύριοι συνάδελφοι, στις συνθήκες που διαμορφώθηκαν μετά τις ανατροπές στις πρώην σοσιαλιστικές χώρες, παρατηρούμε ότι οι πρακτικές που ακολουθούνται στις διεθνείς σχέσεις μας γυρίζουν πολλά χρόνια πίσω. Κυρίαρχη στις διεθνείς σχέσεις αναδείχνεται η θεωρία της επιβολής του ισχυρού στον αδύναμο. Το δίκαιο του πιο ισχυρού κυριαρχεί και φυσικά βρίσκει αντανάκλαση στους όρους και ευρύτερα στους νέους θεσμούς που δημιουργούνται. Θεσμοί που πρώτο μέλημά τους έχουν τη νομιμοποίηση της κυριαρχίας των ισχυρών και τη διευκόλυνσή τους να διατηρήσουν και να διευρύνουν αυτήν την κυριαρχία. 

Αυτήν την περίοδο το ΝΑΤΟ προώθησε τη διαδικασία εκσυγχρονισμού και διεύρυνε την ακτίνα δράσης του έξω από τα πλαίσια που προέβλεπαν οι ιδρυτικές αρχές λειτουργίας της συμμαχίας. Παράλληλα ετοιμάζεται η κοινή γνώμη για να αποδεχθεί τη δυνατότητα του ΝΑΤΟ να παρεμβαίνει όπουδήποτε στον κόσμο χωρίς να καλύπτεται από τον Οργανισμό Ηνωμένων Εθνών. 

Σ' αυτές τις νέες δύσκολες διεθνείς συνθήκες, θα πρέπει να κινηθεί η εξωτερική πολιτική της χώρας μας. Θα περίμενε κανείς η Κοινή Εξωτερική Πολιτική να κινηθεί προς την κατεύθυνση αναζήτησης τρόπων αντίστασης σ' αυτήν την αρνητική πορεία και να προσπαθήσει να συμβάλει στη δημιουργία συνθηκών, όπου θα μπορούσαν τα κράτη και οι λαοί να ελπίσουν στη δημιουργία ενός συλλογικού συστήματος, που θα εξασφαλίζει την ασφάλεια και την ειρήνη, που θα δημιουργεί συνθήκες ισοτιμίας και αμοιβαίας επωφελούς συνεργασίας. 

Σήμερα, περισσότερο απ' ό,τι γινόταν πριν, μπροστά μας έχουμε δύο δυνατότητες. Η μία είναι η αποδοχή αυτών των αλλαγών, η αποδοχή των σχεδιασμών που κάνουν οι ισχυροί, ο συμβιβασμός και μέσα σ'αυτά τα πλαίσια να αναζητηθεί ένας κάποιος ρόλος για τις μεσαίες και μικρές χώρες με την ελπίδα, ότι η στήριξη αυτή θα επιτρέψει στη συγκεκριμένη χώρα να πάρει και αυτή κάτι από τη μοιρασιά που θα προκύψει. 

Η άλλη επιλογή είναι ο δρόμος της αντίστασης στις αρπακτικές ορέξεις των ισχυρών, των ιμπεριαλιστών, η άρνηση να γίνουν αποδεκτοί κανόνες που στην πράξη θεσμοθετούν την υποταγή των μικρών χωρών στους δικούς τους σχεδιασμούς. Αυτή η επιλογή είναι ασφαλώς και η πιο δύσκολη,γιατί έχει να αντιπαλέψει, όχι μόνο με τους ίδιους τους ισχυρούς, αλλά και με τα στηρίγματα που έχουν δημιουργήσει σε κρατικό, διπλωματικό, οικονομικό και πολιτικό επίπεδο. 

Οι κυβερνήσεις της χώρας μας αποδέχτηκαν τη θέση της πλήρους συμμετοχής στους σχεδιασμούς της Ευρωπαϊκής 'Ενωσης, του ΝΑΤΟ, της Δυτικοευρωπαϊκής 'Ενωσης για τα Βαλκάνια και γενικότερα. 

Οι ελληνικές κυβερνήσεις δεν αντιλαμβάνονται ή δεν θέλουν να αντιληφθούν ότι οι ιμπεριαλιστές για την προώθηση των συμφερόντων τους χρησιμοποιούν τις πολιτικές ηγεσίες ορισμένων χωρών, καλλιεργώντας την ψευδαίσθηση ότι στις διαφορές με τις γειτονικές τους χώρες θα έχουν την υποστήριξή τους. Πυροδοτούν φιλοδοξίες βαλκανικών κυβερνήσεων, πολιτικών και οικονομικών κύκλων, υποσχόμενοι ότι θα τους αναθέσουν ρόλο περιφερειακής δύναμης στη νέα τάξη πραγμάτων που οικοδομούν στην περιοχή μας. 

Μέσα σε αυτά τα πλαίσια κινούνται οι ελληνικές κυβερνήσεις στην εξωτερική τους πολιτική, αποδεχόμενοι αυτό το πλαίσιο που έχουν δημιουργήσει οι ιμπεριαλιστές με τη βοήθεια των διεθνών οργανώσεων που ελέγχουν, το ΝΑΤΟ, τη ΔΕΕ, την Ευρωπαϊκή 'Ενωση, που είναι και τα εργαλεία τελικά της νέας τάξης πραγμάτων. Δεν μπορούν να υπερασπισθούν τα εθνικά συμφέροντα μέσα σ' αυτά τα πλαίσια -το έχουμε δει και θα το δούμε και παρακάτω- γιατί απλούστατα δεν συμβιβάζονται τα δικά μας συμφέροντα με αυτά των ιμπεριαλιστών. 

'Ετσι, αναγκαστικά, παρά τις όποιες δηλώσεις κάνουν στο εσωτερικό της χώρας, στο τέλος αναγκάζονται και σύρονται στις αποφάσεις που παίρνουν οι ιμπεριαλιστικοί μηχανισμοί. 

Υπενθυμίζω σε συντομία μερικές περιπτώσεις. 

Αποδέχθηκε η τότε κυβέρνηση και ψήφισε το διαμελισμό της Γιουγκοσλαβίας, καθώς και τους βομβαρδισμούς που έγιναν τότε, την αποπομπή της Γιουγκοσλαβίας από τον ΟΗΕ, καθώς και το εμπάργκο. 

Συμμετείχε σχετικά με τη σημερινή κρίση στο Κοσσυφοπέδιο, παρά τις διαβεβαιώσεις του Υπουργού 'Αμυνας ότι εμείς δεν θα συμμετέχουμε με δυνάμεις. Η πραγματικότητα ποια είναι; 'Οτι ήδη συμμετέχουμε, ότι ήδη παίρνουμε μέρος. Πήραμε μέρος στις ασκήσεις που έγιναν για εκφοβισμό των Σέρβων στο Κοσσυφοπέδιο. Χρησιμοποιείται το έδαφός μας. Χρησιμοποιείται το 'Ακτιο. Χρησιμοποιείται όλο το σύστημα πληροφόρησης που υπάρχει στη χώρα μας και του ΝΑΤΟ και το δικό μας. Τέλος, χρησιμοποιείται η Θεσσαλονίκη για τις επιθετικές αυτές ενέργειες του ΝΑΤΟ. 

Τέλος, συμμετέχει και αποδέχεται τη νέα δομή του ΝΑΤΟ, την επικυριαρχία των ΗΠΑ εδώ στην περιοχή μας, αποδέχεται το καθεστώς περιορισμένης κυριαρχίας στο Αιγαίο που μας επέβαλαν ντε φάκτο οι ΗΠΑ αλλά και η Ευρωπαϊκή 'Ενωση μετά την κρίση στα 'Ιμια, αποδέχεται αδιαμαρτύρητα τη χρήση των αμερικάνικων βάσεων στις κρίσεις στο Ιράκ. 

Μέσα σ' αυτά τα πλαίσια είχαμε και την υπόθεση Οτσαλάν. Μέσα σ' αυτά τα πλαίσια και ύστερα από μια περιπλάνηση του Οτσαλάν σε όλη την Ευρώπη και λόγω ακριβώς της Κοινής Εξωτερικής Πολιτικής στην Ευρώπη στο ζήτημα αυτό -και το ζήτημα δεν ήταν ο Οτσαλάν, το ζήτημα ήταν το κουρδικό, αιχμή του ήταν ο Οτσαλάν- αναγκαστήκαμε να ακολουθήσουμε και εμείς τη λογική της Ευρωπαϊκής 'Ενωσης, την Κοινή Εξωτερική Πολιτική της Ευρωπαϊκής 'Ενωσης. 

Ποιο ήταν το αποτέλεσμα; Να τρομοκρατηθούμε, να μη θέλουμε τον Οτσαλάν. Και όταν μας προέκυψε ο Οτσαλάν -και είναι ένα ερωτηματικό πως μας προέκυψε ο Οτσαλάν εδώ πέρα- αντί να αναλάβουμε τις ευθύνες μας και να δημοσιοποιήσουμε το θέμα, προσπαθήσαμε μέσω των μυστικών υπηρεσιών και δεν ξέρω τι άλλο, θα βγουν αυτά στη συνέχεια, να τον μεταφέρουμε έξω από τα σύνορα της χώρας μας, ακριβώς μην τυχόν και μας πιάσουν στα πράσα οι σύμμαχοί μας, οι Αμερικάνοι και οι σύμμαχοι της Ευρωπαϊκής 'Ενωσης και μας κατηγορήσουν ότι παραβιάζουμε την Κοινή Εξωτερική Πολιτική. 

Τελικά ο Οτσαλάν βρέθηκε στα χέρια των Τούρκων. Και εδώ υπάρχει ένα σοβαρό πολιτικό ζήτημα, το οποίο αναγνωρίζει και η ίδια η Κυβέρνηση. Η ίδια η Κυβέρνηση το αναγνώρισε αυτό και λέει ότι αναλαμβάνει τις ευθύνες της. 'Ετσι αποπέμπονται τρεις Υπουργοί, αποπέμπονται όλοι όσοι χειρίστηκαν το θέμα. 'Ολοι πλην ενός, του κυρίου Πρωθυπουργού. 

Αναρωτιέται κανείς, δεν έχει τουλάχιστον τις ίδιες ευθύνες ο κύριος Πρωθυπουργός που είχαν οι Υπουργοί του, δεδομένου ότι το ζήτημα δεν ήταν ένα κοινό ζήτημα χειρισμού κάποιου Υπουργείου, αλλά είχε τη δική του σφραγίδα και μάλιστα ήταν εμπιστευτικού χαρακτήρα, τέτοιου πού να μην θέλουν να το μάθει κανείς; 

Υπάρχει πολιτικό ζήτημα για την Κυβέρνηση. 'Εχει χάσει την αξιοπιστία της σήμερα γύρω από το θέμα Οτσαλάν. Γι' αυτό σας διέκοψα, κύριε Υπουργέ, προηγουμένως, γιατί παραξενεύτηκα μ' αυτήν την αλαζονεία, ότι σας στηρίζει ο λαός. Ποιος λαός; Σήμερα στο ζήτημα αυτό έχετε χάσει την αξιοπιστία σας. Στο ζήτημα αυτό ούτε τα στελέχη σας δεν σας πιστεύουν και όλοι περιμένουν να δουν τι θα γίνει με ορισμένα ζητήματα. 

Θέλω να πω ότι ο κύριος Πρωθυπουργός πρέπει να αναλάβει τις ευθύνες του και να παραιτηθεί. Πρέπει να πάμε σε εκλογές. Να πάμε σε διπλές εκλογές τον Ιούνιο. Μόνο με τη λαϊκή παρέμβαση μπορεί να ξεπεραστεί αυτή η κατάσταση που έχει δημιουργηθεί σήμερα. Και φυσικά, θα δοθεί η ευκαιρία και στον ελληνικό λαό, μέσα σ' αυτές τις συνθήκες να κρίνει και να δώσει την εμπιστοσύνη του εκεί που θα θελήσει να τη δώσει. 

'Ενα ζήτημα όμως που πρέπει να το πούμε, είναι ότι η υπόθεση Οτσαλάν, αν εξελίχθηκε έτσι κι αν είχε αυτές τις διαστάσεις είναι γιατί έρχεται ύστερα από μία σειρά ενεργειών της ελληνικής Κυβέρνησης στην ελληνική κοινωνία, που έχει δημιουργήσει σοβαρό πρόβλημα. Και δεν αναφέρομαι μόνο στα ζητήματα εξωτερικής πολιτικής που αναφέρθηκαν άλλοι ομιλητές πριν από μένα. Αναφέρομαι στην κοινωνική πολιτική που ασκήθηκε όλο αυτό το διάστημα. 'Εχουν συσσωρευτεί ένα σωρό ζητήματα. Εργασιακές σχέσεις και άλλα, ένα σωρό ζητήματα που έχουν να κάνουν με την κοινωνική πολιτική που ασκείται σήμερα, όπου στη χώρα μας, το 1/4 του πληθυσμού αυτήν τη στιγμή βρίσκεται κάτω από το επίπεδο φτώχειας. 

Να, λοιπόν, η αναγκαιότητα η Κυβέρνηση να αναλάβει την ευθύνη, ο ίδιος ο κύριος Πρωθυπουργός και να παραιτηθεί, να δείξει ότι αναλαμβάνει αυτήν την ευθύνη και να οδηγηθούμε σε εκλογές τον Ιούνιο. 

ΠΡΟΕΔΡΕΥΩΝ (Λουκάς Αποστολίδης): Ο Αναπληρωτής Υπουργός Εξωτερικών κ. Κρανιδιώτης έχει το λόγο. 

ΜΑΡΙΑ ΔΑΜΑΝΑΚΗ: Να μας ακούσει όλους, κύριε Πρόεδρε. Είμαστε άλλοι δύο να μιλήσουμε. 

ΠΡΟΕΔΡΕΥΩΝ (Λουκάς Αποστολίδης): Δεν μπορώ εγώ να τον αποτρέψω, τη στιγμή που ζητά το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Θα κλείσει τη συζήτηση ο Υπουργός Εξωτερικών ο κ. Παπανδρέου, οπότε θα σας ακούσει και θα απαντήσει και στα υπόλοιπα. 

Κύριε Πρόεδρε, κυρίες και κύριοι Βουλευτές, στη σύντομη αυτή παρέμβασή μου, θα ήθελα να αναφερθώ σε ορισμένα καίρια ζητήματα που τέθηκαν από ορισμένους ομιλητές και τα οποία συνδέονται με το διεθνή ρόλο και την εξωτερική πολιτική της χώρας. 

Πριν απ' όλα όμως, επιβάλλεται να επισημάνω την ανάγκη να προσδιορίσουμε με σαφήνεια και ρεαλισμό τις προτεραιότητες της ελληνικής εξωτερικής πολιτικής. Να προσδιορίσουμε το πού κρίνεται το μέλλον και η προοπτική της χώρας αυτής, μέσα στην περίοδο που διανύουμε. Και το μέλλον της χώρας μας κρίνεται κυρίως στην Ευρωπαϊκή 'Ενωση και με όσα συμβαίνουν εκεί. 

Θα πρέπει, λοιπόν, να αποφύγουμε τον αποπροσανατολισμό της πολιτικής μας και τον εγκλωβισμό της χώρας μέσα σε χώρο που θα οδηγήσει σε ναυάγιο και υπονόμευση των στόχων, των επιδιώξεων και των προτεραιοτήτων μας. Θα πρέπει να ασχοληθούμε με τα πραγματικά προβλήματα. Θα πρέπει να προτάξουμε τα συμφέροντα της χώρας πάνω από κάθε άλλη σκοπιμότητα. 

Το κλίμα και η ατμόσφαιρα που έχει δημιουργηθεί και καλλιεργείται τις τελευταίες ημέρες από ορισμένους κύκλους, είναι δυστυχώς ανησυχητικό και κινδυνεύει να οδηγήσει σε ηττοπάθεια, που σε τελευταία ανάλυση θα υπονομεύσει την πορεία της χώρας προς το μέλλον. 

Χρειάζεται να επιβεβαιώσουμε τις προτεραιότητές μας και να συνειδητοποιήσουμε τους κινδύνους. Δεν πρέπει να αφήσουμε την υπόθεση Οτσαλάν να μας αποπροσανατολίσει. 

'Εχουμε δηλώσει επανειλημμένα ότι έγιναν λάθη στους χειρισμούς, αλλά βεβαίως σε καμία περίπτωση δεν υπήρχε κακή πρόθεση. 

Η Κυβέρνηση ανέλαβε τις ευθύνες της. Παραιτήθηκαν τρεις Υπουργοί. Προχωρά η ανακριτική διαδικασία. Δημιουργείται Εξεταστική των Πραγμάτων Επιτροπή στη Βουλή. Θα καταλογισθούν ευθύνες. Δεν πρέπει όμως, να αυτοπαγιδευθούμε, ούτε να επιτρέψουμε να πέσουμε θύματα αυτών των κύκλων που επιδιώκουν σε τελευταία ανάλυση να αναχαιτίσουν την πορεία της Ελλάδος. 

Η Ελλάδα θα παραμείνει βεβαίως αλληλέγγυος στον αγώνα του κουρδικού λαού -έχουμε εξάλλου πρωτοστατήσει στην έκδοση αποφάσεων, ψηφισμάτων και στην Ευρωπαϊκή 'Ενωση και στο Ευρωπαϊκό Κοινοβούλιο και στο κόμμα των ευρωπαίων σοσιαλιστών. Δεν πρέπει όμως να "κουρδοποιήσουμε" την εξωτερική μας πολιτική. Πρέπει να αρθούμε στο ύψος των περιστάσεων και να μην εκμεταλλευόμαστε τα θέματα της εξωτερικής πολιτικής, τα εθνικά θέματα για μικροπολιτική ή μικροκομματική σκοπιμότητα. Τα θέματα αυτά θα πρέπει να μείνουν στο ύψος τους. Χρειάζεται συναίνεση και πραγματική συνεννόηση. 

Σήμερα ακούστηκαν υπερβολές σ' αυτήν την Αίθουσα και θα έλεγα ότι όταν αντιμετωπίζουμε θέματα αυτής της σοβαρότητας, θα πρέπει να επικρατεί ψυχραιμία. 

Προτεραιότητές μας είναι η πορεία προς την Ευρώπη, που θα ενισχύσει τη χώρα μας να αντιμετωπίσει τους κινδύνους από την Τουρκία. θα ενδυναμώσει τη διαπραγματευτική μας θέση σε σχέση με την Τουρκία στο Κυπριακό και στο Αιγαίο. Θα αναβαθμίσει το ρόλο της χώρας μας στα Βαλκάνια, στον Εύξεινο Πόντο, στην Μέση Ανατολή, ευρύτερα στη περιοχή. 

Η Κυβέρνηση αυτή, έχει εθνική στρατηγική, έχουμε σχέδιο και πρόγραμμα. Θα αναφερθώ εν συντομία στους στόχους αυτούς. 

Στην Ευρωπαϊκή 'Ενωση συντελείται αυτήν τη περίοδο μία κοσμογονική διαδικασία αλλαγών. Η διαπραγμάτευση για την "Ατζέντα 2000", η εγκαθίδρυση του ευρώ, η νέα διεύρυνση της 'Ενωσης με την Κύπρο και τις χώρες της ανατολικής Ευρώπης, η επικείμενη εφαρμογή της Συνθήκης του 'Αμστερνταμ, αποτελούν διαδικασίες που αλλάζουν σε βάθος την Ευρωπαϊκή 'Ενωση και τη θέση των χωρών αυτών. 

Η Ελλάδα ήδη βρίσκεται μια ανάσα πριν από την είσοδό της στο ενιαίο νόμισμα. Η ένταξη στο ευρώ αποτελεί για την Ελλάδα πρώτα από όλα επένδυση ασφάλειας, επένδυση σιγουριάς. Αποτελεί επίσης και επένδυση για την οικονομική και κοινωνική ανάπτυξη της χώρας. 

Η Ελλάδα βρίσκεται στο κατώφλι του ευρώ χάρις στις δικές μας προσπάθειες και πολιτική. Με την πολιτική μας αυτή εξασφαλίσαμε την εξυγίανση και πρόοδο της ελληνικής οικονομίας. Είμαστε εμείς που μπορούμε να εγγυηθούμε την ολοκλήρωση αυτού του εγχειρήματος με την είσοδο της χώρας στο ευρώ. 

Αναφέρθηκε από τη Νέα Δημοκρατία ότι καθυστερήσαμε την είσοδο στην ΟΝΕ, αλλά δεν θέλω να πιστέψω, ότι η Νέα Δημοκρατία αγνοεί την πραγματικότητα, την αδυναμία στην οποία είχε περιέλθει η χώρα το 1993, γεγονός που αποδεικνύεται από τους αριθμούς. Ο πληθωρισμός ήταν στα ύψη, τα ελλείμματα ήταν τεράστια. Το ΠΑ.ΣΟ.Κ. είναι αυτό το οποίο προσπάθησε με μια συνετή πολιτική να οδηγήσει τη χώρα στα πρόθυρα της ΟΝΕ, μια πολιτική που θα την ακολουθήσουμε μέχρι του χρόνου που η χώρα θα γίνει μέλος της Οικονομικής και Νομισματικής 'Ενωσης. 

Σχετικά με τη διαπραγμάτευση για την "Ατζέντα 2000", που είναι μία δεύτερη σοβαρή προτεραιότητα μέσα στα πλαίσια της Ευρωπαϊκής 'Ενωσης, θέλω να τονίσω ότι η Ελλάδα στοχεύει στη διασφάλιση τόσο των συμφερόντων των Ελλήνων αγροτών, όσο και των γενικότερων αναπτυξιακών προοπτικών της χώρας. Στη διαπραγμάτευση αυτή θα εξασφαλίσουμε τους απαραίτητους, αναγκαίους πόρους για τη χρηματοδότηση ενός τρίτου Κοινοτικού Πλαισίου, για την ανάπτυξη της χώρας μέχρι το 2006. 

Αναφορικά με τη διεύρυνση της Ευρωπαϊκής 'Ενωσης, πρώτη προτεραιότητά μας αποτελεί η ανεμπόδιστη συνέχιση των ενταξιακών διαπραγματεύσεων της Κύπρου με την Ευρωπαϊκή 'Ενωση, με στόχο την τελική ένταξή της. 'Οπως γνωρίζετε, οι ενταξιακές διαπραγματεύσεις έχουν ξεκινήσει ομαλά και προχωρούν. Είναι ένα γεγονός, που εγγράφεται ως μεγάλη διπλωματική επιτυχία των κυβερνήσεων του ΠΑ.ΣΟ.Κ. 

Ουδείς περίμενε πριν από τρία ή τέσσερα χρόνια -δεν το διενοείτο καν, όταν πριν από δέκα χρόνια η Κύπρος υπέβαλε αίτηση- ότι θα είχαμε αυτήν τη θετική εξέλιξη, που ελπίζουμε ότι θα λειτουργήσει και καταλυτικά για το πολιτικό ζήτημα και θα δώσει μια δίκαιη και βιώσιμη λύση στο κυπριακό πρόβλημα. 

'Οπως αντιλαμβάνεσθε, η απρόσκοπτη ενταξιακή πορεία της Κύπρου αποτελεί σταθερή, υψηλή προτεραιότητα της ελληνικής Κυβέρνησης. Οι πρωτοβουλίες για τη στήριξή της είναι συνεχείς και στο διπλωματικό επίπεδο και στο πολιτικό επίπεδο. Βρισκόμαστε σε διαρκή επαφή και συντονισμό με τη Λευκωσία για την περαιτέρω προώθησή της. 

Η Ελλάδα θα συνεχίσει να τονίζει προς κάθε κατεύθυνση ότι, όπως επανειλημμένα έχει δηλώσει στις Συνόδους Κορυφής, η επόμενη διεύρυνση της Ευρωπαϊκής 'Ενωσης, θέση που έχουν εξάλλου υιοθετήσει και όλες οι ευρωπαϊκές χώρες, θα περιλαμβάνει υποχρεωτικά και την Κύπρο. Η Ελλάδα εγγυάται την ένταξη της Κύπρου στην πρώτη διεύρυνση και δεν πρόκειται να συναινέσει στη διεύρυνση αυτή, αν δεν περιλαμβάνεται και η Κύπρος. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Αναπληρωτή Υπουργού) 

Κύριε Πρόεδρε, νομίζω ότι είχα δεκαπέντε λεπτά. Αν μπορείτε να μου δώσετε δύο-τρία λεπτά ακόμη, για να ολοκληρώσω. 

ΠΡΟΕΔΡΕΥΩΝ (Λουκάς Αποστολίδης): Ναι, κύριε Υπουργέ, θα σας δώσω λίγο χρόνο ακόμη. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Η Ελλάδα, λοιπόν, εγγυάται την ένταξη της Κύπρου στην πρώτη διεύρυνση και δεν πρόκειται να συναινέσει στη διεύρυνση αυτή, αν δεν περιλαμβάνεται και η Κύπρος. 

'Εχουμε βεβαίως επίγνωση των δυσχερειών. Γι'αυτό και με συνεχή διαβήματα στις πρωτεύουσες των δεκατεσσάρων χωρών, υπενθυμίζουμε τις πάγιες θέσεις μας. Ταυτόχρονα σε όλα τα ευρωπαϊκά fora, από τις ομάδες εργασίας μέχρι τα Συμβούλια Υπουργών και τις Συνόδους Κορυφής, εργαζόμαστε για να προωθήσουμε αυτόν το στόχο. 

Βεβαίως, θα πρέπει να εργαστούμε για την εξεύρεση μιας δίκαιης και βιώσιμης λύσης στο Κυπριακό στη βάση των ψηφισμάτων και των αποφάσεων του Ο.Η.Ε. Προς την κατεύθυνση αυτή θα δραστηριοποιηθούμε, ώστε η Ευρώπη να αναλάβει ουσιαστική πολιτική πρωτοβουλία για επίλυση του πολιτικού προβλήματος. Η νέα Συνθήκη του 'Αμστερνταμ προσφέρει το θεσμικό πλαίσιο για μια τέτοια ευρωπαϊκή πρωτοβουλία. 

Η συμμετοχή της Ελλάδας στην Ευρώπη και στον σκληρό πυρήνα της Ο.Ν.Ε. θα αποδειχθεί ως το καλύτερο μέσο για την προώθηση τόσο της κυπριακής ένταξης, όσο και της κυπριακής υπόθεσης γενικότερα, αφού η συμμετοχή αυτή από το 2001 θα ανάγει την Ελλάδα στο σκληρό πολιτικό πυρήνα των χωρών της Ευρωπαϊκής 'Ενωσης, εκεί όπου θα λαμβάνονται οι πολιτικές αποφάσεις. 

'Ερχομαι τώρα να πω δύο λόγια για την Τουρκία και τη σχέση της με την Ευρωπαϊκή 'Ενωση. Ελπίζω ότι είναι γνωστά σε όλους οι αρχές, τα κριτήρια, οι προϋποθέσεις, που οφείλουν να διέπουν τη σχέση αυτής της χώρας με την Ευρώπη. 

Σε πάρα πολλές αποφάσεις, από το Λουξεμβούργο μέχρι το Κάρντιφ, μέχρι πρόσφατα, η Ευρώπη έχει υιοθετήσει τους όρους και τις προϋποθέσεις που προσδιορίζουν τις σχέσεις της Τουρκίας με την Ευρωπαϊκή 'Ενωση. Οι αρχές αυτές περιλαμβάνουν το κράτος-δικαίου, το σεβασμό των ανθρωπίνων δικαιωμάτων, το σεβασμό του διεθνούς δικαίου, την πρόοδο στο Κυπριακό, τις σχέσεις καλής γειτονίας, τις ελληνοτουρκικές σχέσεις, το κουρδικό πρόβλημα. 

Αν η Τουρκία δεν τα σεβαστεί όλα αυτά, θα μείνει στο περιθώριο και δεν θα μπορέσει να πορευθεί προς την Ευρώπη. Η πρόσφατη συμπεριφορά της Τουρκίας επιβεβαιώνει ατυχώς ότι δεν σέβεται τις παραπάνω αρχές και κριτήρια και επομένως δεν είναι δυνατόν, κάτω από τις συνθήκες αυτές, να προχωρήσει στην εμβάθυνση των σχέσεών της με την 'Ενωση. 

Η Τουρκία προσπαθεί να αποπροσανατολίσει την εσωτερική κοινή της γνώμη, αλλά και τη διεθνή κοινή γνώμη από τα εσωτερικά της προβλήματα. Χρησιμοποιεί, λοιπόν, την υπόθεση Οτσαλάν για να στραφεί εναντίον της Ελλάδας και να προπαγανδίσει σε βάρος της χώρας μας. 

Εμείς όμως είμαστε έτοιμοι να αντιμετωπίσουμε και διπλωματικά και στον αμυντικό τομέα οποιαδήποτε επιβουλή από την τουρκική πλευρά. Η δε προσπάθειά της αυτή θα πέσει στο κενό. Αντίθετα, η Τουρκία αν συνεχίσει αυτήν την τακτική θα απομονωθεί ακόμα περισσότερο από την Ευρωπαϊκή 'Ενωση και από τη διεθνή Κοινότητα. 

Και επειδή αναφέρθηκε σήμερα από ορισμένους και γράφεται και στα Μέσα Μαζικής Ενημέρωσης κάποια πληροφορία για κάτι δηλώσεις μου, σχετικά με τη χρηματοδότηση της Τουρκίας, θα ήθελα να βάλω τα πράγματα στη θέση τους και να παρακαλέσω να μην παραπληροφορούμε και να μην κινδυνολογούμε, σχετικά με ένα τόσο σοβαρό ζήτημα. Το βέτο στο χρηματοδοτικό πρωτόκολλο παραμένει. Εμείς διατηρούμε τις θέσεις μας, όσον αφορά τις προϋποθέσεις απελευθέρωσής του. Το έχουμε συνδέσει με μία σειρά από ζητήματα. Επιθυμούμε να διασφαλίσουμε τα εθνικά μας συμφέροντα και γι' αυτό και η απελευθέρωση των κονδυλίων θα πρέπει να συνοδευθεί από συγκεκριμένα ανταλλάγματα, που να διασφαλίζουν τις ελληνικές θέσεις στο Αιγαίο και την Κύπρο. Δυστυχώς, οι Ευρωπαίοι εταίροι μας όπως γνωρίζετε, προσπαθούν να παρακάμψουν το ελληνικό βέτο. Να παρακάμψουν, δηλαδή, την αρχή της ομοφωνίας και να υιοθετηθεί ο κανονισμός με ειδική πλειοψηφία. Εμείς θα αποκρούσουμε αυτήν την προσπάθεια σε συνεργασία και με τους 'Ελληνες Ευρωβουλευτές. 

Τελειώνω, κύριε Πρόεδρε, τονίζοντας ότι θα πρέπει να επιμείνουμε στην πορεία την οποία έχουμε χαράξει, μία πορεία που έχει στόχο την Ενωμένη Ευρώπη, την αναβάθμιση του ρόλου της χώρα μας. Πρέπει να προστατέψουμε αυτήν την πορεία, να περιφρουρήσουμε τα κεκτημένα μας και να προωθήσουμε τους στόχους μας. Δεν είναι η ώρα των μεγάλων λόγων. Είναι η ώρα της υπευθυνότητας και ανεύθυνες ενέργειες και λόγοι στο όνομα ενός υπερπατριωτισμού έχουν προκαλέσει ήδη ανυπολόγιστη ζημιά στη χώρα. Ο πατριωτισμός δεν είναι εθνικισμός και πολεμοκαπηλεία. Είναι η ώρα που πρέπει να σταθούμε όλοι στο ύψος των περιστάσεων. Δεν πρέπει να παρασυρθούμε σε παγίδες που στήνουν οι εχθροί μας. Θα πρέπει να παραμείνουμε αταλάντευτα προσηλωμένοι στην εκπλήρωση των στόχων μας. Στον ευρωπαϊκό μας ρόλο, στην προοπτική της ισχυρής, σύγχρονης και ευημερούσας Ελλάδας. 'Εχουμε μπροστά μας μία σειρά από προκλήσεις και ευκαιρίες μέσα στους επομένους μήνες και σε κάθε περίπτωση η Κυβέρνηση δεν μπορεί και δεν πρέπει να εκτραπεί από τους στόχους αυτούς. Βλέπουμε μπροστά την προοπτική του 21ου αιώνα με στόχο να δημιουργήσουμε την ισχυρή και σύγχρονη Ελλάδα με εμπιστοσύνη στους εαυτούς μας. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υπουργέ. 

Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένας μαθητές και τρεις συνοδοί-καθηγητές από το Αθλητικό Γυμνάσιο 'Εδεσσας Πέλλας. 

Τους καλοσωρίζουμε στο εθνικό Κοινοβούλιο. 

(Χειροκροτήματα από όλες τις πτέρυγες) 

Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές, από την αρχή της υπόθεσης Οτσαλάν έχουν περάσει τρεις εβδομάδες. Ζήσαμε στο διάστημα αυτό καταλυτικές εικόνες. Η εικόνα του Οτσαλάν, ο οποίος μεταφερόταν στην Τουρκία με κλειστά τα μάτια και με ανθρώπους οι οποίοι τον ανέκριναν με κουκούλες -λέω τις κουκούλες γιατί ζούμε σε μία γωνιά της γης όπου αυτά όλα κάτι θυμίζουν- πραγματικά αποτελεί ντροπή για τον πολιτισμένο κόσμο, για την Ελλάδα, για τις ευρωπαϊκές αξίες. 

Στο διάστημα που ακολούθησε ακούσαμε πλήθος σεναρίων. Η ελληνική κοινή γνώμη βομβαρδίζεται καθημερινά με αλληλοσυγκρουόμενες πληροφορίες, πολλές από τις οποίες επιβεβαιώνονται ή όχι. Τα γεγονότα ασφαλώς δεν αντιστρέφονται. Οι ευθύνες είναι πολύ μεγάλες και θα διερευνηθούν τουλάχιστον από εμάς όσο μπορούμε πλήρως. 

Αναρωτιέμαι όμως, κυρίες και κύριοι Βουλευτές: ο ελληνικός λαός τι περίμενε από τη σημερινή συζήτηση. Να το αναρωτηθούμε όλοι. Μία συζήτηση που γίνεται τρεις εβδομάδες μετά από αυτήν την υπόθεση, κατά τη γνώμη μου δεν μπορεί να προσφέρει τίποτε περισσότερο, παρά μόνο την εξαγωγή ορισμένων σαφών συμπερασμάτων, πολιτικών συμπερασμάτων για την υπόθεση αυτή. Μπορέσαμε να προχωρήσουμε στην εξαγωγή αυτών των συμπερασμάτων; Νομίζω ότι η σημερινή συζήτηση ξέφυγε από αυτό το στόχο. Και ξέφυγε πρώτα-πρώτα με ευθύνη της Κυβέρνησης, η οποία εμφανίστηκε εδώ με μία γραμμή. Επιτρέψτε μου να το πω πολύ σκληρά, η γραμμή ήταν μία: Κρίση είναι και θα περάσει. 

Η Αξιωματική Αντιπολίτευση από την άλλη μεριά εμφανίστηκε με την άλλη γραμμή, ότι δηλαδή "δεν θα περάσει η κρίση ποτέ, παρά μόνο όταν φύγετε εσείς και έρθουμε εμείς". 

Θα μου πείτε είναι τόσο σημαντικό να εξαχθούν συμπεράσματα από αυτήν την υπόθεση; Ναι, είναι σημαντικό, διότι πέρα από τη συγκινησιακή φόρτιση, την οποία όλοι νιώθουμε και την οποία σας ανέφερα, η υπόθεση αυτή θα έχει μακροπρόθεσμες επιπτώσεις στην άσκηση εξωτερικής πολιτικής της χώρας και ιδιαίτερα στον τομέα των ελληνοτουρκικών σχέσεων που βρίσκεται σε αυτό το εξαιρετικά κρίσιμο σημείο. 

Είναι σημαντική η άντληση συμπερασμάτων, διότι φαίνεται ότι η 'Αγκυρα κλιμακώνει την ένταση, για λόγους που σχετίζονται με τις εξελίξεις στο εσωτερικό της Τουρκίας. Και δεν είναι τυχαίες οι ασκήσεις και οι δήθεν φωτογραφήσεις, όταν όλοι γνωρίζουν ότι τις φωτογραφίες μπορούν οι μυστικές υπηρεσίες, ανά πάσα στιγμή να τις έχουν από δορυφόρους. 

Βαδίζουμε, λοιπόν, σε ένα δρόμο κλιμάκωσης της έντασης. 'Εχουμε εξάγει τα συμπεράσματα απ'όσα συνέβησαν; Και δεν οφείλεται ασφαλώς αυτή η ένταση μόνο στο γεγονός ότι η Ελλάδα έχει επιτυχία στην Ευρωπαϊκή 'Ενωση, όπως ανέπτυξε  κύριος Πρωθυπουργός. Θεωρώ ότι η ανάλυση αυτή είναι εξαιρετικά περιοριστική και μονόπλευρη. Υπάρχουν λόγοι εγγενείς που έχουν σχέση με την Τουρκία, που συντηρούν αυτήν την τουρκική επιθετικότητα, λόγοι που σχετίζονται με το πώς δρα σήμερα το στρατιωτικό κατεστημένο της Τουρκίας, αλλά και πώς δρουν και οι πολιτικοί της κύκλοι. 

'Εχουμε μια σειρά από γεγονότα: 'Ιμια, S-300, υπόθεση Οτσαλάν. 

Τι εννοώ όταν λέω ότι η Κυβέρνηση πρέπει να αποσαφηνίσει την πολιτική της. Απαιτεί η κοινή γνώμη από την Κυβέρνηση να πει με σαφήνεια πού ήταν το λάθος, κύριε Υπουργέ. Στο εσωτερικό του Κυβερνώντος κόμματος, όπως και στα άλλα κόμματα, μπορεί να υπάρχουν διαφορετικές απόψεις, αλλά η Κυβέρνηση πρέπει να πει πού ήταν το λάθος. 

Πού ήταν το λάθος στην υπόθεση των Ιμίων; 'Ηταν το λάθος μας ότι στρατιωτικοποιήσαμε την υπόθεση, όταν στείλαμε στρατιωτικό άγημα, ή ήταν το λάθος μας ότι δεν καταλάβαμε τα 'Ιμια και δεν κλιμακώσαμε την ένταση; 

Πού ήταν το λάθος στους S-300; 'Ηταν το λάθος στο γεγονός ότι τους προμηθευτήκαμε, δέσμιοι του δόγματος του ενιαίου αμυντικού χώρου, ενώ γνωρίζαμε τις συνέπειες, ή είναι το λάθος μας ότι δεν επιμένουμε να εγκατασταθούν και τους πάμε στην Κρήτη, όπως ακούμε από εδώ και από εκεί; 

Στην υπόθεση Οτσαλάν πού ήταν το λάθος; Σ'αυτό πρέπει να τοποθετηθεί η Κυβέρνηση. Δεν μπορεί να μιλάει γενικώς για λαθεμένους χειρισμούς. Εφαρμόστηκε από την Κυβέρνηση, από τις μυστικές μάλιστα υπηρεσίες της χώρας, αυτό το οποίο ακούσαμε τον Πρωθυπουργό να λέει, ότι η Ελλάδα είχε την επιλογή, ότι δεν συνέφερε τη χώρα μας η χορήγηση πολιτικού ασύλου στον Οτσαλάν; Αυτή ήταν η γραμμή; 'Αρα το λάθος ήταν το ότι ήλθε εδώ ή θα έπρεπε, όπως ορισμένοι υποστηρίζουν, ευθύς εξ αρχής να μπούμε στη λογική ότι έπρεπε να του χορηγήσουμε πολιτικό άσυλο, διότι Κυπριακό και Κουρδικό πάνε παράλληλα; 

Αυτά τα διλήμματα, τα οποία τελικά ανάγονται στην ανάγκη αποσαφήνισης της στρατηγικής μας απέναντι στην Τουρκία και συνολικά στα πλαίσια της εξωτερικής πολιτικής της χώρας, θα μας ταλανίζουν όσο η Κυβέρνηση δεν τα απαντά με σαφήνεια. Και λυπούμαι που μετά και από αυτήν την περιπέτεια δεν κάνει τις αναγκαίες τομές και δεν τα απαντά με σαφήνεια. 

Ακούσαμε σήμερα την Κυβέρνηση να μιλάει για πολίτες, οι οποίοι έχουν ευθύνες. Πράγματι, υπήρξαν πολίτες ο οποίοι όμως απ' ό,τι φαίνεται έχουν έμμισθη σχέση με μυστικές υπηρεσίες -δεν είναι τυχαίοι πολίτες- οι οποίοι οργάνωσαν την άφιξη του Οτσαλάν στην Ελλάδα. Η Κυβέρνηση δεν τα γνώριζε αυτά; 

Ακούσαμε για ένα ιδιότυπο παρακράτος, το οποίο λειτουργεί στα θέματα της εξωτερικής πολιτικής. 

Επιτρέψτε μου να παρατηρήσω κάτι, κύριοι συνάδελφοι, το οποίο προέρχεται και από την ιστορική μας εμπειρία. 'Οταν υπάρχει το παρακράτος δεν είναι άλλοθι για τις ευθύνες του κράτους. Το παρακράτος δεν μπορεί να είναι το πρόσχημα για να μην αναλαμβάνονται οι ευθύνες από την κυβέρνηση που κυβερνά. Αν υπάρχει παρακράτος στην εξωτερική πολιτική έχουν ευθύνες αυτοί οι οποίοι, στο όνομα της διατήρησης κάποιων ισορροπιών από το παρελθόν, το εξέθρεψαν. 

Δεν λέω ότι είναι εύκολος ο αναπροσανατολισμός της εξωτερικής πολιτικής. Θέλω να είμαι πολύ ειλικρινής στο θέμα αυτό, διότι καταλαβαίνω ότι η σημερινή Κυβέρνηση παρέλαβε μια κληρονομιά, η οποία προέρχεται απ' όλη τη δεκαετία του '80 και δεν είναι εύκολο αυτή η κληρονομιά να αναπροσανατολιστεί. Αλλά είναι ανάγκη επιτέλους, ψύχραιμα και με νηφαλιότητα να δούμε πού πάμε. 

'Ακουσα σήμερα τον κύριο Πρωθυπουργό να λέει ότι είναι ανάγκη να ενταχθεί η αποτρεπτική δύναμη της χώρας στα πλαίσια της συνολικότερης πολιτικής που περιλαμβάνει και την πορεία της χώρας στην Ευρώπη και την ένταξη στο Ευρώ, την Οικονομική και Νομισματική 'Ενωση, την οικονομική σταθερότητα και μια σειρά άλλους παράγοντες. Συμφωνώ απολύτως. 

Το ερώτημα όμως είναι, γιατί ενώ διακηρύττουμε αυτήν την αρχή, στην πράξη οδηγούμαστε αλλού. Γιατί στις κρίσιμες στιγμές -και ανέφερα ήδη ορισμένα κρίσιμα γεγονότα- βαδίζουμε αλλού; Γιατί; Γιατί ενώ διακηρύττουμε απ' αυτό το Βήμα ότι η Ελλάδα είναι ευρωπαϊκή χώρα και υπερηφανευόμαστε γι' αυτό, όταν έρχεται η κρίση δεν λειτουργούμε ως ευρωπαϊκή χώρα; Γιατί είναι γνωστό ότι ακόμη και αν υποθέσουμε ότι η Κυβέρνηση δεν γνώριζε πως θα ερχόταν ο Οτσαλάν στην Ελλάδα, υπήρχαν ευρωπαϊκές διαδικασίες που θα μπορούσαν να ακολουθηθούν. Γιατί δεν ακολουθήθηκαν; Γιατί επελέγη η οδός της μυστικής διπλωματίας και όλα αυτά τα οποία κάναμε; 

Επιτρέψτε μου να πω, ότι κατά τη γνώμη μου αυτά γίνονται, διότι υπάρχει στόχευση στην άσκηση εξωτερικής πολιτικής. Στοχεύσεις που αφορούν εσωκομματικά θέματα, που αφορούν -να το πω ευθέως- το τι πόντους έχει ο καθένας που ασκεί την εξωτερική πολιτική και στο εσωκομματικό πεδίο και στο γενικότερο. 

Η κατάσταση, όμως, είναι πλέον πολύ σοβαρή, διότι η τουρκική επιθετικότητα είναι δεδομένη, γιατί προσωπικά εκτιμώ ότι θα κλιμακωθεί και θα συνδεθεί με άλλα θέματα τα οποία μόλις τα υπαινιχθήκαμε στη σημερινή συζήτηση -βλέπε εξελίξεις στο Κόσοβο- και είναι ανάγκη να φθάσουμε τουλάχιστον σ' αυτά προετοιμασμένοι. 'Ετσι, θα πουν ότι κάτι προέκυψε θετικό και δημιουργικό απ' όλη αυτήν την κρίση, την οποία βιώσαμε και τη ντροπή που νιώσαμε όλοι. Αλλιώς θα επανέλθουμε εδώ και θα συζητούμε πάλι για λάθους χειρισμούς γενικώς και αορίστως. 

'Ερχομαι τώρα σε ένα θέμα για το οποίο έγινε αρκετή συζήτηση μέχρι τώρα και στο οποίο θέλω να κάνω ορισμένες παρατηρήσεις. Είναι το περίφημο θέμα της διακομματικής συνεννόησης για την εξωτερική πολιτική της χώρας. Από το 1992 ως Πρόεδρος του Συνασπισμού είχα προτείνει, τη συγκρότηση συμβουλίου εξωτερικής πολιτικής. Αυτή η πρόταση έχει περάσει από πάρα πολλές περιπέτειες. 'Εχω δει τα πιο απίθανα, κύριοι Βουλευτές. 'Εχω δει τον τότε Πρωθυπουργό, ο οποίος χαρακτήριζε την πρότασή μου τότε παγκόσμια πρωτοτυπία, εκ των υστέρων να την υιοθετεί. 'Εχω δει κάποιους άλλους που όταν ήταν Αντιπολίτευση την υιοθετούσαν, εκ των υστέρων να τη λοιδορούν. Πάντως κάποια στιγμή πρέπει να προχωρήσουμε. Αυτά ακούστηκαν και στην Αίθουσα σήμερα, πως τελικά αλλάζουμε ρόλους και θέσεις ανάλογα με το έδρανο, το οποίο κατέχουμε. Σε ποια πλευρά είναι αν είναι από δω ή αν είναι από κάτω. Αλλά είναι ανάγκη κάποια στιγμή να συνεννοηθούμε. Θέλουμε τη συγκρότηση συμβουλίου εξωτερικής πολιτικής; 

Εγώ τουλάχιστον αντελήφθην όταν ανέλαβε ο σημερινός Υπουργός Εξωτερικών, ότι επιθυμούσε τη συγκρότηση ενός τέτοιου συμβουλίου. Και ας μην ερχόμαστε τώρα να υποτιμούμε τη νοημοσύνη ημών και αλλήλων, λέγοντας ότι εννοούσαμε τη λειτουργία της Επιτροπής Εξωτερικών και 'Αμυνας, την οποία επιτροπή καθόλου δεν υποτιμώ. Συμμετέχω και συμμετέχουν και αρκετοί από εμάς, όσο πιο καλά μπορούμε, αλλά όλοι γνωρίζουμε ότι μία τέτοια επιτροπή δεν είναι δυνατόν να εξασφαλίσει, αυτό το οποίο μπορεί να εξασφαλίσει ένα συμβούλιο εξωτερικής πολιτικής, με εξουσιοδοτημένους εκπροσώπους οι οποίοι, τι θα κάνουν, κύριοι Βουλευτές; Δεν θα υποκαθιστούν ασφαλώς την Κυβέρνηση στο έργο τους, ούτε θα κάνουν κυβερνήτη αυτής της χώρας την Αντιπολίτευση. Θα μπορούν όμως αυτοί οι εκπρόσωποι, να ενημερώνονται για τα θέματα τα οποία τρέχουν, όχι μόνο σε περιόδους κρίσεων, αλλά μόνιμα και σταθερά. Θα μπορούν να ανταλλάσσουν απόψεις. Θα μπορούν να διαμορφώνουν ένα πλαίσιο χωρίς βεβαίως να αρθούν οι πολύ μεγάλες διαφορές που υπάρχουν για τα θέματα εξωτερικής πολιτικής, όχι μόνο διακομματικά, αλλά και στο εσωτερικό του κάθε κόμματος. Υπάρχουν, αυτά δεν θα αρθούν. Ούτε είναι δυνατόν να μιλούμε για τη συμφωνία όλων μας σε όλα. Δεν είναι δυνατόν, ας μην καλλιεργούμε αυτές τις αυταπάτες στον ελληνικό λαό. 

Θα μπορούσαμε όμως να διαμορφώσουμε ένα πλαίσιο και κυρίως θα μπορούσαμε κάθε φορά να συμφωνούμε τα όρια μέσα στα οποία θα κινείται η Αντιπολίτευση, ώστε να μην εκτίθεται η χώρα διεθνώς και να μην προσφέρουμε όλοι ή κάποιοι κακές υπηρεσίες προς τρίτους. 

'Ενα τέτοιο όργανο θα μπορούσε να προετοιμάζει τέλος τη σύσκεψη των αρχηγών των κομμάτων. 'Ακουσα το διάλογο ανάμεσα στον κ. Μητσοτάκη και στον κύριο Πρωθυπουργό για τις παλιότερες συσκέψεις αρχηγών κομμάτων. Δεν είναι τόσο απλά τα θέματα. Οι συσκέψεις αρχηγών για να πετύχουν χρειάζονται καλή προετοιμασία, διότι πράγματι διατρέχουμε τον κίνδυνο να τελειώνουν και η Ελλάδα να είναι πιο διχασμένη απ' ό,τι ήταν πριν. 

Από την άλλη διατρέχουμε επίσης τον κίνδυνο να καταλήγουμε σε γενικόλογα ανακοινωθέντα τα οποία κάθε πολιτικός αρχηγός ερμηνεύει κατά το δοκούν προς άγραν ψήφον. Μπορούμε όμως, εάν προχωρήσουμε βήμα προς βήμα, με τη συγκρότηση της εξωτερικής πολιτικής να οδηγηθούμε μετά και σε ένα ανώτερο επίπεδο συνεννόησης, το οποίο ασφαλώς μπορούν οι αρχηγοί των κομμάτων να το κάνουν πράξη. 

Λυπούμαι που η πρόταση του κυρίου Υπουργού Εξωτερικών, είχε απ' ότι αντιλαμβάνομαι αυτήν την ατυχή κατάληξη. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, παρακαλώ πολύ το λόγο για ένα λεπτό. 

ΠΡΟΕΔΡΕΥΩΝ (Λουκάς Αποστολίδης): Θα είναι σύντομος ο κ. Ρόκος και δεν θα χάσουμε το αεροπλάνο. 

ΓΕΩΡΓΙΟΣ ΡΟΚΟΣ: Για ένα λεπτό δεν χάνουμε το αεροπλάνο. Εάν το επιτρέπει ο κύριος Πρόεδρος, παρακαλώ, κύριε Ζαφειρόπουλε. 

ΠΡΟΕΔΡΕΥΩΝ (Λουκάς Αποστολίδης): Αφού σας δίνει ο κ. Ρόκος τη δυνατότητα, ορίστε κύριε Ζαφειρόπουλε, έχετε το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, έφυγε ο κ. Κρανιδιώτης. Μίλησε περί κλίματος αβεβαιότητος το οποίο δημιουργείται από την παραπληροφόρηση. Δεν μας πληροφόρησε όμως ο ίδιος σχετικά με τη δήλωση, την οποία έκανε στο εξωτερικό, ότι η Ελλάς θα άρει το βέτο για τη λειτουργία του χρηματοδοτικού πρωτοκόλλου στην Τουρκία, εάν εγγυηθούν οι Ευρωπαικές χώρες. Νομίζω όμως ότι αυτό δεν το ξεδιάλυνε ο κ. Κρανιδιώτης, ούτε ο κύριος Υπουργός Εξωτερικών, αλλά ούτε και ο Πρωθυπουργός, εάν αυτό ήταν εν γνώσει του κυρίου Πρωθυπουργού, γιατί οι δηλώσεις είναι προ δέκα ημερών και δεν είναι δυνατόν να μην έλαβε γνώση ο κύριος Πρωθυπουργός. 

Επομένως έπρεπε να μας πληροφορήσει και γι' αυτήν τη δήλωση. 

Και το τελευταίο, κύριε Πρόεδρε. Τα λάθη βέβαια μπορεί να μην έχουν πρόθεση, αλλά το λάθος δείχνει και αμέλεια. Εάν αυτή η αμέλεια είναι ελαφρά ή βαρία εκεί πάλι είναι εξεταστέο. Και από αμέλεια αν συμβαίνουν ορισμένα πράγματα, είναι ασυγχώρητο. Δεν μπορώ να πιστέψω ότι από αμέλεια ο κύριος Υπουργός Εξωτερικών, άρχισε να δίνει το ενακτήριο λάκτισμα, να δημιουργηθεί αυτή η επιτροπή, την οποία αρνήθηκε ο κύριος Πρωθυπουργός, υπεκφεύγοντας ότι υπάρχει η διαρκής κοινοβουλευτική επιτροπή. Ας μας πουν, λοιπόν, ότι με τις παραιτήσεις των Υπουργών ασκείται εθνική πολιτική. 'Ισως ασκηθεί η εθνική πολιτική με όσα τα κόμματα είχαν από το παρελθόν εκφράσει για τη σύσταση αυτής της επιτροπής, όπως έκανε έναρξη τουλάχιστον ο κύριος Υπουργός Εξωτερικών. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Ρόκο, έχετε το λόγο. 

ΓΕΩΡΓΙΟΣ ΡΟΚΟΣ: Το χρόνο μου, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Τότε κακώς έδωσα το λόγο στον κ. Ζαφειρόπουλο. 'Οταν λέτε ότι επιτρέπετε, σημαίνει ότι περιλαμβάνεται στο χρόνο σας. 

ΓΕΩΡΓΙΟΣ ΡΟΚΚΟΣ: Ερμηνεία σας είναι αυτή. 

Κύριε Πρόεδρε, κυρίες και κύριοι συνάδελφοι, ζούμε μια παγκόσμια περίοδο κρίσης. Η πτώση της Σοβιετικής 'Ενωσης και η διάλυσή της, η παντοκρατορία της Αμερικής, έχει δημιουργήσει νέα παγκόσμια φαινόμενα που οδηγούν δυστυχώς σε κρίση αξιών, κρίση θεσμών. 

Χρειάστηκε δυστυχώς μια άλλη θυσία για να εκραγεί η συσσωρευμένη πίεση μύριων όσων εθνικών κοινωνικών και προσωπικών ταπεινώσεων, χρειάστηκε η βάναυση προσβολή του λαϊκού φιλότιμου, η απαξίωση της όποιας ανθρωπιάς μας, για να αντιδράσουν οι πολιτικές δυνάμεις, οι πολιτικοί και οι πολίτες, οι καλλιτέχνες και διανοούμενοι σε αυτές τις εξελίξεις. Θα έλεγε κανείς κάλλιο αργά παρά ποτέ. Αρκεί οι πολιτικές δυνάμεις να εκμεταλλεύονται με την καλή έννοια έντονα αυτές τις εξελίξεις και μέσα από το διάλογο να παίρνουν τις δικές τους ευθύνες. Ποιος Πρωθυπουργός σήμερα την ευθύνη του την ονόμασε ανευθυνότητά μας; Την προσπάθειά μας για συνυπευθυνότητα στα εθνικά θέματα και στην εθνική στρατηγική την απεμπόλησε. Την απαίτηση όλων των πτερύγων για τη χάραξη της εθνικής στρατηγικής, την απεμπόλησε, ενώ γνωρίζει κάλλιστα η ίδια ότι έχει αδυναμία να αντιμετωπίσει τις εξελίξεις. Και έχει αδυναμία πρωτογενή, στον ίδιο τον Πρωθυπουργό ο οποίος κάθε φορά που πρέπει να πάρει ευθύνες τις μεταφέρει αλλού. Μετέφερε και σήμερα ευθύνες και τις υπενθύμισε σε κορυφαίους Υπουργούς του. Προσπαθεί ταυτόχρονα να βρει και άλλα εξιλαστήρια θύματα και αυτά τα αναζητεί σε απλούς πολίτες που αισθάνονται πατριώτες, άσχετα αν έχουν κάνει κάποια λάθη. Εκεί μιλάμε για λάθη εμείς. Ποιος Πρωθυπουργός για λάθη μιλάει μόνο στην Κυβέρνησή του γιατί θέλει το πραγματικό μέγιστο πρόβλημα που δημιούργησε να το βάλει στο πλαίσιο των λαθών, των παραλείψεων και όχι της πραγματικής στρατηγικής του επιλογής; 

Πρέπει να θυμίσω στον κύριο Πρωθυπουργό ότι ένας προκάτοχός του, όταν κατάλαβε πως είχε κάνει λάθος στο Νταβός είχε το θάρρος να πει mea culpa. Είχε όμως ταυτόχρονα το θάρρος σε αυτό το βασανιστικό ερώτημα που βάζει στους πολίτες, στο εκβιαστικό, πόλεμος ή ειρήνη, να κερδίσει την ειρήνη χωρίς να ταπεινώνεται. 

Κύριε Υπουργέ, αυτός ο προκάτοχος ή θα έλεγα οι προκάτοχοι, όταν το 1979 οι Τούρκοι για να μας ταπεινώσουν, οδηγούσαν το "ΧΟΡΑ" -το πλοίο- στα χωρικά μας ύδατα, υπήρξε συνεννόηση, όπως αποδείχθηκε σε αυτήν την Αίθουσα μεταξύ του Προέδρου της Κυβέρνησης του κ. Καραμανλή τότε και του Προέδρου της Αξιωματικής Αντιπολίτευσης του κ. Παπανδρέου και ειπώθηκε τι "βυθίσατε το ΧΟΡΑ". 

'Ετσι έδωσε τη διαπραγματευτική δύναμη στον κ. Καραμανλή για να μπορέσει πράγματι να πιέσει αμέσως τους Τούρκους, εμμέσως τους Αμερικάνους ότι αν δεν παρέμβουν θα το βύθιζε το "ΧΟΡΑ". 

Θα θυμίσω μιαν άλλη ιστορική στιγμή. 'Ηταν το 1987 όταν ξανά οι Τούρκοι έστειλαν το "ΣΙΣΜΙΚ" στο Αιγαίο. Τότε, ο τότε πρωθυπουργός ο Ανδρέας Παπανδρέου δεν κάλεσε τον κ. Κοσμίδη, αλλά το Υπουργικό Συμβούλιο, το οποίο ομόφωνα απάντησε και διεμήνυσε πως αν εντός είκοσι τεσσέρων ωρών δεν απέσυραν στα χωρικά τους ύδατα το "ΣΙΣΜΙΚ", θα το χτυπούσε. Και βεβαίως έστειλε τον κ. Παπούλια στη Σόφια και ανάγκασε τους Τούρκους και τους Αμερικάνους στις δικές τους τακτικές να υποχωρήσουν. 

Αυτά τα λέμε για να καταλάβετε κάποια στιγμή πως η Τουρκία της απειλής, της τρομοκρατίας, δεν είναι τόσο ισχυρή όσο θέλετε εσείς με τη δική σας τακτική να περάσετε στον ελληνικό λαό. 'Εχει τα δικά της εσωτερικά προβλήματα που είναι πολύ μεγάλα. 'Εχει το δικό της περίγυρο, με το Κουρδικό, με τους Αρμένιους, με τους Αζέρους, οι οποίοι δεν της δίνουν την ευχαρίστηση να κάνει τον παλικαρά. 

Εσείς, όμως, τρομοκρατείτε τον ελληνικό λαό με διλήμματα, συμβιβασμός ή πόλεμος, συμβιβασμός ή ΟΝΕ. Οι λαοί ζουν με οράματα, για να διατηρούν την ελπίδα και δεν ζουν με διλήμματα. Και αυτό πρέπει να σας γίνει πολιτική τακτική. 

Μιλήσατε σήμερα για τρομοκράτες. Αλήθεια στον κοντινό μας περίγυρο και στη διεθνή σκηνή ποιοι είναι οι τρομοκράτες, αν όχι οι Τούρκοι, οι οποίοι εισέβαλαν στην Κύπρο και την κατέχουν κατά το ήμισυ; Οι Τούρκοι παραβιάζουν συνεχώς τα ανθρώπινα δικαιώματα μέσα στη χώρα τους, αλλά και στον περίγυρο οι Κούρδοι είναι τρομοκράτες ή οι Αλβανόφωνοι τους οποίους τρέχουν τώρα να στηρίξουν; Ούτε οι μεν ούτε οι δε, αλλά επιλεκτικά δρουν και στέλνουν σήμερα πέντε χιλιάδες ξένους στρατιώτες στο Λιτόχωρο της Πιερίας έτοιμοι να εισβάλουν στο νεοεσκύψαντα εχθρό μας, στη Σερβία. 

Δεν είναι τρομοκράτες οι Αμερικάνοι και οι 'Αγγλοι οι οποίοι παραβιάζοντας οποιαδήποτε διεθνή νομιμότητα εισέβαλαν και βομβάρδισαν το Ιράκ; 

Αλήθεια, κομπορρημονούσε τις προάλλες σε μια στημένη συνέντευξη ο Πρωθυπουργός ότι έβαζε βόμβες επί χούντας. 'Ηταν τρομοκράτης τότε ή μήπως μετά από δεκαπέντε χρόνια τα έδωσε όλα σε προσωπικό και πολιτικό επίπεδο και άλλαξε ραγδαίως την άποψή του; 

Κύριοι συνάδελφοι, είπε ο κύριος Πρωθυπουργός απευθυνόμενος στον κ. Καραμανλή "μη μας γυρίζετε πίσω". Φυσικά διότι ο κύριος Πρωθυπουργός δεν μπορεί να δει πίσω, διότι το πίσω του θυμίζει τα 'Ιμια. Και θυμόμαστε όλοι την ψυχολογία του ελληνικού λαού για μια περίοδο. Το πίσω του θυμίζει τη Μαδρίτη και την υπογραφή του με τον κ. Ντεμιρέλ για την αποδοχή ύπαρξης ζωτικών συμφερόντων της Τουρκίας από το Αιγαίο, λες και δεν έχουν καθοριστεί αυτά από διεθνείς συμβάσεις Λωζάννης, Παρισίων, Μοντρέ κ.λπ. 

Το πίσω του θυμίζει τους S-300 και την απεμπόληση των δικών μας δικαιωμάτων να ασκήσουμε άμυνα. Γιατί δεν λέτε, κάθε φορά που εσείς κόπτεσθε να δικαιολογηθείτε, ότι οι S-300 είναι αμυντικό σύστημα και δεν έχει να κάνει σε καμια περίπτωση με επιθετικότητα. Τουλάχιστον δικαιούμεθα την άμυνα. 

'Ερχομαι τώρα στην υπόθεση Οτσαλάν. Αυτό που και σεις κύριοι συνάδελφοι του ΠΑ.ΣΟ.Κ. σας ταλανίζει και το ομολογείτε έξω από την Αίθουσα, είναι η σημασία να αντιληφθείτε πως δεν καταξιώνεται η πολιτική σας έξω από την Αίθουσα, αλλά εδώ μέσα. Εδώ μπορεί κανείς και πρέπει να πάρει την ευθύνη του. Εδώ πρέπει κανείς να κάνει τις δικές του προτάσεις και να είναι σε ευθεία με την εθνική στρατηγική που απαιτούν οι καιροί. Διότι διαφορετικά απεμπολείτε τα δικαιώματα που σας έδωσε ο ελληνικός λαός. 

Αν κάτι τέτοιο κάνετε πρέπει να ξαναεπιστρέψετε στον ελληνικό λαό για την ετυμηγορία του. Υπάρχει λύση; 

Φυσικά, κύριοι συνάδελφοι. Η λύση δίνεται από τον ελληνικό λαό, ο οποίος κάθε φορά διατηρεί το δικαίωμα σε θέματα εθνικής στρατηγικής και πολιτικής να παρεμβαίνει. Δεν είναι τυχαίο ότι το Σύνταγμα δίνει τη δυνατότητα πτώσης μιας κυβέρνησης πριν ολοκληρώσει τον κύκλο της για λόγους εθνικών θεμάτων. Και έτσι μπορεί κανείς να προσφύγει πρόωρα στις εκλογές. Δεν είναι τυχαία η επιλογή αυτή, δηλαδή, η εγγραφή στο Σύνταγμα. Αναφέρεται σε ιστορικά γεγονότα και ήταν σοφοί αυτοί που το προέβλεψαν. Πρέπει να καταλάβετε ότι εθνικά γεγονότα σήμερα δεν είναι η ΟΝΕ και η ένταξή μας σ' αυτή. 

Δεν είναι κυρίες και κύριοι συνάδελφοι, αυτό η εθνική μας υπόθεση. Δηλαδή η πλασματική οικονομία και σύγκλιση των αριθμών. Ούτε το πλαστικό χρήμα του χρηματιστηρίου. Και σ' αυτό το επίπεδο αν θέλατε να το βλέπατε έπρεπε να βλέπατε τις δικιές σας ευθύνες, όταν απαξιώνεται η αγροτική οικονομία, όταν κλείνουν μικρές και μεσαίες επιχειρήσεις όταν ο τουρισμός μεταφράζεται σε καζίνο. Γιατί θα καταλάβετε και όταν μπούμε στην ΟΝΕ με αυτές τις πρακτικές και τακτικές, η υπονόμευση του παραγωγικού ιστού της χώρας τότε θα αναδειχθεί για μια ακόμη φορά η ανικανότητα μας, η μη στρατηγική μας, η μη σοβαρότητά μας. Και αυτός θα είναι ο μεγάλος κίνδυνος. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο για πέντε λεπτά. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Πολύ γρήγορα θέλω να τονίσω ότι, σε ό,τι αφορά το Κόσοβο, η Ελλάδα προωθεί την ειρηνική επίλυση του προβλήματος. Θεωρούμε ότι πρέπει να εξαντληθούν όλα τα περιθώρια διαλόγου. Το ίδιο είχαμε ζητήσει προ μηνών όταν ήταν επί θύραις μια πιθανή επέμβαση στο Κόσοβο. Τονίσαμε ότι θα ήταν ήττα των Βαλκανίων αν τότε γινόταν επέμβαση. Και τότε είχαμε δίκιο, διότι συνεχίστηκαν οι προσπάθειες και μας έφεραν πάρα πολύ κοντά σε μια λύση πολιτική. Ελπίζουμε λοιπόν, ότι θα υπάρξουν παρόμοιες προσπάθειες και τώρα, ώστε να επιτευχθεί επιτέλους μια λύση βιώσιμη και μόμιμη. Εμείς έχουμε πει ότι, εφόσον θα υπάρξει πολιτική λύση και μόνο όταν υπάρξει πολιτική λύση, τότε θα μπορέσουμε να συμμετάσχουμε στην ειρηνευτική δύναμη. Είναι οι ειρηνευτικές δυνάμεις που μεταφέρονται δια της Ελλάδας στα Σκόπια. Πάντως θα ήθελα να τονίσω ότι είμαι έτοιμος και σ' αυτό το θέμα να μιλήσω με όλα τα κόμματα, για να τα ενημερώσω πλήρως για τις εξελίξεις στο Κόσοβο, εν όψει και του λεγόμενου Ραμπουγιέ -2, δηλαδή των διαπραγματεύσεων που θα γίνουν στο Παρίσι μετά από περίπου δέκα μέρες. 

Θέλω πάλι να τονίσω ότι, μόνο αν συμφωνήσουν οι δυο πλευρές, οι Σέρβοι και οι Κοσοβάροι, η Ελλάδα θα συμμετάσχει και πιστεύω ότι σ' αυτήν την περίπτωση οι Σέρβοι θα είχαν μάλλον θετική άποψη, για τη συμμετοχή των Ελλήνων, πιστεύω και οι Αλβανοί. 

Δεύτερον, υπήρξαν κάποια ερωτηματικά που εγώ δεν έχω κατανοήσει από πλευράς της Νέας Δημοκρατίας. Θέλει ή δεν θέλει εκλογές; Ο κ. Καραμανλής είπε ότι θέλει εκλογές, ο κ. Μητσοτάκης και ο κ. 'Εβερτ λένε ότι δεν θέλουν εκλογές. Θέλει ή δεν θέλει Εξεταστική Επιτροπή; Φάνηκε ότι ήθελε να βγάλει κάποιο συμπέρασμα πολιτικό σήμερα, ενώ εμείς θέλουμε μια ουσιαστική πραγματική διαδικασία και αυτό δείχνει την υπευθυνότητά μας και την ευθύνη που ανέλαβε η Κυβέρνηση. Και ανέλαβε ευθύνη η Κυβέρνηση. Ακουσα απ' όλους που είπαν ότι δεν ανέλαβε ευθύνη. Επανέλαβε δια στόματος του Πρωθυπουργού ότι υπάρχουν ευθύνες, ότι έγιναν λάθη και εμείς ζητήσαμε την Εξεταστική Επιτροπή. Η Εξεταστική Επιτροπή θα προσδιορίσει συγκεκριμένα ποια ήταν αυτά τα λάθη, ποιες ήταν οι ευθύνες και θα δώσει τις σωστές διαστάσεις στο πρόβλημα. Και δεν θα επιτρέψει αυτή τη φημολογία, που βεβαίως δεν βοηθά μια σταθερότητα στην πολιτική ζωή, στη χώρα μας. Γι' αυτό ακριβώς διατηρούμε τις διαδικασίες και λέμε ότι βεβαίως θα υπάρχει διαφάνεια. Προσωπικά έχω τονίσει ότι θα υπάρξει διαφάνεια, θα δώσω τα κείμενα, τα οποιαδήποτε χαρτιά χρειάζονται, αλλά με τις σοβαρές και σωστές διαδικασίες. 

Κύριε Ζαφειρόπουλε, εσείς είστε και δικηγόρος, δεν είναι μόνο το ένα κείμενο που υπάρχει. Αυτό το ένα κείμενο είναι που ζητάει η Αξιωματική Αντιπολίτευση; Δεν ζητάει μόνο αυτό. Νομίζω ζητάει όλα τα στοιχεία. Αλλά όλα τα στοιχεία δεν τα έχει το Υπουργείο Εξωτερικών. Θα τα δώσουμε στην Εξεταστική Επιτροπή και η Εξεταστική Επιτροπή βεβαίως ή ο εισαγγελέας αν ζητήσει, θα έχει όλα τα στοιχεία. Και θα μπορείτε να κρίνετε συνολικά, όχι επί ενός στοιχείου. 

Τρίτον, υπάρχει διάθεση για πραγματική συνεργασία; Αν υπάρχει πράγματι διάθεση για συνεργασία, εγώ, όπως σας είπα και πριν, είμαι έτοιμος για διακομματική συνεργασία. Είμαι ανοικτός σ' αυτό. Ο Πρωθυπουργός δεν εξέφρασε αντίθεση στη διακομματική συνεργασία, μη παρερμηνεύετε τα λόγια του Πρωθυπουργού. Διατύπωσε τις δικές του αρνητικές εμπειρίες σε προσπάθειες παλαιότερες και ιδιαίτερα σε επίπεδο Αρχηγών Κομμάτων, αλλά και έθεσε ερωτήματα για τη θεσμική έκφραση μιας τέτοιας διακομματικής συνεργασίας. 

Θα πάρω, λοιπόν, αφορμή αυτά που πρότεινε η κ. Δαμανάκη, που είπε βήμα-βήμα να κτίσουμε αυτήν τη διακομματική συνεργασία -και αυτό νομίζω είναι το σοβαρότερο- αντί να ψάχνουμε για τα απαραίτητα σχήματα. Εγώ ήδη έχω μιλήσει με διάφορα κόμματα και έχω ακούσει τέσσερις διαφορετικές προτάσεις. 'Ισως το ΚΚΕ έχει μια ακόμη πρόταση σε σχέση με την διακομματική συνεργασία. 

ΟΡΕΣΤΗΣ ΚΟΛΟΖΩΦ: Είναι καταγραμμένη. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Βεβαίως, θα το συζητήσουμε και θα ακούσω τις απόψεις σας. 

Εγώ λοιπόν, προτείνω βήμα βήμα να αξιοποιήσουμε την διακομματική μας επαφή. Θα προτείνω να υπάρξουν εκπρόσωποι των κομμάτων που θα τους ορίσετε εσείς -θέλετε εμπειρογνώμονες, θέλετε ένα πολιτικό πρόσωπο, δικό σας θέμα- με τους οποίους θα έχουμε τακτική επαφή, για την καθημερινή ή πάντως τη συχνή, ενημέρωση και μέσα απ' αυτό να δούμε, πέραν της ενημέρωσης, αν μπορούμε να πάμε ένα βήμα παραπέρα, στη διαμόρφωση μιας κοινής στρατηγικής, μιας διαβούλευσης πάνω σε κάποια ζητήματα και αν χρειαστεί, πράγματι να διαμορφώσουμε κάποιον άλλον θεσμό, όπως έχει προταθεί. 

Τέλος, σε σχέση με τις ευθύνες τις οποίες ανέφερε η κ. Δαμανάκη, θέλω να απαντήσω. Νομίζω ότι έχουμε δώσει κάποια απάντηση. Βεβαίως και η διαδικασία της Εξεταστικής Επιτροπής θα βοηθήσει. Αλλά αυτή έχει ένα συγκεκριμένο ρόλο. Αν δούμε όμως γενικότερα, θα έλεγα πρώτα απ' όλα ότι υπάρχει ένα θέμα λειτουργίας θεσμών. 'Οπως είδατε, υπάρχει μια βούληση από πλευράς της Κυβέρνησης να δώσει ένα νέο χαρακτήρα -πιστεύω ότι υπήρχε και προηγούμενα αυτή η πρόθεση- στην Εθνική Υπηρεσία Πληροφοριών. 

Αυτό συμβολίζεται και από το πρόσωπο το οποίο επελέγη. 

Το όλο θέμα των παρακρατικών διασυνδέσεων κλπ., που πράγματι έχει γίνει ένα μεγάλο ζήτημα -κι εγώ ο ίδιος το έχω θέσει- είναι ένα ζήτημα που πρέπει να διαλευκανθεί. Να υπάρχει πλήρης διαφάνεια και σ' αυτόν τον τομέα. 

Δεύτερον, πρέπει να υπάρξει πράγματι ένα σύστημα αντιμετώπισης κρίσεων. 'Ηδη ο νέος οργανισμός του Υπουργείου Εξωτερικών το προβλέπει. Πρέπει να λειτουργήσει. Πιστεύω ότι δοκιμαστικά και στην εφαρμογή, θα δούμε κατά πόσο πράγματι θα μπορέσουμε να είμαστε πιο αποτελεσματικοί σε παρόμοιες περιπτώσεις. Ελπίζουμε να μην έχουμε καμία νέα κρίση, αλλά εν πάση περιπτώσει, θα λειτουργήσουν αυτοί οι θεσμοί. 

Τρίτον, πρέπει να υπάρξει μια εντονότερη σύνδεση της εξωτερικής μας πολιτικής με την Κοινή Εξωτερική Πολιτική και Πολιτική Ασφάλειας της Ευρωπαϊκής 'Ενωσης. Νομίζω ότι είναι επίσης ένα συμπέρασμα. 

Τέταρτον, πρέπει να έχουμε μεγαλύτερη διαβούλευση μεταξύ των κομμάτων, κάτι το οποίο έχουμε ήδη συζητήσει. Και ακόμη, πιο υπεύθυνη συμμετοχή των πολιτών -εγώ είμαι υπέρ της συμμετοχής των πολιτών- στα θέματα της εξωτερικής πολιτικής. 

Τέλος, κύριε Πρόεδρε, θα ήθελα να επαναλάβω: 

'Οτι οι εκλογές θα γίνουν το 2000. 

'Οτι προχωρούμε συστηματικά προς την ένταξή μας στην ΟΝΕ. 

'Οτι συνεχίζουμε μια σοβαρή, σοβαρότατη διαπραγμάτευση για τα οικονομικά της Ευρωπαϊκής 'Ενωσης, το πακέτο Σαντέρ και την Κοινή Αγροτική Πολιτική αυτήν την εποχή. 

'Οτι χειρισθήκαμε την πρόσφατη κρίση με νηφαλιότητα. Και θα χειριστούμε με ηρεμία την όποια ένταση προκαλέσει η Τουρκία, πάντα υπερασπίζοντας τα δικαιώματά μας και τα εθνικά μας συμφέροντα. 

'Εχω όμως πράγματι την ελπίδα ότι τα όσα ακούγονται και λέγονται από την Τουρκία, είναι φραστικά και μόνο. Είναι μια φραστική πολιτική για εσωτερική κατανάλωση. Και επιτέλους, θα πρέπει να υπάρξουν δίαυλοι ουσιαστικής επικοινωνίας. 

Θέλω τελειώνοντας, κύριε Πρόεδρε, να πω ότι ένα που πρέπει να βγει ως συμπέρασμα είναι: Αν θέλουμε πράγματι να βοηθήσουμε τη χώρα μας να κάνει σοβαρά βήματα προς τα εμπρός, όταν υπάρχουν προβλήματα κρίσης, δεν μπορεί να υπάρχει επί τρεις εβδομάδες ένα ανελέητο αυτομαστίγωμα. Υπάρχει περηφάνεια σ' αυτήν τη χώρα. Δεν μπορούμε να ισοπεδώσουμε τα πάντα, να ισοπεδώσουμε τις επιτυχίες και τις με θυσίες κατακτήσεις της χώρας μας, του λαού μας. Και η ευαισθησία του ελληνικού λαού, η οποία είναι δεδομένη, πρέπει να αξιοποιείται όχι για το μοιρολόι γύρω από ένα γεγονός που έγινε και τελείωσε. 'Οσο κι αν μας πονάει, όσο κι αν πράγματι είναι ένα γεγονός για το οποίο νομίζω, ότι όλοι μας αισθανθήκαμε ιδιαίτερα έντονα συναισθήματα, αυτό το γεγονός τελείωσε. Και πρέπει να προχωρήσουμε μπροστά με υπερηφάνεια και να αξιοποιήσουμε αυτήν την πράγματι ιδιαίτερη ευαισθησία του λαού μας, για μια περήφανη ηθική εξωτερική πολιτική. 

Ευχαριστώ. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, ο κύριος Υπουργός απηύθυνε δύο ερωτήματα προς εμένα και θα ήθελα να απαντήσω. 

ΠΡΟΕΔΡΕΥΩΝ (Λουκάς Αποστολίδης): Δεν προβλέπεται, κύριε Ζαφειρόπουλε, από τη διαδικασία. 

ΚΟΣΜΑΣ ΣΦΥΡΙΟΥ: Κύριε Πρόεδρε, θα πρέπει να κηρύξετε περαιωμένη τη συζήτηση, γιατί θα ζητήσω κι εγώ το λόγο μετά. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Με ερώτησε, εάν είναι αυτό το οποίο θέλουμε. Θέλουμε να προχωρήσει η αίτηση. 

ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, σας παρακαλώ! Σας έδωσα πριν το λόγο για ένα λεπτό. 

Κηρύσσεται περαιωμένη η προ ημερησίας διατάξεως συζήτηση, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή, σε επίπεδο Αρχηγών Κομμάτων, με θέμα "Εξωτερική πολιτική". 

Κύριοι Βουλευτές, έχω την τιμή να ανακοινώσω στο Σώμα ότι ο συνάδελφος κ. Παναγιωτόπουλος, ζητεί ολιγοήμερη άδεια για μετάβασή του στο εξωτερικό. Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Δέχεσθε στο σημείο αυτό, κύριοι συνάδελφοι, να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 17.53' λύεται η συνεδρίαση για την προσεχή Δευτέρα 8 Μαρτίου 1999 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Υγείας και Πρόνοιας, σύμφωνα με την ημερήσια διάταξη. 

O ΠΡΟΕΔΡΟΣ                                                                                 ΟΙ ΓΡΑΜΜΑΤΕΙΣ





















 









  














 




































