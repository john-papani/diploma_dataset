Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΙΑ'

Πέμπτη 24 Οκτωβρίου 1996

 

Αθήνα, σήμερα στις 24 Οκτωβρίου 1996, ημέρα Πέμπτη και ώρα 10.23' συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον Γραμματέα της Βουλής κ. Αχιλλέα Καταρτζή, Βουλευτή Τρικάλων, το ακόλουθο:

A` ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Ευβοίας κ.ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία το Σωματείο Εργατοτεχνιτών και Υπαλλήλων Συρματουργίας Χαλκίδας Εύβοιας ζητεί να ληφθούν μέτρα προστασίας για την εγχώρια παραγωγή προϊόντων συρματουργίας.

2. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου προτείνει να καλύπτονται στις κατά τόπους Νομαρχίες οι κενές θέσεις απολύτου ανάγκης με μόρια εντοποιότητας.

3. Ο Βουλευτής Αιτωλ/νίας κ.ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Σύλλογοι Γονέων και Κηδεμόνων των τριών Δημοτικών Σχολείων Αμφιλοχίας διαμαρτύρονται για τις ελλείψεις διδακτικού προσωπικού.

4. Οι Βουλευτές κύριοι ΔΗΜΗΤΡΙΟΣ ΤΣΟΒΟΛΑΣ και ΙΩΑΝΝΗΣ ΔΗΜΑΡΑΣ κατέθεσαν αναφορά με την οποία ο Δήμος Σύμης Δωδεκανήσου ζητεί την κατασκευή έργων υποδομής στην περιοχή του.

5. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία Καθηγητές του Πανεπιστημίου Αιγαίου ζητούν επανεξέταση του τρόπου οργάνωσης και αναβάθμισης του Πανεπιστημίου Αιγαίου.

6. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Κοινότητα Λεπτοκαρυάς Πιερίας ζητεί την κατασκευή έργων αντιπλημμυρικής προστασίας του οικισμού Λεπτοκαρυάς.

7. Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ 

 

κατέθεσε αναφορά με την οποία η Ομοσπονδία Αγροτικών Συλλόγων Νομού Αχαίας ζητεί να συνεχίσει τη λειτουργία του ο Αυτόνομος Σταφιδικός Οργανισμός (ΑΣΟ).

8. Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Χαβαρίου Ηλείας ζητεί να ληφθούν μέτρα για την απορρόφηση της φετινής παραγωγής της κορινθιακής σταφίδας.

9. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύλλογος Γονέων και Κηδεμόνων Ελατοχωρίου Πιερίας ζητεί την κάλυψη οργανικής θέσης στο δημοτικό σχολείο.

10. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Κάτοικοι Σιδ/κου Σταθμού Κατερίνης διαμαρτύρονται για το μικρό συντελεστή δόμησης.

11. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Κοινότητα Λεπτοκαρυάς Πιερίας ζητεί την επίλυση των προβλημάτων που έχουν προκύψει από την χάραξη και κατασκευή της νέας σιδηροδρομικής γραμμής.

12. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Κοινότητα Λεπτοκαρυάς Πιερίας ζητεί την κατασκευή αντιπλημμυρικών έργων για την προστασία της νέας σιδηροδρομικής γραμμής και του οικισμού.

13. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Κοινότητα Μαγούλας Αττικής διαμαρτύρεται για τη ρυπογόνο λειτουργία του εργοστασίου λευκοσιδηρουργίας στην περιοχή της.

14. Ο Βουλευτής Θεσ/νίκης κ.ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι σύζυγοι των Δοκίμων Υπαστυνόμων στο 2ο έτος στη Σχολή της Ελληνικής Αστυνομίας ζητούν να μην υπάρχει υποχρέωση διανυκτέρευσης των φοιτούντων προκειμένου να βρίσκονται κοντά στις οικογένειές τους.

15. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ.Νικόλαος Λογοθέτης, διευθυντής του 7ου Γυμνασίου Καλαμαριάς ζητεί τη διευθέτηση της ασφάλισης των εργαζομένων στα ιδιωτικά επαρχιακά σχολεία.

16. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕ-ΛΗΣ κατέθεσε αναφορά με την οποία η 'Ενωση Ξενοδόχων Θεσ/νίκης ζητεί τη διευκόλυνση στη χορήγηση βίζας στην Ελληνική Πρεσβεία στο Βελιγράδι.

17. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αλέξανδρος Αστρεινίδης, εκπαιδευτικός, ζητεί να ανανεωθεί η απόσπασή του στα ελληνικά σχολεία της Γαλλίας.

18. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Εμπορικός Σύλλογος Θεσ/νίκης ζητεί η θεώρηση των διαβατηρίων στην Ελληνική Πρεσβεία του Βελιγραδίου να γίνεται δίχως την αυτοπρόσωπη παρουσία του αιτούντος.

19. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Καταναλωτών Θεσ/νίκης ζητεί την ικανοποίηση των αιτημάτων των μελών της όπως την ίδρυση ενιαίου φορέα ελέγχου τροφίμων, τη δημιουργία ινστιτούτου συγκριτικών ελέγχων προϊόντων κ.λπ.

20. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κοινότητα Βρασνών του Νομού Θεσ/νίκης ζητεί την έκδοση δικαστικών αποφάσεων αναγνωριστικών κυριότητας για τη ρύθμιση του ιδιοκτησιακού καθεστώτος της περιοχής της.

21. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Εργατοτεχνιτών και Υπαλλήλων Εργοστασίων Ελαστικών Αυτοκινήτων Βορείου Ελλάδος ζητεί τη λήψη μέτρων για την επαναλειτουργία του εργοστασίου της GOOD YEAR.

22. O Bουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Βιομηχανία Συρμάτων και Συρματουργικών Προϊόντων "Ο ΔΑΡΙΓΚ και ΣΙΑ" ζητεί τα εισαγόμενα προϊόντα συρματουργίας από τρίτες χώρες να έχουν πιστοποιητικό ποιότητας από τον "ΕΛΟΤ".

23. Ο Βουλευτής Δωδεκανήσου κ.ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου ζητεί την άμεση δημοπράτηση φράγματος για τα όμβρια ύδατα στην περιοχή του.

24. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου ζητεί την κατασκευή έργων ύδρευσης και αποχέτευσης στην περιοχή του.

25. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου ζητεί την τοποθέτηση γιατρών περιοχή του.

26. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου διαμαρτύρεται για την καθυστέρηση της κατασκευής των λιμενικών έργων στη Σύμη.

27. Ο Βουλευτής Χίου κ. ΑΝΤΩΝΗΣ ΚΟΤΣΑΚΑΣ κατέθεσε αναφορά με την οποία Καθηγητές της ΑΔΣΕΝ/Μ/Χίου ζητούν να ψηφισθεί ο Νόμος Πλαίσιο γα τη ναυτική εκπαίδευση.

28. Ο Βουλευτής Αχαϊας κ.ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος Συνοικίας Μακρυγιάννη Πατρών Αχαϊας ζητεί τη λήψη μέτρων για την αναβάθμιση της περιοχής του.

29. Ο Βουλευτής Αχαϊας κ.ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Κοινότητα Κάτω Βλασίας Αχαϊας ζητεί την τσιμεντόστρωση του κοινοτικού της δρόμου.

30. Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Σύλλογος Αδιορίστων Καθηγητών Φυσικής Αγωγής Φθιώτιδας ζητεί την

 

επαγγελματική αποκατάσταση των μελών του στα ΤΑΔ του Νομού Φθιώτιδας.

31. Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Κρεστένων ζητεί να χορηγηθεί άδεια εργασίας σε Βορειοηπειρώτες για τη συλλογή ελαιοκάρπου λόγω της έλλειψης των εργατικών χεριών στα Κρέστενα Ηλείας.

32. Ο Βουλευτής Καρδίτσας κ.ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Αγίου Γεωργίου του Νομού Καρδίτσας ζητεί οικονομική ενίσχυση γα την εκτέλεση του έργου αποχέτευσης στην περιοχή της.

33. Ο Βουλευτής Καρδίτσας κ.ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα 'Αγιος Γεώργιος του Νομού Καρδίτσας ζητεί οικονομική ενίσχυση για την τσιμεντόστρωση κοινοτικών δρόμων.

34. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία οι γεωργοί και κτηνοτρόφοι του Νομού Μεσσηνίας ζητούν την ικανοποίηση των αιτημάτων τους, όπως την ευνοϊκότερη ρύθμιση των χρεών των πατατοκαλλιεργητών, τη χρηματοδότηση για την εκέτελεση αρδευτικού έργου στο Πανιπέρι του Νομού Μεσσηνίας κ.λπ.

35. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Συντονιστική Επιτροπή κατά των τροχαίων δυστυχημάτων στο δρόμο "Τσάκωνα - Καλαμάτα" ζητεί τη λήψη μέτρων αποφυγής των τροχαίων στο Τμήμα "Τσάκωνα - Καλαμάτα" του αυτοκινητοδρόμου "Τρίπολης-Καλαμάτας".

36. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορα με την οποία η Κοινότητα Δωρίου του Νομού Μεσσηνίας ζητεί την τοποθέτηση αρχιφύλακα στον Αστυνομικό Σταθμό της περιοχής της.

37. Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Σουφλίου ζητεί τη χορήγηση αποζημίωσης στα μέλη της για την κάλυψη των ζημιών που προκλήθησαν από τον αφθώδη πυρετό και την ευλογιά.

38. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Οργανισμός Καλλιτεχνικών Πολιτιστικών Εκδηλώσεων ζητεί οικονομική ενίσχυση για τη διοργάνωση του 16ου Φεστιβάλ Πατρών Αχαϊας 1997.

39. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Σκάλας του Νομού Λακωνίας ζητεί χρηματοδότηση για τη δημιουργία Πολιτιστικού Κέντρου στην περιοχή του. 

40. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Σκάλας του Νομού Λακωνίας ζητεί την παραχώρηση έκτασης για την κατασκευή κοιμητηρίου στην περιοχή του.

41. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί την επαναλειτουργία του δρομολογίου Γυθείου - Κυθήρων - Αντικηθύρων - Κρήτης για την ακτοπλοϊκή σύνδεση του λιμανιού του Γυθείου με την Κρήτη.

42. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Ελλήνων Τεχνολόγων Μηχανικών, Περιφερειακό Τμήμα του Νομού Λακωνίας ζητεί την κατοχύρωση των επαγγελματικών δικαιωμάτων των αποφοίτων των ΤΕΙ και των ισότιμων προς αυτά σχολών του εξωτερικού.

43. Ο Δ' Αντιπρόεδρος της Βουλής και Βουλευτής Λάρισας κ.ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Σωματείο Εστιατόρων και Ψητοπωλών Νομού Λάρισας ζητεί την κατάργηση του δημοτικού φόρου του 5% των ακαθαρίστων εσόδων των μελών του.

44. Ο Δ' Αντιπρόεδρος της Βουλής και Βουλευτής Λάρισας κ.ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο κ. Γεώργιος Νοτόπουλος, Εκπ/κός 10υ ΤΕΛ Λάρισας, πρώην διευθυντής 2ου ΤΕΛ Λάρισας ζητεί την επανατοποθέτησή του ως διευθυντή στο 2ο ΤΕΛ.

45. Ο Δ' Αντιπρόεδρος της Βουλής και Βουλευτής Λάρισας κ.ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί τη ρύθμιση της συνταξιοδότησης των μελών της.

46. Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί τη ρύθμιση της συνταξιοδότησης των μελών της. 

47. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η 'Ενωση Αξιωματικών Στρατού ζητεί τη ρύθμιση της συνταξιοδότησης των μελών της. 

48. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί τη ρύθμιση της συνταξιοδότησης των μελών της.

49. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Κώστας Ε. Μαυρικάκης, Πολιτικός Μηχανικός ΕΜΠ, διαμαρτύρεται για την κατάργηση της πρωινής προσευχής από το γενικό διευθυντή της ΕΡΑ.

50. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Προσωπικού Ανωνύμου Ελληνικής Εταιρείας Χάλυβος Θεσ/νίκης ζητεί προτού προχωρήσουν οι διαδικασίες πώλησης των μετοχών της ΕΤΒΑ να ληφθούν υπ' όψιν και οι θέσεις του εν λόγω Σωματείου.

51. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ψαρών ζητεί τη διαμόρφωση αεροδιαδρόμου στα Ψαρά.

52. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Μουσικών Συμφωνικής Ορχήστρας Δήμου Θεσ/νίκης ζητεί την κατοχύρωση νομικού πλαισίου της συμφωνικής ορχήστρας και της εργασιακής σχέσης των μουσικών - μελών της.

53. Ο Βουλευτής Αχαϊας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία Απόστρατοι Αστυνομικοί της ΕΛΑΣ ζητούν στο υπό κατάρτιση σχέδιο νόμου να συμπεριληφθούν ευεργετικές διατάξεις για τις οικογένειες των θυμάτων της τρομοκρατίας.

54. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΜΕΛΕΗΣ κατέθεσε αναφορά με την οποία ο Σύλλογος Αιμορροφιλικών Βόρειας Ελλάδας ζητεί την επίλυση των προβλημάτων των αιμορροφιλικών.

55. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε 

 

αναφορά με την οποία ο κ. Δημήτριος Ανδριάνας προτείνει την εγκατάσταση Ποντίων στη νήσο των Ψαρών για την 

επίλυση του δημογραφικού της προβλήματος.

56. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο κ. Δημήτριος Ανδριάνας προτείνει την αναγκαία αστυνόμευση των ανεμογεννητριών παροχής ηλεκτρικής ενέργειας στη Χίο και στα Ψαρά.

57. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Εκπολιτιστικός Σύλλογος Βολισσού "Ο ΟΜΗΡΟΣ" ζητεί τη διατήρηση του κάστρου της Βολισσού Χίου.

58. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο κ. Δημήτριος Ανδριάνας ζητεί τη συνέχιση των ανασκαφών στο προ Μυκηναϊκό νεκροταφείο που ευρίσκεται στην περιοχή Αρχοντίκι Ψαρών.

59. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος " Ο Δεσμός του Φραγκομαχαλά" διαμαρτύρεται για τις οικονομικές ενισχύσεις για το τζαμί του Φραγκομαχαλά.

60. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ψαρών ζητεί τη δημοπράτηση του έργου για τις λιμενικές εγκαταστάσεις Ψαρών.

61. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ψαρών ζητεί τη δρομολόγηση πλοίου στη γραμμή Πειραιά - Ψαρά.

62. Ο Βουλευτής Χίου κ.ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η ΑΔΣΕΝ/Μ/Χίου ζητεί την άμεση ψήφιση του Νόμου Πλαίσιου για τη Ναυτική Εκπαίδευση.

63. Ο Βουλευτής Αχαϊας κ. ΝΙΚΟΛΑΟΣ ΝΙΚΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην άρνηση του ΕΚΑΒ να παραλάβει το αεροπλάνο τύπου CESSNA 402.

64. Ο Βουλευτής Αχαϊας κ. ΝΙΚΟΛΑΟΣ ΝΙΚΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο οικονομικό χάος που επικρατεί στις επιχειρήσεις και σε άλλους φορείς του δημοσίου.

65. Ο Βουλευτής Αχαίας κ. ΝΙΚΟΛΑΟΣ ΝΙΚΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον πόλεμο ΝΑΤ και εφοπλιστών για το χρέος εις βάρος του ταμείου.

66. Ο Βουλευτής Αιτωλ/νίας κ.ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Χάλκειας Αιτωλ/νίας διαμαρτύρεται για την λειτουργία λατομείου αδρανών υλικών στην περιοχή Αλμπάνι.

67. Ο Βουλευτής Αιτωλ/νίας κ.ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Ελεγκτών Γιατρών ΤΕΒΕ ζητεί την κάλυψη των κενών οργανικών θέσεων του κλάδου ΠΕ Ελεγκτών γιατρών στο ΤΕΒΕ.

68. Ο Βουλευτής Αιτωλ/νίας κ.ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Κοινοτικοί Σύμβουλοι και Κάτοικοι Δάφνης Αιτωλ/νίας διαμαρτύρονται για την πειθαρχική ποινή αργίας δύο μηνών που επιβλήθηκε στους κοινοτικούς συμβούλους.

ΠΡΟΕΔΡΟΣ (Απόστολος Κακλαμάνης):Εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις πρώτου κύκλου: 

Πρώτη στην ημερήσια διάταξη είναι η με αριθμό 27/16.10.96 επίκαιρη ερώτηση του Βουλευτή του ΠΑ.ΣΟ.Κ. κ. Δημητρίου Πιπεργιά προς τους Υπουργούς Ανάπτυξης, Εθνικής Οικονομίας, σχετικά με τη μεταβίβαση μέρους του πακέτου μετοχών της τσιμεντοβιομηχανίας "ΑΓΕΤ-ΗΡΑΚΛΗΣ" από την Εθνική Τράπεζα της Ελλάδος στον ιταλικό όμιλο της CONCRETUM και τη λήψη των αναγκαίων μέτρων προκειμένου να διατηρηθεί ο εθνικός έλεγχος της ΑΓΕΤ.

Η ερώτηση αυτή έχει ως εξής:

Το ιδιοκτησιακό καθεστώς της ΑΓΕΤ-ΗΡΑΚΛΗΣ βρίσκεται και πάλι στην επικαιρότητα. Σύμφωνα με δημοσιεύματα του Τύπου ολοκληρώθηκαν οι διαπραγματεύσεις μεταξύ της Εθνικής Τράπεζας και της CONCRETUM (διάδοχος της Calcestruzzi). Οι δυο πλευρές συμφώνησαν να οδηγήσουν την κοινοπρακτική εταιρεία "CAL-NAT" σε εκκαθάριση και ταυτόχρονα η Εθνική να μεταβιβάσει στον ιταλικό όμιλο των αναγκαίο αριθμό μετοχών προκειμένου να διαμορφωθεί πλειοψηφικό πακέτο μετοχών σε ποσοστό μεγαλύτερο του 50%.

Το ενδιαφέρον του ευρωπαϊκού καρτέλ τσιμέντου για έλεγχο του κλάδου είναι έντονο. Πρόσφατα είχαμε τη μεταβίβαση της εταιρείας "Τσιμέντα Χαλκίδας" στην CONCRETUM. Eίχε προηγηθεί συμφωνία της CONCRETUM με την εταιρεία "ΤΙΤΑΝ" για την συνδιαχείριση των "Τσιμέντων Χαλκίδας".

Αν η "Εθνική Τράπεζα" προχωρήσει στη μεταβίβαση των καθοριστικών, για την απόκτηση του πλειοψηφικού πακέτου, μετοχών της ΑΓΕΤ στην CONCRETUM, τότε διαμορφώνονται στον κλάδο συνθήκες ολιγοπωλίου, με απρόβλεπτες συνέπειες τόσο στον κλάδο όσο και στην τιμή του τσιμέντου.

Η Κυβέρνηση οφείλει να εντάξει τις εξελίξεις που σημειώνονται στο χώρο της τσιμεντοβιομηχανίας σε ένα γενικότερο σχεδιασμό και να παρέμβει στη Διοίκηση της Εθνικής -την οποία άλλωστε διορίζει- για να αποτραπεί η μεταβίβαση των μετοχών της ΑΓΕΤ και έτσι να διατηρηθεί ο Εθνικός 'Ελεγχος πάνω σ'αυτήν τη μεγάλη και κερδοφόρα τσιμεντοβιομηχανία (τα καθαρά της κέρδη για το Α' εξάμηνο του 1996 έφτασαν στα 5,1 δισ. δραχμές).

Οι εργαζόμενοι με ανησυχία παρακολουθούν τις εξελίξεις αυτές και επισημαίνουν ότι το σενάριο της Εθνικής Τράπεζας για την τσιμεντοβιομηχανία μπορεί να προσφέρει βραχυπρόθεσμα κέρδη στην Τράπεζα, δεν εξασφαλίζει όμως τα συμφέροντα των εργαζομένων, της Εθνικής Οικονομίας και γενικότερα του Ελληνικού Λαού.

Μετά τα παραπάνω ερωτώνται οι αρμόδιοι Υπουργοί:

Θα παρέμβει και πότε η Κυβέρνηση στη Διοίκηση της Εθνικής Τράπεζας προκειμένου να διατηρηθεί ο Εθνικός 'Ελεγχος της ΑΓΕΤ;

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, όσον αφορά το εισαγωγικό μέρος της ερώτησης αυτής θα ήθελα να κάνω δυο παρατηρήσεις. Πρώτον, ότι δεν ισχύει το ότι ολοκληρώθηκε κάποια τέτοιου είδους διαπραγμάτευση ανάμεσα στην ΕΤΕ και στην CONCRETUM ώστε να πωληθούν οι μετοχές αυτές.

'Εχουμε απαντήσει και άλλη φορά. Δεν έχει ξεκινήσει καν αυτή η διαπραγμάτευση και υπήρχε ένα νομικό πρόβλημα ερμηνείας της σύμβασης που είχε υπογραφεί τότε.

'Οσον αφορά το δεύτερο σημείο του εισαγωγικού μέρους, που αναφέρεται στα ολιγοπώλια, πρέπει να πούμε ότι στη Χώρα μας παραδοσιακά έχει διαμορφωθεί ένας μικρός αριθμός μεγάλων επιχειρήσεων στα τσιμέντα. 'Ηταν πάντοτε δύο ή τρεις επιχειρήσεις, όπως συμβαίνει και στις περισσότερες χώρες της Ευρώπης, μια και οι βιομηχανίες αυτές έχουν πολύ διαφορετική διάρθρωση από αντίστοιχες βιομηχανίες άλλου τύπου, όπως είναι τροφίμων ποτών κλπ.

 

Σε κάθε περίπτωση όμως από το 1995 έχει ψηφισθεί νόμος ο οποίος αντιμετωπίζει αυτό το πρόβλημα των ολιγοπωλίων με τη λειτουργία της ανεξάρτητης ειδικής αρχής ανταγωνισμού, η οποία ελέγχει και το θέμα των συγκεντρώσεων με δυνατότητα παρέμβασης και δυνατότητα επιβολής προστίμων. 'Αρα αυτή η ανεξάρτητη διοικητική αρχή μπορεί να αντιμετωπίσει αυτό το θέμα, αυτόν το φόβο της δημιουργίας ολιγοπωλίου.

'Οσον αφορά τώρα τη συγκεκριμένη ερώτησή σας, η ΕΤΕ δεν πρόκειται να προχωρήσει σε καμιά απόφαση εάν δεν έχει την προηγούμενη συγκατάθεση της Κυβέρνησης. Αλλά θα τονίσω ότι η οποιαδήποτε διαπραγμάτευση ξεκινάει με τον όρο, ότι η ΕΤΕ θα διατηρήσει στο απόλυτο τα δικαιώματα που έχει σήμερα. Και όπως ξέρετε, ένα από τα δικαιώματα αυτά, εκτός από τον τρόπο συμμετοχής στο διοικητικό συμβούλιο, είναι και η δυνατότητα να βάζει βέτο σε θέματα υψίστης σημασίας.

ΠΡΟΕΔΡΟΣ (Απόστολος Κακλαμάνης): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρία Υπουργέ, αγαπητοί συνάδελφοι, το θέμα των Τσιμέντων της ΑΓΕΤ-ΗΡΑΚΛΗΣ έχει επικαιρότητα και έχει μια πολύ μεγάλη σημασία. 'Εχει απασχολήσει δε την Ολομέλεια της Βουλής κατ' επανάληψη. Είναι πρόσφατες οι αποφάσεις της Βουλής τόσο για την παραπομπή σε Ειδικό Δικαστήριο όσο και για την αναστολή, αλλά και νωπές είναι ακόμα οι σχετικές διακηρύξεις του ΠΑ.ΣΟ.Κ. για το θέμα.

Το πρόβλημα που τίθεται είναι, εάν θα επιτρέψουμε να γίνει αφελληνισμός του κλάδου. Εάν δηλαδή παραχωρηθεί το πλειοψηφικό πακέτο των μετοχών, που σήμερα ελέγχεται από την ΕΤΕ, άλλες Τράπεζες και τους μικρομετόχους στην CONCRETUM η οποία ταυτόχρονα ελέγχει και συνδιαχειρίζεται τα τσιμέντα Χαλκίδας. Αν θα επιτρέψουμε να ελέγχεται από τους Ιταλούς τη στιγμή που γνωρίζουμε ότι πίσω από την CONCRETUM υπάρχει η ΙΤΑΛΤΣΙΜΕΝΤΙ. Αν δηλαδή θα επιτρέψουμε να μπει πολύ βαθιά μέσα στη ντόπια παραγωγή και στην εσωτερική αγορά το καρτέλ του τσιμέντου. Το θέμα είναι υψίστης πολιτικής σημασίας. Δεν είναι ζήτημα το τι κάνει η ΕΤΕ και πώς θα διασφαλίζεται η συμμετοχή της στη διοίκηση της εταιρείας κάτω από τις καινούριες συνθήκες που το πλειοψηφικό πακέτο των μετοχών θα έχει η CONCRETUM. Θα επιτρέψουμε μία τέτοια εξέλιξη; Εδώ ισχύει ο κανόνας ότι πρέπει να αποφασίσει η Κυβέρνηση και η ΕΤΕ να εκτελέσει. Δε θα πρέπει να γίνει το ανάποδο, ότι η οικονομία θα αποφασίσει και ότι εμείς οι πολιτικοί στο επίπεδο του Κοινοβουλίου, αλλά και της Κυβέρνησης, θα πρέπει να εκτελέσουμε.

Είναι, λοιπόν, πολύ σημαντικό. Οι εργαζόμενοι έχουν εκδηλώσει έντονες ανησυχίες. Πράγματι, συγκροτείται ολιγοπώλιο στο χώρο με απρόβλεπτες συνέπειες για την τιμή του τσιμέντου στο εσωτερικό και νομίζω ότι η Κυβέρνηση οφείλει να παρέμβει να σταματήσει η διαπραγμάτευση, που λέτε εσείς ότι δεν ολοκληρώθηκε, αλλά σε πάρα πολλά σημεία όπως φαίνεται από τα δημοσιεύματα του Τύπου έχει σχεδόν ολοκληρωθεί, σχεδόν τελειώσει.

ΠΡΟΕΔΡΟΣ (Απόστολος Κακλαμάνης): Η Υφυπουργός Ανάπτυξης κα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Δεν θα απαντήσουμε στα δημοσιεύματα του Τύπου. Επαναλαμβάνω ότι δεν υπάρχει ολοκλήρωση της διαπραγμάτευσης και θα επαναλάβω μετ' επιτάσεως, ότι η όποια απόφαση θα ληφθεί μετά από συνεννόηση φυσικά με την Ελληνική Κυβέρνηση, και με στόχο την εξυπηρέτηση των συμφερόντων των εργαζομένων, της ΕΤΕ, της τσιμεντοβιομηχανίας στη Χώρα μας και έχει πολύ μεγάλη σημασία να έχουμε μια υγιή τσιμεντοβιομηχανία στη Χώρα μας. Βέβαια η όποια συμφωνία, που θα έλεγα ότι είναι νωρίς να συζητήσουμε, θα γίνει σ' ένα συγκεκριμένο καμβά, διατηρώντας τα δικαιώματα παρέμβασης που έχει η ΕΤΕ σήμερα.

ΔΗΜΗΤΡΙΟΣ ΠΙΠΕΡΓΙΑΣ: Και στην τιμή του τσιμέντου;

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Φυσικά.

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε, κύριε συνάδελφε!

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Κύριε συνάδελφε, ξέρετε ότι στο Διοικητικό Συμβούλιο καθορίζονται τέτοια πράγματα και στο Διοικητικό Συμβούλιο η Εθνική Τράπεζα έχει τη δυνατότητα να βάλει βέτο.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου, είκοσι επτά μαθητές και δύο συνοδοί-καθηγητές από το ΣΤ' Γυμνάσιο Χαλανδρίου Ανατολικής Αττικής και είκοσι τέσσερις μαθητές και ένας συνοδός-καθηγητής από το Β' Γυμνάσιο Παλλήνης Ανατολικής Αττικής.

(Χειροκροτήματα από όλες τις Πτέρυγες).

Δεύτερη στην ημερήσια διάταξη επίκαιρη ερώτηση είναι η υπ'αριθμ. 41/21-10-96 του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με τις νέες αυξήσεις που πρόκειται να γίνουν στα τιμολόγια του Οργανισμού Τηλεπικοινωνιών Ελλάδος (Ο.Τ.Ε.).

Η ερώτηση του κ. Κωστόπουλου έχει ως εξής:

"Σε νέες αυξήσεις στα τιμολόγια του ΟΤΕ -και μάλιστα πολύ πάνω από τον πληθωρισμό- σχεδιάζει να προχωρήσει από το Γενάρη, η διοίκηση του Οργανισμού και η Κυβέρνηση επιδιώκοντας να αυξήσουν τα έσοδα του ΟΤΕ σε βάρος του εισοδήματος των εργαζομένων.

Αποτελεί πρόκληση για τους εργαζόμενους να καλούνται να πληρώσουν για μια ακόμα φορά ενώ η Κυβέρνηση με την πολιτική που εφαρμόζει και την πλήρη εναρμόνισή της στις εντολές της Ευρωπαϊκής 'Ενωσης προχωρά στο ξεπούλημα του κερδοφόρου Οργανισμού στο μεγάλο ιδιωτικό κεφάλαιο.

Επιπλέον, η Κυβέρνηση, σύμφωνα με νομοσχέδιο που δόθηκε στη δημοσιότητα πρόκειται να προχωρήσει στην αύξηση και των τελών κυκλοφορίας μέχρι 33% παρ'ότι είχαν αυξηθεί και πέρσι.

Ερωτάται ο κύριος Υπουργός με ποιο σκεπτικό καλούνται, για μία ακόμα φορά, οι εργαζόμενοι να πληρώσουν, αφού προεκλογικά το ΠΑ.ΣΟ.Κ. διακήρυσσε ότι δε θα επιβληθεί κανένας νέος άμεσος ή έμμεσος φόρος ή άλλο οικονομικό βάρος στους εργαζόμενους".

Ο Υφυπουργός Μεταφορών και Επικοινωνιών κ.Μανώλης Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ.Μεταφορών και Επικοινωνιών): Κύριε Πρόεδρε, ο ΟΤΕ ήδη έχει εκδώσει ένα δελτίο τύπου, στο οποίο έχει κάνει ανακοίνωση για την αύξηση των τελών από 1-1-97. Και έχει μία μεσοσταθμική αύξηση 4,6%, γιατί από την περίοδο που είχε ψηφιστεί ο 2257/94, είχε καθοριστεί πώς θα κυμανθούν οι αυξήσεις των τελών το 1995, το 1996 και το 1997, για να εξισορροπηθούν τα τιμολόγια και για να προσαρμοστεί σταδιακά το κόστος, όπως όριζε η ισχύουσα νομοθεσία.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ).

Επίσης, γίνεται και για να βελτιωθούν οι επενδύσεις και ο εκσυγχρονισμός του Ο.Τ.Ε. και συνεπώς ούτε είναι πάνω από τον πληθωρισμό, ούτε είναι ένας νέος φόρος. Είναι μία αναπροσαρμογή των τελών. Και αν δει κανείς κατά κονδύλια αυτές τις αυξήσεις και τις μειώσεις, δεν είναι όλες αυξήσεις. Γι'αυτό λέμε ότι η μέση αύξηση είναι 4,6%, διότι μειώνονται τα τέλη συνδέσεως από 50.000 στις 40.000, μειώνονται επίσης οι υπεραστικές συνδιαλέξεις, όπως μειώνονται και οι συνδιαλέξεις με Καναδά, Αυστραλία και Η.Π.Α.. Και αυξάνονται αντιστοίχως οι αστικές συνδιαλέξεις και οι συνδιαλέξεις με τις ευρωπαϊκές χώρες.

Συνεπώς, δε νομίζω ότι αυτά που ο συνάδελφος αναφέρει στην ερώτησή του για εντολές της Ευρωπαϊκής 'Ενωσης, για ξεπούλημα του Οργανισμού και για τιμές πολύ πάνω από τον πληθωρισμό, έχουν σχέση με την πραγματικότητα, τη στιγμή που ήδη όλες οι ρυθμίσεις αυτές είχαν προβλεφθεί 

 

από το ν. 2257/94. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο για να αναπτύξει την επίκαιρη ερώτηση.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε είναι προφανές ότι δε θα συμφωνήσουμε με τον κύριο Υπουργό, για τη μεσοσταθμική αύξηση. Σήμερα η τιμή είναι 10,20 στην αστική μονάδα και πάει 11,50. Βάλτε οποιονδήποτε που ξέρει να λογαριάζει απλά και θα καταλήξει στο πιο είναι το ποσοστό. Και δεν το ανατρέπει αυτό η μείωση στην οποία αναφέρθηκε ο κύριος Υφυπουργός. Δεν είναι μόνο τα τιμολόγια του Ο.Τ.Ε., που αυξάνονται και που υποστηρίζουμε βάσιμα, ότι αυτές οι αυξήσεις προοπτικά υπηρετούν αυτούς που προαλείφονται να βάλουν στο χέρι τον Ο.Τ.Ε..

'Εχουμε αυξήσεις στα ασφάλιστρα των αυτοκινήτων, στα διόδια, στα καύσιμα, στα τιμολόγια της Δ.Ε.Η., στα εισιτήρια, στα τσιγάρα κ.λπ. Οι ανατιμήσεις πέφτουν σαν το χαλάζι! Αυτές οι ανατιμήσεις, που βρίσκονται στη λογική της κυβερνητικής πολιτικής, αποτελούν τον πιλότο για την αύξηση όλων των τιμών των προϊόντων, δηλαδή για ένα τίναγμα της ακρίβειας δηλαδή για ένα χτύπημα του λαϊκού εισοδήματος, δηλαδή για διεύρυνση της φτώχειας στο Λαό.

'Εχει αντιληφθεί η Κυβέρνηση, ότι τόσο από την αύξηση των τιμολογίων του Ο.Τ.Ε., όσο και από την αύξηση των ασφαλίστρων, αλλά και όλες τις αυξήσεις που γίνονται, πού πάει η κατάσταση; 'Εχει αντιληφθεί ότι όλη αυτή η υπόθεση θυμίζει την παροιμία με το γάϊδαρο του Χότζα, που μόλις ξέμαθε να τρώει τίναξε τα πέταλα; 'Εχει αντιληφθεί την ηφαιστιακή κατάσταση που επικρατεί αυτήν την στιγμή στους εργαζόμενους ή επαναπαύεται στις δάφνες του 41%;

Η κατάσταση είναι πολύ σοβαρή, κύριε Υφυπουργέ, για να μου λέτε για μια ισοσταθμική αύξηση 4,6%. Πρέπει να απαντήσετε πολιτικά. Εσείς φαίνεται απαντάτε με την υποταγή στις επιλογές της Ευρωπαϊκής 'Ενωσης στις επιλογές της σύγκλισης, στις επιλογές του Μάαστριχτ. Αυτή είναι η ουσία. Και ο κόσμος δεν άκουσε τέτοια λόγια προεκλογικά από σας. 'Ακουσε άλλα πράγματα!

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Επειδή ο κύριος συνάδελφος αμφισβήτησε το 4,6 της μεσοσταθμικής αύξησης και αναφέρθηκε μόνο στην αύξηση της μονάδας συνδιάλεξης, από 10,20 σε 11,50, θα του πω ότι αυτό δε βγαίνει μόνο από αυτό το ποσοστό, γιατί οι αστικές συνδιαλέξεις αντιπροσωπεύουν το 28% της συνολικής κίνησης του τηλεφώνου, ενώ οι υπεραστικές συνδιαλέξεις, που μειώθηκαν σε ποσοστό 1,80%, αντιπροσωπεύουν το 48,5%.

Επίσης, είπα ότι οι ευρωπαϊκές συνδιαλέξεις αυξήθηκαν κατά 7%, ενώ οι συνδιαλέξεις στις Η.Π.Α., Καναδά και Αυστραλία μειώθηκαν κατά 18%. Αυτός ο μέσος όρος δείχνει το 4,6%. Είναι ακριβώς αυτό το ποσοστό.

ΠΡΟΕΔΡΕΥΩΝ (Παναγιώτης Σγουρίδης): Τρίτη στην ημερήσια διάταξη επίκαιρη ερώτηση πρώτου κύκλου είναι η υπ' αριθμ. 44/21-10-96, του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με την πορεία και το χρονοδιάγραμμα ολοκλήρωσης της μηχανοργάνωσης του Υπουργείου Οικονομικών.

Η επίκαιρη ερώτηση στο περιεχόμενό της έχει ως ακολούθως:

Η μηχανοργάνωση του Υπουργείου Οικονομικών είναι η βασική προτεραιότητα, για την αποτελεσματική λειτουργία των υπηρεσιών του, την εξυπηρέτηση του πολίτη και τον περιορισμό φαινομένων "συναλλαγών". Χωρίς αυτήν, οποιαδήποτε νομοθετική αλλαγή δεν είναι δυνατό να λύσει τα εκρηκτικά δημοσιονομικά προβλήματα.

Στην πρόσφατη προεκλογική περίοδο άλλωστε, ο Πρωθυπουργός δεσμεύθηκε για την κατάργηση των αντικειμενικών κριτηρίων στην επόμενη τετραετία, όταν θα έχει ολοκληρωθεί η μηχανοργάνωση του Υπουργείου Οικονομικών. Είναι σαφές ότι οι χρόνοι υλοποίησης πρέπει να είναι εκείνοι που θα επιτρέψουν τελικά τη χρηματοδότηση του έργου από το πρόγραμμα "ΚΛΕΙΣΘΕΝΗΣ", διαφορετικά τα κεφάλαια που θα απαιτηθούν, θα αυξηθούν σημαντικά.

Σύμφωνα με πρόσφατα δημοσιεύματα, αλλά και επισημάνσεις συνδικαλιστικών οργανώσεων (ΠΟΕ-ΔΟΥ- σύλλογος εγραζομένων ΚΕΠΥΟ), υπάρχουν σημαντικές καθυστερήσεις, αν όχι απραξία στην πρόοδο εργασιών του έργου αυτού και συγκεκριμένα στη δημιουργία του απαραίτητου λογισμικού, το οποίο αποτελεί βασική προϋπόθεση για την ολοκλήρωση του έργου ΤΑΧΙS, με ευθύνη των εταιριών INTRASOFT - SOGEI.

Ερωτάται ο κύριος Υπουργός Εθνικής Οικονομίας και Οικονομικών:

1. Ποια είναι η ακριβής κατάσταση της πορείας του έργου σήμερα;

2. Πώς θα αντιμετωπισθούν οι καθυστερήσεις του;

3. Μπορεί να προχωρήσει το έργο στο πλαίσιο της υφιστάμενης σύμβασης;

Θα γίνει η αναθεώρησή της ή θα αναζητηθούν νέες συνεργασίες;

4. Ποιο είναι το ακριβές χρονοδιάγραμμα υλοποίησης του έργου με βάση τη σημερινή κατάσταση;".

Ο Υφυπουργός Οικονομικών κ. Γεώργιος Δρυς έχει το λόγο για τρία λεπτά για να πρωτολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θέλω να ευχαριστήσω τον κ. Δραγασάκη για το περιεχόμενο της ερώτησης. Μας δίνει τη δυνατότητα να ενημερώσουμε το Κοινοβούλιο για ένα πολύ σημαντικό έργο, που είναι η πορεία του ολοκληρωμένου πληροφοριακού συστήματος φορολογίας -TAXIS- του Υπουργείου Οικονομικών.

Θέλω ευθύς εξ' αρχής να τονίσω, ότι το έργο TAXIS αποτελεί το μεγαλύτερο έργο πληροφορικής το οποίο σήμερα εκτελείται σε ολόκληρο τον Ελλαδικό Χώρο. Το έργο, κύριε συνάδελφε, είναι πολυσύνθετο και αποτελείται από τρία βασικά υποέργα. Αυτά θα συνθέσουν το πληροφορικό περιβάλλον, το οποίο θα οδηγήσει στην πλήρη αυτοματοποίηση των συναλλαγών μεταξύ των φορολογικών αρχών και των φορολογουμένων.

Ποια είναι η κατάσταση σήμερα, κύριοι συνάδελφοι, στο όλο έργο TAXIS: Θα τα πάρω ένα-ένα τα υποέργα, προκειμένου να κατανοήσετε τη σημερινή κατάσταση και να απαντήσω ευθέως στην ερώτηση του κ. Δραγασάκη.

Πρώτο είναι το έργο το οποίο αφορά την αγορά του κτιρίου ειδικών προδιαγραφών για την εγκατάσταση του κέντρου πληροφορικής του Υπουργείου Οικονομικών. Το έργο αυτό αγοράστηκε το Δεκέμβριο του 1995 και το διαχειρίζεται η Κτηματική Εταιρεία του Δημοσίου. Ο αρχικός του προϋπολογισμός έχει κόστος 5,1 δισ. δραχμές. Προχωρά με ικανοποιητικούς ρυθμούς η διαμόρφωση των χώρων, παρά το ότι η ελλιπής αρχική μελέτη μας επέβαλλε την αναθεώρησή της και την προσαρμογή της στις πραγματικές ανάγκες του TAXIS.

Δεύτερον, είναι η προμήθεια εξοπλισμού πληροφορικής για την υλοποίηση του ολοκληρωμένου πληροφοριακού συστήματος φορολογίας, του TAXIS. Eίναι συνολικού προϋπολογισμού 10,2 δισ. δραχμές και το έχει αναλάβει η εταιρεία BULL. Το έργο προχωρεί σύμφωνα με τους όρους της σύμβασης.

Τρίτο, είναι το έργο σχεδιασμός-υλοποίηση εφαρμογών του ολοκληρωμένου πληροφοριακού συστήματος φορολογίας συνολικού προϋπολογισμού 1.698.000.000 δραχμές, πλέον Φ.Π.Α., το οποίο αναπτύσσει η κοινοπραξία INTRASOFT-SOGEI με βάση τη σύμβαση η οποία υπογράφτηκε στις 7 Μαϊου 1993. Στο έργο αυτό βρίσκονται, κύριε συνάδελφε, και τα μεγαλύτερα προβλήματα.

Στο έργο αυτό υπάρχει ήδη σημαντική καθυστέρηση, η οποία οφείλεται στη διαφορά η οποία έχει ανακύψει μεταξύ του Υπουργείου Οικονομικών και της αναδόχου εταιρείας, σχετικά με το εργαλείο το οποίο πρέπει να χρησιμοποιηθεί για την ανάπτυξη των εφαρμογών.

Το Υπουργείο πράγματι, κύριοι συνάδελφοι, έκρινε ότι έπρεπε να προχωρήσει στην αλλαγή του τύπου του εργαλείου, δηλαδή από το NSDK2, να περάσουμε σε μια βελτιωμένη έκδοση που είναι το ΝΑΤ STAR. Αυτό έχει δημιουργήσει τα σημαντικά προβλήματα μεταξύ του Υπουργείου Οικονομικών και της αναδόχου εταιρείας, τα οποία ελπίζουμε ότι θα επιλυθούν.

Εκείνο το οποίο θέλω να πληροφορήσω τη Βουλή είναι ότι η πρώτη εφαρμογή η οποία έπρεπε να παραδοθεί τον Μάϊο του 1996 δεν έχει παραδοθεί ακόμη.

Θέλω να τονίσω, κύριοι συνάδελφοι, το εξής: Για την επιτυχή ολοκλήρωση του έργου, είναι προφανές ότι απαιτείται ο συντονισμός και η παράλληλη υλοποίηση όλων των επιμέρους υποέργων. Στον τομέα των εφαρμογών παρουσιάζονται σήμερα οι σημαντικότερες καθυστερήσεις και οι οποίες οφείλονται, όπως είπα και πριν, τόσο στις νέες απαιτήσεις τις οποίες εγείρει ο ανάδοχος, όσο βέβαια και στην πολυπλοκότητα του έργου.

Το Υπουργείο είναι υποχρεωμένο να λάβει όλα τα αναγκαία μέτρα για την επίλυση των προβλημάτων αυτών και τα οποία πάντοτε πρέπει να είναι μέσα στο πλαίσιο της σύμβασης, η οποία έχει καταρτιστεί και έχει γίνει αποδεκτή από τα δύο μέρη, διασφαλίζοντας το Ελληνικό Δημόσιο, προασπίζοντας τα συμφέροντα, αν θέλετε, των φορολογουμένων και ολόκληρου του Ελληνικού Λαού, αλλά κυρίως επιταχύνοντας τις διαδικασίες για την παράδοση των εφαρμογών, που είναι απαραίτητες για να μπορούμε να πούμε, ότι θα έχουμε ολοκληρωμένο πληροφοριακό σύστημα φορολογίας στο Υπουργείο Οικονομικών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο για δυο λεπτά.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κύριε Υπουργέ, ευχαριστώ για την απάντηση. Κατανοώ ότι μάλλον δεν είσαστε έτοιμος να απαντήσετε στο κρίσιμο θέμα. Υπάρχει μια σύμβαση που είναι "στον αέρα", υπάρχει μια διαμάχη Υπουργείου και εταιρείας. Εγώ δεν μπαίνω στη διαμάχη. Με ενδιαφέρει ότι το έργο πρέπει να προχωρήσει. Ξέρω ότι έχετε εισηγήσεις από υπηρεσιακούς παράγοντες. Μελετήστε, καταλήξτε κάπου σύντομα, ούτως ώστε όταν φέρετε την εισηγητική έκθεση του Προϋπολογισμού, να είναι σαφές το χρονοδιάγραμμα.

Το θέμα έχει μεγάλη σημασία. Την απάντηση αυτήν την περιμένουν οι εργαζόμενοι στο ΚΕΠΥΟ, και είναι ευτύχημα που οι εργαζόμενοι συμβάλλουν θετικά στο έργο αυτό. Το περιμένει η Ομοσπονδία Εφοριακών, η οποία είναι θετική για το έργο. Το περιμένει η κοινή γνώμη, αν κρίνουμε από το ενδιαφέρον που φαίνεται από δημοσιεύματα του Τύπου, όπως είναι ο "ΕΠΕΝΔΥΤΗΣ", η "ΕΛΕΥΘΕΡΟΤΥΠΙΑ" σήμερα, και άλλα.

Αξιοποιήστε, κύριε Υπουργέ, αυτό το ενδιαφέρον. Θα δώσω και μια γνώμη: Κάντε το αυτό κεντρική σας υπόθεση, διότι όποιος Υπουργός επιλύσει αυτό το πρόβλημα, πραγματικά θα του αναγνωριστεί ως ένα θετικό στοιχείο, άσχετα με το ότι έπρεπε να έχει λυθεί εδώ και χρόνια. Μόνο με την πληροφο-ρική στο Υπουργείο Οικονομικών μπορούμε να πατάξουμε τη φοροδιαφυγή. Μόνο με την πληροφορική στο Υπουργείο Οικονομικών θα εξοικονομήσουμε ανθρώπους, τους οποίους θα στείλουμε να κάνουν ελέγχους στις επιχει-ρήσεις και δεν θα χρειάζεται κάθε τόσο να μιλάμε για φορο-λογικά μέτρα τόσο άδικα και τόσο σκληρά για τους εργαζόμενους, σαν αυτά που φοβάμαι ότι και φέτος θα μας απασχολήσουν.

Τελειώνοντας, θεωρώ ότι δεν πήρα απάντηση στο συγκεκριμένο θέμα, δηλαδή αν η Κυβέρνηση θα προχωρήσει σε αναθεώρηση της υπάρχουσας σύμβασης, ή εάν θα προχωρήσει σε καταγγελία και νέα σύμβαση. Εκείνο το οποίο εμείς συζητάμε είναι η απόφαση να είναι σύντομη.

Κύριε Υπουργέ, θα σας ενοχλώ ανά τρίμηνο ή πεντάμηνο, ζητώντας έκθεση προόδου επί του έργου.

Δεύτερον, πρέπει να υπάρξει δεσμευτικό χρονοδιάγραμμα. Ελπίζω η Κυβέρνηση να μπορέσει να τον φέρει στον προϋπολογισμό, ούτως ώστε να ξέρουμε πότε ακριβώς θα τελειώσει αυτό το έργο, του οποίου όλοι αναγνωρίζουμε τη σημασία. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Δραγασάκη.

Ο κύριος Υπουργός έχει το λόγο για δύο λεπτά, για να δευτερολογήσει.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, ο συνάδελφος κ. Δραγασάκης έκανε εποικοδομητική κριτική στο πρόβλημα, που έχει δημιουργηθεί με το TAXIS.

Θέλω να πω όμως, κύριε Δραγασάκη, για να το γνωρίζετε και εσείς ότι το στρατηγικό λάθος έγινε το 1992, όταν αποφασίστηκε να διασπαστεί το έργο σε δύο μεγάλες κατηγορίες, στο λογισμικό από τη μια μεριά και στο θέμα του εξοπλισμού -να το πω με ελληνική ορολογία- από την άλλη. 'Ετσι, ενώ έπρεπε αυτό να είναι ένα ενιαίο έργο τελικά δόθηκε σε δύο διαφορετικές εταιρίες και αυτό έχει σαν αποτέλεσμα αυτή τη στιγμή να καλείται το Υπουργείο Οικονομικών να λύσει πολύ σύνθετα προβλήματα, τα οποία αναφέρονται στη συμβατικότητα της εργασίας της μιας εταιρείας, σε σχέση με την προμήθεια των μηχανημάτων της άλλης εταιρείας. Αυτό ακριβώς είναι και η λυδία λίθος σήμερα, η οποία έχει οδηγήσει σ' αυτή την καθυστέρηση.

Το Υπουργείο Οικονομικών δεν είναι διατεθειμένο να αποστεί από τη σύμβαση, την οποία έχει υπογράψει. Το Υπουργείο Οικονομικών θα κάνει χρήση όλων των δικαιωμάτων που έχει για την προάσπιση των συμφερόντων του Δημοσίου.

Σας καλώ στο Υπουργείο να σας ενημερώσω λεπτομερειακά, γιατί δεν μπορώ σήμερα στον ελάχιστο χρόνο που έχω να σας αναπτύξω πλήρως τα προβλήματα και τις προτάσεις μας. Ελπίζω όμως ότι σύντομα θα καταλήξουμε με την INTRASOFT-SOGEI σε μία λύση, η οποία μπορεί να είναι, είτε η άμεση η επανέναρξη της ανάπτυξης των εφαρμογών ή θα πρέπει να επιλέξουμε την καταγγελία της σύμβασης. Αν δηλαδή πειστούμε ότι δεν μπορεί να προχωρήσει η συγκεκριμένη κοινοπραξία εταιρειών, τότε θα πάμε αναγκαστικά σε μία νέα σύμβαση, όπου αυτό όμως πρέπει να γνωρίζετε, κύριε Δραγασάκη, θα έχει σημαντικό οικονομικό κόστος αλλά και χρονική παράταση της ανυπαρξίας ολοκληρωμένου πληροφοριακού συστήματος φορολογίας στο Υπουργείο Οικονομικών. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Τέταρτη στην ημερήσια διάταξη είναι, η με αριθμό 30/17.10.96, επίκαιρη ερώτηση, του Βουλευτή του Δημοκρατικού Κοινωνικού Κινήματος κ. Γεωργίου Ρόκου, προς τους Υπουργούς Υγείας και Πρόνοιας, Εθνικής Οικονομίας και Οικονομικών, σχετικά με την οικονομική ενίσχυση των κρατικών νοσοκομείων για την εξόφληση των ληξιπρόθεσμων χρεών τους.

Η επίκαιρη ερώτηση έχει ως ακολούθως:

"Σημαντικές ελλείψεις σε αναλώσιμο υλικό παρατηρούνται σε όλα τα Κρατικά Νοσοκομεία της Χώρας, καθώς τα ληξιπρόθεσμα χρέη προς τους προμηθευτές ανέρχονται σε πολλά δισεκατομμύρια.

Η έλλειψη των απαραίτητων αυτών υλικών προκαλεί δυσλειτουργία στα νοσοκομεία, που αποβαίνει σε βάρος της παρεχομένης περίθαλψης στους ασθενείς.

Επειδή η Κυβέρνηση και προεκλογικά, αλλά και με τις προγραμματικές της δηλώσεις δεσμεύθηκε ότι θα διαθέσει κονδύλια για την Κοινωνική Πρόνοια, ερωτώνται οι κύριοι Υπουργοί εάν η Κυβέρνηση προτίθεται να διαθέσει τις απαιτούμενες επιχορηγήσεις στα νοσοκομεία για την εξόφληση των ληξιπρόθεσμων χρεών τους και αν ναι, πότε θα δοθούν αυτές".

Ο Υφυπουργός κ. Σκουλάκης έχει το λόγο για τρία λεπτά για να πρωτολογήσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, δεν υπάρχει καμία αμφιβολία, ότι οι ανεξόφλητες υποχρεώσεις των Νοσοκομείων του Ε.Σ.Υ. είναι υψηλές και ανέρχονται σήμερα στα 120 με 130 δισ. περίπου. Από αυτές το 70% είναι υποχρεώσεις που προέρχονται από καθυστερήσεις εξόφλησης κάτω του εξαμήνου. Αυτό είναι τουλάχιστον το ευχάριστο.

Τα χρέη αυτά, για να μην αναφέρω ότι είναι ταυτόσημα με την κοινωνική πολιτική που ασκεί η Πολιτεία στο χώρο της Υγείας, γιατί θα είναι υπερβολή, θα πω μόνο ότι ένα μεγάλο μέρος αυτών, οφείλεται σε αυτήν. Γιατί όπως και το νομοθετικό πλαίσιο σαφώς αναφέρει, η Υγεία είναι κοινωνικό αγαθό οφειλόμενο από την Πολιτεία προς τον 'Ελληνα πολίτη.

Η μοντέρνα οικονομική αρχή περί της ανταποδοτικότητας, ενώ είναι οικονομικά ορθή, στην περίπτωση της Υγείας που είναι αγαθό και όχι προϊόν δεν μπορεί να μην συνδυάζεται με την κοινωνική ανταποδοτικότητα.

Είναι γνωστό σε όλους μας, ότι δεν υπάρχει αντιστοιχία μεταξύ εισπραττομένου νοσηλείου προς το ημερήσιο κόστος νοσηλείας των νοσοκομείων μας, το οποίο ούτως ή άλλως είναι υψηλό και μπορεί και πρέπει να συμπιεστεί.

Η κατάσταση επιδεινώνεται, ιδιαίτερα τελευταία, με την εντελώς δωρεάν παροχή νοσοκομειακής περίθαλψης στους ανασφάλιστους, νομίμως ή παρανόμως, μόνιμα ή περιοδικά διαμένοντες αλλοδαπούς στην Ελλάδα.

Υπάρχει η εκτίμηση, η οποία όμως διερευνάται από το Υπουργείο, ότι το ύψος αυτής της δαπάνης -ακούστε το νούμερο- ανέρχεται στα 20 δισ.περίπου ετησίως. Ενόψει αυτής της κατάστασης, τόσο η προηγούμενη όσο και η παρούσα πολιτική ηγεσία του Υπουργείου Υγείας και Πρόνοιας προβληματίζεται για την ανεύρεση μέτρων, νομοθετικών και άλλων, για την αντιμετώπιση της κατάστασης αυτής, σε συνεργασία πάντα με τα συναρμόδια Υπουργεία Εργασίας και Κοινωνικών Ασφαλίσεων και Οικονομικών και στα πλαίσια της κυβερνητικής πολιτικής που δίνει προτεραιότητα στα θέματα της Υγείας και του κοινωνικού κράτους, γενικότερα.

Γι'αυτό πάντως που πρέπει να σας διαβεβαιώσω, αγαπητέ συνάδελφε, είναι ότι το Ε.Σ.Υ. θα σταθεί όρθιο και θα βελτιωθεί με τις όποιες παρεμβάσεις και θυσίες θα απαιτηθούν, στα πλαίσια πάντα της κοινωνικής πολιτικής, με άξονα τον κρατικό προϋπολογισμό και τις εκλογικεύσεις στον τομέα της οικονομικής διαχείρισης στο χώρο της Υγείας, τις οποίες είμαστε υποχρεωμένοι να πάρουμε και να επιφέρουμε σύντομα.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Ο κ. Ρόκος έχει το λόγο για δύο λεπτά.

ΓΕΩΡΓΙΟΣ ΡΟΚΟΣ: Κύριε Πρόεδρε, εγώ δεν πήρα απάντηση. Είδα απλώς διαπιστώσεις, θα έλεγα ωραιοποιημένες για το τι πραγματικά συμβαίνει. Ακριβώς επειδή συμβαίνει αυτό έγινε και η ερώτηση.

Πράγματι είναι μεγάλο το έλλειμμα. Η διαπίστωση η δική μας είναι ότι κάθε μέρα η δημόσια υγεία υποβαθμίζεται σε βαθμό τέτοιο που κάθε μέρα και νέοι επιχειρηματίες είναι έτοιμοι να στήσουν ιδιωτικές κλινικές, γιατί εκεί οδηγούμε δυστυχώς τα λαϊκά στρώματα. Και όλα αυτά σε μία εποχή που όλοι μας γνωρίζουμε ότι τα εισοδήματά τους συμπιέζονται καθοριστικά με τις επιλογές της λιτότητας που οι κυβερνήσεις ακολουθούν ιδιαίτερα τα τελευταία επτά χρόνια.

Σημασία έχει, έστω και με τη λογική -όχι πολιτικής σκέψης- της διαχείρισης που έχει επιλέξει η Κυβέρνηση τα τελευταία χρόνια, να έρθει τουλάχιστον ένας καλός διαχειριστής, γιατί ούτε αυτό κατάφερε να είναι.

Και δεν το καταφέρνει ούτε βλέποντας κανείς προϋπο-λογιστικά τις σκέψεις και τους στόχους που έχει βάλει. Γιατί εδώ πολύ φοβάμαι και έχουμε πληροφορίες, ότι οδηγούνται τα δημόσια νοσοκομεία στο τραπεζικό σύστημα, στις τράπεζες. Και έχω μια τελευταία πληροφορία ότι ακόμα και ο Ευαγγελισμός πήγε και πήρε ένα δάνειο 4,5 δισ. από την Τράπεζα και αυτό δημιουργεί καινούριους προβληματισμούς.

Γνωρίζει κανείς ότι οι τράπεζες -όλοι μας το ξέρουμε- λειτουργούν με τα δικά τους στοιχεία και τα δικά τους οικονομικά κριτήρια. Πού θα οδηγήσει αυτή η ιστορία; Μήπως μέσα από το τραπεζικό σύστημα σκέφτεται η Κυβέρνηση να χρηματοδοτήσει τους τόκους; Μήπως σιγά-σιγά πάει να μας βάλει το Εθνικό Σύστημα Υγείας στα πλοκάμια μιας νέας αδιέξοδης διαχείρισης; Τελικά, πρέπει να δει έστω και σε επίπεδο διαχειριστικής λογικής αυτό που πραγματικά συμβαίνει και τρομάζει και που δεν ερμηνεύεται. Δηλαδή, το κόστος ανά κλίνη στην Αττική που είναι 53.000 δρχ. στη Δυτική Ελλάδα ξεπετιέται στις 95.000 δρχ. στις νήσους κατεβαίνει στις 26.000 δρχ. και στα στρατιωτικά νοσοκομεία είναι 24.000 δρχ. Κανείς προβληματίζεται και λέει "μα, αν είναι δυνατόν να συμβαίνουν τέτοια πράγματα, να υπάρχουν τέτοιες διαχειριστικές ανισότητες".

Εδώ, πρέπει κανείς να καταλάβει ότι ο Προϋπολογισμός όπως συντάσσεται, αντί να αποτελεί ένα ολοκληρωμένο χρηματοπιστωτικό σχέδιο, καταλήγει τελικά να είναι μια απλή διαχειριστική λογική, η οποία και αυτή πάλι είναι αδιέξοδη.

Πρέπει να εκσυγχρονιστεί τελικά το Εθνικό Σύστημα Υγείας με σοβαρές αποφάσεις. Και πότε μπορεί να γίνει αυτό; Μπορεί να γίνει μόνον όταν μια κυβέρνηση αντιληφθεί ότι σε μια Χώρα, η ανάπτυξη συμβαδίζει με τη στήριξη της Παιδείας και της Υγείας.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Σκουλάκης έχει το λόγο για δύο λεπτά.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Δύο λόγια μόνο θα πω. Θα περίμενα από τον αγαπητό συνάδελφο -που καταλαβαίνω την αγωνία του και η οποία αγωνία του είναι και δική μας αγωνία και προβληματισμός- μια πιο συγκεκριμένη πρόταση τι θα μπορούσε κανείς να κάνει για να βελτιώσει την κατάσταση, η οποία δεν δημιουργήθηκε ασφαλώς στις είκοσι μέρες που είμαι εγώ Υπουργός ή στα τρία χρόνια τα προηγούμενα. Είναι μια κατάσταση που έχει δρομολογηθεί χρόνια τώρα. Νομίζω ότι είναι ένα πάρα πολύ σοβαρό θέμα. Μας απασχολεί σοβαρά και συνεργαζόμαστε με τα συναρμόδια Υπουργεία.

Αυτό που είπατε ότι έχει συναφθεί δάνειο μεταξύ του Ευαγγελισμού και κάποιων Τραπεζών, δεν είναι αληθές. Πράγματι, η προηγούμενη πολιτική ηγεσία, είχε σκεφθεί και το θέμα του δανεισμού, όχι μόνο για ένα νοσοκομείο, αλλά για περισσότερα νοσοκομεία. Δεν έχει αποκλεισθεί τίποτα. Βρισκόμαστε στη φάση της αναζήτησης λύσεων. Πάντως, σας διαβεβαιώνω ότι δεν θα υπάρξει πρόβλημα εύρυθμης λειτουργίας κανενός νοσοκομείου στη Χώρα μας. Θα βρούμε τρόπο να αντιμετωπιστούν τα όποια προβλήματα υπάρχουν.

ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω Δυτικά Θεωρεία, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου, σαράντα μαθητές και δύο συνοδοί-καθηγητές από το 2ο Γυμνάσιο Παλλήνης Ανατολικής Αττικής.

( Χειροκροτήματα )

Ο Βουλευτής Μαγνησίας της Νέας Δημοκρατίας κ.Αθανάσιος Νάκος, παρακαλεί να του χορηγηθεί ολιγοήμερη άδεια απουσίας του στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Επίκαιρες ερωτήσεις δευτέρου κύκλου:

Πρώτη στην ημερήσια διάταξη είναι η με αριθμό 28/16.10.96, επίκαιρη Ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τους Υπουργούς Εθνικής Παιδείας και Θρησκευμάτων σχετικά με τις διατροφικές συνήθειες των μαθητών στα σχολικά κυλικεία και τη λήψη των αναγκαίων μέτρων για την προστασία τους.

Η επίκαιρη ερώτηση, έχει ως ακολούθως:

"Η νέα γενιά ταϊζεται με βιομηχανικά σκουπίδια αλλά και ανεξέλεγκτα προϊόντα της πρωτογενούς παραγωγής, επιβα-ρημένα με φυτοφάρμακα. Μέσα σε ένα περιβάλλον άγνοιας, απουσίας εκπαίδευσης και ενημέρωσης, αλλά και εγκλημα-τικών ανοχών όχι μόνο της Πολιτείας αλλά και των γονέων.

'Ηρθε ο καιρός να συνειδητοποιήσουμε ότι περισσότερα παιδιά θα πεθάνουν από τη ζάχαρη παρά από τα ναρκωτικά και το AIDS. H πολιτική της αντικατάστασης της διατροφής με το τάισμα είναι μια πραγματικότητα.

Το παιδί, πρέπει να προστατεύεται από τη σύγχρονη επίθεση των εξουσιαστών της οικονομίας που γίνεται σε βάρος των καταναλωτών.

Δεν πρέπει να θυσιάζουμε την υγεία στο βωμό της κατανάλωσης.

'Ηλθε ο καιρός για τη χάραξη μιας εθνικής διατροφικής πολιτικής στην υπηρεσία της δημόσιας υγείας, της εθνικής οικονομίας και του πολιτισμού.

Ερωτώνται οι κύριοι Υπουργοί: Τι μέτρα θα λάβει η Κυβέρνηση μετά το σάλο που έχει ξεσπάσει σχετικά με τις διατροφικές συνήθειες των μαθητών στα σχολικά κυλικεία;"

Ο Υφυπουργός Εθνικής Παιδείας και Θρησκευμάτων κ.Ανθόπουλος έχει το λόγο για τρία λεπτά.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κυρία και κύριοι συνάδελφοι, αν η ευαισθησία εκδηλώνεται μόνο με φραστικές εξάρσεις και υπερβολές, τότε πραγματικά θα αντιπαρέλθω να σχολιάσω το ύφος της επίκαιρης επερώτησης. Αλλά, νομίζω, ότι η ευαισθησία εκδηλώνεται, κυρίως, με πράξεις και δράσεις. Αυτό έκανε και η Πολιτεία στο θέμα της διατροφής τουλάχιστον, των παιδιών μέσα στα σχολεία.

Με κοινές υπουργικές αποφάσεις, γιατί εδώ η ευθύνη δεν είναι αποκλειστικά του Υπουργείου Παιδείας, αλλά και παράλληλα του Υπουργείου Υγείας και Πρόνοιας και παράλληλα του Υπουργείου Εσωτερικών. Αφ' ενός, λοιπόν, ρυθμίστηκε το θέμα της λειτουργίας των κυλικείων στα σχολεία με τη σύμπραξη όχι μόνο παραγόντων της σχολικής ζωής, αλλά και της τοπικής κοινωνίας. Συνεστήθη Σχολική Επιτροπή, που είναι Νομικό Πρόσωπο Δημοσίου Δικαίου, στην οποία συμμετέχει ο διευθυντής της σχολικής μονάδας, γονείς και εκπρόσωποι των παιδιών, και απ' αυτή συγκροτείται Επιτροπή Ελέγχου που ελέγχει και τη λειτουργία, αλλά και το είδος εκείνων των προϊόντων που τίθενται σε κατανάλωση για τα παιδιά.

Πραγματικά σύμφωνα, με άλλη υπουργική απόφαση του Υπουργείου Παιδείας και του Υπουργείου Υγείας και Πρόνοιας, έχει καθορισθεί ποια είναι εκείνα τα προϊόντα, ποια είναι εκείνα τα είδη που διατίθενται στα παιδιά και ότι απαγορεύεται η διάθεση οποιαδήποτε άλλου προϊόντος.

Επειδή, κατά σύμπτωση, αυτή η κοινή υπουργική απόφαση υπεγράφη από το σημερινό Πρόεδρο της Βουλής τον κ. Κακλαμάνη το Μάιο του 1989 όταν ήταν Υπουργός Υγείας και Πρόνοιας και τον τότε επίσης Υπουργό Παιδείας Γεώργιο Παπανδρέου και είναι γνωστή η ευαισθησία, τουλάχιστον, του κ. Κακλαμάνη σχετικά με θέματα διατροφής, επιτρέψτε μου να σας διαβάσω ποια είναι αυτά τα προϊόντα, ποια είναι αυτά τα είδη που επιτρέπεται να πωλούνται από τα κυλικεία. Αν βρείτε σεις κάποιο "βιομηχανικό σκουπίδι" ή "ανεξέλεγκτο προϊόν πρωτογενούς παραγωγής", πραγματικά υπογραμμίστε το και παρατηρείστε με. Ακούστε τι αναφέρει: Σάντουιτς και τοστ, σάντουιτς με τυρί (τοστ με τυρί, προαιρετική η προσθήκη μαργαρίνης και εποχιακών λαχανικών, τομάτα μαρούλι) ψωμί τύπου 90%, τυριά ελληνικής παραγωγής, κουλούρι-σιμίτιο, σταφιδόψωμο σε ατομική συσκευασία, φρυγανιές σε μικρή συσκευασία, γάλα παστεριωμένο σε μικρή συσκευασία, γιαούρτι χωρίς ζάχαρη ή άλλες προσμίξεις, φρούτα εποχής πλυμένα και τυλιγμένα σε σελοφάν, φυσικοί χυμοί φρούτων χωρίς ζάχαρη -ακούστε, κυρία Ανουσάκη, γιατί λέτε ότι τα παιδιά δεν θα πεθάνουν από AIDS αλλά από ζάχαρη- ξηροί καρποί, τυρόπιτα, σπανακόπιτα πολύ καλής ποιότητος, τσάι και λοιπά αφεψήματα, καφές μόνο για το προσωπικό.

Με ετήσιες εγκυκλίους τακτικής περιοδικότητας στην αρχή κάθε σχολικής χρονιάς, τόσο το Υπουργείο Παιδείας όσο και το Υπουργείο Υγείας και Πρόνοιας, ενημερώνουν για την τακτικότητα και αυστηρότητα των ελέγχων που πρέπει να διενεργούνται. Από εκεί και πέρα είναι θέμα και των παραγόντων της σχολικής ζωής και των παραγόντων της τοπικής κοινωνίας, τα παιδιά μας να διατρέφονται σωστά.

ΠΡΟΕΔΡΕΥΩΝ (Παναγιώτης Σγουρίδης): Η κα Ανουσάκη έχει το λόγο για δυο λεπτά.

ΕΛΕΝΗ ΑΝΟΥΣΑΚΗ: Κύριε Υπουργέ, με προκαλέσατε. Βιομηχανικά σκουπίδια. Μάλιστα σπουπίδια είναι αυτά που διαφημίζονται από την τηλεόραση και αυτά που πωλούνται και που όπως, ίσως ξέρουμε, δεν γίνονται συνήθως σωστοί υγειονομικοί έλεγχοι. Πρώτα-πρώτα σας παρακαλώ μη με προκαλείται, γιατί ήμουν επί δώδεκα χρόνια πρώτη δημοτική σύμβουλος στο Δήμο Αθηναίων. Δεύτερον, είπατε τα ίδια ακριβώς που είχε πει ο κ. Πετσάλνικος στη συνεδρίαση της 6ης Δεκεμβρίου του 1994. Δεν σας ψέγω προσωπικά. Δεν λέω ότι ο ν. 2089 είναι καλός ή κακός, αλλά αυτό που μας 
ενδιαφέρει είναι, τι γίνεται με αυτά τα κυλικεία.

'Ολα αυτά είναι καλά, είναι σωστά; Εδώ είναι ο κ. Σκουλάκης και πρέπει να του πω, ότι ακόμη και σήμερα μέσα στα σχολεία ή έξω από τα σχολεία, πωλούνται ναρκωτικά υπό μορφή καραμέλας. Μας ακούν και τα παιδιά.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): 'Οχι τέτοια πράγματα.

ΕΛΕΝΗ ΑΝΟΥΣΑΚΗ: Σας παρακαλώ, αφήστε με να ολοκληρώσω, γιατί γίνεται μια εκμετάλλευση του παιδιού, κυρίες και κύριοι συνάδελφοι. Πότε είσαστε, κύριε Ανθόπουλε, Υπουργός Οικονομίας, πότε Υπουργός Εμπορίου. Τα λέτε πάρα πολύ καλά, αλλά δε γίνεται μια σύνδεση σ' όλα αυτά. Διαφημίζονται παιχνίδια καταστροφικά, παιχνίδια-θάνατος, τροφές χαλασμένες και μου λέτε τώρα "δεν ξέρω, πώς εφαρμόζεται ο νόμος και οι υγιειονομικές διατάξεις, γίνεται έτσι κι έτσι". Οι διαδικασίες δεν τηρούνται και είμαστε υποχρεωμένοι να διασφαλίσουμε το μέλλον αυτών των παιδιών. Δεν έχω περισσότερη ευαισθησία από σας. Και εγώ αγωνίζομαι όπως και εσείς. Ταμπουρώνεσθε όμως πίσω από νόμους και υπουργικές αποφάσεις και δεν βλέπουμε την ουσία.

Καταγγέλθηκε ότι στα κυλικεία πωλούνται χαλασμένες τροφές. Πέστε μου τι κάνουμε; Πάμε στη νομαρχία, πάμε στην υγειονομική επιτροπή. Εγώ θα επαναφέρω όλες τις εξήντα-εβδομήντα επίκαιρες ερωτήσεις για να δούμε τι έχει γίνει. Ενώνω μαζί με σας τη φωνή μου και σας παρακαλώ, μη με ψέγετε, κύριε Υπουργέ. Ξέρετε τη φιλία και την ευαι-σθησία που έχω και στην πολιτική σας ιστορία. Αλλά έχουμε και εμείς δικαίωμα να κάνουμε κοινοβουλευτικό έλεγχο.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ. 

ΕΛΕΝΗ ΑΝΟΥΣΑΚΗ: Ξέρετε, κύριε Πρόεδρε, ειλικρινά, με τι σεβασμό προς όλους και με τι ταπεινότητα κάνω αυτό που κάνω, είμαι και κυβερνητική Βουλευτής.

Ο κ. Σκουλάκης να μη θυμώνει. Τι έγινε με τα ναρκωτικά; Σήμερα καταγγέλουν οι δημοσιογράφοι "Ναρκωτικά στα σχολεία υπό μορφή καραμέλας". 'Επρεπε να θέσει το θέμα και χωρίς να υπάρχει επίκαιρη ερώτηση.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά για να δευτερολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Θα ήθελα να υπογραμμίσω, ότι δεν είχα καν την πρόθεση να θίξω την αγαπητή συνάδελφο. Απλούστατα με έναν άλλο τρόπο υπογράμμισα την ευαισθησία της. Αλλά από τη στιγμή κατά την οποία εντοπίζει ευθύνες στο Υπουργείο Υγείας- Πρόνοιας και στο Υπουργείο Παιδείας για το τι γίνεται στα κυλικεία, η απάντηση δεν μπορεί να είναι άλλη, από το τι μέτρα έχει λάβει ή τι μέτρα προτίθεται να λάβει μια κυβέρνηση. Και τα μέτρα που έχει λάβει είναι νομοθετικά και ελεγκτικά.

Από κει και πέρα, όμως, να καταλάβουμε, αγαπητοί μου συνάδελφοι, ότι και η κοινωνία πρέπει να αυτοαμύνεται. 'Οταν υπάρχουν νόμοι, υπάρχουν επιτροπές, υπάρχουν έλεγχοι, αλλά όλοι οι άλλοι παράγοντες της καθημερινής ζωής κλείνουν τα μάτια, δεν καταγγέλουν, δεν ενεργοποιούνται, φταίει η Πολιτεία, φταίει η κυβέρνηση;

Αν ο διευθυντής της σχολικής μονάδας, οι εκπρόσωποι του Συλλόγου Γονέων και Κηδεμόνων, οι εκπρόσωποι των μαθητών δεν καταγγέλουν τον κυλικειάρχη που παραβιάζει, πραγματικά, τη διάταξη αυτή ....

ΕΛΕΝΗ ΑΝΟΥΣΑΚΗ: Να παρέμβετε με μια εκπομπή στην τηλεόραση. 

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): ...την απόφαση αυτή του Υπουργείου Υγείας και Πρόνοιας, ποιος ευθύνεται; Ευθύνεται ο Υπουργός; Η θέλετε ο Υπουργός να πουλάει αυτός τα υγιεινά κουλούρια έξω από τα προαύλια των σχολείων;

ΕΛΕΝΗ ΑΝΟΥΣΑΚΗ: Το αποτέλεσμα ποιο είναι; 'Οτι αυτά πωλούνται.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Να ξέρετε να επιμερίζετε τις ευθύνες.

Εκείνο που θα ήθελα να πω, διότι εσείς γενικεύετε το θέμα 

είναι: Υπάρχει σήμερα διατροφική πολιτική για τα παιδιά; Εδώ να σας ενημερώσω ότι συνεργάζονται τα σχολεία, με εγκύκλιο και απόφαση του Υπουργείου Παιδείας, με επιστημονικούς και κοινωνικούς φορείς, αναπτύσσονται προγράμματα Aγωγής Yγείας μέσα στα σχολεία. Υπάρχει πιλοτικό πρόγραμμα που ξεκίνησε το 1996-1997 για την Aγωγή του Kαταναλωτή σε εκατόν τριάντα σχολεία. Και, φυσικά, ευαισθητοποιούνται οι μαθητές, ενθαρρύνονται στην απόκτηση των απαραίτητων γνώσεων για να αποκτήσουν σωστή καταναλωτική νοοτροπία. Αλλά πέραν αυτού σας ενημερώνω ότι, έχουν τοποθετηθεί από δώδεκα διευθύνσεις δευτεροβάθμιας και πρωτοβάθμιας εκπαίδευσης και εκπαιδευτικοί υπεύθυνοι για την Αγωγή Υγείας. Είναι όλα προγράμματα που κατατείνουν και στην προστασία της υγείας του παιδιού, αλλά και στη διαμόρφωση μιας σωστής καταναλωτικής νοοτροπίας, έτσι ώστε να τα προστατεύουν αποτελεσματικά από τις επιθέσεις, είτε της διαφήμισης είτε άλλων μέσων. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ας κρατήσουμε ότι από αυτήν τη σωστή επίκαιρη ερώτηση θα πρέπει και η Πολιτεία να κάνει μια αυστηρότερη εγκύκλιο και να επανέλθει προς όλους αυτούς που ασχολούνται με τη διατροφή στα κυλικεία, αλλά παράλληλα και οι πολίτες να διαφυλάξουν αυτό το οποίο πρέπει να διαφυλάττουν.

Δεύτερη επίκαιρη ερώτηση δευτέρου κύκλου της ημερήσιας διάταξης είναι η με αριθμό 43/21.10.96 του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με την έλλειψη εκπαιδευτικών στα Δημόσια Σχολεία Πρωτοβάθμιας και Δευτεροβάθμιας Εκπαίδευσης και τη λήψη των αναγκαίων μέτρων για τη στελέχωσή τους.

Η επίκαιρη ερώτηση έχει ως ακολούθως:

"Τα ψεύτικα τα λόγια τα μεγάλα, αποκαλύπτουν την κενότητα του περιεχομένου τους όταν αντιπαραβάλλονται με την πραγματικότητα, η οποία συχνά είναι εκρηκτική. Χαρακτηριστικό παράδειγμα αποτελεί η εκπαίδευση: 'Ολες οι κυβερνήσεις -μαζί και η σημερινή- ορκίζονται στην "Παιδεία" και με περισσό θράσος ισχυρίζονται, ότι αποτελεί το πρώτο μέλημά τους. Ωστόσο για άλλη μια φορά φέτος στα δημόσια σχολεία της πρωτοβάθμιας και δευτεροβάθμιας εκπαίδευσης χάνονται δεκάδες χιλιάδες διδακτικές ώρες, επειδή λείπουν εκπαιδευτικοί. Οι διορισμοί δεν επαρκούν, ενώ οι προσλήψεις αναπληρωτών από τη μία δεν καλύπτουν τις ανάγκες και από την άλλη αργούν απελπιστικά...

Ερωτάται ο κύριος Υπουργός, ποια είναι τα μέτρα που πρόκειται να πάρει η Κυβέρνηση και πότε, ώστε στα δημόσια σχολεία της πρωτοβάθμιας και δευτεροβάθμιας εκπαίδευσης:

α) Να διοριστεί επαρκής αριθμός εκπαιδευτικών και για το λόγο αυτό να περιληφθούν στο νέο κρατικό προϋπολογισμό τα αναγκαία αυξημένα κονδύλια;

β) Να χορηγηθούν άμεσα οι απαραίτητες πιστώσεις, για να προσληφθούν άμεσα όσοι αναπληρωτές χρειάζονται, προκειμένου να καλυφθούν οι κενές θέσεις εκπαιδευτικών;"

Ο κύριος Υφυπουργός έχει το λόγο για τρία λεπτά, για να πρωτολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κυρία και κύριοι συνάδελφοι, είναι η τέταρτη φορά μέσα σε τέσσερις ημέρες κοινοβουλευτικού ελέγχου, που απαντώ σε επίκαιρη ερώτηση του αυτού περιεχομένου. Αλλάζουν τα λόγια, τροποποιείται κάπως το ερώτημα, αλλά η ουσία είναι η ίδια. 

Έχω αναλύσει επανειλημμένως τα αίτια που προκάλεσαν την εκδήλωση αυτού του φαινομένου. Φτάσαμε, πραγματικά, σε έναν υπερβολικό αριθμό εξήμισι χιλιάδων περίπου κενών προς αναπλήρωση. Ως ένα μεγάλο βαθμό φταίνε και τα νέα μέτρα -θετικά μέτρα- για την εκπαίδευση, τα οποία βέβαια όπως σας είπα, αν και καλά, είχαν και κάποιες αρνητικές παρενέργειες με τη συγκεκριμένη αυτή εκδήλωση του φαινομένου. 'Οπως είπα, δεν υπήρξε ένας καλύτερος συντο-νισμός μεταξύ του Υπουργείου Παιδείας και του Υπουργείου Οικονομικών, ο οποίος, βέβαια, τώρα αντιμετωπίζεται. 'Ηδη το Υπουργείο Οικονομικών έχει δεχθεί από εμάς το σχετικό αίτημα. Είναι και θέμα διαδικασίας, γιατί πρέπει οι θέσεις και το αντίστοιχο κονδύλιo να εγκριθούν με απόφαση του Υπουργικού Συμβουλίου. Πιστεύω, ότι αύριο ή το αργότερο ως Δευτέρα, Τρίτη, θα δοθούν με προέγκριση και κατόπιν με έγκριση όλες οι αναγκαίες πιστώσεις, για να καλυφθούν τα κενά, τουλάχιστον για τους δύο τελευταίους μήνες του Νοεμβρίου - Δεκεμβρίου και μετά να πάρουμε το μεγάλο ποσό των εξίμισι χιλιάδων κενών, για να αντιμετωπίσουμε χωρίς κανένα πρόβλημα τα κενά για το υπολοιπόμενο σχολικό έτος.

Θα ήθελα, όμως, εδώ να κάνω και μία αναφορά και όσοι ξέρουν τα οικονομικά, θα καταλάβουν, ότι ο αριθμός των διοριζομένων σε οργανικές θέσεις εκπαιδευτικών αθροίζεται στον αριθμό των δημοσίων υπαλλήλων και, επομένως, υφίσταται τον κοινοτικό έλεγχο κι έτσι δεν μπορούμε να διορίσουμε όσους θέλουμε. Αυτό δεν σημαίνει, όμως, ότι κάθε φορά δεν μπορούμε να διορίζουμε μεγαλύτερο αριθμό εκπαιδευτικών συμπιέζοντας τον αριθμό των άλλων διοικητικών υπαλλήλων.

Αλλά από κει και πέρα, θα ήθελα να κάνω και μία διευκρί-νιση. Δεν σημαίνει, ότι η αύξηση του αριθμού των τακτικών διορισμών σε καθηγητές και δασκάλους συνεπάγεται την αυτόματη μείωση σε κενά αναπληρωτών. Αντίθετα, υπάρχει ένα στάνταρ ποσοστό της τάξεως του 7%, που λέει ότι όσο αυξάνονται οι κανονικοί διορισμοί, κατά 7%, αυξάνονται και τα κενά για αναπλήρωση. Και είναι εύλογο, γιατί στο μεγαλύτερο αριθμό διοριζομένων υπάρχει μεγαλύτερος αριθμός ασθενών, που παίρνουν αναρρωτικές άδειες, μεγαλύτερος αριθμός εγκύων που παίρνουν τις σχετικές άδειες, μεγαλύτερος αριθμός καθηγητών και δασκάλων που παίρνουν εκπαιδευτικές άδειες. 'Αρα, μη νομίζουμε ότι η μεγαλύτερη ευαισθησία στο θέμα των διορισμών λύνει το πρόβλημα των αναπληρωτών. 'Οχι. Αυτά τα δύο φαινόμενα θα συνυπάρχουν. Εξ άλλου, μην ξεχνάτε, ότι στην εκπαίδευση υπάρχουν και έκτακτα προγράμματα για τα οποία, για να εξασφαλίσουμε το ανθρώπινο δυναμικό που χρειαζόμαστε, κάνουμε και αυτές τις έκτακτες αναπληρώσεις.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο για δύο λεπτά.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρά τις φιλότιμες προσπάθειες του κυρίου Υφυπουργού να καθησυχάσει την κοινή γνώμη, την εκπαιδευτική κοινότητα για τα μεγάλα προβλήματα που υπάρχουν από την έλλειψη εκπαιδευτικού προσωπικού, όχι μόνο δεν μπορεί να υπάρχει οποιοσδήποτε εφησυχασμός, αλλά αντίθετα εντείνεται η ανησυχία μας.

Πριν απ' όλα το φαινόμενο των μεγάλων κενών δεν είναι φετινό φαινόμενο, όπως αναφέρθηκε ο κύριος Υφυπουργός στην τοποθέτησή του. Είναι χρόνιο πρόβλημα και μάλιστα με ανησυχία επισημαίνουμε ότι χρόνο με το χρόνο αυξάνει ο αριθμός των αναπληρωτών, ο αριθμός των ωρομισθίων σε σχέση με τους μόνιμους εκπαιδευτικούς, γεγονός που κατά τη γνώμη μας απορρέει και από τις προσπάθειες εφαρμογής των διατάξεων της λευκής βίβλου.

Δεύτερον, η κατάσταση αυτή έχει δημιουργήσει μιά πραγματικά εκρηκτική κατάσταση μέσα στην Παιδεία. Οδηγεί σε μια υποβάθμιση της δημόσιας εκπαίδευσης και γι' αυτό το λόγο το ΚΚΕ χαιρετίζει τις κινητοποιήσεις των συλλόγων των καθηγητών, των γονέων, των μαθητών για την άμεση κάλυψη αυτών των κενών που είναι μια από τις απαραίτητες προϋποθέσεις για την αναβάθμιση της δημόσιας εκπαίδευ-σης, εάν θέλουμε να προχωρήσουμε στην κατεύθυνση αυτή. 

Φυσικά, η κατάσταση αυτή δεν είναι κεραυνός εν αιθρία. Είναι αποτέλεσμα, όπως αναφέρθηκε και από τον κύριο Υφυπουργό, των μειωμένων κονδυλίων του περσινού προϋπολογισμού για το εκπαιδευτικό προσωπικό. 'Αλλωστε, το είχε επισημάνει το ΚΚΕ κατά την περσινή συζήτηση, όταν οι δαπάνες για έκτακτο προσωπικό σε ονομαστικές μόνο τιμές ήταν μειωμένες κατά 17,7% και αν βέβαια συνυπολογίσουμε τον πληθωρισμό ήταν πολύ μεγαλύτερες. 'Οταν ο κύριος Υπουργός την άνοιξη δήλωνε ότι θα προσλη-φθούν λιγότεροι μόνιμοι καθηγητές, λιγότεροι μόνιμοι δάσκα-λοι, θα έπρεπε ασφαλώς να είχε φροντίσει από τότε να βρει και τα απαραίτητα κονδύλια για τον διορισμό των εκτάκτων.

Γι' αυτό ακριβώς το λόγο υπογραμμίζουμε τις μεγάλες ευθύνες της Κυβέρνησης με την πολιτική που ακολουθεί και βέβαια παραμένει το καυτό ερώτημα, τι μέτρα προτίθεται να λάβει η Κυβέρνηση, ώστε να διορίσει επαρκή αριθμό μονί-μου εκπαιδευτικού προσωπικού. Γιατί γνωρίζουμε καλά, ότι μια τέτοια πολιτική έρχεται σε αντίθεση με τις δεσμεύσεις που έχει από το πρόγραμμα σύγκλισης στην Ευρωπαϊκή 'ένωση από τη Συνθήκη του Μάαστριχτ, που επιβάλλουν μια μείωση των δαπανών, όπως παραδέχεται και ο κύριος Υφυπουργός.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων.): Υποψιάζομαι ότι ο κύριος συνάδελφος δε θα ήθελε να προτρέψει την Κυβέρνηση να ανακαλέσει κάποια θετικά μέτρα για την εκπαίδευση για να λύσει αυτόματα το θέμα τω κενών. Διότι, αν αυτήν τη στιγμή πούμε, ότι δεν εφαρμόζουμε τη μείωση του μαθητικού πληθυσμού κατά τμήμα, που κάναμε από τριάντα πέντε σε τριάντα, θα έχουμε οπωσδήποτε καλύτερη αντιμετώπιση του προβλήματος των κενών και σε αίθουσες και σε αναπληρωτές. Εάν τυχόν αποσύρουμε το μέτρο της μείωσης των ωρών διδασκαλίας για τους έχοντες εικοσαετή και πέρα υπηρεσία καθηγητών, τότε, οπωσδήποτε, θα έχουμε και από εκεί εξασφαλίσει, μιλάμε για χιλιάδες, για χίλιους διακόσιους ογδόντα οκτώ για πεντακοσίους για δύο χιλιάδες.

Στην πρωτοβάθμια εκπαίδευση κάναμε την περασμένη χρονιά περισσότερους διορισμούς περίπου κατά χίλιους τριακόσιους και ωστόσο προέκυψε η ανάγκη τριων χιλιάδων αναπληρωτών. Είπα προηγουμένως ένα λογικό συσχετισμό, αλλά φαίνεται ότι δεν τον αποδέχεσθε. Δε δίνει λύση μόνο η αύξηση των οργανικά διορισμένων δασκάλων και καθηγητών. Χρειάζεται καλύτερη μηχανοργάνωση -είναι ένα από τα μέτρα τα οποία λαμβάνει ήδη το Υπουργείο Παιδείας-χρειάζεται καλύτερος επιτόπιος έλεγχος, διότι πολλοί προϊστάμενοι και διευθυντές γραφείων στην επαρχία "κάνουν πολιτική" και το υπογραμμίζω.'Ηδη, το Υπουργείο θα στέλνει επιτροπές για επιτόπιο έλεγχο και ελπίζουμε, ότι με τα νέα στελέχη της διοίκησης που θα αναδειχθούν με αξιοκρατικές διαδικασίες από τον Ιανουάριο του 1997 μέχρι και το Σεπτέμβριο του 1997 θα υπάρξει πραγματικά μια καλύτερη αποτύπωση των πραγματικών αναγκών σε δασκάλους και καθηγητές σε όλα τα σχολεία της Χώρας. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Τρίτη επίκαιρη ερώτηση της ημερήσιας διάταξης είναι η με αριθμό 37/21.10.96 του Βουλευτού του Συνασπισμού της Αριστεράς και της Προόδου, κ. Πέτρου Κουναλάκη προς τους Υπουργούς Εξωτερικών, Πολιτισμού, σχετικά με δημοσιεύματα εφημερίδων αναφερόμενα σε σχέδιο εκποίησης και ενοικίασης σε ιδιώτες δύο νησίδων των Βορείων Σποράδων.

Η επίκαιρη ερώτηση έχει ως ακολούθως:

"Σύμφωνα με δημοσιεύματα εφημερίδων υφίσταται σχέδιο εκποίησης και ενοικίασης σε ιδιώτες δύο νησίδων των Β. Σποράδων της Κυρά-Παναγιάς και της Σκάντζουρας, που αποτελούν μετόχια της Μονής Μεγίστης Λαύρας του Αγίου 'Ορους.

Ερωτώνται:

α)Ο Υπουργός Εξωτερικών αν αληθεύουν οι πληροφορίες που είδαν το φως της δημοσιότητας και 

β)Ο Υπουργός Πολιτισμού αν προτίθεται με δεδομένο το κάλος των δύο νησίδων και το αρχαιολογικό ενδιαφέρον της νησίδας της Κυρά-Παναγιά, να κηρύξει αυτές ως προστατευόμενο χώρο".

Εκ μέρους της Κυβέρνησης κατόπιν συνεννοήσεως θα απαντήσει ο Υφυπουργός κ. Ανθόπουλος.

Ορίστε, κύριε Υφυπουργέ, έχετε το λόγο για τρία λεπτά.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, και η Κυβέρνηση ό,τι γνωρίζει το γνωρίζει μόνο από τα δημοσιεύματα των εφημερίδων. Δεν έχει καμία άλλη πληροφορία και δεν έχει εκδηλώσει καμία τέτοια πρόθεση.

Πρώτα απ' όλα θα ήθελα να υπενθυμίσω, ότι η εκποίηση Αγιορειτικών μετοχίων διέπεται από το ν.1198/81, που προβλέπει πάντοτε συγκεκριμένη διαδικασία.

Η νήσος Κυρά-Παναγιά βρίσκεται μέσα στο χαρακτηρισμένο εθνικό θαλάσσιο πάρκο Β.Σποράδων και ο νόμος αυτός είναι από το 1952 αρμοδιότητος του ΥΠΕΧΩΔΕ.

Με αποφάσεις του Υπουργού Πολιτισμού έχουν ήδη κηρυχθεί ως αρχαιολογικοί χώροι στο νησί Κυρά-Παναγιά όλοι η θαλάσσια περιοχή και παραλιακή ζώνη 50 μέτρων στους όρμους Αγίου Πέτρου και Πλανήτη. Η 13η Εφορεία Προϊστορικών και Κλασσικών Αρχαιοτήτων και η Εφορεία Εναλίων Αρχαιοτήτων έχουν εντοπίσει στο νησί πλήθος σημαντικών ευρημάτων όλων των ιστορικών περιόδων, ρωμαϊκούς οικισμούς, κιβωτιόσχημους, τάφους των κλασσικών έως και των ύστερων ρωμαϊκών χρόνων οχυρωμένη ακρόπολη, ναυάγια κλασσικών και βυζαντινών χρόνων κ.λπ.

Εκκρεμεί ενώπιον του ΚΑΣ, του Κεντρικού Αρχαιολογικού Συμβουλίου και εισάγεται στη συνεδρίαση της 29ης Οκτωβρίου -τώρα- η συμπληρωματική κήρυξη ως αρχαιολογικού χώρου όλης της νήσου Κυρά-Παναγιάς του Δήμου Αλοννήσου, η οποία ταυτίζεται από τους ερευνητές με την Αρχαία Αλόννησο.

Οι αρμόδιες εφορείες προτείνουν, επίσης, προς το Κεντρικό Αρχαιολογικό Συμβούλιο να καθοριστεί το νησί ως ζώνη Α', δηλαδή, αδόμητη απολύτου προστασίας.

Για τα ζητήματα αυτά έχουν γίνει σαφείς δηλώσεις του Υπουργού Πολιτισμού πριν από μερικές ημέρες, στις 17-10.

Για το νησί Σκάντζουρα: Δεν έχει ακόμα ερευνηθεί από την Εφορεία Εναλίων Αρχαιοτήτων. Είναι, όμως, υπό έρευνα και εντάσσεται στο προστατευόμενο θαλάσσιο πάρκο των Β. Σποράδων, που προτείνεται από τις αρμόδιες εφορείες να κηρυχθεί στο σύνολό του αρχαιολογικός χώρος.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Κουναλάκης έχει το λόγο για δύο λεπτά.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, η απάντηση ήταν λίγο τυπική διότι εν τω μεταξύ εγώ επικοινώνησα με μοναχούς, με οικολογικές οργανώσεις της περιοχής και έχω ορισμένα πρόσθετα στοιχεία.

Κατ' αρχήν θέλω να πω στον κύριο Υπουργό, ότι η ζώνη αυτή με διάταγμα του 1992 ήδη έχει κηρυχθεί ως ζώνη Α' αυστηρής προστασίας -δεν είναι καινούριο το θέμα- αλλά παρόλα αυτά υπάρχουν ορισμένα γεγονότα, τα οποία είναι ανησυχητικά.

Πρώτον, το 1995 υπήρξε αίτηση από τους μοναχούς της Αγίας Λαύρας στην οποία ανήκουν τα δύο αυτά νησιά, για να υπάρξει διάνοιξη δρόμου στην Κυρά-Παναγιά και μόνο το δασαρχείο την τελευταία στιγμή ματαίωσε αυτήν την κίνηση.

Δεύτερον, στις 27-5-96 οχηματαγωγό ζήτησε άδεια να αποπλεύσει για Σκάντζουρα, προκειμένου να αποβιβάσει εκεί εξοπλισμό λατομείου μαρμάρων. Και ενώ το ΥΠΕΧΩΔΕ δεν έδειξε κανένα ενδιαφέρον, μπλόκαρε το Λιμεναρχείο, πάλι την τελευταία στιγμή, τον απόπλου.

Τρίτον, έχουν υπάρξει επισκέψεις στελεχών των επιχειρήσεων Λάτση, της EUROBANK και εκπροσώπων του τέως βασιλιά, προκειμένου να υπάρξουν εκεί στην περιοχή επενδύσεις πάρα πολύ υψηλές για τουριστική αξιοποίηση. Πρέπει να σας πω, ότι μόνο προ ημερών, όταν υπήρξε συνεδρίαση της Ιεράς Σύναξης εκεί της Μονής, επειδή υπήρξε αυτός ο θόρυβος συμφώνησε η πλειοψηφία των μοναχών να ματαιωθεί αυτή η ιστορία. 

Το χειρότερο, όμως, είναι, ότι τη μεγαλύτερη καταστροφή σ' αυτά τα δύο νησιά και κυρίως στα Σκάντζουρα επιφέρει ο ελληνικός στρατός. Ξέρετε ότι εκεί γίνονται συνεχώς από άγημα υποβρυχιακών καταστροφών, φοβερές ασκήσεις; 'Εχουν ανατιναχθεί παραλίες. Γίνονται ασκήσεις με πραγματικά πυρά με αποτέλεσμα να υπάρξουν πυρκαγιές και να καταστρέφονται ελαιώνες.

Αυτά είναι δυστυχώς τα πράγματα.Θέλω να καταλήξω με μερικές προτάσεις, για να μην μείνουμε στα τυπικά. Να γίνει αυτή η ανακήρυξη από το ΚΑΣ, να ενδιαφερθεί το ΥΠΕΧΩΔΕ πραγματικά, να υπάρξει συνεργασία με τις οικολογικές κινήσεις της περιοχής και πρέπει αμέσως να σταματήσουν εκεί τα γυμνάσια του στρατού, κύριε Υφυπουργέ, που κάνουν τη μεγαλύτερη καταστροφή.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο να δευτερολογήσει για δύο λεπτά, εφόσον το επιθυμεί. 

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Επαναλαμβάνω, ότι αυτές οι πληροφορίες δεν έρχονται από κυβερνητικό περιβάλλον, έρχονται από δημοσιογραφικό, ίσως, ενδιαφέρον, αλλά δεν αντικαθρεπτίζουν καμία υποψία τέτοιας κυβερνητικής πρόθεσης. Μπορεί οποιοιδήποτε να ενεργούν και να δρουν σε οποιαδήποτε κατεύθυνση, αλλά αυτό δε σημαίνει ότι η Κυβέρνηση, όπως πολύ σωστά παρατηρείτε και ζητάτε, δεν πρέπει να λάβει όλα εκείνα τα προληπτικά μέτρα, προκειμένου να διαφυλάξει αυτά τα νησιά. 'Ετσι, λοιπόν, υπογραμμίζει και τις προτάσεις σας, προκειμένου να διαφυλαχθούν, όπως έχει χρέος να το κάνει, αυτές οι περιοχές. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επικαίρων ερωτήσεων.

Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 11.26', λύεται η συνεδρίαση για την Τρίτη 29 Οκτωβρίου 1996 και ώρα 18.00', με αντικείμενο εργασιών του Σώματος Κοινοβουλευτικό 'Ελεγχο,σύμφωνα με την ημερήσια διάταξη.

 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ





 




