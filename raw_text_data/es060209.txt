ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΠΑ’

Πέμπτη 9 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Νικαίας, το 12ο Δημοτικό σχολείο Τρίπολης, το 1ο Τ.Ε.Ε. Θήβας και το 1ο Γυμνάσιο Κιάτου Κορινθίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 10 Φεβρουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων: 
i) σχετικά με την καθυστέρηση έκδοσης της Κοινής Υπουργικής Απόφασης για την κήρυξη της περιοχής των Κυθήρων ως σεισμόπληκτης κ.λπ., σελ.
ii) σχετικά με την κατασκευή του οδικού τμήματος των Τεμπών, της Εθνικής οδού Αθηνών-Λάρισας-Θεσσαλονίκης κ.λπ., σελ.
β) Προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων στήριξης των μικρομεσαίων πτηνοτρόφων κ.λπ., σελ.
γ) Προς τον Υπουργό Οικονομίας και Οικονομικών σχετικά με την υπογραφή της σύμβασης μεταξύ του Ελληνικού Δημοσίου και της Microsoft για την προμήθεια λογισμικού κ.λπ., σελ.
δ) Προς τον Υπουργό Εξωτερικών σχετικά με την εγκατάσταση πυρηνικών αντιδραστήρων στη Βουλγαρία κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής της πρότασης νόμου του Υπουργείου Οικονομίας και Οικονομικών: «Επίδομα θέρμανσης», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΟΓΟΣΚΟΥΦΗΣ Γ., σελ.
ΕΞΑΡΧΟΣ Β., σελ.
ΚΟΝΤΟΣ Α.,  σελ.
ΛΕΒΕΝΤΗΣ Α., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΤΥΛΙΑΝΙΔΗΣ Ε., σελ.
ΤΣΙΟΓΚΑΣ Δ., σελ.

Β. Επί της πρότασης νόμου του Υπουργείου Οικονομίας και Οικονομικών:
ΑΝΔΡΙΑΝΟΠΟΥΛΟΣ Α., σελ.
ΑΠΟΣΤΟΛΑΚΗ Μ., σελ.
ΒΛΑΤΗΣ Ι., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΖΗΣΗ Ρ., σελ.
ΚΑΛΟΓΗΡΟΥ Χ., σελ.
ΚΑΣΤΑΝΙΔΗΣ Χ., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΛΕΓΚΑΣ Ν., σελ.
ΛΙΑΝΗΣ Γ., σελ.
ΛΥΚΟΥΡΕΝΤΖΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΑΝΩΛΙΑ Χ., σελ.
ΜΠΕΝΑΚΗ-ΨΑΡΟΥΔΑ Α., σελ.
ΜΩΡΑΙΤΗΣ Α., σελ.
ΠΑΠΑΝΔΡΕΟΥ Γ., σελ.
ΠΑΠΑΝΤΩΝΙΟΥ Γ., σελ.
ΠΕΤΣΑΛΝΙΚΟΣ Φ., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΦΟΥΣΑΣ Α., σελ.
ΦΩΤΙΑΔΗΣ Α., σελ.


      
      
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΑ΄
      Πέμπτη 9 Φεβρουαρίου  2006
      
      Αθήνα, σήμερα στις 9 Φεβρουαρίου 2006, ημέρα Πέμπτη και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8 Φεβρουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Π΄ συνεδριάσεως του, της Τετάρτης 8 Φεβρουαρίου 2006, σε ό,τι αφορά την ψήφιση στο σύνολό του σχεδίου νόμου: «Σύσταση Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λάρισας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά,, με την οποία ο Δήμαρχος Ηρακλείου Κρήτης ζητεί οικονομική ενίσχυση, την έγκριση των μελετών αναστήλωσης των ενετικών τειχών και την ανάπλαση της Παλιάς Πόλης του  Ηρακλείου.
      2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά,, με την οποία ο Δήμαρχος Ηρακλείου Κρήτης ζητεί οικονομική ενίσχυση, την έγκριση των μελετών αναστήλωσης των ενετικών τειχών και την ανάπλαση της Παλιάς Πόλης του  Ηρακλείου.
      3) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά,, με την οποία ο Όμιλος Φιλάθλων Ηρακλείου Ποδοσφαιρική Ανώνυμος Εταιρεία ζητεί να κριθεί δίκαια η οικονομική του εξυγίανση.
      4) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία ο Δήμαρχος Ανατολικού Ζαγορίου ζητεί την εφαρμογή Ειδικού Αναπτυξιακού Προγράμματος για το Ανατολικό Ζαγόρι.
      5) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία ο Δήμαρχος Ανατολικού Ζαγορίου ζητεί την υπογραφή πενταετούς προγραμματικής σύμβασης μεταξύ της Ένωσης Δασικών Συνεταιρισμών Κόνιτσας – Ζαγορίου – Μετσόβου και της Δ.Ε.Η. για την προμήθεια στύλων.
      6) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία ο Πρόεδρος της Κοινότητας Μηλέας Νομού Ιωαννίνων ζητεί τη διατήρηση των θέσεων εργασίας στο Κ.Ε.Π. της Κοινότητάς του.
      7) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία ο Δήμαρχος Ανατολικού Ζαγορίου ζητεί τη σύσταση δύο θέσεων μόνιμου προσωπικού στο Κ.Ε.Π. του Δήμου του.
      8) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία η Ένωση Αστυνομικών Υπαλλήλων Νομού Ιωαννίνων ζητεί τη χορήγηση επιδόματος μετακίνησης στο προσωπικό του Αστυνομικού Τμήματος Μερτζάνης Ιωαννίνων.
      9) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία το Σωματείο Συμβασιούχων Κ.Ε.Π. Περιφέρειας Ηπείρου και Ιονίων Νήσων ζητεί να διατηρηθούν οι θέσεις εργασίας στα Κ.Ε.Π. της Ηπείρου.
      10) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά,, με την οποία το Τμήμα Ηπείρου του Τεχνικού Επιμελητηρίου Ελλάδος ζητεί τον επαναπροσδιορισμό των αντικειμενικών αξιών των ακινήτων στην περιοχή της Ηπείρου.
      11) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία ο Δήμαρχος Καστανοχωρίων Ιωαννίνων ζητεί να διατηρηθούν οι θέσεις εργασίας στο Κ.Ε.Π. του Δήμου του.
      12) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά,, με την οποία ο Σύνδεσμος Θεσσαλικών Βιομηχανιών ζητεί την έγκαιρη εκδίκαση και έκδοση απόφασης των φορολογικών δικαστηρίων.
      13) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά,, με την οποία ο Εμπορικός Σύλλογος Πτολεμαϊδας ζητεί την πάταξη του παράνομου εμπορίου που λυμαίνεται την Πτολεμαϊδα.
      14) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Σύλλογος Διπλωματούχων Μηχανικών Κοζάνης εκφράζει τις απόψεις του πάνω στο νέο σύστημα εισαγωγής στα Α.Ε.Ι., Τ.Ε.Ι. και τη λειτουργία των Ιδιωτικών Πανεπιστημίων.
      15) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά,, με την οποία ο Σύλλογος Διπλωματούχων Μηχανικών Κοζάνης ζητεί να γίνει η σιδηροδρομική παράκαμψη της Κοζάνης και η μεταφορά του σιδηροδρομικού σταθμού στα Κοίλα.
      16) Ο Βουλευτής B’ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά,, με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την καταβολή στα μέλη του οικονομικού επιδόματος.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά,, με την οποία η Νομαρχιακή Αυτοδιοίκηση Μαγνησίας ζητεί να δοθεί διπλή ιθαγένεια στους Βορειοηπειρώτες.
      18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά,, με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την υιοθέτηση πρότασης σχετικά με τη δημοσίευση των ισολογισμών Α.Ε. και Ε.Π.Ε. νησιωτικών περιοχών.
      19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά,, με την οποία ο Επιμελητηριακός Όμιλος Ανάπτυξης Ελληνικών Νησιών διαμαρτύρεται για την αύξηση της προκαταβολής φόρου σε επιχειρήσεις των νησιωτικών περιοχών.
      20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά,, με την οποία η Νομαρχιακή Αυτοδιοίκηση Μαγνησίας ζητεί την επιχορήγηση του Συνεταιρισμού Υποδηματοποιίας Βόλου του Κέντρου Ψυχικής Υγείας.
      21) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε αναφορά, με την οποία Ρεθυμνιώτες Ναυτικοί ζητούν την αναβάθμιση του ΕΓΟΝ Ρεθύμνης σε ΕΠΟΝ Ρεθύμνης.
      22) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Σωματείο Εργαζομένων στις εγκαταστάσεις επεξεργασίας λυμάτων Νομού Θεσσαλονίκης καταγγέλλει πως η εταιρεία Κ/Ξ Χριστόφορος Δ. Κωνσταντινίδης ΑΕ – Καρκανιάς Τεχνολογίας Περιβάλλοντος ΑΕ που έχει την ευθύνη λειτουργίας και συντήρησης του Βιολογικού Καθαρισμού Θεσσαλονίκης, καταστρατηγεί τα δημοκρατικά – συνδικαλιστικά δικαιώματα των εργαζομένων, παραβιάζει τους νόμους του κράτους και προσπαθεί να επιβάλει κανονισμούς εργασίας αναχρονιστικούς και παράνομους.
      23) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Περιβαλλοντικός Σύλλογος Κορωπίου διαπίστωσε πως σε εργαστηριακές αναλύσεις δείγματος ελαιολάδου που πάρθηκε από ελαιόδενδρα σε απόσταση 650 μέτρων από τη χωματερή Κορωπίου η περιεκτικότητα του ελαιολάδου σε διοξίνες είναι περίπου τρεις φορές πάνω από τη μέγιστη επιτρεπτή συγκέντρωση.
      24) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο Σύνδεσμος Σιδηροδρομικών Θεσσαλίας ζητεί την άμεση απόσυρση της απόφασης του Οργανισμού Σιδηροδρόμων Ελλάδας που καταργεί 20 θέσεις εργασίας σημαντικές για την ασφάλεια των εργαζομένων και με αρνητικές συνέπειες για την ανάπτυξη του σταθμού του Βόλου, τόσο στην επιβατική όσο και στην εμπορευματική κίνηση.
      25) Οι Βουλευτές Β’ Αθηνών και Α’ Θεσσαλονίκης κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα, κατέθεσαν αναφορά, με την οποία η «ΑΧΑΪΚΗ ΣΥΜΠΟΛΙΤΕΙΑ» καταγγέλλει την Ιερά Μονή Μεγάλου Σπηλαίου για την προσφυγή της στο ΣτΕ με την οποία ζητεί την ακύρωση της Πράξης Αναδάσωσης, έκτασης 561.028 τ.μ. του υγροβιότοπου της Στροφυλιάς που βρίσκεται στη θέση «Σαμαρέικα».
      26) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία η Ε΄ Εφορεία Προϊστορικών και Κλασσικών Αρχαιοτήτων ζητεί τη σύνταξη της σχετικής μελέτης και τη λήψη μέτρων προστασίας των μυκηναϊκών τάφων από τις επιπτώσεις των βροχοπτώσεων.
      27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία Οι Δήμοι Ζάρακας και Οινούντος Νομού Λακωνίας καθώς και ο Σύλλογος Εργαζομένων Ν.Α. Λακωνίας διαμαρτύρονται για τη μείωση των θέσεων εργασίας στα Κ.Ε.Π. των ανωτέρω Δήμων.
      28) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας, στο οποίο ζητείται να μην αλλάξει ο ασφαλιστικός φορέας των εργαζομένων στα νοσοκομεία.
      29) Ο Βουλευτής Β’ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία ο Πανελλήνιος Σύλλογος Διπλωματούχων Μηχανικών Ηλεκτρονικών Υπολογιστών και Πληροφορικής ζητεί τη θεσμοθέτηση πλαισίου λειτουργίας εγκαταστάσεων τηλεπικοινωνιών και πληροφορικής.
      30) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία ο Σύνδεσμος Ιδιοκτητών Φορτηγών Αυτοκινήτων διεθνών μεταφορών Γιαννιτσών και περιχώρων ζητεί τον έλεγχο της Ομοσπονδίας Φορτηγών Αυτοκινήτων Ελλάδος όσον αφορά στην έκδοση και χορήγηση δελτίων TIR.
      31) Ο Βουλευτής Β’ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία η Ένωση Μηχανικών Δημοσίων Υπαλλήλων Διπλωματούχων Ανώτατων Σχολών Κεντρικής Μακεδονίας ζητεί την ανάκληση της μετακίνησης συνδικαλιστικού στελέχους της.
      32) Ο Ε’ Αντιπρόεδρος της Βουλής και Βουλευτής Αχαϊας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β’ Πειραιώς κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία το Σωματείο Εργαζομένων Π.Γ.Ν. Πάτρας ζητεί την πρόσληψη προσωπικού, την κατάργηση των ράντζων κ.λπ..
      33) Οι Βουλευτές Α’ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία η Πανελλήνια Ένωση Μηχανικών Εμπορικού Ναυτικού ζητεί να καλυφθούν τα ελλείμματα των ασφαλιστικών ταμείων των ναυτικών με κρατική επιχορήγηση κ.λπ..
      34) Οι Βουλευτές Λέσβου και Α’ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών διαμαρτύρεται για την αύξηση της προκαταβολής φόρου σε επιχειρήσεις των νησιωτικών περιοχών.
      35) Οι Βουλευτές Λαρίσης και Μαγνησίας κ.  ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, αντίστοιχα, κατέθεσαν αναφορά, με την οποία η Ένωση Ασφαλιστικών Πρακτόρων Κεντρικής Ελλάδας διαμαρτύρεται για την αύξηση του ΜΣΚΚ όσον αφορά  στο επάγγελμα του ασφαλιστικού πράκτορα.
      36) Οι Βουλευτές Β’ και Α’ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Ομοσπονδία Βιοτεχνικών Σωματείων Αθήνας διαμαρτύρεται για την αύξηση των Μοναδικών Συντελεστών Καθαρού Κέρδους.
      37) Οι Βουλευτές Β’ και Α’ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Ομοσπονδία Εστιατορικών και Συναφών Επαγγελμάτων διαμαρτύρεται για την αύξηση των Μοναδικών Συντελεστών Καθαρού Κέρδους.
      38) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία το Εργατοϋπαλληλικό Κέντρο του Νομού Λάρισας ζητεί την καταβολή επιδόματος θέρμανσης στους χαμηλόμισθους κ.λπ.
      39) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία ο Πρόεδρος της Κοινότητας Καρυάς Νομού Λάρισας ζητεί να ενισχυθεί οικονομικά η Κοινότητα για να αντιμετωπίσει τα προβλήματα που προκάλεσε η πρόσφατη κακοκαιρία στην περιοχή του.
      40) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία οι Σύλλογοι Διδασκόντων και Γονέων και Κηδεμόνων του 7ου Τ.Ε.Ε. Λάρισας καθώς και η Μαθητική Κοινότητα του ίδιου Τ.Ε.Ε. διαμαρτύρονται για τη σχεδιαζόμενη συγχώνευσή του με αντίστοιχο Τ.Ε.Ι..
      41) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία ο Δήμαρχος Γόννων Νομού Λάρισας ζητεί να ενισχυθεί οικονομικά ο Δήμος για να αντιμετωπίσει τα προβλήματα που προκάλεσε η πρόσφατη κακοκαιρία στην περιοχή.
      42) Οι Βουλευτές Α’ και Β’ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά, με την οποία οι Πανελλήνιες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής Ε.Ν. «Ο ΣΤΕΦΕΝΣΩΝ» καταγγέλλουν την πραγματοποίηση προγραμμάτων επανακατάρτισης ανέργων ναυτικών και ζητούν τη λήψη μέτρων στήριξης του κλάδου τους.
      43) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Νάξου ζητεί συμπληρωματική πίστωση για να αποπερατωθεί η μελέτη αποχέτευσης των παραλιών και δημοτικών διαμερισμάτων του Δήμου Νάξου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6128/4-1-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 856/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε ότι μόλις δημιουργήθηκε το θέμα και στη συνέχεια, πολλών και διάφορων προκαταρκτικών ενεργειών, με εντολή του Υφυπουργού, ο Γενικός Γραμματέας κ. Χρήστος Αυγουλάς, στέλνει στις 28 Δεκεμβρίου 2005, μετά από εισήγηση και υποβολή σχετικού σχεδίου από τον ΟΠΕΓΕΠ, επιστολή στον Πρέσβη της Ελλάδας στο Βερολίνο κ. Δ. Κυπραίο, στον Γενικό Πρόξενό μας στο Μόναχο κ. Α Παπασταύρου και στον Οικονομικό και Εμπορικό μας ακόλουθο στο Μόναχο κ. Γεράσιμο Λαζαρή, με την οποία ζητά να κάνουν όλες τις απαραίτητες ενέργειες προς τους Γερμανούς ομολόγους τους αλλά και προς τις γερμανικές αλυσίδες πολυκαταστημάτων, με στόχο την ενημέρωση όλων ότι το χρησιμοποιούμενο. από τη χώρα μας πρότυπο πιστοποίησης είναι από τα αυστηρότερα, υπερκαλύπτει τις απαιτήσεις του EurepGap και διασφαλίζει πλήρως και τις πιο αυστηρές απαιτήσεις των καταναλωτών. Την ίδια ημέρα, με εντολή του Γενικού Γραμματέα, ο Διευθυντής Αγροτικής Πολιτικής και Τεκμηρίωσης του Υπουργείου κ. Παύλος Πέζαρος, καλεί στο γραφείο του την Γερμανίδα Εμπορική ακόλουθο στην Αθήνα και μαζί με τον Διευθύνοντα Σύμβουλο του ΟΠΕΓΕΠ κ. Κων/νο Βυζοβίτη την ενημερώνουν αναλυτικά για το ελληνικό πρότυπο πιστοποίησης και για τις διαδικασίες της ολοκληρωμένης διαχείρισης στην παραγωγή των πιστοποιημένων εξαγόμενων από τη χώρα μας νωπών οπωροκηπευτικών.
      Την επομένη 29 Δεκεμβρίου 2005, παρόμοιου περιεχομένου επιστολή αποστέλλεται στο Γερμανό Γενικό Γραμματέα του Υπουργείου Γεωργίας, ενώ. αντίγραφο της πρώτης επιστολής στέλνεται στον Γερμανό πρέσβη στην Αθήνα.
      Παράλληλα, διατηρείται στενή τηλεφωνική επαφή με τον Εμπορικό μας Ακόλουθο στο Μόναχο, με την πρεσβεία μας στο Βερολίνο και το προξενείο μας στο Μόναχο, που αντιδρούν άμεσα.
      Σε όλο αυτό το χρονικό διάστημα το Υπουργείο είναι σε επαφή και ενημερώνει για τις εξελίξεις τον Δήμαρχο Ιεράπετρας και τους υπόλοιπους ενδιαφερόμενους των νομών Λασιθίου και Ηρακλείου.
      Στις 10 Ιανουαρίου 2006, πραγματοποιείται ευρεία σύσκεψη για το θέμα αυτό υπό την προεδρία του Υφυπουργού κ. Α. Κοντού και αποφασίζεται, μεταξύ των άλλων, να γίνουν το ταχύτερο δυνατό από τον ΟΠΕΓΕΠ, όλες οι απαραίτητες ενέργειες ώστε το εθνικό πρότυπο πιστοποίησης (Agro 2.1 και Agro 2.2) να γίνει συμβατό με το αντίστοιχο ευρωπαϊκό (EurepGap) που ζητούν οι αλυσίδες πολυκαταστημάτων, μέσα από μια συμφωνία ή ένα πρωτόκολλο συνεργασίας μεταξύ των οργανισμών ή εταιρειών που διαχειρίζονται τα πρότυπα αυτά.
      Η σύσκεψη επαναλαμβάνεται στις 17 Ιανουαρίου 2006 για να εκτιμηθεί η πρόοδος που είχε γίνει εν τω μεταξύ για την αντιμετώπιση του θέματος.
      Πιστεύω ότι. η λύση της συμβατότητας των 2 συστημάτων είναι αυτή. που θα διασφαλίσει τη. συνέχιση και την αύξηση των εξαγωγών μας σε ολόκληρη την Ευρώπη και η λύση την οποία προτείνουν όλοι οι αρμόδιοι και εμπλεκόμενοι φορείς.
      Στην ίδια κατεύθυνση κινείται η πρόταση του Οικονομικού και Εμπορικού μας ακολούθου στο Μόναχο, του ελληνικής καταγωγής Γερμανού Ευρωβουλευτή και άλλων και προς την κατεύθυνση αυτή ήδη κινείται ο ΟΠΕΓΕΠ, μετά από σχετικές εντολές του Υφυπουργού και δικές μου.
      Το Υπουργείο μας, παράλληλα με τις ενέργειες που σας περιγράφω παραπάνω και τη στενή παρακολούθηση του θέματος, βρίσκεται σε συνεχή επαφή με το Δήμαρχο Ιεράπετρας για την πλήρη ενημέρωση των παραγωγών αλλά και για τη διενέργεια ημερίδας στην Ιεράπετρα από τον ΟΠΕΓΕΠ με τον ίδιο στόχο.
      Τέλος, στις 23 Ιανουαρίου 2006, ευρισκόμενος στις Βρυξέλλες για το Συμβούλιο των Υπουργών Γεωργίας, βρήκα την ευκαιρία να ενημερώσω για το ίδιο θέμα τον ομόλογό μου Γερμανό Υπουργό Γεωργίας.
      Συμπληρωματικά των ανωτέρω διαβιβάζουμε συνημμένα τα με αριθ. πρωτ. 173/16-1-06 και 145/12-1-06 έγγραφα του Ειδικού Γραμματέα του Γ' ΚΠΣ και του Προέδρου του Οργανισμού Πιστοποίησης και Επίβλεψης Γεωργικών Προϊόντων (ΟΠΕΓΕΠ).
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      2. Στην με αριθμό 6239/11-1-06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 882/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα τα με αριθ. πρωτ. 003589/17-1-06 και 300/26-1-06 έγγραφα του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) και του Ειδικού Γραμματέα του Γ΄ ΚΠΣ αντίστοιχα, σε απάντηση της ανωτέρω ερώτησης του Βουλευτή κ. Γ. Ντόλιου.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      3. Στην με αριθμό 6144/5-1-06 ερώτηση των Βουλευτών κυρίων Ευαγγελίας Σχοιναράκη-Ηλιάκη, Εμμανουήλ Στρατάκη, Mάνου Φραγκιαδουλάκη, Στυλιανού Ματζαπετάκη και  Βασιλείου Κεγκέρογλου δόθηκε με το υπ’ αριθμ. 863/31-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κύριοι Ε. Σχοιναράκη-Ηλιάκη, Μ. Στρατάκης, Μ. Φραγκιαδουλάκης, Σ. Ματζαπετάκης, Β. Κεγκέρογλου, για τα θέματα της αρμοδιότητάς μας, σας πληροφορούμε ότι μόλις δημιουργήθηκε το θέμα και στη συνέχεια, πολλών και διάφορων προκαταρκτικών ενεργειών, με εντολή του Υφυπουργού, ο Γενικός Γραμματέας κ. Χρήστος Αυγουλάς, στέλνει στις 28 Δεκεμβρίου 2005, μετά από εισήγηση και υποβολή σχετικού σχεδίου από τον ΟΠΕΓΕΠ, επιστολή στον Πρέσβη της Ελλάδας στο Βερολίνο κ. Δ. Κυπραίο, στον Γενικό Πρόξενό μας στο Μόναχο κ. Α Παπασταύρου και στον Οικονομικό και Εμπορικό μας ακόλουθο στο Μόναχο κ. Γεράσιμο Λαζαρή, με την οποία ζητά να κάνουν όλες τις απαραίτητες ενέργειες προς τους Γερμανούς ομολόγους τους αλλά και προς τις γερμανικές αλυσίδες πολυκαταστημάτων, με στόχο την ενημέρωση όλων ότι το χρησιμοποιούμενο από τη χώρα μας πρότυπο πιστοποίησης είναι από τα αυστηρότερα, υπερκαλύπτει τις απαιτήσεις του EurepGap και διασφαλίζει πλήρως και τις πιο αυστηρές απαιτήσεις των καταναλωτών. Την ίδια ημέρα, με εντολή του Γενικού Γραμματέα, ο Διευθυντής Αγροτικής Πολιτικής και Τεκμηρίωσης του Υπουργείου κ. Παύλος Πέζαρος, καλεί στο γραφείο του την Γερμανίδα Εμπορική ακόλουθο στην Αθήνα και μαζί με τον Διευθύνοντα Σύμβουλο του ΟΠΕΓΕΠ κ. Κων/νο Βυζοβίτη την ενημερώνουν αναλυτικά για το ελληνικό πρότυπο πιστοποίησης και για τις διαδικασίες της ολοκληρωμένης διαχείρισης στην παραγωγή των πιστοποιημένων εξαγόμενων από τη χώρα μας νωπών οπωροκηπευτικών.
      Την επομένη, 29 Δεκεμβρίου 2005, παρόμοιου περιεχομένου επιστολή αποστέλλεται στο Γερμανό Γενικό Γραμματέα του Υπουργείου Γεωργίας, ενώ αντίγραφο της πρώτης επιστολής στέλνεται στον Γερμανό πρέσβη στην Αθήνα.
      Παράλληλα, διατηρείται στενή τηλεφωνική επαφή με τον Εμπορικό μας Ακόλουθο στο Μόναχο, με την πρεσβεία μας στο Βερολίνο και το προξενείο μας στο Μόναχο, που αντιδρούν άμεσα.
      Σε όλο αυτό το χρονικό διάστημα το Υπουργείο είναι σε επαφή και ενημερώνει για τις εξελίξεις τον Δήμαρχο Ιεράπετρας και τους υπόλοιπους ενδιαφερόμενους των νομών Λασιθίου και Ηρακλείου.
      Στις 10 Ιανουαρίου 2006, πραγματοποιείται ευρεία σύσκεψη για το θέμα αυτό υπό την προεδρία του Υφυπουργού κ. Α. Κοντού και αποφασίζεται, μεταξύ των άλλων, να γίνουν το ταχύτερο δυνατό από τον ΟΠΕΓΕΠ, όλες οι απαραίτητες ενέργειες ώστε το εθνικό πρότυπο πιστοποίησης (Agro 2.1 και Agro 2.2) να γίνει συμβατό με το αντίστοιχο ευρωπαϊκό (EurepGap) που ζητούν οι αλυσίδες πολυκαταστημάτων, μέσα από μια συμφωνία ή ένα πρωτόκολλο συνεργασίας μεταξύ των οργανισμών ή εταιρειών που διαχειρίζονται τα πρότυπα αυτά.
      Η σύσκεψη επαναλαμβάνεται στις 17 Ιανουαρίου 2006 για να εκτιμηθεί η πρόοδος που είχε γίνει εν τω μεταξύ για την αντιμετώπιση του θέματος.
      Πιστεύω ότι η λύση της συμβατότητας των 2 συστημάτων είναι αυτή που θα διασφαλίσει τη συνέχιση και την αύξηση των εξαγωγών μας σε ολόκληρη την Ευρώπη και η λύση την οποία προτείνουν όλοι οι αρμόδιοι και εμπλεκόμενοι φορείς.
      Στην ίδια κατεύθυνση κινείται η πρόταση του Οικονομικού και Εμπορικού μας ακολούθου στο Μόναχο, του ελληνικής καταγωγής Γερμανού Ευρωβουλευτή και άλλων και προς την κατεύθυνση αυτή ήδη κινείται ο ΟΠΕΓΕΠ, μετά από σχετικές εντολές του Υφυπουργού και δικές μου.
      Το Υπουργείο μας, παράλληλα με τις ενέργειες που σας περιγράφω παραπάνω και τη στενή παρακολούθηση του θέματος, βρίσκεται σε συνεχή επαφή με το Δήμαρχο Ιεράπετρας για την πλήρη ενημέρωση των παραγωγών αλλά και για τη διενέργεια ημερίδας στην Ιεράπετρα από τον ΟΠΕΓΕΠ με τον ίδιο στόχο.
      Τέλος, στις 23 Ιανουαρίου 2006, ευρισκόμενος στις Βρυξέλλες για το Συμβούλιο των Υπουργών Γεωργίας, βρήκα την ευκαιρία να ενημερώσω για το ίδιο θέμα τον ομόλογό μου Γερμανό Υπουργό Γεωργίας.
      Συμπληρωματικά των ανωτέρω σας διαβιβάζουμε συνημμένα τα με αριθμ. πρωτ. 174/16-1-2006 και 213/13-1-2006 έγγραφα του Ειδικού Γραμματέα του Γ΄ ΚΠΣ και του Προέδρου του ΟΠΕΓΕΠ.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 5727/19.12.05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 144536/ΙΗ/2.1.06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5727/19-12-2005, την οποία κατέθεσε ο Βουλευτής κ. Απόστολος Φωτιάδης, σχετικά με το σύστημα εισαγωγής των Κυπρίων στην Τριτοβάθμια Εκπαίδευση, σας γνωρίζουμε τα ακόλουθα:
      Με την αριθ. Φ.152/Β6/1504/23-5-2001 (ΦΕΚ 659-Β') Υ. Α. που εξεδόθη κατ' εξουσιοδότηση του ν.2909/2001 (ΦΕΚ 90-Α') οι ελληνικής καταγωγής απόφοιτοι Δευτεροβάθμιας Εκπαίδευσης της Κύπρου έχουν τη δυνατότητα να εισαχθούν στα Ελληνικά πανεπιστήμια και στα Τεχνολογικά Εκπαιδευτικά Ιδρύματα με τις εξής κατηγορίες 
      1. ΤΕΚΝΩΝ ΕΛΛΗΝΩΝ ΤΟΥ ΕΞΩΤΕΡΙΚΟΥ ΑΠΟΦΟΙΤΩΝ ΕΛΛΗΝΙΚΩΝ ΛΥΚΕΙΩΝ
      α) Ο ένας τουλάχιστον από τoυς γονείς του υποψηφίου να ήταν κάτοικος και να διέμενε μόνιμα στο εξωτερικό τουλάχιστον πέντε (5) πλήρη έτη κατά την τελευταία δεκαετία, πριν από την ημερομηνία υποβολής της αίτησης του υποψηφίου για εισαγωγή σε σχολές της Τριτοβάθμιας Εκπαίδευσης της Eλλάδας.
      β) Ο υποψήφιος να έχει αποκτήσει τίτλο Ελληνικού Λυκείου, με πλήρη φοίτηση στις δύο (2) τελευταίες τάξεις του Λυκείου σε Ελληνικό Λύκειο που λειτουργεί στο εξωτερικό ή σε τέσσερις (4) τουλάχιστον τάξεις Δευτεροβάθμιας Εκπαίδευσης σε αντίστοιχο σχολείο που λειτουργεί στο εξωτερικό.
      2. ΤΕΚΝΩΝ ΕΛΛΗΝΩΝ ΥΠΑΛΛΗΛΩΝ ΑΠΟΣΠΑΣΜΕΝΩΝ ΣΕ ΕΛΛΗΝΙΚΕΣ ΔΗΜΟΣΙΕΣ ΥΠΗΡΕΣΙΕΣ ΣΤΟ ΕΞΩΤΕΡΙΚΟ Ή ΣΕ ΔΙΕΘΝΕΙΣ ΟΡΓΑΝΙΣΜΟΥΣ ΣΤΟΥΣ ΟΠΟΙΟΥΣ ΜΕΤΕΧΕΙ ΚΑΙ Η ΕΛΛΑΔΑ, ΑΠΟΦΟΙΤΩΝ ΕΛΛΗΝΙΚΩΝ Λ ΥΚΕΙΩΝ
      α) Ο ένας τουλάχιστον των γονέων του υποψηφίου να αποσπάστηκε σε Ελληνική Δημόσια Υπηρεσία στο εξωτερικό ή σε Διεθνή Οργανισμό στον οποίο μετέχει και η Ελλάδα, τουλάχιστον για δύο (2) πλήρη ημερολογιακά ή σχολικά έτη.
      β) Ο υποψήφιος κατά τη διάρκεια της απόσπασης του γονέα του να έχει αποκτήσει τίτλο Ελληνικού Λυκείου, με πλήρη φοίτηση στις δύο (2) τελευταίες τάξεις του Λυκείου σε Ελληνικό Λύκειο που λειτουργεί στο εξωτερικό ή σε τρεις (3) τουλάχιστον τάξεις Δευτεροβάθμιας Εκπαίδευσης σε αντίστοιχο σχολείο που λειτουργεί στο εξωτερικό.
      3. ΕΛΛΗΝΩΝ ΑΠΟΦΟΙΤΩΝ ΞΕΝΩΝ ΛΥΚΕΙΩΝ Ή ΑΝΤΙΣΤΟΙΧΩΝ ΣΧΟΛΕΙΩΝ ΠΟΥ ΛΕΙΤΟΥΡΓΟΥΝ ΣΤΟ ΕΞΩΤΕΡΙΚΟ
      α) Ο ένας τουλάχιστον των γονέων του υποψηφίου να είναι Ελληνικής καταγωγής.
      β) Το Λυκείο ή το αντίστοιχο σχολείο αποφοίτησης του υποψηφίου να λειτουργεί στο εξωτερικό.
      γ) Ο υποψήφιος να έχει φοιτήσει, με πλήρη φοίτηση, τουλάχιστον στις δυο τελευταίες τάξεις στο Λύκειο αποφοίτησής του ή σε άλλο αντίστοιχο σχολείο που λειτουργεί στο εξωτερικό.
      δ) Ο τίτλος του Λυκείου ή του αντίστοιχου σχολείου αποφοίτησης του υποψηφίου να του παρέχει τη δυνατότητα εισαγωγής στα Πανεπιστήμια της Χώρας, το πρόγραμμα της οποίας ακολουθεί σε σχολείο αποφοίτησης.
      Με την ίδια απόφαση είχαν τη δυνατότητα να εισαχθούν και με την ειδική κατηγορία των ΚΥΠΡΙΩΝ, με βάση τα αποτελέσματα των Παγκυπρίων εξετάσεων και τους σχετικούς πίνακες που καταρτίζονταν από την Κυπριακή Δημοκρατία και κυρώνονταν από το ΥΠΕΠΘ σε ποσοστό 7% επί των εισακτέων σε κάθε σχολή ή τμήμα σχολής.
      Με τη διάταξη της παραγρ. 3 του άρθρου 13 του ν. 3404/2005 (ΦΕΚ 260-Α') καταργήθηκε η ως άνω κατηγορία και οι Κύπριοι θα εισάγονται πλέον με την κατηγορία των αλλοδαπών αλλογενών, χωρών της Ε.Ε. σε ποσοστό 8%.
      Ως εκ τούτου για τους 'Έλληνες αποφοίτους σχολείων της Κύπρου εξακολουθεί να υπάρχει η δυνατότητα εισαγωγής τους μέσω των άλλων προαναφερομένων κατηγοριών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 5748/20.12.05 ερώτηση της Βουλευτού Θεοδώρας Τζάκρη δόθηκε με το υπ’ αριθμ. 561/16.1.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 5748/20-12-2005 ερώτηση, που κατατέθηκε στη Βουλή από τη Βουλευτή κ. Θ. Τζάκρη, σχετικά με τα αιτήματα των παραγωγών βιομηχανικού ροδάκινου, για την κάλυψη της τιμής του ροδάκινου από τον ΛΑΕΚ., σας πληροφορούμε τα εξής:
      Οι Κοινωνικοί Εταίροι σε συνεργασία με την πολιτεία, κατά την διάρκεια της υπογραφής της Εθνικής Γενικής Συλλογικής Σύμβασης Εργασίας (Ε.Γ.Σ.Σ.Ε.) του 1988, προέβλεψαν την καταβολή εισφοράς για την ενίσχυση Προγραμμάτων Επαγγελματικής Κατάρτισης και Εκπαίδευσης.
      Στον Οργανισμό Απασχόλησης Εργατικού Δυναμικού (Ο.Α.Ε.Δ.), για την αξιοποίηση της εισφοράς αυτής, συστάθηκε Ειδικός Λογαριασμός με την επωνυμία Λογαριασμός για την Απασχόληση και την Επαγγελματική Κατάρτιση (ΛΑΕΚ) στα πλαίσια των διατάξεων του άρθρου 1 του ν. 2434/96.
      Για τη διαχείριση του ΛΑΕΚ συστάθηκε εννεαμελής Επιτροπή, η οποία αποφασίζει τον τρόπο κατανομής και χρήσης των ποσών του Λογαριασμού και στα πλαίσια της λειτουργίας της, χρηματοδοτεί προγράμματα και δράσεις με στόχο την προώθηση της απασχόλησης και της επαγγελματικής κατάρτισης, καθώς και τη βελτίωση του επιπέδου ζωής των ανέργων.
      Οι πόροι του λογαριασμού προέρχονται από:
* Την εργοδοτική εισφορά 0,45% του Ε.Λ.Π.Ε.Κ.Ε. (Ειδικός Λογαριασμός Προγραμμάτων Επαγγελματικής Κατάρτισης και Εκπαίδευσης), η οποία καταβάλλεται υποχρεωτικά από όλους τους εργοδότες, για τους ασφαλισμένους που υπάγονται, έστω και σε ένα κλάδο ασφάλισης του Ο.Α.Ε.Δ. και υπολογίζεται επί των αποδοχών, επί των οποίων υπολογίζονται οι εισφορές του Ι. Κ.Α.
* Την εισφορά 0,36% του Ε.Κ.Λ.Α. που αποτελεί κοινή εισφορά εργοδοτών και εργαζομένων για προγράμματα ανεργίας.
Οι σκοποί του ΛΑΕΚ είναι:
* Η προώθηση της επαγγελματικής κατάρτισης των εργαζομένων και των ανέργων.
      Η προώθηση της απασχόλησης των ανέργων και ιδιαίτερα των μακροχρόνια ανέργων οι οποίοι απειλούνται σε μεγαλύτερο βαθμό από κοινωνικό αποκλεισμό.
      Σύμφωνα με τα παραπάνω η ενίσχυση της τιμής του ροδάκινου μέσω του Ειδικού Λογαριασμού ΛΑΕΚ, δεν μπορεί να πραγματοποιηθεί.
      Παρόλα αυτά, με την ευαισθησία που διακρίνει την πολιτική του Υπουργείου Απασχόλησης & Κοινωνικής Προστασίας για την αντιμετώπιση των διαφόρων προβλημάτων των Ελλήνων Πολιτών και στο πλαίσιο της ενίσχυσης των ασθενών οικονομικά ομάδων του πληθυσμού, η Επιτροπή Διαχείρισης του ΛΑΕΚ, στη συνεδρίαση της 20-12-2005, ενέκρινε την πρόταση του Διοικητή του Ο.Α.Ε.Δ. και Προέδρου του ΛΑΕΚ, κ. Γ. Βερναδάκη, για την υλοποίηση Προγράμματος Επαγγελματικής Κατάρτισης.
      Το Πρόγραμμα συνολικού ύψους 4.986.000 €, απευθύνεται σε 554 εργαζόμενους σε Αγροτικούς Συνεταιρισμούς και ομάδες παραγωγών βιομηχανικού ροδάκινου, στους Νομούς Ημαθίας, Πέλλας, Λάρισας, Πιερίας, Φλώρινας και Κοζάνης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      6. Στην με αριθμό 2632/27.9.05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 53173/19.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικό έγγραφο της Περιφέρειας Στερεάς Ελλάδας, σας πληροφορούμε τα εξής:
      1. Ο Δήμος Ευπαλίου είχε αποφασίσει αρχικά την επισκευή του κτιρίου των αποχωρητηρίων του Γυμνασίου - Λυκείου ψηφίζοντας και την σχετική πίστωση. Στην συνέχεια όμως και επειδή όπως προέκυψε, το εν λόγω κτίριο θα απαιτούσε πολύ εκτεταμένες επισκευές (καθαίρεση και επανακατασκευή δαπέδων, πλακιδίων τοίχων, ειδών υγιεινής υδραυλικής και ηλεκτρολογικής εγκατάστασης, παραθύρων, πιθανή τροποποίηση κάποιων τοιχοποιϊών κλπ) και θα δημιουργείτο πιθανόν και σχετική αποδιοργάνωση των τοιχοποιών από τις νέες τομές για την υδραυλική και ηλεκτρολογική εγκατάσταση, ο Δήμος έκρινε καλύτερη την ανακατασκευή του εν λόγω κτιρίου ψηφίζοντας προς τούτο και αντίστοιχη συμπληρωματική πίστωση για το έργο. Στην συνέχεια ζήτησε τη συνεργασία της Τ.Υ.Δ.Κ. Ν. Φωκίδας για την σύνταξη της σχετικής μελέτης.
      2. Ήδη ο Δήμος σε συνεργασία με την Τ.Υ.Δ.Κ. Ν. Φωκίδας και κατόπιν σχετικών συνενοήσεων με τους καθηγητές των σχολείων και τον Ο.Σ.Κ. Α.Ε. προχωρεί στην σύνταξη της απαιτούμενης τεχνικής μελέτης και των τευχών δημοπράτησης του έργου, ώστε να ολοκληρωθούν οι διαδικασίες για να καταστεί δυνατή η δημοπράτηση του έργου το συντομότερο δυνατό.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 1634/30.8.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 86010/ΙΗ/26.9.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1634/30-8-05, την οποία κατέθεσε ο Βουλευτής κ. Βασίλειος Κεγκέρογλου και αναφέρεται στη στελέχωση των σχολείων Α/θμιας και Β/θμιας Εκπ/σης όλης της χώρας, σας γνωρίζουμε τα ακόλουθα:
      Α. Α/ΘΜΙΑ ΕΚΠΑΙΔΕΥΣΗ
      Το ΥΠ.Ε.Π.Θ., στο πλαίσιο του προγραμματισμό του για την εξασφάλιση της ομαλής λειτουργίας των σχολείων Πρωτοβάθμιας Εκπαίδευσης έλαβε υπόψη τις ανάγκες σε διδακτικό προσωπικό για την έναρξη του σχολ. έτους 2005-2006 και πέτυχε ώστε οι διορισμοί των Δασκάλων και Νηπιαγωγών να πραγματοποιηθούν έγκαιρα στις 12-9-05 όπως κάθε χρόνο, ενόψει έναρξης τoυ σxoλικoύ έτους 2005-2006.
      Συγκεκριμένα οι μόνιμοι διορισμοί ανακοινώθηκαν την 1.9.2005 και πραγματοποιήθηκαν με τις αριθ. Φ.361.1/882/85954/Δ1/1.9.2005 και Φ.361.1/949/87782/Δ1/6.9.2005 Υ.Α με τις οποίες διορίσθηκαν 1003 Δάσκαλοι και 980 Νηπιαγωγοί και 97 Δάσκαλοι αντίστοιχα. Με την αριθ. 86425/Δ2/1.9.2005 Υ.Α. διoρίστηκαν επίσης 229 καθηγητές Αγγλικής Γλώσσας και 290 Φυσικής Αγωγής από τον ενιαίο πίνακα αναπληρωτών, ενώ με την αριθ. 90011/Δ2/9.9.2005 ομοία διορίστηκαν 115 καθηγητές Φυσικής Αγωγής και επίκειται ο διορισμός ΚαθηγήτώΥ Αγγλικής Γλώσσας από το διαγωνισμό του ΑΣΕΠ 2004 στην Πρωτοβάθμια Εκπαίδευση.
      Επιπλέον, σας γνωρίζουμε ότι ταυτόχρονα πραγματοποιήθηκαν και οι διορισμοί των πολυτέκνων εκπαιδευτικών στην Πρωτοβάθμια Εκπαίδευση (9 Δασκάλων, 14 Νηπιαγωγών, 1 Αγγλικής Γλώσσας και 4 Φυσικής Αγωγής) με την αριθ. Φ.361.1/883/86047/Δ1/1.9.2005 Υ.Α.
      Οι εκπαιδευτικοί που διορίσθηκαν κλήθηκαν να αναλάβουν υπηρεσία από 5.9.2005 έως 8.9.2005- ώστε με την έναρξη της σχολικής χρονιάς τα σχολεία να λειτουργήσουν κανονικά.
      Πέραν των διορισμών του μόνιμου εκπαιδευτικού προσωπικού το ΥΠ.Ε.Π.Θ. προέβη και στην πρόσληψη προσωρινών αναπληρωτών Δασκάλων και Νηπιαγωγών για την κάλυψη των λειτουργικών αναγκών. Με τις αριθ. Φ.361.1/999/90852/Δ 1/12.9.2005 και Φ.361.1/1101/93372/Δ1/16.9.2005 Υ.Α. οι προσλήψεις των αναπληρωτών Δασκάλων και Νηπιαγωγών ανέρχονται σε 2.447 και 879 αντίστοιχα.
      Επιπλέον, για την πλήρη λειτουργία των Ολοήμερων σχολείων σας γνωρίζουμε ότι έχουν κατανεμηθεί 960 ώρες για την πρόσληψη των ωρομισθίων εκπαιδευτικών λοιπών ειδικοτήτων.
      Β/ΘΜΙΑ ΕΚΠΑΙΔΕΥΣΗ
      Για τη σχολική χρονιά 2005-:2006 έγιναν οι παρακάτω διορισμοί μόνιμου εκπαιδευτικού προσωπικού στα σχολεία Δευτεροβάθμιας εκπαίδευσης:
      Από τον πίνακα των εκπαιδευτικών που' συμπλήρωσαν την 30.6.2004 κατά τις κείμενες διατάξεις πραγματική προϋπηρεσία αναπληρωτή ή ωρομίσθιου εκπαιδευτικού τουλάχιστον 30 μηνών και από ποσοστό 401% από τον ενιαίο πίνακα αναπληρωτών διορίστηκαν 2.515 εκπαιδευτικοί.
      Επίσης, από τους πίνακες του ΑΣΕΠ, το ΥΠ.Ε.Π.Θ. με εγκύκλιο- πρόσκληση υποψηφίων προέβη σε διορισμό 1101 μόνιμου εκπαιδευτικού προσωπικού για τους κλάδους, για τους οποίους γνωστοποιήθηκαν τα οριστικά αποτελέσματα του διαγωνισμού, δηλαδή: .ΠΕ01, ΠΕ02, ΠΕ03, ΠΕ04, ΠΕ08, ΠΕ09, ΠΕ1Ο, και ΠΕ11, ΠΕ15, και θα προβεί σε διορισμό 1091 και από τους υπόλοιπους κλάδους, μόλις ανακοινωθούν τα οριστικά αποτελέσματα αυτών στις αμέσως επόμενες ημέρες. Συνεπώς, το σύνολο των διοριστέων από τους πίνακες του ΑΣΕΠ, με την ολοκλήρωση των διορισμών, θα φτάσει τους 4.707.
      Επιπλέον, διορίστηκαν 397 πολύτεκνοι εκπαιδευτικοί.
      Όσον αφορά στις αποσπάσεις εκπαιδευτικών από νομό σε νομό σας γνωρίζουμε ότι έχουν ήδη πραγματοποιηθεί τρεις φάσεις με τις αριθμ. 79989/Δ2/11-8-05, 85817/Δ2/31-8-05 και 82017/Δ217-9-05 Υ.Α.. Επίσης, είναι σε εξέλιξη η διαδικασία αποσπάσεων πλεοναζόντων εκπαιδευτικών, ώστε να γίνει καλύτερη διαχείριση του εκπαιδευτικού προσωπικού στα σχολεία της χώρας.
      Όσον αφορά, τέλος, στις προσλήψεις αναπληρωτών, σας γνωρίζουμε ότι αυτές είναι συνάρτηση των λειτουργικών κενών που προκύπτουν κατά τη διάρκεια της σχολικής χρονιάς και των προτιμήσεων των εκπαιδευτικών, όπως αυτές καταχωρούνται στην αίτηση που υποβάλλουν ηλεκτρονικά εντός των προβλεπόμενων από το νόμο προθεσμιών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 1725/1.9.05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 86972/ΙΗ/26.9.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1725/1-9-05, την οποία κατέθεσε η Βουλευτής κ. Ροδούλα Ζήση σχετικά με το εκπαιδευτικό προσωπικό στα σχολεία Πρωτοβάθμιας Εκπαίδευσης του Νομού Μαγνησίας, σας γνωρίζουμε τα ακόλουθα:
      Το ΥΠ.Ε.Π.Θ., στο πλαίσιο του προγραμματισμού του για την εξασφάλιση της ομαλής λειτουργίας των σχολείων Πρωτοβάθμιας Εκπαίδευσης, έλαβε υπόψη τις ανάγκες σε διδακτικό προσωπικό για την έναρξη του σχολ. έτους 2005-2006 και πέτυχε ώστε οι διορισμοί των Δασκάλων και Νηπιαγωγών να πραγματοποιηθούν έγκαιρα στις 12.9.2005, όπως κάθε χρόνο ενόψει της έναρξης του σχολικού έτους 2005-2006.
      Συγκεκριμένα οι μόνιμοι διορισμοί ανακοινώθηκαν την 1.9.2005 και πραγματοποιήθηκαν με τις αριθ. Φ.361.1/882/85954/Δ1/1.9.2005 και Φ.36.1.1/949/87782/Δ1/6.9.2005 Υ.Α, με τις οποίες διορίσθηκαν 1003 Δάσκαλοι και 980 Νηπιαγωγοί και 97 Δάσκαλοι αντίστοιχα. Με την αριθ. 86425/Δ2/-1.9.2005 Υ.Α διορίστηκαν επίσης 229 καθηγητές Αγγλικής Γλώσσας και 290 Φυσικής Αγωγής από τον ενιαίο πίνακα αναπληρωτών, ενώ με την αριθ. 90011/Δ2/9.9.2005 Υ.Α. διορίστηκαν 115 καθηγητές Φυσικής Αγωγής και επίκειται ο διορισμός Καθηγητών Αγγλικής Γλώσσας από το διαγωνισμό του ΑΣΕΠ 2004 στην Πρωτοβάθμια Εκπαίδευση
      Επιπλέον, σας γνωρίζουμε ότι ταυτόχρονα πραγματοποιήθηκαν και οι διορισμοί των πολύτεκνων εκπαιδευτικών στην Πρωτοβάθμια Εκπαίδευση (9 Δασκάλων, 14 Νηπιαγωγών, 1 Αγγλικής Γλώσσας και 4 Φυσικής Αγωγής) με την αριθ. Φ.361.1/883/86047/Δ1/1.9.2005 Υ.Α.
      Οι εκπαιδευτικοί που διορίσθηκαν κλήθηκαν να αναλάβουν υπηρεσία από 5.9.2005 έως 8.9.2005, ώστε με την έναρξη της σχολικής χρονιάς τα σχολεία να λειτουργήσουν κανονικά. 
      Πέραν των διορισμών του μονίμου εκπαιδευτικού προσωπικού το ΥΠ.Ε.Π.Θ. προέβη και στην πρόσληψη προσωρινών αναπληρωτών Δασκάλων και Νηπιαγωγών για την κάλυψη των λειτουργικών αναγκών. Με τις αριθ. Φ.361,1/999/90852/Δ1/12.9.2005 και Φ.361.1/1101/93372/Δ1/1(6.9.2005 Υ.Α οι προσλήψεις των αναπληρωτών Δασκάλων και Νηπιαγωγών ανέρχονται σε 2.447 και 879 αντίστοιχα.
      Ειδικότερα στο νομό Μαγνησίας επισημαίνεται ότι δεν πραγματοποιήθηκαν μόνιμοι διορισμοί των κλάδων Δασκάλων και Νηπιαγωγών καθόσον δεν έγιναν μεταθέσεις, και οι οργανικές θέσεις είναι καλυμμένες. Τα λειτουργικά κενά που τυχόν προκύψουν θα αντιμετωπισθούν άμεσα από το ΥΠ.Ε.Π.Θ. σε συνεργασία με τη .Διεύθυνση Π.Ε του νομού. Στους κλάδους ΠΕ06 και ΠΕ11 διορίσθηκαν 10 εκπαιδευτικοί ανά κλάδο.
      Επίσης για την πλήρη λειτουργία των Ολοήμερων σχολείων έχουν κατανεμηθεί 960 ώρες για την πρόσληψη των ωρομισθίων εκπαιδευτικών λοιπών ειδικοτήτων.
      Σε ό,τι αφορά τις κενές θέσεις Διευθυντών στα σχολεία, σας γνωρίζουμε ότι θα καλυφθούν με απόφαση του Διευθυντή Πρωτοβάθμιας Εκπαίδευσης Ν. Μαγνησίας.
      Τέλος, επισημαίνεται ότι ήδη εστάλησαν οι πρώτες πιστώσεις σε όλες τις Διευθύνσεις Εκπαίδευσης για την πρόσληψη αναπληρωτών εκπαιδευτικών ΣΜΕΑ για την ομαλή λειτουργία αυτών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      9. Στην με αριθμό 1704/1.9.05 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. 86968/ΙΗ/26.9.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1704/1-9-2005, την οποία κατέθεσε ο Βουλευτής κ. Αναστάσιος Σιδηρόπουλος σχετικά με την πρόταξη των πασχόντων από κακοήθη νοσήματα (λευχαιμία κλπ.) στον πίνακα των αναπληρωτών, σας γνωρίζουμε τα ακόλουθα:
      Σύμφωνα με τον Ν 3027/2002, το Ν. 3194/2003 και το Ν. 3255/2004 στον Ενιαίο Πίνακα. Αναπληρωτών προηγούνται: α) οι έχοντες μόρια από προϋπηρεσία αναπληρωτή ή ωρομισθίου εκπαιδευτικού, καθώς επίσης και από τη συμμετοχή τους στον τελευταίo διαγωνισμό του ΑΣΕΠ και είναι γονείς τεσσάρων παιδιών, που είναι ανήλικα ή σπουδάζοντα ή εκπληρώνουν τις στρατιωτικές υποχρεώσεις τους και κατά σειρά που εξαρτάται από το σύνολο των μορίων τους, β) έπονται οι πάσχοντες από ομόζυγη μεσογειακή αναιμία και έχοντες μόρια από προϋπηρεσία αναπληρωτή ή ωρομισθίου εκπαιδευτικού, καθώς επίσης και από τη συμμετοχή τους στον τελευταίο διαγωνισμό του ΑΣΕΠ και κατά σειρά που εξαρτάται από το σύνολο των μορίων τους, γ) οι εκπαιδευτικοί που .πάσχουν από σκλήρυνση κατά πλάκας προτάσσονται στους. πίνακες αναπληρωτών και ωρομισθίων εκπαιδευτικών, αμέσως μετά τους υποψηφίους που είναι πολύτεκνοι εξ ιδίας οικογενείας ή πάσχουν από ομόζυγη μεσογειακή αναιμία και δ) ακολουθούν οι λοιποί υποψήφιοι με σειρά που εξαρτάται από το σύνολο των μορίων τους είτε αυτά προέρχονται από υπηρεσία αναπληρωτή ή ωρομισθίου εκπαιδευτικού είτε από τη συμμετοχή τους στον. τελευταίο και προτελευταίο διαγωνισμό του ΑΣΕΠ.
      Επίσης, σύμφωνα με την παρ. 7 του άρθρου 8 του ανωτέρω νόμου, προηγούνται για την πρόσληψη σε θέσεις αναπληρωτών και ωρομίσθιων εκπαιδευτικών στα σχολεία Β/θμιας Εκπ/σης εκπαιδευτικοί όλων των κλάδων του άρθρου 14 του ν. 1566/1985, για τους οποίους προβλέπεται ως προσόν διορισμού το πτυχίο της ΠΑΤΕΣ/ ΣΕΛΕΤΕ ή ισοδύναμο πτυχίο.
      Για την πρόταξη στον ανωτέρω πίνακα πασχόντων από κακοήθη νοσήματα απαιτείται νομοθετική ρύθμιση, η οποία δεν αντιμετωπίζεται προς τα παρόν.
      Ο Υφυπουργός
      ΓΕΩΡΓΙΟΣ ΚΑΛΟΣ»
      10. Στην με αριθμό 5033/28-11-05 ερώτηση του Βουλευτή  κ. Χρίστου Βερελή δόθηκε με το υπ’ αριθμ. Β-2833/22-12-05 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Αναφερόμενοι στην ερώτηση με αριθμό 5033/28-11-2005 που κατέθεσε στη Βουλή ο Βουλευτής κ. Χρίστος Βερελής , σας διαβιβάζουμε το με α.π. 40222/8-12-2005 έγγραφο του Οργανισμού Σιδηροδρόμων Ελλάδος (Ο.Σ.Ε.), με τα συνημμένα του, με τα οποία παρέχονται στοιχεία για τα θιγόμενα με την ερώτηση θέματα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      11. Στην με αριθμό 5083/29-11-05 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. Β-2669/21-12-05 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5083/29-11-2005 που κατέθεσε στη Βουλή ο Βουλευτής κ. Βασίλης Κεγκέρογλου, σχετικά με το κόστος μεταφοράς φοιτητών στο νομό Ηρακλείου Κρήτης, ως προς τις αρμοδιότητας του Υπ.Μ.Ε., θέτουμε υπόψη σας τα εξής:
      1. Με την ΠΥΣ 99/1990 (Α΄ 190), «Κατάργηση των δελτίων ελευθέρας κυκλοφορίας και μειωμένης τιμής εισιτηρίων στις αστικές και υπεραστικές συγκοινωνίες» η οποία εκδόθηκε «εφ' άπαξ» κατ΄ εξουσιοδότηση του άρθρου 64 του ν.1892/90 (Α΄ 101) «Σταδιακή μείωση προνομιακών παροχών», καταργήθηκαν τα πάσης φύσεως ελευθέρας και μειωμένης τιμής εισιτήρια στις αστικές και υπεραστικές συγκοινωνίες, εκτός των κατηγοριών που ρητά αναφέρονται σ' αυτή, δηλ. των αναπήρων πολέμου και των συνοδών τους, των πολυτέκνων, των φοιτητών, των σπουδαστών, των μαθητών καθώς και των ατόμων με ειδικές ανάγκες για τα οποία καταβάλλει τη σχετική δαπάνη το Υπουργείο Υγείας και Πρόνοιας, το οποίο εκδίδει και τα σχετικά δελτία.
      Οι φοιτητές και σπουδαστές πληρώνουν μειωμένο εισιτήριο κατά 25%.
      Οι ανωτέρω ρυθμίσεις σκοπούσαν στην περιστολή του κόστους λειτουργίας των συγκοινωνιακών φορέων και κυρίως στην εξυγίανση της ελλειμματικής εκμετάλλευσής τους. Ειδικότερα, σε ότι αφορά τα ΚΤΕΛ (αστικά και υπεραστικά), σημειώνεται ότι, η παραπάνω ρύθμιση ήταν αναγκαία για τον πρόσθετο λόγο ότι, αυτά είναι ιδιωτικές επιχειρήσεις (ΝΠΙΔ) και δεν επιδοτούνται από το Κράτος.
      2. Επίσης, σύμφωνα με τις διατάξεις της υπ' αριθμ. B-72300/6208/16-12-2004 (Β΄1891/21-12-2005) απόφασης του Υπουργού Μεταφορών & Επικοινωνιών, αναπροσαρμόσθηκαν τα κόμιστρα των ΚΤΕΛ, όπως αυτά ισχύουν και εφαρμόζονται μέχρι σήμερα, με την έκδοση των προβλεπόμενων νομαρχιακών αποφάσεων.
      3. Σύμφωνα με τις διατάξεις του Β.Δ. 306/73 και της υπουργικής απόφασης Γ 156422/69 τα φοιτητικά δελτία ισχύουν για όλες τις αστικές γραμμές όπου η έδρα της Σχολής φοίτησης, καθώς και στις υπεραστικές γραμμές που συνδέουν τον τόπο κατοικίας του φοιτητή με την πόλη όπου βρίσκεται η έδρα της Σχολής που φοιτά, και για όλες τις ημέρες και ώρες.
      Σε κάθε περίπτωση, επί των θεμάτων της εξυπηρέτησης των φοιτητών του Πανεπιστημίου Κρήτης, από τα κατά τόπους αστικά η υπεραστικά ΚΤΕΛ και της οικονομικής αποζημίωσης των αυτών συγκοινωνιακών φορέων, η σχετική απάντηση θα δοθεί από το συνερωτώμενο Υπουργείο, στον προϋπολογισμό του οποίου εγγράφονται οι ανάλογες πιστώσεις.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      12. Στην με αριθμό 5162/1-12-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 404/22-12-05 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 5162/2005 ερώτηση, που κατατέθηκε στη Βουλή από τους Βουλευτές κ. κ. Ν. Γκατζή και Τ. Τσιόγκα, σχετικά με τον αποκλεισμό των μικρών ξενοδοχειακών μονάδων από τα προγράμματα κοινωνικού τουρισμού του Οργανισμού Εργατικής Εστίας (ΟΕΕ), σας πληροφορούμε τα εξής:
      Ο Οργανισμός Εργατικής Εστίας (ΟΕΕ) εφαρμόζει επί σειρά ετών προγράμματα κοινωνικού τουρισμού, με σκοπό να δώσει στους δικαιούχους του τη δυνατότητα οκταήμερων διακοπών με μικρή οικονομική συμμετοχή, ενώ παράλληλα επιδοτεί ημερησίως τον κάθε δικαιούχο-κοινωνικό τουρίστα με ποσό που κλιμακώνεται ανάλογα με την κατηγορία του τουριστικού καταλύματος και τις υπηρεσίες που παρέχει.
      Επιδίωξη εξάλλου του ΟΕΕ αποτελεί και η ποιότητα στις προσφερόμενες υπηρεσίες προς τους δικαιούχους του, εκτιμώντας ότι αυτό επιτυγχάνεται σε μεγαλύτερο βαθμό από τα ανώτερης τάξης τουριστικά καταλύματα και ότι και σ’ αυτό προβλέπει και η κατάταξή τους από τον Ε.Ο.Τ., σύμφωνα με την ισχύουσα τουριστική νομοθεσία.
      Στα υλοποιούμενα προγράμματα - μέχρι και του έτους 2004 - υπήρχε διακριτή κατηγοριοποίηση των ξενοδοχείων και κυρίως μεταξύ των Δ΄ και Ε΄ τάξης, οπότε και γίνονταν δεκτές στα προγράμματα του ΟΕΕ μονάδες μέχρι και Δ' τάξης.
      Με το σύστημα όμως της νέας κατάταξης των ξενοδοχειακών μονάδων σε αστέρες, τα ξενοδοχεία πρώην Δ΄ και Ε΄ τάξης κατατάχθηκαν στην ενιαία κατηγορία του ενός αστέρος (και στο πρόγραμμα του ΟΕΕ έτους 2005 λόγω της ισχύουσας συμβατικής περιόδου 9-1-2001 έως 8-1-2006 έγιναν δεκτά τα Ξενοδοχεία 1* πρώην Δ΄ αφού είχαν υπογράψει την ως άνω πενταετή σύμβαση).
      Ως εκ τούτου, η από τον Ε.Ο.Τ. ένταξη των πρώην Δ΄ και Ε'΄ τάξης Ξενοδοχείων στην κατηγορία του 1* (αστέρος) εκτιμούμε ότι δεν συνηγορεί με τα αναφερόμενα στην Ερώτηση περί αναβάθμισης-εκσυγχρονισμού των μονάδων (και ειδικότερα του Νομού Μαγνησίας), στοιχείο που θεωρούμε ότι ο Ε.ΟΤ. θα το ελάμβανε υπόψη για την κατηγοριοποίησή τους.
      Σε συνέχεια των ως άνω είναι προφανές ότι, μεγάλος αριθμός ξενοδοχείων μπορεί να συμμετέχει στο Πρόγραμμα Κοινωνικού Τουρισμού του ΟΕΕ, που μοναδικό σκοπό έχει την καλύτερη εξυπηρέτηση των δικαιούχων του και συμβάλλει στην αναβάθμιση του θεσμού, μέσω του οποίου αναμφισβήτητα και επί σειρά ετών τονώνεται η τουριστική κίνηση σε όλη την Ελλάδα και ενισχύεται σημαντικά η τοπική οικονομία κάθε περιοχής.
      Κατά τα λοιπά, αρμόδιο να απαντήσει είναι το συνερωτώμενο Υπουργείο Τουριστικής Ανάπτυξης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 5137/1-12-05 ερώτηση των Βουλευτών κυρίων Αντωνίου Σκυλλάκου, Ελπίδας Παντελάκη, Εύης Χριστοφιλοπούλου και Αθανασίου Τσούρα δόθηκε με το υπ’ αριθμ. 372/22-12-05 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν η υπ’ αριθμ. 5137/2005 ερώτηση και η υπ’ αριθμ. 17138/22-11-2005 αναφορά, της Ομοσπονδίας Οικοδόμων και Συναφών Επαγγελμάτων Ελλάδας, που κατατέθηκαν στη Βουλή από τους Βουλευτές κ.κ. Αντ. Σκυλλάκο, Ε. Παντελάκη, Ε. Χριστοφιλοπούλου και Θ. Τσούρα, σχετικά με τη μεταβίβαση οικοπέδου του ΟΕΚ στον Όμιλο «Lamda Olympia Village Α.Ε.», σας πληροφορούμε τα εξής
      Η Διοίκηση του Οργανισμού Εργατικής Κατοικίας (ΟΕΚ) στη συγκεκριμένη περίπτωση εφήρμοσε κατά γράμμα τις επιταγές του ν. 3342/2005, που επιτρέπουν στον ΟΕΚ την απευθείας εκποίηση των ακινήτων κυριότητάς του, που έχουν εγερθεί επί οικοπέδου ιδιοκτησίας του. Ειδικότερα δε, εφαρμόζουν κατά γράμμα την επιταγή της διάταξης του παραγράφου 2 του άρθρου 40 του ν. 3342/2005, που έχει ως εξής:
      «Για την κατά την προηγούμενη παράγραφο εκποίηση, ο καθορισμός του τιμήματος θα γίνει με βάση αναλυτική και αιτιολογημένη έκθεση της αξίας των ακινήτων από το Σώμα Ορκωτών Εκτιμητών (Σ.Ο.Ε.). Από το καθοριζόμενο τίμημα εκπίπτεται: α) η συνολική αξία κατασκευής των επί του οικοπέδου ανεγερθέντων πάσης φύσεως οικοδομημάτων, όπως αυτή προσδιορίζεται αιτιολογημένα στην ως άνω έκθεση του Σ.Ο.Ε., προσαυξημένη κατά το ποσοστό Μικτού Επιχειρηματικού Κέρδους (Μ.Ε.Κ.), β) κάθε τυχόν χρηματικό ποσό που έλαβε ο Ο.Ε.Κ. στο πλαίσιο της από 20-11-2001 προγραμματικής συμφωνίας και γ) το ήμισυ (1/2) της καθαρής ωφέλειας, η οποία προέκυψε από τη μεταβολή των όρων της δόμησης κατ' εφαρμογή της παραγράφου 1 του άρθρου 6 του ν. 3207/2003. Σε κάθε περίπτωση, το τελικώς καταβλητέο χρηματικό ποσό στον Ο.Ε.Κ. από την κατά την προηγούμενη παράγραφο εταιρία δεν δύναται να είναι μικρότερο του ποσού που καθορίζεται στην από 1-8-2003 σχετική έκθεση του Σ.Ο.Ε.».
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      14. Στην με αριθμό 5586/14-12-05 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 31751/23-12-05 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσαν οι βουλευτές κ.κ. Δ. Πιπεργιάς και Β. Κεγκέρογλου, σας πληροφορούμε τα εξής:
      1. Η αρμόδια Υπηρεσία του Υπουργείου Ανάπτυξης έχει ήδη προβεί στη σύνταξη των νέων Προγραμματικών Συμβάσεων, σύμφωνα με το νέο πλαίσιο οργάνωσης και λειτουργίας των ΚΥΕ που προβλέπεται από την υπ’ αριθμ.19282/ΚΥΕ240/5-09-2005 Κ.Υ.Α «Οργάνωση, συγκρότηση και λειτουργία των Κέντρων Υποδοχής επενδυτών» (ΦΕΚ 1326/τ.Β/21.9.05) και έχουν ήδη σταλεί στις Νομαρχιακές Αυτοδιοικήσεις προς υπογραφή από τους Νομάρχες.
      2. Όσον αφορά το δεύτερο σκέλος της ερώτησης σχετικά με την εκπαίδευση του προσωπικού, όπως είναι φυσικό μέχρι να ολοκληρωθεί η υπογραφή των νέων Προγραμματικών Συμβάσεων καθώς και των συμβάσεων εργασίας του προσωπικού των ΚΥΕ, αυτή έχει μετατεθεί για το πρώτο τρίμηνο του 2006. Έχουν ήδη αρχίσει οι σχετικές διαδικασίες για την ανάθεση του έργου της κατάρτισης.
      Ο Υπουργός
      ΔΗΜ. ΣΙΟΥΦΑΣ»)
      
      
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 10 Φεβρουαρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 442/7-2-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με το καθεστώς ασφάλισης των εργαζομένων στις ΔΥΠΕ και στα δημόσια προνοιακά Ιδρύματα με βάση το ν. 3329/2005.
      2. Η με αριθμό 448/7-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς.
      3. Η με αριθμό 445/7-2-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τη λήψη μέτρων εφαρμογής της ισχύουσας εργατικής νομοθεσίας και την προστασία των απασχολουμένων υπό καθεστώς «ευέλικτων» μορφών εργασίας κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 443/7-2-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αγγελικής Γκερέκου προς τον Υπουργό Πολιτισμού, σχετικά με το σχέδιο νόμου για την κινηματογραφική πολιτική κ.λπ..
      2. Η με αριθμό 449/7-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με το κλείσιμο του Αγροτικού Συνεταιρισμού Ορμύλιας Χαλκιδικής «Η ΕΛΕΥΘΕΡΙΑ» κ.λπ..
      3. Η με αριθμό 446/7-2-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος,. Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την τοποθέτηση διαφημιστικών πινακίδων στα οδικά δίκτυα της χώρας κ.λπ..
      4. Η με αριθμό 441/7-2-2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Μεταφορών και Επικοινωνιών, σχετικά με την πρόσφατη αποκάλυψη των τηλεφωνικών υποκλοπών κ.λπ..
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
            Επίκαιρες ερωτήσεις πρώτου κύκλου:
      Πρώτη είναι η με αριθμό 430/6-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γρηγορίου Νιώτη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση έκδοσης της Κοινής Υπουργικής Απόφασης για την κήρυξη της περιοχής των Κυθήρων ως σεισμόπληκτης κ.λπ..
      Το περιεχόμενο της επίκαιρης ερώτησης του κυρίου συναδέλφου σε περίληψη έχει ως εξής: 
      «Όπως προκύπτει από την ανοικτή επιστολή του Νομάρχη Πειραιά, κ. Γιάννη Μίχα, από τις 8 Ιανουαρίου 2006, ημέρα του μεγάλου σεισμού στα Κύθηρα και μέχρι σήμερα, δυστυχώς, η πολιτεία δεν έχει ακόμα ολοκληρώσει τις διαδικασίες υπογραφής της Κ.Υ.Α., ώστε να κηρυχθεί η περιοχή των Κυθήρων σεισμόπληκτη και να προωθηθούν οι διαδικασίες καταβολής των αποζημιώσεων στους δικαιούχους. 
      Από το σχέδιο της Κ.Υ.Α., που περιήλθε σε γνώση της Νομαρχίας, προκύπτει ότι το ποσό των αποζημιώσεων για την αποκατάσταση των ζημιών στα κτήρια προβλέπεται στα 400 ευρώ ανά τετραγωνικό μέτρο, ποσό εξαιρετικά χαμηλό για την περίπτωση των Κυθήρων, όπου σύμφωνα με τις τιμές της αγοράς το κόστος κατασκευής ή ανακατασκευής ξεπερνά τα 1.000 ευρώ. Επίσης, για την υποβολή των αιτήσεων προβλέπεται χρόνος τεσσάρων μηνών από την υπογραφή της Κ.Υ.Α. , ο οποίος είναι εξαιρετικά μικρός.
      Μετά από αυτά, ερωτώνται οι κύριοι Υπουργοί:
      Πρώτον, γιατί έχει καθυστερήσει τόσο πολύ η έκδοση της Κ.Υ.Α. για την κήρυξη της περιοχής των Κυθήρων ως σεισμόπληκτης περιοχής; Πότε, επιτέλους, προτίθενται να εκδώσουν την Κ.Υ.Α.; Θα υπερβεί ή όχι τα 1.000 ευρώ ανά τετραγωνικό μέτρο η αποζημίωση; Θα δοθεί άνεση χρόνου για υποβολή των αιτήσεων; 
      Δεύτερον, εάν επιτέλους τα Υπουργεία θα αποκεντρώσουν τα έργα αποκατάστασης ζημιών σε κοινόχρηστους και δημόσιους χώρους, όπως πλατείες, δρόμοι κ.λπ., στη Νομαρχία Πειραιά, που ήδη έχει ετοιμάσει τη σχετική μελέτη προϋπολογισμού 4,5 εκατομμυρίων ευρώ. »
      Το λόγο έχει ο Υφυπουργός κ. Θεμιστοκλής Ξανθόπουλος για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων) : Ευχαριστώ, κύριε Πρόεδρε. 
      	Πράγματι, είναι δικαιολογημένη και του κ. Νιώτη η ανησυχία και η δυσφορία για την καθυστέρηση ορισμένων πραγμάτων. Βεβαίως, να πούμε ότι σε χρόνο ρεκόρ –8 Ιανουαρίου έγινε ο σεισμός και την επομένη το πρωί- ήταν εκεί τα κλιμάκια της δικής μας υπηρεσίας αποκατάστασης σεισμοπλήκτων. Μέσα σε οκτώ μέρες εντοπίστηκε η ζώνη και οι βασικές ζημιές στις περιοχές που επλήγησαν. Το βασικότερο απ’ όλα είναι ότι εκδόθηκε και υπεγράφη από τον Υπουργό μας, τον κ. Σουφλιά, η Κοινή Υπουργική Απόφαση -συγκεκριμένα στις 16 Ιανουαρίου- και απεστάλη προς υπογραφή στα άλλα Υπουργεία. 
      	Σας ανακοινώνω σήμερα, ευχαρίστως ότι έχει ήδη υπογράψει και το Υπουργείο Οικονομίας και Οικονομικών και έχει αποσταλεί η απόφαση για δημοσίευση στο Φ.Ε.Κ.. Συνεπώς αυτό το θέμα έχει λήξει. 
      	Παράλληλα, ορθώς θέτετε ένα θέμα προθεσμίας. Θα μπορούσε πράγματι σε τέσσερις μήνες τα κτήρια που πραγματικά επλήγησαν να έχουν κάνει τη μελέτη αποκατάστασης κ.λ.π., για να κάνουν την αίτηση;  Ασφαλώς, όχι. 
      Πλην, όμως, στην Κ.Υ.Α. αυτή προβλέπεται ένας χρόνος για τις περιοχές που πράγματι επλήγησαν σημαντικά και οι τέσσερις μήνες ισχύουν για μικροζημιές. Δηλαδή στα λεγόμενα «πράσινα» κτήρια, όπου εμφανίζονται απλώς ρωγμές και ουσιαστικώς θέλουν μια απλώς πρόχειρη και επιφανειακή εκτίμηση ζημιών και μειωμένες παρεμβάσεις. 
      	Συνεπώς ο ένας χρόνος είναι γεγονός και πράγματι χρειάζεται. Μάλιστα, σας λέω ότι, αν χρειαστεί, θα δοθεί και παραπάνω χρόνο –δηλαδή μια παράταση- ώστε σε δύσκολες περιπτώσεις να έχει πράγματι τον καιρό ο ιδιοκτήτης να προσφύγει. 
      	Όσον αφορά τους κοινόχρηστους χώρους, ήδη υπεγράφη σήμερα από τον Υπουργό κ. Σουφλιά το αίτημα προς το Υπουργείο Οικονομίας για ένταξη ενός έργου προϋπολογισμού 7,5 εκατομμυρίων ευρώ. 
      Αυτό το έργο περιλαμβάνει αφενός μεν την πρώτη εκτίμηση για την αποκατάσταση των ζημιών με τη διαδικασία που προβλέπεται, δηλαδή το ένα τρίτο δίνεται στους ιδιοκτήτες και τα υπόλοιπα με δάνεια. Περιλαμβάνει ένα δεύτερο κομμάτι, που είναι αποκατάσταση των κοινοχρήστων χώρων, ύψους κατ’ αρχήν 2.000.000 ευρώ, και ένα τρίτο κομμάτι, που είναι οι τόκοι δανείων, τους οποίους επίσης πληρώνει το κράτος, που ανέρχονται περίπου σε 2.750.000 ευρώ.
      Συνεπώς και αυτή η ενέργεια ήδη προχωρεί προς έγκριση, ώστε μετά την Κ.Υ.Α. που ήδη υπεγράφη, όπως σας είπα, και δημοσιεύεται, να προχωρήσει και η ουσιαστική εκταμίευση των χρημάτων.
      Για το τρίτο ερώτημα για το ποσό των 400 ευρώ, το οποίο θεωρείται λίγο, θα καταθέσω στα Πρακτικά της Βουλής τις αποζημιώσεις της τελευταίας πενταετίας για αντίστοιχες σεισμικές καταπονήσεις περιοχών, Έβρου, Μεσσηνίας, Λέσβου, Ευβοίας κ.λπ., οι οποίες ήσαν όλες 385 ευρώ ανά τετραγωνικό μέτρο, στην παρούσα περίπτωση το ανεβάσαμε στα 410 ευρώ.
      Δέχομαι όμως ότι ενδεχομένως και αυτό είναι λίγο και πρέπει να επανεξεταστεί υπό το πρίσμα της πραγματικής κατάστασης κόστους υλικών, επισκευών κλπ., σήμερα. Πάντως, αυτή ήταν η τακτική τα τελευταία πέντε χρόνια και εμείς δώσαμε ήδη μια πρώτη αύξηση της τάξης του 7%.
      Τα υπόλοιπα θα τα πω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε Νιώτη, έχετε το λόγο για δύο λεπτά.
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, προκαλεί αγανάκτηση και διαμαρτυρίες η συμπεριφορά, η στάση της Κυβερνήσεως σε ό,τι αφορά τις αντιδράσεις της και την πολιτική που χαράσσει για την αντιμετώπιση των σοβαρών ζημιών σε κατοικίες, σε κτήρια γενικότερα, αλλά και σε κοινόχρηστους, κοινωφελείς χώρους μετά το μεγάλο σεισμό των Κυθήρων.
      Κατ’ αρχήν οφείλω να διαμαρτυρηθώ και από του Βήματος της Βουλής γι’ αυτήν την τραγική καθυστέρηση που δείχνει ανοργανωσιά και μια πολιτική αφασία. Ένα μήνα χρειάστηκε, κύριε Πρόεδρε, κυρίες και κύριοι συνάδελφοι, να βάλουν τρεις Υπουργοί τις υπογραφές τους, για να υπογραφεί η Κοινή Υπουργική Απόφαση και να ανακηρυχθεί ως σεισμόπληκτη η περιοχή. Ένας ολόκληρος μήνας, παρά τις διαμαρτυρίες μας, τις διαμαρτυρίες του Νομάρχη, του κ. Μίχα.
      Και το αποτέλεσμα ποιο είναι; Από 400 ευρώ, που ήταν το αρχικό σχέδιο, να δοθούν 410. Κύριε Υφυπουργέ, πρέπει να λάβει υπ΄ όψιν το κυβερνητικό επιτελείο που εισηγείται αυτές τις τιμές ανά τετραγωνικό, ότι δεν μπορούμε έτσι να βοηθήσουμε τους σεισμόπληκτους, διότι τα Κύθηρα είναι απομονωμένη περιοχή και ιδιαίτερα το Υπουργείο το δικό σας όφειλε να έχει μια εικόνα της πραγματικότητας.
      Τα 1000 ευρώ ανά τετραγωνικό μέτρο είναι το ελάχιστο. Και παρακαλώ αυτό να το διαβιβάσετε στον κύριο Υπουργό και τους υπολοίπους, ότι έτσι δεν αντιμετωπίζουμε με ευαισθησία μια απομονωμένη και σεισμόπληκτη περιοχή, όπως είναι τα Κύθηρα.
      Τέλος δε θέλω να σας πω ότι και οι τέσσερις μήνες που παραμένουν για τα «κίτρινα», όπως είπατε, για τις λεγόμενες μικρότερες ζημίες δεν είναι δυνατόν να αντιμετωπιστούν, όταν οι μισοί κάτοικοι των Κυθήρων, οι ιδιοκτήτες, είναι απόδημοι. Και μάλιστα, πολλοί εξ αυτών είναι στην Αυστραλία. Πότε θα έρθουν οι άνθρωποι, οι οποίοι έρχονται τα καλοκαίρια, για να μπορούν να επιμεληθούν και να οργανώσουν την όλη διαδικασία υποβολής αιτήσεων;
      Τέλος, άκουσα με έκπληξη ότι μόνο 2.000.000 ευρώ διαθέτετε, για να αντιμετωπιστούν οι ζημιές στο Λιμένα Διακόφτι, στα δύο επαρχιακά τμήματα των οδών, ενώ η Νομαρχία με πλήρεις μελέτες έχει ανεβάσει μόνο τις ζημιές των επαρχιακών οδών στα 4.800.000 ευρώ. 500.000 ευρώ είναι στο Λιμάνι στο Διακόφτι και βεβαίως υπάρχουν και ζημιές στην ιστορική εκκλησία του Αγίου Ανδρέα του 10ου αιώνα. Πώς θα αντιμετωπιστούν όλα αυτά;
      Νομίζω ότι οφείλω και πάλι να καταθέσω την απογοήτευσή μου και για την τραγική καθυστέρηση, αλλά και για το ότι η Κυβέρνηση έρχεται με μισά μέτρα, για να αντιμετωπίσει ένα τεράστιο πρόβλημα. Και καλώ τον παρόντα Υφυπουργό να μεριμνήσει έτσι ώστε ταχύτατα να προσαρμοστούν και οι ανά τετραγωνικό μέτρο αποζημιώσεις προς τα 1000 ευρώ ανά τετραγωνικό, αλλά και να δοθούν τα άλλα 3 – 3.500.000 ευρώ, που είναι απαραίτητα, ώστε μέσω της Νομαρχίας –τονίζω εγώ- ταχύτατα να εκτελεστούν τα έργα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ίσως εν τη ρύμη του λόγου ο κ. Νιώτης ήταν υπερβολικός. Δεν υπάρχει καμία τραγική καθυστέρηση. Αντιθέτως, ήταν, αν θέλετε, ένα πρότυπο ταχύτητας η επί της ουσίας αναζήτηση των ζημιών. 
      Υπενθυμίζω ότι σε ανάλογους σεισμούς, όπως έγινε με τον μεγάλο της Καλαμάτας, οι ζημιές ήταν πολύ σοβαρότερες από το σεισμό των Κυθήρων. Γιατί εμείς είμαστε αντικειμενικοί. Στα Κύθηρα ευτυχώς ο σεισμός είχε λίγες ζημιές. Είναι γνωστό αυτό, δεν ήταν τραγικός σεισμός. Ενώ στην Καλαμάτα, ο σεισμός τότε ήταν τραγικός. 
      Εκεί, λοιπόν, η Κ.Υ.Α. υπεγράφη πολύ καθυστερημένα, πολύ περισσότερο από τον ένα μήνα, αλλά και εκεί αυτό έγινε δικαιολογημένα. Εγώ δικαιολογώ την τότε κυβέρνηση, γιατί έπρεπε να γίνει μια σωστή αποτίμηση της καταστάσεως πριν υπογραφεί μια Κ.Υ.Α.. Δεν είναι η υπογραφή της Κ.Υ.Α. που τρέχει και λύνει το πρόβλημα, είναι τι περιλαμβάνει αυτή η Κ.Υ.Α.. 
      Συνεπώς δεν υπάρχει καμία τραγική καθυστέρηση. Ήταν ταχύτατη η μετάβαση επί τόπου. Την άλλη μέρα το πρωί βρίσκονταν εκεί δεκατέσσερις μηχανικοί και έκαναν, με την επικουρία της Νομαρχίας, τις αποτυπώσεις και τις καταγραφές των ζημιών. Αυτό δεν είναι σύνηθες φαινόμενο στην Ελλάδα. 
      Θα αναφερθώ τώρα στις μελέτες που λέτε ότι αναδεικνύουν από τη Νομαρχία πως είναι μεγαλύτερες οι ζημιές στους κοινόχρηστους χώρους. Δεν έγιναν, κύριε Νιώτη, πλήρεις μελέτες. Το λέω δημόσια. Ο κ. Μίχας είναι ένας πολύ καλός Νομάρχης, αλλά δεν έκανε πλήρεις μελέτες. Εμείς κάνουμε πραγματικές μελέτες σε βάθος και εκτιμούμε ότι αυτές οι ζημιές δεν υπερβαίνουν τα 2.000.000 ευρώ. Αν, όμως, υπάρχει λάθος θα επανέλθουμε με επόμενη απόφαση για να ζητήσουμε και άλλα χρήματα. 
      Ας μην υπερβάλουμε όμως. Δεν μπορεί κανείς να εξογκώνει τα πράγματα. Χρήματα του ελληνικού λαού είναι αυτά. Ούτε μπορεί να λέει προχείρως –τελείως προχείρως- ποσά τα οποία είναι πολλαπλάσια των πραγματικών ζημιών που έχουν γίνει. Δεν είναι σωστό αυτό. 
      Θα αναφερθώ και σε κάτι τελευταίο και μ' αυτό θα κλείσω. Θέλω να επισημάνω το εξής. Είναι γεγονός ότι τα 410 ευρώ σήμερα φαίνονται λίγα. Αυτό το γεγονός όμως δεν υπήρχε τα τελευταία πέντε χρόνια, όταν σε όλους τους σεισμούς η τότε κυβέρνηση έδινε 385 ευρώ μόνο και δεν μιλούσε κανένας; 
      ΓΡΗΓΟΡΙΟΣ ΝΙΩΤΗΣ: Είναι άλλο η Καλαμάτα, κύριε Υπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, δεν είναι άλλο η Καλαμάτα. 
      ΓΡΗΓΟΡΙΟΣ ΝΙΩΤΗΣ: Είναι καλύτερη η προσβασιμότητα...
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Βουλευτά, είναι η Λέσβος, η Χίος, οι Κυκλάδες, η Εύβοια, η Ευρυτανία, που είναι επίσης απομονωμένη.
      ΓΡΗΓΟΡΙΟΣ ΝΙΩΤΗΣ: Εσείς έχετε καλύτερη γνώση των θεμάτων και παρακαλώ να το δείτε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα το δω πράγματι, όπως είπατε, διότι θεωρούμε ότι...
      ΠΡΟΕΔΡΕΥΩΝ (Ιωάννης Τραγάκης): Νομίζω ότι το καλύψατε μ' αυτό που είπατε, ότι εάν χρειαστεί θα δώσετε περισσότερα χρήματα. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. 
      ΠΡΟΕΔΡΕΥΩΝ (Ιωάννης Τραγάκης): Αυτό, λοιπόν, καλύπτει το θέμα, διότι έχω την αίσθηση ότι τα 410 ευρώ είναι λίγα, κύριε Υφυπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      ΓΡΗΓΟΡΙΟΣ ΝΙΩΤΗΣ: Ευχαριστώ και τον κ. Τραγάκη που συμπαρίσταται ως Πειραιώτης...
      ΠΡΟΕΔΡΕΥΩΝ (Ιωάννης Τραγάκης): Δεν είναι μόνο θέμα Πειραιώτη. Είναι θέμα ότι πράγματι δεν υπάρχει αντιστοιχία μεταξύ Κυθήρων, Καλαμάτας, ακόμα και Λέσβου και Χίου. 
      ΓΡΗΓΟΡΙΟΣ ΝΙΩΤΗΣ: Είναι δυσπρόσιτη περιοχή. 
      ΠΡΟΕΔΡΕΥΩΝ (Ιωάννης Τραγάκης): Το ξέρει. Ο κύριος Υφυπουργός κάλυψε το θέμα μ' αυτό που είπε. 
      ΓΡΗΓΟΡΙΟΣ ΝΙΩΤΗΣ: Θα παρακαλέσω να το δείτε επειγόντως, διότι οι άνθρωποι απογοητεύονται. Παρακαλώ, επίσης, να δείτε το θέμα των αποδήμων. Οι μισοί κάτοικοι των Κυθήρων, οι ιδιοκτήτες, είναι από την Αυστραλία. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Σας είπα ότι ένας χρόνος είναι...
      ΓΡΗΓΟΡΙΟΣ ΝΙΩΤΗΣ: Σας παρακαλώ να μην στέλνουμε τέτοια μηνύματα στον απόδημο ελληνισμό. 
      ΠΡΟΕΔΡΕΥΩΝ (Ιωάννης Τραγάκης): Κύριε Νιώτη, ο κύριος Υφυπουργός έστειλε σωστό μήνυμα. Είπε ότι...
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Επαναλαμβάνω το εξής. Ένας χρόνος είναι η προθεσμία γι’ αυτούς που έχουν πάθει πραγματικές ζημιές και αν δεν φτάνουν οι τέσσερις μήνες...
      ΓΡΗΓΟΡΙΟΣ ΝΙΩΤΗΣ: Για τα κίτρινα είπατε...
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ένα χρόνο είπα για τα Κύθηρα. 
      ΓΡΗΓΟΡΙΟΣ ΝΙΩΤΗΣ: Τότε τι είναι...
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αυτό είναι για τις περιοχές Λακωνίας και Χανίων που έπαθαν ελάχιστες ζημιές. 
      Επαναλαμβάνω πώς, αν παρά ταύτα, υπάρχει και εκεί πρόβλημα, θα δοθεί παράταση μέχρι ένα ή ενάμιση χρόνο. Δεν είναι εκεί το πρόβλημα. Το πρόβλημα είναι στο ποσό ανά τετραγωνικό μέτρο. 
      ΓΡΗΓΟΡΙΟΣ ΝΙΩΤΗΣ: Το κυρίως πρόβλημα είναι η αναπροσαρμογή προς τα 1.000 ανά τετραγωνικό μέτρο. 
      ΠΡΟΕΔΡΕΥΩΝ (Ιωάννης Τραγάκης): Επόμενη είναι η πρώτη του δευτέρου κύκλου με αριθμό 429/6-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του οδικού τμήματος των Τεμπών, της Εθνικής Οδού Αθηνών–Λάρισας– Θεσσαλονίκης κ.λπ..
      Το περιεχόμενο της επίκαιρης ερώτησης του κυρίου συναδέλφου σε περίληψη έχει ως εξής: 
      «Η ολοκλήρωση του Εθνικού Οδικού Δικτύου Αθήνας–Λάρισας-Θεσσαλονίκης εντός των γεωγραφικών ορίων της Θεσσαλίας αποτελεί μια από τις μεγάλες προτεραιότητες για τη χώρα, την περιφέρεια και ιδιαίτερα για το Νομό Λάρισας. 
      Ύστερα από τα έργα που κατασκευάστηκαν τα προηγούμενα χρόνια εντός της Θεσσαλίας απομένει ως μεγάλη εκκρεμότητα η κατασκευή του τμήματος των Τεμπών που είναι κοινή απαίτηση και διεκδίκηση όλων των φορέων του Νομού της Λάρισας και όχι μόνο.
      Με δεδομένη,
      α) την πολύ μεγάλη σημασία που έχει η κατασκευή αυτού του τμήματος για την προώθηση της ανάπτυξης, την ταχύτερη και ασφαλέστερη μετακίνηση των επιβατών και την αποφυγή της ταλαιπωρίας, όπως συνέβη και στην πρόσφατη κακοκαιρία, αλλά συμβαίνει και τους θερινούς μήνες, όταν παρατηρούνται υπερβολικές καθυστερήσεις λόγω του γνωστού, ιδιαίτερα τις Κυριακές, μποτιλιαρίσματος με ουρές χιλιομέτρων
      β) τη συμβολή του έργου στην αντιμετώπιση της ανεργίας στην περιοχή, αφού κατά την περίοδο κατασκευής του θα απασχοληθούν πολλοί εργαζόμενοι για μεγάλο χρονικό διάστημα
      γ) τη δέσμευση του κυρίου Υπουργού σε σύσκεψη που έγινε στη Λάρισα ότι η ανάθεση του έργου θα ολοκληρωνόταν εντός του φθινοπώρου του 2005, 
      Ερωτάται ο κύριος Υπουργός:
      1) Πότε θα ολοκληρωθούν οι διαδικασίες ανάθεσης του έργου και θα αρχίσουν οι εργασίες κατασκευής του;
      2) Ποιο είναι το ακριβές χρονοδιάγραμμα για την ολοκλήρωσή του;».
      Ορίστε, κύριε Υφυπουργέ, έχετε το λόγο για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ΄ αρχήν πρέπει να πούμε ότι το 2001 επελέγη αυτό το κρίσιμο πράγματι τμήμα των Τεμπών να κατασκευαστεί με σύμβαση παραχώρησης, δηλαδή να προχωρήσει το λεγόμενο κομμάτι Μαλιακός-Κλειδί ως έργο που θα κατασκευαστεί από ιδιώτες που στη συνέχεια θα εκμεταλλευτούν τα διόδια, για να μπορέσουν να βάλουν κεφάλαια και να το ολοκληρώσουν. Άρα, τότε έγινε η επιλογή να μη γίνει ως δημόσιο έργο, αλλά έργο με σύμβαση παραχώρησης.
      Αυτή η σύμβαση παραχώρησης προχώρησε πάρα πολύ αργά στην αρχή και το 2004, όταν ανέλαβε ο κ. Σουφλιάς το Υπουργείο και η ταπεινότητά μου, βρήκαμε το έργο σε αρχικό στάδιο πρακτικώς. Ταχύτατα προχώρησαν οι μελέτες που έπρεπε να γίνουν και οι προσφορές πράγματι υπεβλήθησαν στις 18 Μαΐου 2005, δηλαδή έγκαιρα και σύμφωνα με το χρονοδιάγραμμα του κυρίου Υπουργού. Επίσης, ελέγχθηκαν ταχύτατα και στις 15 Ιουλίου του 2005 βγήκε το πρακτικό αξιολόγησης των προσφορών και ανακηρύχθη επί της ουσίας ο προσωρινός μειοδότης, όπως ξέρετε.
      Από εκεί και πέρα αρχίζει μια δικαστική –θα έλεγα τη λέξη- διαδικασία, για να μην πω περιπέτεια, η οποία είναι εκτός των δικών μας δυνατοτήτων να την επισπεύσουμε. Έγιναν δηλαδή συγκεκριμένα καταγγελίες στην Ευρωπαϊκή Επιτροπή και στα ελληνικά δικαστήρια, στο Συμβούλιο της Επικρατείας, η απάντηση επί των οποίων εκκρεμεί ακόμη από την Ευρωπαϊκή Επιτροπή. 
      Δώσαμε έγκαιρα τα στοιχεία που απεδείκνυαν ότι το έργο αυτό πρέπει να κατοχυρωθεί στο μειοδότη. Υπήρχε και μεγάλη διαφορά τιμής μεταξύ πρώτου και δεύτερου μειοδότη, έγινε ισχυρός ανταγωνισμός πράγματι και αναμένουμε την απάντηση. Όταν υπάρξει αυτή η απάντηση θα προχωρήσουν οι διαδικασίες γιατί επισημαίνω ότι η Επιτροπή δυστυχώς ή ευτυχώς, αλλά αυτή η διαδικασία που έχουμε δεχτεί και εμείς ως κράτος-μέλος, επιβάλλει αναστολή των διαδικασιών υπογραφής σύμβασης έως ότου πάρει θέση επί των καταγγελιών που έχει δεχθεί. 
      Συνεπώς περιμένουμε. Ελπίζουμε σύντομα γιατί προσπαθεί λόγω και απείρων καταγγελιών η Επιτροπή να κάνει το καλύτερο δυνατό, αγωνίζεται και η Επιτροπή, αλλά δυστυχώς και κάποια «δικομανία» ορισμένων χωρών της Νότιας Ευρώπης μεταξύ των οποίων και η Ελλάδα, δημιουργεί ένα φόρτο εργασίας που δεν επιτρέπει και από εκεί τη γρήγορη διεκπεραίωση των υποθέσεων.
      Περιμένουμε λοιπόν, κύριε Βουλευτά, την απάντηση για να συνεχίσουμε βεβαίως τη διαδικασία και να την ολοκληρώσουμε. Ελπίζουμε δε ότι από τη στιγμή που θα ξεκαθαρίσει το δικαστικό μέρος, ταχύτατα δηλαδή μέσα σε τρεις μήνες θα πάει η σύμβαση στη Βουλή για κύρωση.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε συνάδελφε, έχετε το λόγο για δύο λεπτά.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Πρόεδρε, αυτό το οποίο παρατηρείται για το συγκεκριμένο έργο είναι ότι κάθε φορά η Κυβέρνηση, η πολιτική ηγεσία του Υπουργείου, μεταθέτει την ημερομηνία που θα ολοκληρωθεί η σχετική διαδικασία. Και θα πρέπει να σας πω ότι σήμερα ο κύριος Υφυπουργός απέφυγε να κάνει και πρόβλεψη. 
      Αυτό το οποίο βεβαίως αναμένουν οι φορείς δεν είναι να υπάρχει μια πρόβλεψη, η οποία θα μετατεθεί πάλι μετά από λίγο καιρό. Θέλουν μια συγκεκριμένη ημερομηνία. Πότε θα ολοκληρωθεί η διαδικασία και πότε θα εγκατασταθεί ο εργολάβος; Διότι δεν φθάνει να εκτιμούμε και να συμφωνούμε όλοι ότι το έργο είναι προτεραιότητας για τη χώρα και αυτό είναι ακριβές. Δεν φθάνει να συμφωνούμε ότι δεν μπορεί κάθε φορά να κόβεται η Ελλάδα στα δύο με την πρώτη κακοκαιρία, όπως συνέβη και πρόσφατα. Δεν φθάνει να συμφωνούμε ότι θα αποφύγουμε την ταλαιπωρία, γιατί είναι βέβαιο ότι το καλοκαίρι γίνονται ουρές χιλιομέτρων. 
      Πρέπει να δούμε και να υπάρξει μια συγκεκριμένη απάντηση πότε θα ολοκληρωθεί η διαδικασία και όχι απλώς να πάμε στην ανάθεση. Να γίνει εγκατάσταση του εργολάβου. Διότι θα πρέπει να σας πω, κύριε Υπουργέ –και το γνωρίζετε- ότι με τη μείωση του Προγράμματος Δημοσίων Επενδύσεων στον κατασκευαστικό τομέα υπάρχει πολύ μεγάλη ανεργία και στη Θεσσαλία και στην περιοχή της Λάρισας. 
      Άρα, κατανοείτε ότι με δεδομένη την πολύ μεγάλη σημασία του έργου οι φορείς της περιοχής, το Εργατικό Κέντρο, το Επιμελητήριο, η Αυτοδιοίκηση και όλοι οι Νομάρχες της Θεσσαλίας και της βόρειας Ελλάδας, πιέζουν προς αυτή την κατεύθυνση. Το έργο είναι απαραίτητο και η Κυβέρνηση ουσιαστικά από την απάντησή σας –ελπίζω να με διαψεύσετε στη δευτερολογία σας- λέει ότι παρακολουθείτε το θέμα. 
      Αυτό όμως δεν αρκεί. Εδώ χρειάζεται πολύ συγκεκριμένη δέσμευση. Είναι προτεραιότητα; Στην πράξη όμως, όχι στα λόγια. Διότι ο κύριος Υπουργός πριν ένα χρόνο περίπου, είχε αναλάβει δέσμευση απέναντι σε όλους τους φορείς της Θεσσαλίας ότι θα υπάρχει εργολάβος το περασμένο φθινόπωρο. Φοβούμαι από αυτά που άκουσα από εσάς ότι θα έρθει το επόμενο φθινόπωρο και δεν θα έχει ολοκληρωθεί η διαδικασία της ανάθεσης. 
      Άρα, αν μπορώ να κάνω μια εκτίμηση με βάση και την εμπειρία, από αυτά που μου είπατε μέχρι στιγμής δεν προβλέπεται ότι το έργο θα ξεκινήσει να κατασκευάζεται πριν από ένα χρόνο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ορίστε, κύριε Υφυπουργέ, έχετε το λόγο για δυο  λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Οι δεσμεύσεις του κυρίου Υπουργού και η ταχύτατη διεκπεραίωση του ουσιαστικού μέρους της υπόθεσης που είναι η ολοκλήρωση των μελετών, η δημοπράτηση, η αποστολή στους αναδόχους και οι προσφορές έγιναν στο χρονοδιάγραμμα που είχε ακριβώς θέσει.
      Επαναλαμβάνω ότι στις 18 Μαΐου είχαμε τις προσφορές. 
      Από εκεί και πέρα, υπάρχει ανεξάρτητη δικαιοσύνη. Μπορεί κανείς να παρέμβει στη δικαιοσύνη και να πει «κάντε γρήγορα και βγάλτε απόφαση»; Μπορεί κανείς να παρέμβει στην Ευρωπαϊκή Επιτροπή και να απαιτήσει απάντηση σε δέκα μέρες, όταν οι φάκελοι των καταγγελιών είναι χιλιάδες σελίδες; 
      Παρά ταύτα, σας βεβαιώ ότι γίνεται έκκληση και από τον Υπουργό –και δημόσια- και στη δικαιοσύνη και στην Ευρωπαϊκή Επιτροπή για επιτάχυνση διαδικασιών. Τι άλλο να κάνει ένα Υπουργείο; 
      Υπενθυμίζω δε ότι σε συμβάσεις παραχώρησης της προηγούμενης κυβέρνησης, ο χρόνος μεταξύ προκήρυξης και υπογραφής ξεπερνούσε τη δεκαετία. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Δεν έφταιγε, όμως, γι’ αυτό η προηγούμενη κυβέρνηση. Υπήρχαν άλλες καταγγελίες, τραβούσε σε μάκρος η δικαστική διαδικασία και η τελική υπογραφή σύμβασης. 
      Άρα για να είμαι μαζί σας απόλυτα ειλικρινής και καθαρός, δεν μπορώ να κάνω πρόβλεψη για το πότε θα υπάρξουν τα τελικά αποτελέσματα από τα δικαστήρια, τα ελληνικά και τα ευρωπαϊκά. Ελπίζω να γίνει πολύ σύντομα, γιατί έχει περάσει ήδη πολύς χρόνος, έχουμε κάνει όλες τις απαραίτητες ενέργειες και έχουμε κινηθεί και προς την κατεύθυνση της υποβολής –αν θέλετε- παράκλησης για επιτάχυνση.
      Από εκεί και πέρα, όμως, αναμένουμε απαντήσεις. Εκτιμώ αυτήν τη στιγμή –μια και το ζητάτε- ότι θα τις έχουμε εντός του προσεχούς μηνός Μαρτίου και αμέσως μετά, θα μπορέσει να κινηθεί η διαδικασία της ανάθεσης που θα κρατήσει τελικώς, όπως σας είπα, τρεις μήνες.
      Με την ανάθεση του έργου, εγκαθίσταται και ο εργολάβος. Δηλαδή είναι δυνατόν μέσα στο καλοκαίρι ή το φθινόπωρο να έχουμε πράγματι εγκατεστημένο εργολάβο. 
      ΔΗΜΗΤΡΙΟΣ ΤΣΙΟΓΚΑΣ: Το Υπουργείο είχε πει την άνοιξη.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όμως, επαναλαμβάνω, για να μη διαψευστώ στη συνέχεια, ότι πρέπει να έχουμε πρώτα τις απαντήσεις της Ευρωπαϊκής Επιτροπής και των ελληνικών δικαστηρίων.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Εισερχόμαστε στη συζήτηση της δεύτερης επίκαιρης ερώτησης του πρώτου κύκλου με αριθμό 435/6-2-2006 του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με τη λήψη μέτρων στήριξης των μικρομεσαίων πτηνοτρόφων κ.λπ. 
      Συγκεκριμένα, το περιεχόμενο της επίκαιρης ερώτησης του κυρίου συναδέλφου σε περίληψη έχει ως εξής:
      Σε οικονομική καταστροφή οδηγούνται οι μικρομεσαίοι πτηνοτρόφοι εξαιτίας της παρατεταμένης εμπορικής κρίσης που προκαλεί η γρίπη των πτηνών και η αδιαφορία της Κυβέρνησης γι’ αυτήν την κατηγορία των πτηνοτρόφων. Όλα τα μέτρα που εξήγγειλε μέχρι σήμερα η Κυβέρνηση, όπως τα 7.000.000 ευρώ της επισιτιστικής βοήθειας, το πάγωμα των ασφαλιστικών εισφορών για ένα χρόνο και την αποπληρωμή σε εκατόν είκοσι άτοκες δόσεις και την επιδότηση από τον Ο.Α.Ε.Δ. του συνολικού εργατικού κόστους σε ποσοστό 12%, αφορά κυρίως τις μεγάλες πτηνοτροφικές επιχειρήσεις και όχι τις μικρομεσαίες που στηρίζονται κυρίως στην αυτοαπασχόληση. Εκτός από το μέτρο της επισιτιστικής βοήθειας τα υπόλοιπα θα επιβαρύνουν τους φορείς των εργαζομένων και όχι τον κρατικό και κοινοτικό προϋπολογισμό.
      Θα μπορούσε η Κυβέρνηση να εξασφαλίσει στους μικρομεσαίους πτηνοτρόφους ένα εισόδημα επιβίωσης και να διαγράψει τις δόσεις των δανείων για όσο χρονικό διάστημα δεν κάνουν εκτροφές ή μειώνουν δραστικά το δυναμικό των εκτροφών. Ταυτόχρονα μέσα από τις όποιες αποζημιώσεις προς τις μεγάλες πτηνοτροφικές επιχειρήσεις επιβάλλεται να εμποδίσει την επιδείνωση των συμβολαίων σε βάρος των μικρομεσαίων πτηνοτρόφων που δουλεύουν για λογαριασμό των μεγάλων με ένα σύστημα φασόν.
      Ερωτώνται οι κύριοι Υπουργοί τα εξής: 
      Τι μέτρα θα πάρουν για τους μικρομεσαίους πτηνοτρόφους καθώς και για να μην επιβαρυνθούν τις όποιες αποζημιώσεις οι φορείς των εργαζομένων (ασφαλιστικά ταμεία, Ο.Α.Ε.Δ.);
      Τι ενέργειες θα κάνουν για να αποτρέψουν την επιδείνωση των συμβολαίων των μικρομεσαίων πτηνοτρόφων;» 
      Ορίστε, κύριε Υφυπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης): Κύριε Πρόεδρε, κύριοι συνάδελφοι, ένας από τους πιο δυναμικούς κλάδους της ελληνικής αγροτικής οικονομίας, η ελληνική πτηνοτροφία, ένας κλάδος που διακρίνεται για το δυναμισμό του και για την ανταγωνιστικότητά του, δυστυχώς, δέχεται για δεύτερη φορά ένα σοβαρό πλήγμα. Η Κυβέρνηση στέκεται δίπλα στους Έλληνες πτηνοτρόφους, τους συμπαρίσταται, έχουμε διακηρύξει σε όλους τους τόνους και αυτό είναι και το σημαντικότερο, ότι τα προϊόντα της οργανωμένης ελληνικής πτηνοτροφίας είναι απολύτως ασφαλή, δεν έχουν κανένα απολύτως πρόβλημα οι Έλληνες πολίτες από την κατανάλωση προϊόντων της ελληνικής πτηνοτροφίας και παράλληλα λαμβάνονται μία σειρά μέτρων για να στηριχθεί ο κλάδος αυτός. 
      Αναφέρετε για το θέμα του Υπουργείου Απασχόλησης. Ήδη ο Υπουργός Απασχόλησης έχει πάρει μέτρα, έτσι ώστε να στηριχθούν οι επιχειρήσεις, όσον αφορά το πάγωμα των οφειλών προς τα ασφαλιστικά ταμεία. Επίσης ο Υφυπουργός Οικονομικών  κ. Δούκας, έχει πάρει μέτρα για τη ρύθμιση των χρεών των πτηνοτροφικών επιχειρήσεων. Πριν από δύο ημέρες ο κ. Μπέζας πήρε ειδικά φορολογικά μέτρα, έτσι ώστε να στηριχθούν οι πτηνοτροφικές επιχειρήσεις. 
      Αναφέρετε τα 7.000.000 ευρώ που είναι το ύψος της επισιτιστικής βοήθειας. Έχουμε δηλώσει ότι εφόσον καλυφθεί το ποσό αυτό, το ποσό αυτό θα αυξηθεί κατά 2.000.000 ή 3.000.000 ευρώ, εφόσον υπάρχει η δυνατότητα να πραγματοποιηθεί η επισιτιστική βοήθεια, διότι μέχρι τώρα είχαμε το πρόβλημα ότι δεν υπήρχαν χώρες για να στείλουμε την επισιτιστική βοήθεια. Ακόμη δηλαδή και οι αφρικανικές χώρες, που έγινε προσπάθεια να στείλουμε την επισιτιστική βοήθεια, δεν δέχονταν κοτόπουλα. Η Μοζαμβίκη και το Μαλάουι δέχονται πλέον να λάβουν επισιτιστική βοήθεια και καταβάλλεται μία ουσιαστική προσπάθεια, έτσι ώστε να επιταχυνθούν οι διαδικασίες, για να μπορέσει να αποσυμφορηθεί η αγορά και να πραγματοποιηθεί η επισιτιστική βοήθεια. 
      Επίσης, εντός των ημερών, σήμερα ή αύριο, ολοκληρώνονται οι διαδικασίες, αν δοθούν οι εγγυήσεις του ελληνικού δημοσίου, για να μπορέσουν οι πτηνοτροφικές επιχειρήσεις να πάρουν δάνεια και να αντιμετωπίσουν τα προβλήματα που έχουν δημιουργηθεί για κεφάλαιο κίνησης, διότι οι πιστωτικοί οργανισμοί, οι τράπεζες, λόγω της κρίσης που αντιμετωπίζει ο κλάδος, δεν χορηγούν δάνεια στις επιχειρήσεις αυτές, με αποτέλεσμα να αντιμετωπίζουν άμεσα προβλήματα χρηματοδότησης.
      Σας λέω, λοιπόν, ότι έχουν ληφθεί όλα τα μέτρα τα οποία απαιτούνται για να στηριχθεί ο κλάδος, οι πτηνοτροφικές επιχειρήσεις με επιστολές που μας έστειλαν εκφράζουν την ικανοποίησή τους, διότι τους στηρίζουμε έμπρακτα και μάλιστα θέλω να σας πω ότι σε όλες τις συσκέψεις που έχουν γίνει είτε στο Υπουργείο Οικονομίας είτε στο Υπουργείο Απασχόλησης, ήμασταν παρόντες. Δηλαδή ήταν εκεί το Υπουργείο Ανάπτυξης, στηρίζοντας τα αιτήματα των πτηνοτροφικών επιχειρήσεων. Όντως περνάει μία μεγάλη κρίση ο κλάδος, ας ευχηθούμε να μην έχουμε άλλα κρούσματα της γρίπης των πτηνών, ώστε να ξεπεραστεί η κρίση και να ξαναβρεί πραγματικά το δυναμισμό που είχε η ελληνική πτηνοτροφία.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Είναι γεγονός ότι η γρίπη των πτηνών έχει δημιουργήσει μεγάλη εμπορική και οικονομική κρίση, ιδιαίτερα στους μικρομεσαίους πτηνοτρόφους στη χώρα μας. Ταυτόχρονα, υπάρχει αδιαφορία από την πλευρά της Κυβέρνησης σε συνδυασμό με τη συνεχιζόμενη κρίση, η οποία οδηγεί σε οικονομική καταστροφή, ιδιαίτερα τονίζω τους μικρομεσαίους πτηνοτρόφους.
      Βεβαίως πρόσφατα η Κυβέρνηση ανακοίνωσε κάποια μέτρα, τα οποία όμως, αφορούν τις μεγάλες πτηνοτροφικές μονάδες. Εμείς δεν αμφισβητούμε ότι δεν ανακοινώθηκαν μέτρα, αλλά αφορούν τον Φιλίππου, τον Νιτσιάκο και γενικά όλους τους μεγάλους, οι οποίοι έχουν όχι μόνο τις πτηνοτροφικές μονάδες, αλλά και τα πτηνοσφαγεία. Έχουν τον έλεγχο της διακίνησης των πτηνοτροφών. Αυτοί ευνοούνται από τα κυβερνητικά μέτρα και τις ρυθμίσεις, οι οποίοι ήδη έχουν φροντίσει να μετακυλίσουν το κόστος και τις συνέπειες της κρίσης στους μικρούς πτηνοτρόφους, αλλάζοντας τις συμβάσεις. Αυξάνουν δηλαδή τις τιμές στις πτηνοτροφές, στα κλωσόπουλα και ταυτόχρονα μειώνουν τις τιμές στο κρέας. 
      Εμείς, για τις ρυθμίσεις που κάνατε, έχουμε συγκεκριμένες ενστάσεις. Τα μέτρα που εξαγγείλατε για το πάγωμα των ασφαλιστικών εισφορών για ένα χρόνο και με αποπληρωμή σε εκατόν είκοσι άτοκες μηνιαίες δόσεις, καθώς και η επιδότηση από τον Ο.Α.Ε.Δ. επιβαρύνουν τους εργαζόμενους και τα ασφαλιστικά ταμεία, δηλαδή το Ι.Κ.Α., τον Ο.Γ.Α. και τον Ο.Α.Ε.Δ.. 
      Το Κομμουνιστικό Κόμμα Ελλάδος σάς καλεί να δεσμευθείτε, ως Κυβέρνηση, ότι όσον αφορά τις εξαγγελίες που κάνατε, δεν θα επιβαρυνθούν τα ταμεία των εργαζομένων. Πρώτον, αυτό.
      Δεύτερον σας προτείνουμε, αυτά που εξαγγείλατε για τους πτηνοτρόφους να επιβαρύνουν τον κρατικό προϋπολογισμό και όχι τα ασφαλιστικά ταμεία των εργαζομένων. Και ταυτόχρονα να βάλετε συγκεκριμένους όρους στις εξαγγελίες σας για τους μεγάλους πτηνοτρόφους που ευνοούνται από τις κυβερνητικές εξαγγελίες. Να δεσμευθούν και να είναι υποχρεωμένοι, δηλαδή, να μην αλλάζουν τις συμβάσεις που έχουν με τους μικρούς σε βάρος των μικρών. Ενώ όσοι ήδη  έχουν τις συμβάσεις στην τιμή του κρέατος, στις τιμές των πτηνοτροφών και στα κλωσόπουλα, να μην τις αλλάξουν. Και ζητάμε να χαριστούν οι δόσεις των δανείων για όσο διάστημα δεν δουλεύουν οι μικροί πτηνοτρόφοι. 
      Εμείς λοιπόν ξεκαθαρίζουμε ότι υποστηρίζουμε τους μικρούς πτηνοτρόφους και βέβαια πρέπει να πούμε από τις πέντε εκτροφές που κάνει ένας το χρόνο, αν για παράδειγμα δεν κάνει δύο το χρόνο, να προσμετρηθεί και να υπολογιστεί αναλογικά τι επιδότηση θα πάρει. Αν δεν κάνει για όλο το χρόνο, να αποζημιωθεί ανάλογα. Να τους χαριστούν οι δόσεις των δανείων αναλογικά.
      Επίσης πρέπει να πούμε ότι υπάρχουν αυτοαπασχολούμενοι κυρίως σε όλη την Ελλάδα: Στην Ήπειρο, στη Θεσσαλία, στη Στερεά Ελλάδα, στην Εύβοια, στα Μέγαρα, στη Μακεδονία, στην Άσυρο, στο Πεντάλοφο, αλλά ακόμα και αυτοί που πουλάνε. Υπάρχει ένα σοβαρό πρόβλημα στις λαϊκές των πόλεων. Ακόμα και αυτοί που γυρνάνε στα χωριά πολλές φορές δεν τους δίνουν άδειες οι νομαρχίες ή οι δήμοι, ενώ αλλού δίνουν άδειες και δεν μπορούν αν βγάλουν το μεροκάματο.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Κύριε Υφυπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς για το τελευταίο που είπατε, θέλω να σας πω ότι εμείς έγκριση για να πουλάνε από πόλη σε πόλη ζωντανά κοτόπουλα δεν πρόκειται να δώσουμε εφόσον δεν ξεπεραστεί η κρίση. Να το ξεκαθαρίσουμε αυτό. 
      ΔΗΜΗΤΡΙΟΣ ΤΣΙΟΓΚΑΣ: Δεν εννοώ αυτό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Διότι ο κίνδυνος που προέρχεται από τα οικόσιτα και από τα ζωντανά πουλερικά τα οποία μεταφέρουν από περιοχή σε περιοχή. Κατά συνέπεια αν δεν ξεπεραστεί η κρίση και αν δεν πάρουμε έγκριση από την Ευρωπαϊκή Ένωση κάνουμε σαφές ότι δεν θα διακινδυνέψουμε να μεταδοθεί ο ιός της γρίπης των πτηνών στη χώρα μας. 
      ΔΗΜΗΤΡΙΟΣ ΤΣΙΟΓΚΑΣ: Δεν εννοώ αυτό. Εννοώ ότι σε μια πόλη δίνουν άδεια και σε άλλη δεν δίνουν.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεύτερον, κύριε συνάδελφε. Δεν μπόρεσα να καταλάβω, πραγματικά δεν μπόρεσα να καταλάβω πώς τα μέτρα που απευθύνονται σε όλη την πτηνοτροφία δεν συμπεριλαμβάνουν και τους μικρομεσαίους πτηνοτρόφους, όπως τους λέτε και δεν ξέρω πώς τους οριοθετείτε. Τα μέτρα που πήρε το Υπουργείο Οικονομίας και Οικονομικών, τα μέτρα τα οποία έχει πάρει ήδη το Υπουργείο Απασχόλησης γιατί δεν έχουν εφαρμογή σε όλους τους πτηνοτρόφους; Γιατί χωρίζετε τους μεγάλους και τους μικρούς; 
      Εμείς μιλούμε για ένα σημαντικό κλάδο ο οποίος απασχολεί δεκαπέντε χιλιάδες εργαζόμενους, στηρίζουμε τον κλάδο αυτό και δεν μπορείτε να κατηγορείτε την Κυβέρνηση -η οποία έχει πάρει γενναία μέτρα, η οποία στηρίζει τον κλάδο και με φορολογικά μέτρα του Υπουργείου Οικονομίας και με μέτρα του Υπουργείου Απασχόλησης και του Υπουργείου Εξωτερικών- για αδιαφορία, όταν οι ίδιοι οι πτηνοτρόφοι με σειρά επιστολών που μας έχουν στείλει μας συγχαίρουν διότι είμαστε δίπλα τους, τους στηρίζουμε στην κρίση που περνούν. 
      Από εκεί και πέρα να ευχηθούμε όλοι να περάσει το ταχύτερο δυνατό η κρίση και να πούμε για άλλη μια φορά και να κάνουμε σαφές ότι δεν υπάρχει κανένας κίνδυνος για τους Έλληνες πολίτες από την κατανάλωση προϊόντων της οργανωμένης ελληνικής πτηνοτροφίας. 
      ΔΗΜΗΤΡΙΟΣ ΤΣΙΟΓΚΑΣ: Πείτε μας, κύριε Υπουργέ, αυτοί που δουλεύουν φασόν πώς ευνοούνται από τα μέτρα;  
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αυτοί δεν έχουν εργαζομένους; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, δεν ακούγεστε. 
      Η δεύτερη με αριθμό 436/6-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εμπορικής Ναυτιλίας και Αγροτικής Ανάπτυξης και Τροφίμων, σχετικά με την αποκατάσταση των ζημιών που υπέστη το λιμάνι της Αλοννήσου από την κακοκαιρία κ.λπ.,  διαγράφεται λόγω κωλύματος του ερωτώντος Βουλευτή.
      Εισερχόμεθα στην τρίτη με αριθμό 431/6-2-2006 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με την υπογραφή της σύμβασης μεταξύ του Ελληνικού Δημοσίου και της Microsoft για την προμήθεια λογισμικού κλπ.. 
      Η επίκαιρη ερώτηση του κ. Λεβέντη έχει ως εξής:
      «Η Ελλάδα υπέγραψε σύμβαση με την πολυεθνική Microsoft για προμήθεια λογισμικού στο ελληνικό δημόσιο. Η Microsoft έχει κυριαρχήσει στο χώρο του λογισμικού, πράγμα που πολλοί θεωρούν επικίνδυνο. Έγιναν δίκες εις βάρος της, προκειμένου να υποχρεωθεί να αποκαλύψει τμήματα του κώδικα του λογισμικού της και για να την εμποδίσουν να μονοπωλήσει την αγορά. Ταυτόχρονα, πολλές χώρες αποφάσισαν να στρέψουν τις δημόσιες υπηρεσίες τους στη χρήση ελεύθερου λογισμικού.
      Υπάρχουν πολλοί λόγοι που κάνουν τις κυβερνήσεις αυτών των μεγάλων χωρών να προσπαθήσουν να αποφύγουν το σφιχτό εναγκαλισμό της Microsoft. Είναι ιδιαίτερα ακριβό για μια χώρα να πληρώνει τα υπέρογκα ποσά που θέλει ο πολυεθνικός κολοσσός. Το λειτουργικό της Microsoft  είναι πολύ πιο επισφαλές και με λιγότερες δυνατότητες από ό,τι άλλα λογισμικά. Και, κυρίως, κανείς δεν ξέρει τι περιλαμβάνει ο κώδικάς του. Έτσι, μια χώρα που λειτουργεί αποκλειστικά με βάση το λογισμικό της Microsoft εξαρτάται πια απόλυτα από την εταιρεία και τα πακέτα της. Για τον ίδιο λόγο το λογισμικό της δεν επιδέχεται περαιτέρω ανάπτυξης, με αποτέλεσμα να εμποδίζεται η έρευνα. Απορεί κανείς γιατί η ελληνική Κυβέρνηση επέβαλλε στα εκπαιδευτικά και ερευνητικά ιδρύματα της χώρας την υποχρέωση να χρησιμοποιούν το λογισμικό της Microsoft τη στιγμή που πουθενά αλλού στον ανεπτυγμένο κόσμο δεν συμβαίνει κάτι τέτοιο.
      Κατόπιν των ανωτέρω, ερωτάται ο κύριος Υπουργός:
      Πόσο στοίχισε στο ελληνικό δημόσιο η συμφωνία με τη Microsoft; Πόσες θέσεις εργασίας θα δημιουργήσει η προσφορά της Microsoft και πόσες θα δημιουργούσε η υιοθέτηση και άλλων λογισμικών;
      Τι μέτρα προτίθεται να πάρει, ώστε το ελληνικό δημόσιο να μην εξαρτάται μόνο από τη Microsoft για την ομαλή λειτουργία του; Με ποιο δικαίωμα δεσμεύει τις ελληνικές εταιρείες λογισμικού και τα τμήματα πληροφορικής των Α.Ε.Ι. της χώρας στο άρμα της Microsoft; Τι ποσά υπολογίζει ότι θα χάσει η Ελλάδα από την αδυναμία έρευνας στο λογισμικό που θα προκαλέσει αυτή η σύμβαση;».
      Κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κύριοι συνάδελφοι, πρόκειται για μία πολύ σημαντική συμφωνία αυτή, την οποία επικρίνει με την ερώτησή του ο συνάδελφος από το Συνασπισμό. Αυτή η συμφωνία είναι κι ένα κρίσιμο βήμα για την εφαρμογή της νέας ψηφιακής στρατηγικής που ακολουθεί η Κυβέρνηση. Στόχος μας είναι να πραγματοποιηθεί ένα ψηφιακό άλμα προς τα εμπρός, διότι η Ελλάδα βρίσκεται πίσω στην υιοθέτηση των ψηφιακών τεχνολογιών, προς όφελος και της νέας γενιάς και των μικρών και μεσαίων επιχειρήσεων και της ποιότητας ζωής των Ελλήνων πολιτών. Πιστεύω ότι μέσα απ’ αυτήν τη συμφωνία, αλλά και άλλες που θα ακολουθήσουν με άλλες εταιρείες λογισμικού, θα δώσουμε σημαντικές ευκαιρίες στη νεότερη γενιά και των Ελλήνων μαθητών και φοιτητών και των ερευνητών και των μικρομεσαίων επιχειρηματιών και στον κάθε πολίτη να επωφεληθεί από τις δυνατότητες της ψηφιακής τεχνολογίας. 
      Οι ανακρίβειες που υπάρχουν στην ερώτηση είναι πολλές. Η πρώτη είναι ο δήθεν σφιχτός εναγκαλισμός της Microsoft. Είναι ανακρίβεια, διότι η συμφωνία που υπεγράφη δεν είναι ούτε δεσμευτική ούτε αποκλειστική. Δεν δεσμευόμαστε δηλαδή να προμηθευόμαστε αποκλειστικά λογισμικό Microsoft, ούτε αλλάζει ο διαγωνιστικός τρόπος προμήθειας λογισμικού. Απλά οι προμήθειες που έγιναν ούτως ή άλλως με διαγωνισμούς θα γίνονται με πολύ μικρότερο κόστος. Αυτό είναι πολύ σημαντικό, διότι φεύγουν από τη μέση οι μεσάζοντες.
      Δεύτερη ανακρίβεια είναι ότι οι άλλες χώρες αποφεύγουν παρόμοιες συμφωνίες. Είναι διαστρέβλωση της πραγματικότητας. Παρόμοιες συμφωνίες έχουν υπογράψει πολλές χώρες της Ευρώπης -η Αγγλία, η Γερμανία, η Ισπανία, η Φινλανδία, η Τσεχία, η Ουγγαρία, η Σλοβακία, η Εσθονία, η Κροατία- αλλά και οι ίδιες οι υπηρεσίες της Ευρωπαϊκής Επιτροπής, η οποία υπό άλλη ιδιότητά της βεβαίως ελέγχει και τις μονοπωλιακές πρακτικές -όπου υπάρχουν- οποιασδήποτε εταιρείας και της Microsoft. Το σημαντικό όμως είναι ότι η Ελλάδα αντιμετωπίζεται πλέον ισότιμα από μία μεγάλη διεθνή εταιρεία λογισμικού στον τομέα των νέων τεχνολογιών. Αυτό που κάνουμε με τη συμφωνία είναι ότι επανατοποθετούμε τη χώρα στα επενδυτικά σχέδια μεγάλων διεθνών επιχειρήσεων.
      Η τρίτη ανακρίβεια –θα αναφέρω στη δευτερολογία μου τις υπόλοιπες- είναι ότι η χώρα θα πληρώσει υπέρογκα ποσά. Είναι προσπάθεια δημιουργίας εντυπώσεων, διότι αυτό που θα κάνουμε είναι ότι, όπου αποφασισθεί από τους διαγωνισμούς ότι θα χρησιμοποιηθεί λογισμικό Microsoft, θα το πάρουμε με σημαντικές εκπτώσεις. Δεν υπάρχει λοιπόν καμία επιπλέον επιβάρυνση για το ελληνικό δημόσιο. Και ουδείς επιβάλλει και στα εκπαιδευτικά και ερευνητικά ιδρύματα την υποχρέωση να χρησιμοποιούν λογισμικό Microsoft. Ελευθέρως θα επιλέγουν το λογισμικό τους στα πλαίσια των προγραμμάτων που έχουμε της «Ψηφιακής Στρατηγικής» και της «Κοινωνίας της Πληροφορίας». Όταν επιλέγεται Microsoft, θα έχουμε τη δυνατότητα να το παίρνουμε φθηνότερα. Αυτή είναι η βάση της συμφωνίας. 
      Και, βεβαίως, υπάρχει και μια σειρά από αντισταθμιστικά οφέλη: ο καλύτερος έλεγχος του εγκατεστημένου λογισμικού στο δημόσιο τομέα, η δημιουργία ενός κέντρου καινοτομίας, η στενότερη συνεργασία με τον ιδιωτικό τομέα. Αυτά είναι οφέλη για το σύνολο της οικονομίας. Νομίζω ότι πρέπει να πάψουμε να έχουμε αυτήν τη φοβική αντίληψη απέναντι στις διεθνείς εταιρείες, απέναντι στην εξωστρέφεια της χώρας. Πρέπει να ανοίξουμε τα μάτια μας.
      Διότι αν συνεχίσουμε στη λογική ότι εμείς πρέπει να κάνουμε τα πράγματα διαφορετικά απ’ ό,τι τα κάνουν όλες οι άλλες χώρες της Ευρωπαϊκής Ένωσης, τότε θα μείνουμε εγκλωβισμένοι στην ψηφιακή υπανάπτυξη, στην οποία οι πρακτικές των προηγούμενων κυβερνήσεων μάς έχουν καταδικάσει.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κύριε Λεβέντη, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗ: Ευχαριστώ, κύριε Πρόεδρε.
      Κύριε Υπουργέ, παρακολουθήσαμε τον πανηγυρικό τρόπο με τον οποίο παρουσιάσατε αυτή τη συμφωνία στις τηλεοράσεις. Όταν κατατέθηκε η ερώτησή μας, δεν είχε ξεσπάσει το σκάνδαλο των υποκλοπών το οποίο έχει εκθέσει διεθνώς τη χώρα και έχει δημιουργήσει σοβαρότατα προβλήματα. Ξέρουμε ότι και τότε είχαν υπογραφεί κάποιες συμφωνίες και είχε επιτραπεί σε κάποιες πολυεθνικές εταιρείες να αλωνίζουν σε αυτόν το χώρο και τις συνέπειες τις βλέπουμε όλοι πάρα πολύ καλά. Πρόκειται για εταιρείες οι οποίες έχουν επτασφράγιστα μυστικά τα οποία είναι απροσπέλαστα από οποιονδήποτε ελεγκτικό μηχανισμό.
      Το πρόβλημα με τη Microsoft είναι ακόμα μεγαλύτερο και ξέρετε πολύ καλά, κύριε Υπουργέ, ότι πρώτα και κύρια στην Αμερική έχουν γίνει δίκες και η Ευρωπαϊκή Ένωση έχει εγκαλέσει τη Microsoft, γεγονός που νομίζω ότι δεν αγνοείτε. Μάλιστα, μόλις σήμερα έφτασε στα χέρια μου η ενημέρωση από το γενικό διευθυντή της Microsoft, ο οποίος λέει ότι ύστερα από τις προϋποθέσεις τις οποίες έθεσε η Ευρωπαϊκή Ένωση, θα κάνουν ένα βήμα ώστε να κοινοποιήσουν ένα μέρος από αυτόν τον κώδικα -το DNA του λογισμικού της- δεδομένου ότι αυτό έως τώρα ήταν επτασφράγιστο μυστικό. Αυτό δημιουργεί σοβαρότατα προβλήματα και ξέρετε πολύ καλά ότι δεν μπορεί να γίνει έρευνα και δεν μπορούμε να επεκταθούμε.
      Επιπλέον, λέτε ότι δεν υπάρχει σοβαρό οικονομικό κόστος. Μα, υπάρχει το ελεύθερο λογισμικό για το οποίο μπορούμε να μην πληρώνουμε τίποτα. Γιατί θα πρέπει, λοιπόν, να επιβαρυνθούμε με αυτό το σοβαρό κόστος; Θα μου πείτε ότι το ελεύθερο λογισμικό μπορεί να έχει περισσότερες δυσκολίες, οι οποίες όμως  νομίζω ότι δεν είναι αξεπέραστες. Επίσης, μ’ αυτόν τον τρόπο δημιουργείτε ένα μονοπώλιο, γιατί νομίζω ότι κάνατε αυτήν τη συμφωνία ώστε στη συνέχεια ο καθένας να μπορεί να προσπορίζεται όποιο λογισμικό θέλει οποιασδήποτε εταιρίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οι δημόσιες υπηρεσίες, τα πανεπιστήμια και τα ερευνητικά κέντρα δεσμεύονται από αυτήν τη συμφωνία, γιατί εφόσον θα τους δίνετε τις προϋποθέσεις και τα δάνεια προς αυτήν την κατεύθυνση, θα στραφούν υποχρεωτικά προς τα εκεί.
      Επομένως, η εξάρτηση της χώρας μας από αυτήν την άποψη θα είναι ακόμα μεγαλύτερη. Κανένας δεν έχει αντίρρηση να κάνουμε ψηφιακά άλματα και άλματα προς την τεχνολογία. Αν, όμως, συνεχίσουμε μ’ αυτόν τον τρόπο της εξάρτησης και της οικονομικής επιβάρυνσης, πιστεύουμε ότι η χώρα μας δεν θα μπορέσει να ξεφύγει, θα βρίσκεται συνεχώς εξαρτημένη απ’ αυτά τα μυστικά και δεν θα έχει προσπέλαση. Δείτε τι γίνεται τώρα με τις υποκλοπές. Δυστυχώς πιστεύουμε ότι και στη Microsoft θα έχουμε ένα παρόμοιο καθεστώς.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Λεβέντη.
      Το λόγο έχει ο κύριος Υπουργός για δύο λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατ’ αρχάς, κύριε συνάδελφε, νομίζω ότι επιμένετε σε μία ερμηνεία της συμφωνίας η οποία είναι λανθασμένη. Εγώ έχω ζητήσει να ενημερώσω τις αρμόδιες επιτροπές της Βουλής –την οικονομική επιτροπή και όποια άλλη επιτροπή είναι αρμόδια για την ψηφιακή στρατηγική- ώστε να διαλευκανθούν αυτές οι παρεξηγήσεις που υποκρύπτονται πίσω από τις απόψεις σας.
      Ο Σ.Ε.Π.Ε., ο Σύνδεσμος Ελληνικών Εταιρειών Πληροφορικής, έχει εκδώσει ανακοίνωση για τη συγκεκριμένη συμφωνία με την οποία αναφέρθηκε στη σημασία της στενής συνεργασίας δημόσιου και ιδιωτικού τομέα μέσα από έργα συμπράξεων για ψηφιακές υπηρεσίες και στρατηγικές συμφωνίες όπως η συγκεκριμένη. Θα ακολουθήσουν και άλλες στρατηγικές συμφωνίες. 
      Όσον αφορά τώρα το ελεύθερο λογισμικό είναι πράγματι πολύ φθηνό και μπορεί να το χρησιμοποιήσει όποιος θέλει. Ο τρόπος που λειτουργούν τα προγράμματα του ελληνικού δημοσίου είναι μέσα από διαγωνιστικές διαδικασίες. Κανένας δεν εμποδίζει το ελεύθερο λογισμικό να χρησιμοποιηθεί όπου κρίνουν οι εταιρείες πληροφορικής ότι μπορεί να έχει εφαρμογή και όπου έχει εφαρμογή, χρησιμοποιείται.
      Όμως, το ζήτημα είναι –και υπάρχει μια πραγματικότητα- ότι το συγκεκριμένο λογισμικό της συγκεκριμένης εταιρείας για λόγους ιστορικούς, αν θέλετε, ή για λόγους ευκολίας ή εξαιτίας του ότι χρησιμοποιείται από πάρα πολλούς είναι εξαιρετικά διαδεδομένο και αυτό είναι κάτι που δεν θα αλλάξει από τη μια στιγμή στην άλλη. 
      Έχουμε λοιπόν κάθε λόγο αυτό το λογισμικό που χρησιμοποιείται από πάρα πολλούς και στην Ελλάδα αλλά και σε ολόκληρο τον κόσμο, να συνεχίσουμε  να το χρησιμοποιούμε. Η ίδια η Ευρωπαϊκή Επιτροπή η οποία από τη μία βεβαίως αντιμετωπίζει τις ολιγοπωλιακές πρακτικές της Microsoft, χρησιμοποιεί αυτό το λογισμικό, διότι είναι εξαιρετικά διαδεδομένο και χρήσιμο. Δεν μπορούμε λοιπόν εμείς να καταδικάσουμε την Ελλάδα να μη χρησιμοποιεί ένα λογισμικό το οποίο είναι από τα πιο διαδεδομένα στον κόσμο προκειμένου να βελτιώσει τις ψηφιακές υπηρεσίες στους πολίτες, στη λογική της αντιμετώπισης μιας πολυεθνικής εταιρείας η οποία θα πρέπει να είναι κατ’ ανάγκη εχθρική. Η αντιμετώπιση δεν είναι εχθρική προς καμία εταιρεία. Βεβαίως, οι διαγωνιστικές και οι ανοιχτές διαδικασίες δεν παραβιάζονται. Αυτά είναι τα δεδομένα
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Επίσης, νομίζω ότι πίσω από αυτές τις απόψεις σας κρύβεται και μια αντίληψη η οποία αν υιοθετηθεί, θα καταδικάσει τη χώρα στην ψηφιακή υπανάπτυξη για πάρα πολλά χρόνια, διότι όλοι ξέρουμε ότι το ελεύθερο λογισμικό έχει πολύ περιορισμένες εφαρμογές και δεν μπορεί να χρησιμοποιηθεί τόσο ευρέως όσο άλλο λογισμικό.
       Σε κάθε περίπτωση η ελληνική Κυβέρνηση θα «αγκαλιάσει» κάθε πρωτοβουλία που υπάρχει είτε σε διεθνές είτε σε εθνικό επίπεδο για τη μεγαλύτερη ψηφιακή διείσδυση, διότι ζούμε σ’ έναν κόσμο όπου υπάρχει πλουραλισμός και στο λογισμικό και στις χρήσεις των νέων τεχνολογιών. Θα πάρουμε, λοιπόν, όποια πρωτοβουλία χρειάζεται και θα κάνουμε οποιαδήποτε συμφωνία χρειάζεται με τον οποιοδήποτε, η οποία θα είναι επωφελής για το ελληνικό δημόσιο και την ελληνική οικονομία.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Κυρίες και κύριοι συνάδελφοι, εισερχόμαστε στην τρίτη επίκαιρη ερώτηση του δεύτερου κύκλου με αριθμό 437/6-2-2006 της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη προς τους Υπουργούς Εξωτερικών και Υγείας και Κοινωνικής Αλληλεγγύης, σχετικά με την εγκατάσταση πυρηνικών αντιδραστήρων στη Βουλγαρία κ.λπ.. 
      Το ειδικότερο περιεχόμενο της επίκαιρης ερώτησης έχει ως εξής: 
      «Όπως έγινε γνωστό η γειτονική Δημοκρατία της Βουλγαρίας έχει ξεκινήσει ένα νέο πρόγραμμα κατασκευής πυρηνικών αντιδραστήρων στο Μπέλενε. Η Ελλάδα έχει προ πολλού απορρίψει το ενδεχόμενο εγκατάστασης πυρηνικών αντιδραστήρων στο έδαφός της με τη στήριξη όλων των κοινωνικών και πολιτικών δυνάμεων. Δυστυχώς όμως έχει σε απόσταση αναπνοής τον παλαιωμένο πυρηνικό σταθμό Κοζλοντούι και κινδυνεύει να εγκλωβιστεί από το νότο με τους σχεδιαζόμενους από την Τουρκία νέους σταθμούς, όπως επεσήμανα σε παλαιότερη ερώτησή μου.
      Κάθε πυρηνικός σταθμός εγκυμονεί τεράστιους κινδύνους στην ευρύτερη περιοχή. Δεν υπάρχουν αξιόπιστες λύσεις για τη φύλαξη των πυρηνικών αποβλήτων, ενώ έχει προστεθεί και ο κίνδυνος δολιοφθοράς ή του τρομοκρατικού χτυπήματος. 
      Επιπρόσθετα, οι πυρηνικοί σταθμοί για τις εξαιρετικά σεισμογενείς χώρες της Νοτίου Βαλκανικής, Ελλάδας και Τουρκίας, έχουν υποδιπλάσια, έναντι των άλλων, οριακή πρόβλεψη για την ασφάλεια την κατασκευής και της φύλαξης των πυρηνικών αποβλήτων και απροσδιόριστα υψηλό κόστος για αυτά. 
      Παρά ταύτα και τις αναλυτικές επιστολές του Αντιπυρηνικού Παρατηρητηρίου Μεσογείου, από την πλευρά της ελληνικής Κυβέρνησης δεν έχει σημειωθεί καμία αντίδραση προς τη Βουλγαρία για το πρόγραμμα κατασκευής πυρηνικού Σταθμού στο Μπέλενε και δεν έχει γίνει χρήση της Διεθνούς Συμβάσεως ESPOO (Διασυνοριακή Συνεργασία για έργα σοβαρών περιβαλλοντικών επιπτώσεων), που έχουν επικυρώσει Ελλάδα και Βουλγαρία. Για το θέμα αυτό έχουν ήδη παρέμβει η Ρουμανία και η Πρώην Γιουγκοσλαβική Δημοκρατία της Μακεδονίας.
      Μετά τα παραπάνω ερωτώνται οι κύριοι Υπουργοί:
      -Ποιες πρωτοβουλίες θα αναλάβουν άμεσα ώστε να αποτραπεί η εγκατάσταση πυρηνικών σταθμών στην περιοχή, επισημαίνοντας μεταξύ των άλλων κινδύνων και τον πιο εφιαλτικό, της έντονης σεισμικότητας;
      -Γιατί δεν έχουν επικαλεστεί ήδη την Συνθήκη ESPOO για τα έργα που έχουν σοβαρές περιβαλλοντικές επιπτώσεις, όπως έκαναν η Ρουμανία και η Πρώην Γιουγκοσλαβική Δημοκρατίας της Μακεδονίας και όταν μάλιστα διατυπώθηκαν καταγγελίες για ανεπαρκείς μελέτες περιβαλλοντικών επιπτώσεων;».
      Το λόγο έχει ο κύριος Υφυπουργός για τρία λεπτά. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κατ’ αρχήν ήθελα να ευχαριστήσω τη συνάδελφο γιατί μου δίνει τη δυνατότητα, εκφράζοντας αυτήν την ανησυχία μέσα από την ερώτησή της, και να ενημερώσω την Εθνική Αντιπροσωπεία, αλλά και να συμμεριστώ αυτήν την ανησυχία, διαβεβαιώνοντας τους Έλληνες Βουλευτές ότι η ελληνική Κυβέρνηση κάνει ό,τι είναι δυνατόν για να παρακολουθεί εκ του σύνεγγυς αυτήν την εξέλιξη, διασφαλίζοντας και την προστασία της υγείας και την προστασία του περιβάλλοντος. 
      Αυτό το εργοστάσιο, όπως γνωρίζετε, σχεδιάζεται να χτιστεί στα σύνορα με τη Ρουμανία. Το 60% της υποδομής του είχε ξεκινήσει τη δεκαετία του ’80, ενώ σταμάτησε την περίοδο ’90-’91 για οικονομικούς και περιβαλλοντικούς λόγους και στην πρώτη φάση δαπανήθηκαν περίπου 1,3 δισεκατομμύρια δολάρια. 
      Όταν η Ευρωπαϊκή Ένωση πίεσε τη Βουλγαρία για να απενεργοποιήσει τους δύο αντιδραστήρες –τον 1 και 4 του Κοσλοντούι- ξεκίνησε ξανά η συζήτηση για τη δημιουργία αυτού του εργοστασίου με νέες προδιαγραφές και προϋπολογισμό κόστους από 2 έως και 4.000.000 δολάρια. 
      Η νέα απόφαση της βουλγαρικής κυβέρνησης το Μάρτη του 2005 ήταν υπέρ της κατασκευής αυτού του εργοστασίου. Στο μεταξύ, από το 2002 και μετά, η βουλγαρική πλευρά ενημέρωσε το Διεθνή Οργανισμό για την Ατομική Ενέργεια και ζήτησε και από διεθνείς παράγοντες αλλά και από τον Οργανισμό και από την Ευρωπαϊκή Ένωση να παρακολουθεί τα βήματα υλοποίησης, ώστε να τηρούνται πλήρως οι προδιαγραφές ασφαλείας. 
      Έγιναν επιτόπιοι έλεγχοι και τουλάχιστον στο θέμα των σεισμών δημιουργήθηκε μια εικόνα για τη σεισμικότητα της περιοχής, παράλληλα δε, άρχισε να παρακολουθείται εκ του σύνεγγυς και η μελέτη που βρίσκεται σε εξέλιξη, ώστε να τηρηθούν οι προδιαγραφές.
      Τώρα από την πλευρά της αρμοδίας τότε Επιτρόπου, της κ. Ντε Παλάθιο, αποσαφηνίστηκε ότι στο πλαίσιο των διεθνών συνθηκών, η Βουλγαρία, δηλαδή το κράτος φιλοξενίας αυτού του αντιδραστήρα είναι αυτό που έχει την τελική ευθύνη για να αποφασίσει αν πρέπει ή δεν πρέπει να γίνει το εργοστάσιο, εφόσον βέβαια τηρούνται αυτές οι προδιαγραφές.
      Εμείς έχουμε δώσει από την πρώτη στιγμή εντολή στις διπλωματικές μας υπηρεσίες, αλλά και στα συναρμόδια Υπουργεία να παρακολουθούν το θέμα και εφόσον χρειαστεί να προβούν σε σχετικές παρεμβάσεις.
      Ένα θέλω να διευκρινίσω: ότι η σχετική συμφωνία την οποία επικαλείσθε, η ESPOO δεν δίνει τη δυνατότητα παρέμβασης τρίτης χώρας για να εμποδίσει την κατασκευή. Απλά προσδιορίζει τους όρους που πρέπει να τηρηθούν για την κατασκευή του εργοστασίου. Οι δε αντιδράσεις οι οποίες ισχυρίζεσθε ότι έχουν σημειωθεί, βεβαίως έχουν σημειωθεί από την πρώην Γιουγκοσλαβική Δημοκρατία της Μακεδονίας και από τη Ρουμανία, αλλά σε επίπεδο κατά πληροφορίες μας τοπικής αυτοδιοίκησης και μη κυβερνητικών οργανώσεων. Και βεβαίως σε συζητήσεις διμερείς πιθανότατα συνάδελφοι πολιτικοί να έθεσαν το ζήτημα, αλλά δεν έγινε ποτέ, όσο τουλάχιστον γνωρίζουμε μέχρι σήμερα, επίσημο διάβημα.
      Εμείς, σας διαβεβαιώ ότι παρακολουθούμε την υπόθεση από πολύ κοντά. Έχει υπογραφεί και μια σχετική συμφωνία μεταξύ της Ελλάδος και της Βουλγαρίας το 1989, η οποία κυρώθηκε το 1991 και ετέθη σε ισχύ για την έγκαιρη γνωστοποίηση πληροφοριών σχετικά με πυρηνικά ατυχήματα που μας δίνει τη δυνατότητα να ανταλλάξουμε πληροφορίες με τη Βουλγαρία. Έχουμε την ευαισθησία να δούμε και τις μελέτες το επίπεδό τους και την αρτιότητά τους, αλλά και την κατασκευή η οποία προγραμματίζεται να ολοκληρωθεί ως το 2010. Και αν προκύψει οποιοδήποτε ζήτημα ατέλειας ή κινδύνου, έχουμε την πρόθεση να παρέμβουμε σχετικά. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ και στην πριν ένα χρόνο ερώτησή μου για τους σχεδιαζόμενους πυρηνικούς σταθμούς και της Τουρκίας και μάλιστα κοντά στα Δωδεκάνησα, σε εξαιρετικά σεισμογενή περιοχή και τότε μου είπατε ότι παρακολουθείτε. Το ίδιο μου λέτε και τώρα. Όμως, δεν φτάνει αυτό το πράγμα. Εγώ σας λέγω: Γιατί δεν χρησιμοποιείτε τη Συνθήκη ESPOO; Γιατί τη βλέπετε τόσο στενά; Είμαστε γειτονική χώρα, έχουμε κάθε δικαίωμα βάσει της Συνθήκης, αλλά και αυτή η Συνθήκη να μην υπήρχε, να παρέμβουμε ιδιαίτερα στα θέματα των περιβαλλοντικών επιπτώσεων, τα οποία μας αφορούν απόλυτα. Είναι στη γειτονιά μας. Υπάρχει το προηγούμενο του πεπαλαιωμένου σταθμού Κοζλοντούι, ο οποίος αντικαθίσταται τώρα και δεν ξέρω αν τελικά θα αντικατασταθούν και όλοι οι σταθμοί του έτσι όπως πάμε. Αντικαθίστανται με τούτον το σταθμό στο Μπέλενε, πάρα πολύ κοντά στην περιοχή μας. Η Δράμα είναι ανάστατη. Ο νομάρχης έχει ξεκινήσει και έχει αναλάβει πρωτοβουλίες αλλά δεν φθάνουν αυτά. Γιατί λοιπόν δεν ξεκινάτε και εσείς με ουσιαστικές πρωτοβουλίες πάνω σε αυτό το θέμα, όταν εγώ έχω πληροφορίες ότι και στη Σόφια, στη Βουλγαρία ακόμη πάρα πολλές οργανώσεις, πολίτες κ.λπ., έχουν προσφύγει στο δικαστήριο της Σόφιας για ελλιπείς μελέτες, πόσο περισσότερο εμείς αξιοποιώντας και τη Συνθήκη ESPOO.
      Καταθέτω την ερώτησή μου και στον Υπουργό Υγείας, διότι γνωρίζω πάρα πολύ καλά ότι το 1998 ως Ευρωβουλευτής τότε είχε πει ότι «η ελληνική κυβέρνηση θα πρέπει επιτέλους να βγει από την πολιτική κλιμακτήριο και να αναλάβει διεθνείς πρωτοβουλίες προς την κατεύθυνση αποσόβησης του πιο εφιαλτικού σεναρίου που θα επιβιώσει ποτέ στην ευρύτερη περιοχή μας». 
      Επιβιώνει το εφιαλτικό σενάριο στην ευρύτερη περιοχή μας. Στο Μπέλενε θα γίνουν έξι πυρηνικοί αντιδραστήρες. Η Ρωσία εκδηλώνει ενδιαφέρον και ασκεί πιέσεις προς τη Βουλγαρία για να συνεργαστούν μαζί γι’ αυτήν την κατασκευή. Και ξέρετε πάρα πολύ καλά ότι η Βουλγαρία από μόνη της δεν μπορεί να κάνει αυτόν το σταθμό και πολύ περισσότερο να τον συντηρήσει. Άλλωστε οι πυρηνικοί σταθμοί πάντοτε γίνονται με κρατικές επιχορηγήσεις. Ποτέ δεν μπορεί να γίνουν διαφορετικά. Είναι μεγάλο το κόστος τους και ιδιαίτερα το θέμα που θέτω για τις σεισμογενείς περιοχές, ο συντελεστής ασφάλειας της κατασκευής, ούτως ή άλλως οριακός για όλους, εδώ είναι ακόμη χαμηλότερος και κάνει υπερβολικό το κόστος.
      Κύριε Υπουργέ, οφείλετε απέναντι στους Έλληνες πολίτες, αλλά και στα μηνύματα του πολιτισμού μας της Αρχαίας Ελλάδος, σε όλα αυτά τα μηνύματα της ειρήνης και της προστασίας, να πάρετε όχι μόνο πρωτοβουλίες με τη γειτονική χώρα, όχι μόνο πρωτοβουλίες στην Ευρωπαϊκή Ένωση, αλλά και διεθνώς γι’ αυτόν τον πυρηνικό εφιάλτη.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εξωτερικών κ. Στυλιανίδης.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Κυρία συνάδελφε, σας διαβεβαιώ ότι έχουμε εξαντλήσει όλα τα περιθώρια παρέμβασης που μας δίνει η Συνθήκη ESPOO και στο πλαίσιο του Διεθνούς Οργανισμού για την ατομική ενέργεια στη Βιέννη, παρενέβημεν πειστικά, θα έλεγα και δυναμικά, προκειμένου να διασφαλιστούν όλοι εκείνοι οι όροι ασφάλειας και προστασίας του περιβάλλοντος που απαιτούνται. Αλλά, όπως σας εξήγησα, ούτε αυτή η συνθήκη ούτε οι αποφάσεις της Ευρωπαϊκής Ένωσης μας δίνουν τη δυνατότητα να αποφασίσουμε εμείς εγκριτικά ή απορριπτικά για το αν θα γίνει το σχετικό εργοστάσιο στη γειτονική χώρα.
      Επιβεβαιώνω ότι υπάρχουν αυτές οι αντιδράσεις που περιγράψατε και μέσα στη Βουλγαρία σε μη κυβερνητικές οργανώσεις, σε αυτοδιοικητικούς θεσμούς και σε γειτονικές χώρες και στη χώρα μας. Εμείς παρακολουθούμε, όπως σας είπα, από κοντά το ζήτημα. Κάνουμε χρήση όλων των νομίμων δικαιωμάτων που έχουμε ως χώρα και από τη Συνθήκη ESPOO και από την Ευρωπαϊκή Ένωση και από το Διεθνή Οργανισμό Ατομικής Ενέργειας και εφόσον υπάρχει κάποιο πρόβλημα κατά τη μελέτη ή την υλοποίηση θα το χρησιμοποιήσουμε ως επιχείρημα, για να φέρουμε το αποτέλεσμα που περιγράψατε. Όσο όμως δεν εντοπίζεται κάποιο πρόβλημα, είναι τέτοιο το διεθνές θεσμικό πλαίσιο, που δεν μας δίνει δικαίωμα να μπορούμε να εμποδίσουμε εμείς μια τέτοια εξέλιξη στη γειτονική χώρα. Η ίδια και ο λαός της θα πρέπει να αποφασίσει. Μόνο αν δεν πληρούνται οι όροι ασφάλειας έχουμε τη δυνατότητα να παρέμβουμε καταλυτικά. Εφόσον διαπιστωθεί κάτι τέτοιο θα το κάνουμε. Αυτήν τη στιγμή όμως βρισκόμαστε στη φάση της μελέτης και δεν προκύπτει από πουθενά ένα τέτοιο πρόβλημα που να μας δίνει τη δυνατότητα έξω από την παρακολούθηση και τη συστηματική αλληλοενημέρωση να κάνουμε κάτι άλλο. Αν χρειαστεί, είμαστε πρόθυμοι να προχωρήσουμε στις απαιτούμενες ενέργειες. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών: «Επίδομα θέρμανσης». 
      Είναι γνωστό κύριοι συνάδελφοι, ότι η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή του άρθρου 73 παράγραφος 3 δεν εισάγεται για συζήτηση πρόταση νόμου «εφόσον συνεπάγεται εις βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο».
      Πρέπει να σας πω, όμως ότι η πρακτική την οποία ακολουθούμε όλα αυτά τα χρόνια, είναι να συζητούμε αυτές τις προτάσεις νόμου, χωρίς να προχωρούμε σε ψηφοφορία. Τις εισάγουμε γιατί έτσι δίνεται η δυνατότητα με τη συζήτηση στη Βουλή στα κόμματα, σε όλους τους Βουλευτές αλλά και στην Κυβέρνηση να πάρουν θέση σε σοβαρά ζητήματα στα οποία αναφέρονται και επιχειρούν για να ρυθμίσουν οι προτάσεις νόμου, όπως κάνει και η παρούσα. 
      Ο εισηγητής εκ μέρους του ΠΑ.ΣΟ.Κ. κ. Απόστολος Φωτιάδης, έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Αγαπητοί συνάδελφοι, η συζήτηση της πρότασης νόμου των Βουλευτών του ΠΑ.ΣΟ.Κ. είναι αυτή την περίοδο πολύ επίκαιρη. Τα επανειλημμένα κύματα κακοκαιρίας αποδεικνύουν το θετικό της πρότασης, αλλά και την αντιλαϊκή διάθεση και την αναλγησία απέναντι σε ομάδες πληθυσμού, οι οποίες πλήττονται ιδιαίτερα από την πολιτική της Νέας Δημοκρατίας.
      Πρέπει να πούμε ότι η οικονομική κατάσταση των εργαζομένων, των χαμηλόμισθων, των χαμηλοσυνταξιούχων είναι δραματική. Η ραγδαία αύξηση της τιμής του πετρελαίου επιδείνωσε ακόμη περισσότερο αυτήν την οικονομική κατάσταση, αφού οδήγησε σε αυξήσεις υπέρογκες, συντρέχουσας και της αμέλειας και της έλλειψης ελέγχων από την πλευρά της Κυβέρνησης, ανατιμήσεις πολύ μεγάλες,  οι οποίες πλήττουν το πορτοφόλι του Έλληνα, που δεν διαθέτει ικανά εισοδήματα.
      Οι αυξήσεις των μισθών και των συντάξεων, δηλαδή η εισοδηματική πολιτική της Κυβέρνησης, είναι απογοητευτική, αφού οδηγεί μετά από δέκα χρόνια συνεχούς αύξησης μέχρι το 2004 σε πραγματικούς όρους, σε μείωση για το 2005 και το 2006. Δηλαδή, το 2005 και το 2006 έχουμε μείωση των πραγματικών μισθών και συντάξεων. 
      Εμείς ζητήσαμε με την πρόταση νόμου τη χορήγηση του επιδόματος θέρμανσης στους συνταξιούχους του Ο.Γ.Α., στους δικαιούχους του Ι.Κ.Α., στους μακροχρόνια άνεργους και σε όσους αμείβονται με τα κατώτατα όρια μισθών και ημερομισθίων της Εθνικής Συλλογικής Σύμβασης Εργασίας, δηλαδή σε όλους τους κατά τεκμήριο πτωχούς ή πτωχότερους Έλληνες πολίτες. Είναι μία πρόταση νόμου, η οποία στηρίζεται σε ρεαλιστικά στοιχεία. Σε καμία απολύτως περίπτωση δεν αποσκοπούσε στη δημιουργία των εντυπώσεων, αφού η επιχειρηματολογία και η στήριξή της είναι πραγματικά πάρα πολύ μετριοπαθείς. Δεν ζητήσαμε ποσά υπέρογκα για τη χορήγηση του συγκεκριμένου επιδόματος, αλλά συγκεκριμένα ποσά τα οποία φτάνουν μέχρι τα 300 ευρώ για τις παραμεθόριες και ορεινές περιοχές, δηλαδή ένα ύψος δαπάνης της τάξης των 400.000.000 ευρώ, όπως επιβεβαιώνει και η έκθεση του Γενικού Λογιστηρίου του Κράτους που είναι συνημμένη.
      Εμείς πιστεύουμε ότι ήταν και εξακολουθεί να είναι δυνατή η χορήγηση του συγκεκριμένου επιδόματος. 
      ΝΙΚΟΛΑΟΣ ΚΟΡΤΣΑΡΗΣ: Είπατε το μήνα;
      ΑΠΟΣΤΟΛΟΣ ΦΩΤΙΑΔΗΣ: Άπαξ ετησίως.
      Η κυβέρνηση του ΠΑ.ΣΟ.Κ. το 2000 και το 2001, όταν οι τιμές του πετρελαίου ήταν στα 32 δολάρια το βαρέλι, χορήγησε όμοιο επίδομα σε αυτές τις κατηγορίες και τις ομάδες του πληθυσμού ύψους μέχρι 50.000 δραχμών. 
      Πρέπει, επίσης, να σας θυμίσω, κύριοι συνάδελφοι, ότι από το 1994 μέχρι το 1999 αποκλειστικά και μόνο για να στηριχθεί το εισόδημα των εργαζομένων μειώθηκε μέχρι παντελούς καταργήσεως ο ειδικός φόρος κατανάλωσης από τις 83.000 το χιλιόλιτρο -δηλαδή 245 ευρώ τώρα- στα 21 ευρώ, δηλαδή περίπου στις 6 με 7 δραχμές το λίτρο, με ένα όφελος της τάξης των 78.000 δραχμών στο χιλιόλιτρο για τον Έλληνα καταναλωτή, για όλους του Έλληνες πολίτες. Όταν το 2000 φθάσαμε σχεδόν σε μηδενική βάση, στο κατώτατο επιτρεπόμενο κατώφλι από την οδηγία της Ευρωπαϊκής Ένωσης, προβήκαμε στη χορήγηση του συγκεκριμένου επιδόματος.
      Η Κυβέρνηση της Νέας Δημοκρατίας και το Υπουργείο Οικονομικών αρνήθηκαν τη χορήγηση κατά τη συζήτηση στην επιτροπή, επικαλούμενοι το μόνιμο επιχείρημά τους περί των άδειων ταμείων και της κακής οικονομίας, που παρέλαβαν από το ΠΑ.ΣΟ.Κ.. Εμείς, όμως, επιχειρηματολογήσαμε και εξακολουθούμε να λέμε ότι δεν υπάρχει υπέρβαση του προϋπολογισμού, ούτε ζητούσαμε υπέρβαση του προϋπολογισμού του 2005 ή του 2006, αλλά ένα μέρος των χρημάτων, τα οποία εισέπραξε το Υπουργείο Οικονομικών και δεν τα είχε προϋπολογίσει γιατί δεν γνώριζε τη μεγάλη και ραγδαία αύξηση της τιμής του πετρελαίου, ένα μέρος -και όχι όλα- να διατεθεί για τη χορήγηση του επιδόματος θέρμανσης.
      Ειδικότερα, το Υπουργείο Οικονομικών εισέπραξε, με δεδομένο ότι είχαμε τουλάχιστον 40% αύξηση της τιμής του πετρελαίου, περί τα 500.000.000 ευρώ επιπλέον Φ.Π.Α.. Οι ανακοινώσεις των κρατικών ελληνικών διυλιστηρίων για τα κέρδη του πρώτου εξαμήνου ήταν ότι αυτά ανέρχονται στα 175.000.000 ευρώ για ένα εξάμηνο. 
      ΙΩΑΝΝΗΣ ΜΑΓΚΡΙΩΤΗΣ: Επιπλέον του 2004.
      ΑΠΟΣΤΟΛΟΣ ΦΩΤΙΑΔΗΣ: Επιπλέον των προηγούμενων, δηλαδή περίπου 350.000.000 επιπλέον κέρδη το έτος. 
      Ταυτόχρονα, βέβαια, είχε και τα επιπλέον έσοδα από τη φορολογία εισοδήματος σε όλες τις εταιρείες οι οποίες κερδοσκόπησαν –μπορώ να το πω- σε βάρος του ελληνικού λαού. Πιστεύω ότι αυτή η ανεξέλεγκτη μέχρι σε ένα σημείο αύξηση της τιμής του πετρελαίου, πολύ μεγαλύτερη από ό,τι στις διεθνείς αγορές, μπορεί κανένας να τη δικαιολογήσει, όταν πρόκειται για τους ιδιώτες. Όταν, όμως, το ίδιο το κράτος, το Υπουργείο Οικονομικών, κερδοσκοπεί σε βάρος του ελληνικού λαού, μη έχοντας την πολιτική διάθεση να διαθέσει ένα μέρος των επιπλέον εισπραχθέντων εσόδων, δηλαδή αυτών των φόρων που πλήρωσαν τελικά τα έντεκα εκατομμύρια των Ελλήνων, τότε θα μπορούσαμε να πούμε ότι αποδεικνύεται με βεβαιότητα η κοινωνική αναλγησία της συγκεκριμένης Κυβέρνησης.
      Δεν θα ήθελα να μιλήσω πολιτικά και να πω ότι η μόνιμη επωδός περί των άδειων ταμείων δεν πείθει πια κανέναν, γιατί τα άδεια ταμεία δεν μπορεί να είναι άδεια μόνο για τους πολλούς και τους φτωχούς και να είναι τελείως γεμάτα για τους πλούσιους και τους λίγους. Δεν μπορεί η Νέα Δημοκρατία να χαρίζει 1,5 δισεκατομμύριο ευρώ με νόμο, λόγω της μείωσης των συντελεστών στα διανεμόμενα –και αυτό το τονίζω- κέρδη των ανωνύμων εταιρειών, και να κάνει πλουσιότερους μερικές χιλιάδες βιομηχάνους και τραπεζίτες, δεν μπορεί να χαρίζει 2.000.000.000 ευρώ στους εκδότες των πλαστών και εικονικών τιμολογίων, με νόμο, που έφερε εδώ στη Βουλή. Δεν μπορεί να αδιαφορεί για τους ελέγχους των μεγάλων εταιρειών, όταν, σύμφωνα με την ανακοίνωση του ίδιου του Υπουργείου Οικονομικών, έχουμε μειωμένα έσοδα της τάξης των 3.000.000.000 ευρώ, δηλαδή μείωση της τάξης του 87% στα έσοδα, μετά από ελέγχους των μεγάλων εταιρειών, δεν μπορεί να χαρίζει εκατομμύρια ευρώ στους ιδιοκτήτες των Μέσων Μαζικής Ενημέρωσης, με νόμο που φέρνει εδώ. Μόνο τα τρία παραδείγματα που ανέφερα αντιστοιχούν σε απώλεια εσόδων 6.000.000.000 ευρώ και πλέον, ετησίως, δηλαδή είναι δεκαπέντε φορές υψηλότερα από το επίδομα θέρμανσης που ζητούμε. Δεν μπορεί μονίμως να χρησιμοποιεί το επιχείρημα περί των ελλειμμάτων του κρατικού Προϋπολογισμού, των ελλειμμάτων που κληροδότησε το ΠΑ.ΣΟ.Κ., όταν, πραγματικά, η ίδια η Κυβέρνηση προχωρά σε σπατάλες –εντός ή εκτός εισαγωγικών -κρατήστε το όπως θέλετε, κύριοι της Νέας Δημοκρατίας- όταν ευνοεί μόνο μερικές χιλιάδες Έλληνες πολίτες, σε βάρος του συνόλου του ελληνικού λαού. 
      Κατηγορούσατε το ΠΑ.ΣΟ.Κ.. Το ΠΑ.ΣΟ.Κ. τουλάχιστον τα τελευταία χρόνια και ο τέως Πρωθυπουργός εξήγγειλλαν από τη Διεθνή Έκθεση της Θεσσαλονίκης πακέτο κοινωνικών παροχών. Άραγε άκουσε κάποιος από εσάς τα τελευταία δύο χρόνια από το στόμα του Πρωθυπουργού, του κ. Καραμανλή, για πακέτο κοινωνικών παροχών; 
      Κατηγορούσατε το ΠΑ.ΣΟ.Κ. για άδεια ταμεία και μάλιστα το 1999, παραμονές των εκλογών του 2000, μιλούσατε για «οικονομία-τραβεστί» και για οικονομία, η οποία δεν πάει καλά. Και όμως, αυτή η κακή, κατ’ εσάς, οικονομία τα τελευταία τέσσερα χρόνια είχε τη δυνατότητα κάθε χρόνο να χορηγεί κοινωνικά πακέτα ύψους 1.000.000.000.000 δραχμών επιπλέον σε σχέση με την προηγούμενη χρονιά, δηλαδή αθροιστικά για τα τέσσερα χρόνια είχαμε 10.000.000.000.000 δραχμές, με βάση τους δικούς σας ισχυρισμούς περί κακής οικονομίας.
      Τα πράγματα, βέβαια, για εσάς τώρα έχουν αλλάξει. Κοινωνικά πακέτα δεν υπάρχουν. Το 1.000.000.000.000 το χρόνο αποτελεί πια παρελθόν για τον ελληνικό λαό, αλλά ταυτόχρονα εισπράττετε εσείς από τον ελληνικό λαό, μέσα από την αύξηση της φορολογίας του Φ.Π.Α., την αύξηση της φορολογίας των φθηνών τσιγάρων ή των ποτών, μέσα, γενικότερα από την αύξηση της φορολογίας των φυσικών προσώπων. Για τη φετινή χρονιά, σύμφωνα με δικά σας στοιχεία, η αύξηση για τα φυσικά πρόσωπα θα είναι τριπλάσια της αύξησης για τα νομικά πρόσωπα, δηλαδή για τις επιχειρήσεις. 
      Θα έλεγα ότι 1.000.000.000.000 κάθε χρόνο βελτιωνόταν το εισόδημα των Ελλήνων εργαζομένων, των χαμηλόμισθων, αυτών που έχουν τα λιγότερα έσοδα. Σήμερα 1.000.000.000.000 επιβαρύνεται από τη δική σας φορολογική επιδρομή το σύνολο των Ελλήνων πολιτών. 
      Πρέπει να σας πω ότι όλα τα επιχειρήματά σας είναι παντελώς αίολα. Κύριε Υπουργέ των Οικονομικών, μιας και μιλάμε για ταμεία, δηλαδή για ταμειακή βάση, θα σας θυμίσω, τον ισολογισμό του Κράτους το 2003 που κατατέθηκε στη Βουλή από τον Υπουργό Οικονομίας και Οικονομικών κ. Γιώργο Αλογοσκούφη.
      ΙΩΑΝΝΗΣ ΤΣΑΚΛΙΔΗΣ: Είναι και ωραίο χρώμα!
      ΑΠΟΣΤΟΛΟΣ ΦΩΤΙΑΔΗΣ: Είναι και ωραίο χρώμα, είναι και έτος ΠΑ.ΣΟ.Κ., αλλά συντάχθηκε από τη Νέα Δημοκρατία! 
      Σας θυμίζω, λοιπόν, επί λέξει τι λέτε εσείς στη σελίδα 13 με τη δική σας υπογραφή: «Περίσσευμα κρατικού προϋπολογισμού οικονομικού έτους 2004 μέχρι την 31.12.2003 17.028.232.696,80 ευρώ». Δηλαδή εσείς λέτε ότι 6.000.000.000.000 δραχμές υπήρχαν στα ταμεία, γιατί ισολογισμός αυτό σημαίνει. Σημαίνει δηλαδή τι ρευστό υπάρχει ή τι δεν υπάρχει στο ταμείο. Αυτή είναι η έννοια του ισολογισμού στις 31.12.2003. 
      Ταυτόχρονα, κύριε Υπουργέ, ο κ. Αλογοσκούφης συγκεκριμένα -για να μη μας κατηγορείτε-  λέει στον απολογισμό του 2003, που συζητήθηκε μαζί, στη σελίδα 24 τα εξής: «Αύξηση βεβαιωθέντων τακτικών εσόδων έναντι των προϋπολογισθέντων οικονομικού έτους 2003 κατά 32,22%».  
      Επομένως και ταμεία γεμάτα, σε πραγματικό χρήμα, ομολογείτε ότι παραλάβατε, αλλά παραλάβατε και την εφεδρεία των επιπλέον βεβαιωθέντων εσόδων, πέρα από αυτά που προϋπολογίστηκαν. Καταθέτω στα Πρακτικά για τους συναδέλφους Βουλευτές τα στοιχεία αυτά, για να τα θυμηθούν.
      (Στο σημείο αυτό ο Βουλευτής κ. Απόστολος Φωτιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Εσείς αυτό που κάνετε -εκτός από τη φορολογία, εκτός του ότι αρνείστε την χορήγηση των, απατηλά και προεκλογικά, υποσχεθεισών αυξήσεων για το Ε.Κ.Α.Σ. και την αγροτική σύνταξη- είναι να μειώνετε τα κονδύλια που αφορούν το Ε.Κ.Α.Σ.. 
      Σύμφωνα με τα στοιχεία του προϋπολογισμού του 2006 που εσείς υπογράψατε και καταθέσατε, προκύπτει ότι το επίδομα κοινωνικής αλληλεγγύης μειώθηκε το 2005 έναντι του 2004 κατά 55.000.000 ευρώ, δηλαδή 17.000.000.000 δραχμές λιγότερα στους δικαιούχους του Ε.Κ.Α.Σ.. Με δική σας υπογραφή και σφραγίδα βεβαιώνεται αυτό. Το καταθέτω στα Πρακτικά.
      (Στο σημείο αυτό ο Βουλευτής κ. Απόστολος Φωτιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έστω και αργά, σε αυτήν τη δύσκολη χρονική περίοδο, που εκατοντάδες χιλιάδες Ελλήνων πολιτών πλήττονται από την κακοκαιρία και βλέπουμε τα δράματα που εξελίσσονται μέσα από τις εικόνες, που μας παρουσιάζουν τα επαρχιακά, περιφερειακά ή τα κεντρικά μέσα ενημέρωσης, πιστεύω ότι θα είστε ιδιαίτερα ευαίσθητοι και θα αφήσετε τα παραμύθια περί άδειων ταμείων και κακής οικονομίας και θα προχωρήσετε άμεσα στη χορήγηση του σχετικού επιδόματος. 
      Έχετε ακόμα την ευκαιρία, αυτήν τη δυσαρέσκεια του 80% και πλέον του ελληνικού λαού σε βάρος της Κυβέρνησής σας να την περιορίσετε, χορηγώντας έστω ένα δίκαιο επίδομα, το οποίο –το ξανατονίζω- ουσιαστικά δεν αλλάζει τα δεδομένα του δικού σας οικονομικού σχεδιασμού!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Λάβαμε επιστολή από τον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Ορέστη Κολοζώφ ότι ορίζει για την πρόταση νόμου ως Κοινοβουλευτικό Εκπρόσωπο το συνάδελφο κ. Σταύρο Σκοπελίτη.
      Επίσης, λάβαμε επιστολή από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο, με την οποία ορίζει ως Κοινοβουλευτικό Εκπρόσωπο το Βουλευτή κ. Ιωάννη Δραγασάκη. 
      Θα ήθελα, επίσης, να κάνω γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση για τα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και δύο συνοδοί καθηγητές από το 3ο Γυμνάσιο Νίκαιας, από τη γενέτειρά μου δηλαδή!
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο εισηγητής της  Νέας Δημοκρατίας κ. Νικόλαος Λέγκας έχει το λόγο. 
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε. 
      Κατ’ αρχάς, θα μου επιτρέψετε, κυρίες και κύριοι συνάδελφοι, να κάνω δύο παρατηρήσεις. 
      Η πρώτη παρατήρηση αφορά όσα ανέφερε ο εισηγητής αυτής της πρότασης νόμου κ. Φωτιάδης, ο οποίος είχε την ευθύνη των οικονομικών της χώρας τα προηγούμενα χρόνια. 
      Δεν μπορώ να κατανοήσω, κυρίες και κύριοι συνάδελφοι, αυτήν την έννοια της ανταποδοτικότητας, που είναι διάχυτη στην εισήγησή του. Τι πάει να πει «βρήκαμε κάποια επιπλέον χρήματα» και εφόσον βρήκαμε αυτά τα επιπλέον χρήματα, ένα κομμάτι αυτών των χρημάτων να τα επιστρέψουμε σε μια κατηγορία πολιτών. Είναι πρωτοφανής η άποψη. Αν μη τι άλλο αυτή η άποψη μπορεί να χαρακτηριστεί από μια διάσταση δημοσιονομικού παραλογισμού! Μάλιστα αυτή η άποψη θα ταίριαζε πολύ περισσότερο σε ξεχρεωμένες οικονομίες, σε οικονομίες που δεν έχουν προβλήματα. 
      Είναι σαν να λέμε, κυρίες και κύριοι συνάδελφοι, ότι ένα νοικοκυριό που παρουσιάζει τεράστια προβλήματα, ένα νοικοκυριό που είναι υπερχρεωμένο αίφνης βρίσκει κάποιο ποσό -από λαχείο παραδείγματος χάριν- και διαθέτει αυτά τα χρήματα, συνεχίζοντας τον καταναλωτισμό του και όχι, βεβαίως, ξεχρεώνοντας τις οφειλές που είχε. 
      Η δεύτερη παρατήρηση θα ήθελα να συνοδεύει όλα τα σημεία της τοποθέτησής μου. Είναι κάτι που είπα και κατά τη συζήτηση του προϋπολογισμού, ότι όλες οι κυβερνήσεις –μιας και καμία δεν μπορεί να διεκδικήσει το μονοπώλιο της κοινωνικής ευαισθησίας- θα ήθελα να δώσουν περισσότερα. Να είναι πιο ευχάριστες, να μπορούν να πουν περισσότερα «ναι» και λιγότερα «όχι». 
      Από την άλλη πλευρά, όμως, έχουν την υποχρέωση, αφ’ ενός μεν να λένε την αλήθεια, αφ’ ετέρου να κινούνται εντός των ορίων της πραγματικότητας. Ποια είναι, όμως, η πραγματικότητα της ελληνικής οικονομίας; Ποια είναι τα αληθινά περιθώριά της; 
      Η μεγάλη αλήθεια είναι ότι για πολλά χρόνια σ’ αυτόν τον τόπο ακολουθήθηκε μια αλόγιστη πολιτική. Επιχειρήσαμε να εμφανιστούμε δήθεν κοινωνικά δίκαιοι, αυξάνοντας το δανεισμό, το δημόσιο χρέος. 
      Αναφέρομαι και εγώ στον ισολογισμό του 2003. Μόνο το 2003, ενώ προβλέπαμε να δανειστούμε 27.000.000.000 ευρώ, δανειστήκαμε 38.000.000.000 ευρώ, δηλαδή 11.000.000.000 παραπάνω. Απόκλιση; 41%. Απόκλιση ρεκόρ! Και όχι μόνο αυτό. Για πρώτη φορά το κράτος δανείστηκε περισσότερα από όσα εισέπραξε από φόρους. Με λίγα λόγια γινόμασταν δήθεν ευχάριστοι και δήθεν κοινωνικά ευαίσθητοι, την ίδια στιγμή που υποθηκεύαμε το μέλλον των επόμενων γενεών. 
      Το λέω αυτό γιατί, κυρίες και κύριοι συνάδελφοι, νομίζω πως όλοι θα συμφωνήσουμε ότι η οικονομία μας είναι ένας φαύλος κύκλος. Δεν μπορεί να υπάρχει δημοσιονομικός παραλογισμός. Δεν μπορείς, όταν θέλεις να βοηθήσεις, να προστρέχεις στη διεύρυνση του δημόσιου χρέους και να μην κοιτάς την παραγωγή εισοδήματος και την ανακατανομή του. Δεν μπορείς να κάνεις κοινωνική πολιτική με χρέη και δάνεια, γιατί μ’ αυτόν τον τρόπο πλήττεις τελικά τους οικονομικά ασθενέστερους, αλλά και υποθηκεύεις το μέλλον των επόμενων γενεών. 
      Εις επίρρωσιν των ανωτέρω, θα αναφέρω ότι το δημόσιο μόνο το 2006 θα πληρώσει για τόκους χρεών που κληρονομήσαμε 9.000.000.000 ευρώ, όσο δηλαδή είναι το άθροισμα των κρατικών δαπανών για την παιδεία και την υγεία. Όσο, είναι επίσης, όλο το πρόγραμμα των δημοσίων επενδύσεων. Επίσης για φέτος θα πληρώσουμε χρεολύσια από δάνεια του παρελθόντος πάνω από 22.000.000.000 ευρώ, όσα δηλαδή πληρώνει το κράτος για μισθούς και συντάξεις. Αυτή, δυστυχώς, είναι η πραγματικότητα και, αν θέλετε να αναζητήσουμε ευθύνες, ευχαρίστως να το κάνουμε. 
      Γιατί περισσεύει, κυρίες και κύριοι συνάδελφοι, η υποκρισία, όταν, ενώ γνωρίζεις τα δεδομένα και πολύ περισσότερο, όταν, ενώ έχεις την ευθύνη για τη διαμόρφωσή τους, έρχεσαι και χρεώνεις έλλειψη κοινωνικής ευαισθησίας και αναλγησίας στην παρούσα Κυβέρνηση!
      Είμαστε, λοιπόν, αναγκασμένοι με αυτά που ακούμε να ρωτήσουμε: Μήπως είναι ψέμα ότι μόνο το άνοιγμα της Αγροτικής Τράπεζας –γιατί είδα και προηγουμένως τον εισηγητή να προσπαθεί να κάνει κάποιους προϋπολογισμούς- έφθανε, για να δοθεί επίδομα θέρμανσης 400 ευρώ σε όλους τους Έλληνες;  
      Μήπως θα έπρεπε, αγαπητοί συνάδελφοι του ΠΑ.ΣΟ.Κ., πριν πείτε οτιδήποτε, να αναλογιστείτε πόσα επιδόματα θέρμανσης θα μπορούσαν να δοθούν από τα 2,8 δισεκατομμύρια ευρώ, που στοίχισαν οι ρυθμίσεις της Ολυμπιακής, από τα 480.000.000 ευρώ, που έφθασαν τα χρέη των «Ελληνικών Πετρελαίων», της Δ.Ε.Η., του Ο.Τ.Ε. και του Υπουργείου Πολιτισμού; 
      Μήπως θα μπορούσατε να μας πείτε πόσα επιδόματα θέρμανσης αντιστοιχούν στα 5.000.000.000 στα χρέη του Ο.Σ.Ε., στα χρέη της ΠΥΡ.ΚΑΛ., της Ε.Α.Β., της Εμπορικής;  Ξέρουμε ότι είναι ενοχλητική αυτή η αντιπαράθεση σε αυτό το επίπεδο, αλλά θα το κάνουμε, όσο εσείς κατεβάζετε την αντιπαράθεση στο επίπεδο της ξυλόσομπας και της ανεύθυνης πλειοδοσίας, γιατί τότε αντανακλαστικά ξυπνάτε μνήμες, που αφορούν τη δική σας διαχείριση και δεν είναι ό,τι καλύτερο για εσάς. 
      Όπως, επίσης, δεν είναι καλό να επικαλείστε κάποιες δημοσκοπήσεις, για να προσθέσετε επιχειρήματα σ’ ένα κοινωνικό αίτημα, που ομολογουμένως δεν υπάρχουν περιθώρια διαφωνίας. 
      Τι να λέει άραγε ότι το 93% του ελληνικού λαού εκτιμά ότι το επίδομα θέρμανσης θα πρέπει να δοθεί, ενώ υπάρχει και ένα 7% που θεωρεί ότι δεν πρέπει να δοθεί. Υπάρχει Έλληνας που να θεωρεί ότι το αίτημα αυτό δεν είναι σωστό; Το ζήτημα είναι πώς το υλοποιείς. Αν είναι να το υλοποιήσεις, κατά τα πρότυπα του παρελθόντος, ανοίγοντας δηλαδή το δανεισμό, είναι σίγουρο ότι κτυπάς τα ασθενέστερα στρώματα. 
      Κυρίες και κύριοι συνάδελφοι, απλά για κάθε 100 ευρώ, που πληρώνει ο Έλληνας φορολογούμενος, τα 25 ευρώ πηγαίνουν κατ’ ευθείαν σε πληρωμή τόκων.
      Εδώ, κυρίες και κύριοι συνάδελφοι, θα μου επιτρέψετε να κάνω ένα σχόλιο. Είναι αλήθεια ότι το 2001 δώσατε επίδομα θέρμανσης. Αν το πληρώνατε εσείς και δεν αφήνατε να το πληρώσουν άλλοι, θα είχε μια ιδιαίτερη αξία και ως πράξη, αλλά και ως επιχείρημα. Δυστυχώς, όμως, όπως με αυτό, έτσι και με άλλους λογαριασμούς, αλλού τους στείλατε, όπως κάνατε με συγκεκριμένους λογαριασμούς, που θα έφθαναν και για επιδόματα θέρμανσης και για τις συντάξεις του Ο.Γ.Α. και για το ελάχιστο εγγυημένο εισόδημα και για οποιοδήποτε μέτρο, ακραίας, επιτρέψτε μου τον όρο, μιας και δεν επιδέχεται η κοινωνική ευαισθησία έναν τέτοιο όρο, με την οικονομική του όρου σημασία, κοινωνικής ευαισθησίας. 
      Αλλά μιας και γίνεται λόγος για τις κοινωνικές επιπτώσεις και τα κοινωνικά αντανακλαστικά αυτής της Κυβέρνησης, είμαι υποχρεωμένος να ρωτήσω αυτούς που σήμερα εσκεμμένως εμφανίζουν ασθενή μνήμη, αν είναι αλήθεια ή ψέματα ότι η Νέα Δημοκρατία ρύθμισε και μάλιστα αφορολόγητα τα 650.000.000 που παρακρατήθηκαν από το Λ.Α.Φ.Κ.Α.. Μήπως είναι ψέμα πως άλλοι παρακράτησαν και άλλοι πλήρωσαν τον λογαριασμό; Ποιος μείωσε αλήθεια κατά 25% την ασφαλιστική εισφορά υπέρ ΕΛ.Γ.Α. για τους κτηνοτρόφους; Δεν είναι μέτρο κοινωνικής προστασίας; Ποιος αύξησε το αφορολόγητο όριο από τις 10.000 ευρώ στις 11.000 ευρώ ετησίως; Ποιος ρύθμισε το μεγάλο θέμα με τα πανωτόκια, αλλά και ποιος χορήγησε συντάξεις των γονέων σε άγαμα και ορφανά; 
      Είναι κοινωνικά ανάλγητη, μια κυβέρνηση όταν επιλύει το χρονίζον θέμα των υπαλλήλων με σχέση ιδιωτικού δικαίου, όταν επαναχορηγεί σύνταξη σε χήρες άνεργες κάτω των σαράντα ετών; Μην ξεχνούμε ότι ενισχύονται οικογένειες με 2.000 ευρώ που αποκτούν τρίτο και τέταρτο παιδί. Μήπως ξεχνάμε ότι αυτή η Κυβέρνηση, που δεν έκλεισε ακόμα δύο χρόνια, έδωσε γενναίες αυξήσεις σε τυφλούς, παραπληγικούς, ανάπηρους, σε ευαίσθητες κοινωνικές ομάδες; Αυτή η Κυβέρνηση δεν έδωσε τη δυνατότητα να πάρουν σύνταξη αυτοί που μόλις για εκατόν πενήντα μέρες δεν μπορούσαν να πάρουν; Ποιος έδωσε τη δυνατότητα στις οικογένειες με τρία παιδιά να απαλλάσσονται από το φόρο για προμήθεια Ι.Χ. αυτοκινήτου, και άλλα πολλά, που συνθέτουν τον κατάλογο των κοινωνικών επιδόσεων και επισημαίνω πάλι ότι όλα αυτά έγιναν μέσα σε δύο χρόνια.
      Κυρίες και κύριοι συνάδελφοι, η χώρα μας εδώ και χρόνια εμφανίζει μια τεράστια ενεργειακή εξάρτηση από το πετρέλαιο, που ξεπερνά το 45%. Μοιραία, λοιπόν, η διεθνής κρίση επηρεάζει πολλούς τομείς στη χώρα μας και με αυτήν την έννοια θα ήταν ανεύθυνο να λέγαμε ότι δεν υπάρχει πρόβλημα. Υπάρχει πρόβλημα και μάλιστα σοβαρό. Επειδή ακούγεται βέβαια το επιχείρημα, ακούστηκε και προηγουμένως, ότι θα υπάρξουν υπερέσοδα, τα οποία θα μπορούσαν να χρηματοδοτήσουν το επίδομα θέρμανσης οφείλω να πω ότι αδικούνται οι συνάδελφοι του ΠΑ.ΣΟ.Κ. που χρησιμοποιούν το επιχείρημα των υπερεσόδων από την αύξηση του Φ.Π.Α. στα πετρελαιοειδή. Είναι αλήθεια ότι θα μπουν κάποια χρήματα στα ταμεία του κράτους. 
      ΙΩΑΝΝΗΣ ΜΑΓΚΡΙΩΤΗΣ: Μπήκαν.
      ΝΙΚΟΛΑΟΣ ΛΕΓΚΑΣ: Μάλλον για να ακριβολογούμε, θα σας διορθώσω και θα σας πω ότι δεν πρόλαβαν να μπουν, γιατί θα πρέπει να καλύψουν δημοσιονομικές ανάγκες, που άλλοι τις άφησαν. Το να λες σήμερα με αυτό το χρέος, για το οποίο ευθύνεσαι ότι θα πρέπει να μοιράσεις κάποια έσοδα που δημιουργήθηκαν, μόνο συνεπή διαχείριση δεν εκφράζει. Η λογική αυτή ενδεχομένως θα ταίριαζε σ’ ένα νοικοκυρεμένο και ξεχρεωμένο κράτος και όχι σ’ ένα κράτος που φθάνουν τα χρέη στο 110% του Α.Ε.Π. και με ελλείμματα που έφτασαν το 6%. Το λέω αυτό γιατί ακόμα και έξι χώρες, που εξέτασαν τη δυνατότητα χορήγησης επιδόματος θέρμανσης από τις εκατόν ογδόντα τρεις χώρες που μετείχαν στη Σύνοδο του Διεθνούς Νομισματικού Ταμείου, αφ’ ενός βρίσκονταν σε πολύ καλύτερη οικονομική κατάσταση, αφ’ ετέρου δεν σκέφτηκαν να παραπέμψουν το ζήτημα σε δημόσιο δανεισμό. Επειδή έγινε μια προσπάθεια να προσδιοριστούν αυτά τα υπερέσοδα νομίζω πως τα νούμερα που ακούστηκαν δεν έχουν σχέση με την πραγματικότητα. 
      Πέραν, όμως, από τη μείωση της κατανάλωσης των καυσίμων, λόγω των υψηλότερων τιμών, δεν πρέπει να παραβλέπουμε ότι η αύξηση της τιμής του πετρελαίου θα αυξήσει το κόστος του δημοσίου για καύσιμα, και αυτό δεν πρέπει να το παραβλέπουμε, έχουμε αυξημένες ανάγκες, όπως η Πολεμική Αεροπορία, το Ναυτικό, ο Στρατός, το Ε.Κ.Α.Β., τη θέρμανση των κτιρίων του δημοσίου, τα σχολεία, την Αστυνομία, κ.λπ..
      Τέλος, για ποια υπερέσοδα μπορούμε να μιλάμε όταν την ίδια ώρα το δημόσιο δανείζεται 33.000.000.000 ευρώ για να ανταποκριθεί στις υποχρεώσεις; 
      Κυρίες και κύριοι, αυτή είναι η κατάσταση και αν δεν την βλέπουμε, τότε δυστυχώς, υποκρινόμαστε. Πέρα από αυτό, όμως, μια και πολλοί επικαλούνται τι συμβαίνει σε άλλα κράτη, επισημαίνω πως στην πρόσφατη Σύνοδο Κορυφής της Ευρωπαϊκής Ένωσης, στο Λονδίνο, έχει παρατηρηθεί μια σημαντική αλλαγή, που προσδιορίζεται σε μια νέα προσπάθεια, το κοινωνικό κράτος να μεταλλαχθεί από δίχτυ κοινωνικής προστασίας σε μια ζώνη ευκαιριών κοινωνικής ενσωμάτωσης. Τι σημαίνει αυτό πρακτικά; Η Ευρωπαϊκή Ένωση προσανατολίζεται στην αντικατάσταση των παθητικών πολιτικών κοινωνικής προστασίας, από αντίστοιχες ενεργητικές. Πέρα, όμως, από τις διεθνείς εξελίξεις, που πολλές φορές δεν μπορούμε να τις επηρεάσουμε, οφείλουμε αντί της παρατεταμένης επίδειξης κοινωνικής ευαισθησίας στο θέμα του πετρελαίου, να βλέπουμε ότι ενδεχομένως υπάρχουν και άλλα σημαντικά ζητήματα με τα οποία θα πρέπει να ασχοληθούμε, όπως η πάταξη του λαθρεμπορίου και αυτό πρέπει να το συζητήσουμε. Επίσης η χρήση των ανανεώσιμων πηγών ενέργειας, ενέργειας και δράσης απεξάρτησης της χώρας μας από το πετρέλαιο με την ενεργειακή συμπεριφορά των δημοσίων κτηρίων, με τις ενεργειακές καταναλώσεις και συμπεριφορές των δημοσίων οργανισμών.
      Κυρίες και κύριοι συνάδελφοι, όπως είπα και πριν δεν μπορεί κανείς να μονοπωλεί την κοινωνική ευαισθησία. Εκτιμώ πως όλοι είμαστε το ίδιο κοινωνικά ευαίσθητοι και όλοι μας σε τέτοια ζητήματα θέλουμε να είμαστε γαλαντόμοι. Είναι σίγουρο ότι αυτή η Κυβέρνηση, εφόσον θα υπήρχε δυνατότητα, θα το είχε πράξει. Και στην περίπτωση που θα υπάρξει τέτοια δυνατότητα θα το πράξει.
      Απευθυνόμενος, τέλος, στους συναδέλφους του ΠΑ.ΣΟ.Κ. που υπογράφουν την πρόταση νόμου θα έλεγα να μην εκμεταλλεύονται την προσπάθεια της Κυβέρνησης να βάλει τάξη στα δημόσια οικονομικά και να διορθώσει τα λάθη του παρελθόντος για να μπορεί να ασκηθεί κοινωνική πολιτική σε μονιμότερη βάση που είναι και το ζητούμενο. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      Ο Κοινοβουλευτικός Εκπρόσωπος του Κ.Κ.Ε. κ. Σταύρος Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, είναι γεγονός ότι πολλά ακούγονται συχνά-πυκνά στην Αίθουσα αυτή περί κοινωνικής ευαισθησίας και από τα δύο κόμματα, που κυβέρνησαν ή κυβερνούν σήμερα τη χώρα. Όμως, η κοινωνική ευαισθησία δεν είναι λόγια ούτε πρέπει να στέκεται σε λόγια. Είναι συγκεκριμένα έργα. Και αυτά τα έργα απουσιάζουν από την πολιτική της σημερινής Κυβέρνησης της Νέας Δημοκρατίας, αλλά απουσίαζαν και από την πολιτική της προηγούμενης κυβέρνησης του ΠΑ.ΣΟ.Κ.. Αντίθετα ούτε απουσίαζαν ούτε απουσιάζουν, αλλά σφραγίζουν την πολιτική και των δύο κομμάτων για τα έργα εκείνα που δημιουργούν και πολλαπλασιάζουν τα προβλήματα που βιώνουν σήμερα οι πλατειές λαϊκές μάζες της χώρας μας και βέβαια οι εργαζόμενοι.
      Σήμερα είναι γεγονός ότι οι εργαζόμενοι, οι συνταξιούχοι, οι μικρομεσαίοι, της πόλης και του χωριού, είναι οι άνθρωποι που βρίσκονται αντιμέτωποι με σωρεία μεγάλων προβλημάτων. Αυτά τα προβλήματα σε συνδυασμό με εκείνα της ακρίβειας, των χαμηλών μισθών και μεροκάματων, των εξευτελιστικών συντάξεων και βέβαια με το μεγάλο πρόβλημα, που λέγεται ανεργία, καθιστούν όλο και πιο προβληματική την επιβίωσή τους. 
      Και βέβαια, όπως πολλές φορές έχουμε τονίσει και σε αυτήν την Αίθουσα, ως Κομμουνιστικό Κόμμα της Ελλάδας, τα προβλήματα αυτά δεν δημιουργήθηκαν από μόνα τους. Δεν έπεσαν από τον ουρανό, δεν είναι στη μοίρα των εργαζόμενων της χώρας να τα βιώνουν, δεν οφείλονται στη σημερινή κατάσταση της οικονομίας της χώρας μας, αλλά είναι αποτέλεσμα των πολιτικών που εφαρμόστηκαν τα περασμένα χρόνια, πολιτικών που εφαρμόζονται πιστά και σήμερα από την Κυβέρνηση της Νέας Δημοκρατίας.
      Σήμερα η Κυβέρνηση όχι μονάχα δεν κάνει τίποτα για την ανακούφιση των λαϊκών μαζών, όπως το είχε υποσχεθεί προεκλογικά, αλλά και με τη φοροεπιδρομή της και με τις αυξήσεις πείνας που δίνει, μέσω της εισοδηματικής της πολιτικής, όπως αυτές που πρόσφατα ανακοινώθηκαν, επιδεινώνει ακόμη περισσότερο αυτήν την κατάσταση και οδηγεί τις μάζες αυτές στο χείλος της απόγνωσης. Και βέβαιο είναι ότι εξαιτίας αυτής της πολιτικής θα διευρυνθεί ακόμη περισσότερο ο αριθμός των συμπολιτών μας, που ζει κάτω από το όριο της φτώχειας, αριθμός που σήμερα ξεπερνάει τα δύο εκατομμύρια.
      Σε αυτή, λοιπόν, την κατάσταση, που –επαναλαμβάνω- δεν δημιουργήθηκε τώρα, αλλά επιδεινώνεται, ήρθε να προστεθεί και ένα άλλο μεγάλο πρόβλημα, το πρόβλημα που δημιουργήθηκε με την αύξηση της τιμής στο πετρέλαιο θέρμανσης. Η Κυβέρνηση, βέβαια, ισχυρίστηκε και ισχυρίζεται και τώρα ότι δεν μπορεί να κάνει διαφορετικά, αφού στη διεθνή αγορά είχαμε αύξηση της τιμής του. Όμως γι’ αυτήν την αύξηση της τιμής εκείνοι που δεν ευθύνονται καθόλου, ούτε κατ’ ελάχιστο, είναι οι εργαζόμενοι και τα πλατιά λαϊκά στρώματα. Υπάρχουν υπεύθυνοι γι’ αυτήν τη δουλειά. Και υπεύθυνοι είναι τα πετρελαϊκά μονοπώλια. Αυτά ευθύνονται για την αύξηση και σε αυτών τα υπερκέρδη έπρεπε να φορτωθεί η αύξηση αυτή.
      Είναι γεγονός, κύριοι της Κυβέρνησης, ότι θησαυρίζουν οι εταιρείες εμπορίας, οι εταιρείες διύλισης, τα ΕΛ.ΠΕ. από τα τεράστια κέρδη, που αποκομίζουν και συνάμα, βέβαια, θησαυρίζει και το κράτος, αφού όταν αυξάνεται η τιμή του πετρελαίου, αυξάνεται και η έμμεση φορολογία. Κι εμείς έχουμε τονίσει εδώ και χρόνια ότι έπρεπε και πρέπει να καταργηθεί η φορολογία αυτή. Βέβαια, αυτό δεν έγινε ούτε από το ΠΑ.ΣΟ.Κ., παρά τις υποσχέσεις που είχε δώσει, ρητές υποσχέσεις, όπως έλεγε τότε, και δεν θα γίνει ούτε από τη Νέα Δημοκρατία. Και αυτό δεν μπορεί να γίνει όχι για κάποιον άλλο λόγο, όχι γιατί δεν μπορεί να γίνει, αλλά γιατί είναι έξω από την πολιτική τους.
      Σε ό,τι αφορά τους περιορισμούς που βάζει η Ευρωπαϊκή Ένωση και που συχνά-πυκνά αναφέρονται –και σίγουρα τους βάζει- εμείς, ως Κομμουνιστικό Κόμμα της Ελλάδας, λέμε ότι σε σχέση με αυτούς εκείνο που πρέπει να πρωτεύει είναι τα συμφέροντα του ελληνικού λαού και όχι η πειθαρχία στις ντιρεκτίβες της Ευρωπαϊκής Ένωσης. Αυτό πρέπει να είναι το κύριο, το καθοριστικό και αυτό πρέπει να πρωτεύει σε μια πολιτική μιας κυβέρνησης, που θέλει να λέει ότι θα παίρνει μέτρα υπέρ του λαού.
      Τώρα, σε σχέση με την πρόταση νόμου που κατέθεσαν οι συνάδελφοι του ΠΑ.ΣΟ.Κ., θα θέλαμε να τονίσουμε ότι αυτή θα μπορούσε να λογιστεί σαν ενέργεια που έχει σαν στόχο να υπηρετήσει τα συμφέροντα των πλατιών λαϊκών μαζών, που δοκιμάζονται, όπως σωστά επισημαίνεται από την εισηγητική έκθεση, σκληρά από την πολιτική. Και θα μπορούσε να λογιστεί σαν τέτοια, αν βρισκόταν σε αντιστοιχία με την πολιτική, που το κόμμα της Αξιωματικής Αντιπολίτευσης ακολουθεί. Και δεν εννοώ βέβαια την πολιτική που εφάρμοσε όταν ήταν κυβέρνηση, αλλά τη σημερινή του πολιτική.
      Όταν, κύριοι συνάδελφοι, συμφωνείτε να μην καταργηθεί η έμμεση φορολογία –δεν κάνετε κουβέντα γι’ αυτό- στο πετρέλαιο θέρμανσης ή όταν δεν διαφωνείτε με την πολιτική, που αφήνει στο απυρόβλητο –πάλι δεν αναφέρετε τίποτα- τα υπερκέρδη των «Λάτσηδων» και των «Βαρδινογιάννηδων», πώς θα θέλατε να χαρακτηρίσουμε αυτήν την πρότασή σας, παρά σαν μια ενέργεια που έχει στόχο της να εκμεταλλευτεί την πραγματικά μεγάλη δυσαρέσκεια, που υπάρχει ανάμεσα στις πλατιές λαϊκές μάζες;
      Και αυτό ισχύει ακόμα περισσότερο, κύριοι συνάδελφοι, όταν υπάρχει ένα ακόμα πιο σοβαρό ζήτημα, που έχει να κάνει με την πολιτική που ακολουθείτε, μια πολιτική που συμφωνεί στην εκχώρηση στο ιδιωτικό κεφάλαιο στρατηγικών τομέων της οικονομίας μας, όπως είναι οι τομείς της ενέργειας, των τηλεπικοινωνιών κ.λπ.. Και το ερώτημα είναι: Μπορεί αυτή η πολιτική να συνδυαστεί με την κοινωνική πολιτική; Εκτός, βέβαια, εάν πιστεύετε ότι κοινωνική πολιτική μπορούν να κάνουν οι μεγαλοεπιχειρηματίες, που ελέγχουν αυτούς τους βασικούς τομείς της οικονομίας της χώρας μας.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Να, γιατί εμείς, ως Κομμουνιστικό Κόμμα, λέμε ότι η ρίζα του κακού βρίσκεται στην πολιτική και των δύο κομμάτων και ότι ο λαός μας πρέπει να βγάλει ουσιαστικά συμπεράσματα και να μην παρασυρθεί από την αντιπαράθεση που σημειώνεται ανάμεσα στα δύο κόμματα για το αν πρέπει να δοθεί –που πρέπει να δοθεί- το επίδομα θέρμανσης, ένα επίδομα, που εξάλλου και με βάση τη συγκεκριμένη πρόταση νόμου, κύριοι συνάδελφοι του ΠΑ.ΣΟ.Κ., δίνεται σε πολύ λίγους.
      Συνάμα εμείς λέμε ότι αυτό που εσείς αρνείστε…
      ΓΕΩΡΓΙΟΣ ΛΙΑΝΗΣ: Κάντε πρόταση, κύριε συνάδελφε, για περισσότερους.
      ΣΤΑΥΡΟΣ ΣΚΟΠΕΛΙΤΗΣ: Είχαμε κάνει πρόσφατα. Συζητήθηκε σχετική ερώτησή μας, κύριε συνάδελφε. Αναπτύξαμε σχετική ερώτηση στις 3 του μήνα σχετικά με το θέμα του επιδόματος θέρμανσης.
      Συνάμα εμείς λέμε αυτό που εσείς αρνείστε, ότι πρέπει δηλαδή να καταργηθεί η έμμεση φορολογία και συνάμα να φορολογηθούν τα μεγάλα κέρδη, τα μεγάλα οικονομικά συμφέροντα, που δραστηριοποιούνται στον τομέα της εμπορίας και της διύλισης του πετρελαίου, ώστε να ωφεληθεί το σύνολο των εργαζόμενων. Τότε θα ωφεληθεί πραγματικά το σύνολο των εργαζόμενων και των λαϊκών στρωμάτων.
      Παράλληλα, πρέπει να παρθούν και άλλα μέτρα, που έχουν σχέση με την ενίσχυση του βιοτικού επιπέδου του εργαζόμενου λαού. Γιατί, κύριοι συνάδελφοι, όταν υπάρχουν προβλήματα, όπως αυτά της ανεργίας, των εξευτελιστικών μισθών και μεροκάματων, των συντάξεων πείνας, είναι δύσκολο να μπορέσει να πάρει οικονομική ανάσα ο λαός μας, έστω και με την καταβολή του επιδόματος αυτού, με το οποίο, επαναλαμβάνω, συμφωνούμε και για το οποίο πρόσφατα, στις αρχές του μήνα, στις 3, συγκεκριμένα, του μήνα, συζητήθηκε σχετική επίκαιρη ερώτησή μας σε αυτήν την Αίθουσα.
      Μπορούν να παρθούν τέτοια μέτρα, αφού υπάρχουν τέτοιες δυνατότητες, που δίνει η οικονομία της χώρας μας. Αρκεί ο παραγόμενος πλούτος να μην πηγαίνει στις τσέπες των πλουτοκρατών, όπως στη συγκεκριμένη περίπτωση πηγαίνει στις τσέπες των «Λάτσηδων» και των «Βαρδινογιάννηδων», αλλά στις τσέπες εκείνων που τον παράγουν. Τότε και οι μισθοί μπορούν να διαμορφωθούν στα επίπεδα, που διεκδικεί το ταξικό συνδικαλιστικό κίνημα και οι συντάξεις θα εξασφαλίζουν ανθρώπινες συνθήκες διαβίωσης στους απόμαχους της δουλειάς και θα αντιμετωπιστούν ένα σωρό άλλα πρόβλημα σε τομείς, όπως σε εκείνους της παιδείας και της υγείας.
      Είμαστε, λοιπόν, υπέρ της καταβολής του επιδόματος για το πετρέλαιο και, όπως είπα, συζητήθηκε και σχετική ερώτησή μας σε αυτήν την Αίθουσα. Είμαστε, όμως, συνάμα υπέρ της φορολόγησης –επαναλαμβάνω για άλλη μια φορά- των υπερκερδών των πετρελαϊκών επιχειρήσεων και υπέρ της κατάργησης της έμμεσης φορολογίας στο πετρέλαιο θέρμανσης.
      Μόνο με μια τέτοια πολιτική θα ωφεληθούν πραγματικά οι λαϊκές μάζες και θα βοηθηθούν να αντιμετωπίσουν τα προβλήματα, που σήμερα αντιμετωπίζουν, που πραγματικά είναι πάρα πολύ έντονα και ακουμπούν σε εκείνο που λέμε επιβίωσή τους. Όμως, μια τέτοια πολιτική ούτε από το κόμμα της Νέας Δημοκρατίας ούτε από το κόμμα του ΠΑ.ΣΟ.Κ. μπορεί να προωθηθεί. Αυτή είναι η μεγάλη αλήθεια, η οποία –επαναλαμβάνω και κλείνω εδώ, κύριε Πρόεδρε- ξεκινά από τη σημερινή, πραγματικά σκληρή κατάσταση, που αντιμετωπίζει ο εργαζόμενος άνθρωπος της χώρας μας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα είμαι σύντομος, διότι υπάρχει μια συνάντηση σε εξέλιξη με τον Πρόεδρο του Συμβουλίου της Ευρώπης και πρέπει να παρευρίσκομαι.
      Θα ήθελα, επομένως, συνοπτικά να πω ότι εμείς ήμασταν και είμαστε υπέρ του να υπάρξει επίδομα θέρμανσης, ιδιαίτερα σε μια περίοδο, όπως η σημερινή, που οι τιμές των καυσίμων είναι πάρα πολύ ψηλές. Και με αυτήν την έννοια επί της αρχής ψηφίσαμε και στην επιτροπή και εδώ ψηφίζουμε την πρόταση νόμου, που έχει κατατεθεί από τους συναδέλφους του ΠΑ.ΣΟ.Κ..
      Επιτρέψτε μου δύο πρόσθετα σχόλια. Πρώτον, δεν έχουμε, δυστυχώς, στο Κοινοβούλιο αυτό παράδοση θετικής αντιμετώπισης προτάσεων νόμου, που δεν προέρχονται από την Κυβέρνηση. Δεν θυμάμαι πρόταση νόμου που να υιοθετήθηκε, προερχόμενη από Βουλευτές, παρ’ όλο που αποτελεί συνταγματικό δικαίωμα του Βουλευτή το να έχει τη δυνατότητα νομοθετικής πρωτοβουλίας.
      Διάβαζα με ενδιαφέρον αυτές τις ημέρες την ιδέα ενός ηγετικού μάλιστα στελέχους, ο οποίος είναι Ευρωβουλευτής σήμερα της Νέας Δημοκρατίας, του κ. Βαρβιτσιώτη, το δικαίωμα νομοθετικής πρωτοβουλίας να επεκταθεί, ενόψει και της αναθεώρησης του Συντάγματος, ακόμα και στους πολίτες. Να μπορούν δηλαδή πολίτες μ’ έναν αριθμό υπογραφών να υποβάλλουν πρόταση νόμου και προσωπικά το βρίσκω σωστό. Όμως, το αναφέρω για να δείξω το χάσμα, που υπάρχει ανάμεσα στο πού θα μπορούσαμε να είμαστε και πού είμαστε σήμερα. Δεν νομίζω ότι ο βασικός λόγος είναι το κόστος της συγκεκριμένης ρύθμισης, αλλά υπάρχει μία κουλτούρα -και εδώ υπάρχουν ευθύνες βεβαίως και των προηγούμενων κυβερνήσεων- όπου ενώ τυπικά μπορούμε ως Βουλευτές ή ως κόμματα, να κάνουμε προτάσεις νόμων, οι προτάσεις αυτές δεν υιοθετούνται. Την ίδια τύχη βεβαίως είχε και η πρόταση νόμου, που εμείς είχαμε καταθέσει, για τη θέσπιση του ελάχιστου εγγυημένου εισοδήματος. Επομένως με αφορμή τη συζήτηση αυτή, εμείς θέτουμε και αυτό το πολιτικό θέμα. Πρέπει να βρεθεί τρόπος η θεωρητική δυνατότητα για νομοθετικές πρωτοβουλίες, που θα προέρχονται -όχι από την Κυβέρνηση- από Βουλευτές όλων των κομμάτων να έχει καλύτερη τύχη.
      Η δεύτερη παρατήρηση που θέλω να κάνω είναι ότι από τότε που συζητήθηκε η πρόταση νόμου στην επιτροπή μέχρι σήμερα υπάρχουν ορισμένες εξελίξεις, που επιβεβαιώνουν την ανάγκη θέσπισης του επιδόματος θέρμανσης. Οι εξελίξεις αυτές είναι ότι η ακρίβεια καλπάζει, η εισοδηματική πολιτική, που ανακοινώθηκε, επιδεινώνει το πρόβλημα ιδιαίτερα για τους χαμηλόμισθους και τους χαμηλοσυνταξιούχους και γενικά η κοινωνική δυσχέρεια, ιδιαίτερα των πιο αδύνατων οικονομικά κοινωνικών ομάδων, έχει μεγαλώσει. Δεν υπήρξε κάποιο μέτρο που να ευνοεί τους εργαζόμενους. Ό,τι μέτρα παίρνονται, ανακοινώνονται, αφορούν από τη μέση και πάνω, για να μην πω ότι αφορούν μόνο τα ρετιρέ της κοινωνίας. Επομένως σήμερα είναι ακόμα πιο αναγκαίο το προτεινόμενο μέτρο.
      Η τρίτη παρατήρηση είναι ότι τα μέτρα αυτά εμείς τα βλέπουμε μ’ ένα έντονο κοινωνικό κριτήριο. Δηλαδή δεν είμαστε θετικοί σε προτάσεις επίπεδες -ας πούμε να μειωθεί ο φόρος για όλους ή να δοθεί επίδομα σε όλους- διότι ζούμε σε μία κοινωνία ταξική με μεγάλες εισοδηματικές διαφορές. Γι’ αυτό θεωρούμε ότι τέτοιου τύπου μέτρα, όπως το επίδομα θέρμανσης ή άλλα φορολογικά -σε ορισμένες χώρες μειώθηκε ο Φ.Π.Α.- πρέπει να έχουν και μία διάσταση κοινωνική και να ευνοούν κυρίως και κατά πρώτο λόγο, θα έλεγα, τα αδύνατα κοινωνικά στρώματα. 
      Τέλος, εμείς έχουμε κάνει και μία άλλη πρόταση που δεν είναι επιδοματικού χαρακτήρα, αλλά έχει περισσότερο διαρθρωτικό νόημα. Διαπιστώνοντας και προβλέποντας ότι οι μεγάλες διακυμάνσεις στις τιμές των καυσίμων θα συνεχιστούν και στο μέλλον, έχουμε προτείνει να υπάρξει ένα ταμείο ενέργειας, ένα ταμείο καυσίμων, το οποίο να λειτουργεί ως ρυθμιστικός θεσμός. Αν αυτό το ταμείο καυσίμων είχε δημιουργηθεί όταν η τιμή του πετρελαίου ήταν 20 δολάρια το βαρέλι ή και χαμηλότερα, σήμερα θα υπήρχε ένα ικανό απόθεμα να χρηματοδοτεί τέτοιες και άλλες δράσεις. Αυτό το ταμείο θεωρούμε ότι είναι αναγκαίο και σήμερα και θα είναι και στο μέλλον. Ένα τέτοιο ταμείο θα μπορούσε να χρηματοδοτείται από μέρους της φορολογίας, που υπάρχει στα καύσιμα και ως συμβολή θα μπορούσε να έχει αφ’ ενός μεν τη χρησιμοποίησή του για την ενίσχυση κοινωνικών ομάδων σε περιόδους έξαρσης των τιμών, αλλά και τη χρηματοδότηση γενικότερων δράσεων για την εξοικονόμηση ενέργειας, για την αλλαγή του ενεργειακού μοντέλου της χώρας μας από πετρέλαιο και συμβατικές μορφές ενέργειας σε ανανεώσιμες και καθαρές μορφές. 
      Ελπίζω η Κυβέρνηση –δεν το ακούει για πρώτη φορά- κάποια στιγμή να το μελετήσει το θέμα και τουλάχιστον να το δει σοβαρά. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Εισερχόμαστε στον κατάλογο των ομιλητών Βουλευτών.
      Η κ. Χριστιάνα Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, έχει κάποιος μέσα σε αυτήν εδώ την Αίθουσα αντίρρηση για το ότι θα θέλαμε να δοθεί το επίδομα θέρμανσης σε όλους τους Έλληνες πολίτες και όχι μόνο στους εκατό χιλιάδες, ειδικά κατά τη διάρκεια αυτού του πολύ βαρύ χειμώνα; Κανένας δεν έχει αντίρρηση. Το θέμα είναι αν μπορούμε να το δώσουμε και σε ποια κατάσταση βρίσκεται η ελληνική οικονομία. Και εδώ ίσως θα ήταν η κατάλληλη στιγμή να προσεγγίσουμε τον ορισμό της έννοιας «κοινωνική αναλγησία». «Κοινωνική αναλγησία» είναι το να έρχεσαι εκ των υστέρων με μία υπέρμετρη κοινωνική ευαισθησία που φθάνει τα όρια της υποκρισίας να ζητάς από μία κυβέρνηση, στην οποία έχεις παραδώσει τα οικονομικά σε άθλια κατάσταση, να δώσει επίδομα θέρμανσης και να ρωτάς και γιατί δεν το δίνει; Το χειρότερο από όλα είναι να ρωτάει κάποιος γιατί η Κυβέρνηση δεν δίνει το επίδομα θέρμανσης. Την οικονομική κατάσταση τη γνωρίζουμε όλοι πολύ καλά, γνωρίζουμε πολύ καλά πού παραδώσατε την ελληνική οικονομία και δεν είναι κάτι καινούργιο. 
      Ας προσεγγίσουμε, όμως, και άλλο ένα θέμα. Πού βρίσκεται ο δείκτης ενεργειακής εξάρτησης της Ελλάδας; Μήπως είναι ο χειρότερος στην Ευρώπη των δεκαπέντε; Και τι κάνανε οι κυβερνήσεις του ΠΑ.ΣΟ.Κ., ώστε να μην υπάρχει τόσο μεγάλη ενεργειακή εξάρτηση από το πετρέλαιο, σε μία εποχή που η σύγχρονη τεχνολογία στρέφει το βλέμμα προς ανανεώσιμες πηγές ενέργειας; Και η χώρα μας έχει πολλές τέτοιες δυνατότητες. Έχει ήλιο, έχει αέρα, έχει γεωθερμία, έχουμε εξαιρετικές δυνατότητες να παράγουμε ενέργεια από τις ανανεώσιμες πηγές. Τι ήταν αυτό που έκαναν οι κυβερνήσεις του ΠΑ.ΣΟ.Κ. επί τόσα χρόνια και παραδώσατε μία χώρα μ’ ένα δείκτη που φθάνει σχεδόν στο 45%; Τα προβλήματα εκεί εντοπίζονται.Το να υποθηκεύεις το μέλλον είναι αναλγησία. Και το μέλλον το υποθηκεύεις και με αυτά που έκανε και με αυτά τα οποία δεν έκανε μία κυβέρνηση. 
      Δημόσιο χρέος; Υπέρογκο. Πληρώσαμε το 2005 22.000.000.000 για την εξυπηρέτηση των δανείων. Με αυτά τα χρήματα θα μπορούσαμε για τέσσερα χρόνια να δίνουμε 500 ευρώ σε κάθε Έλληνα πολίτη, ως επίδομα θέρμανσης. Να, γιατί η παρούσα Κυβέρνηση δεν μπορεί να δώσει το επίδομα θέρμανσης. Και βεβαίως θα το θέλαμε όλοι πάρα πολύ. Ο Έλληνας πολίτης δεν βρίσκεται σε καλή οικονομική κατάσταση και όλοι το γνωρίζουμε πολύ καλά. Τα οικονομικά των Ελλήνων πολιτών είναι σε δύσκολη θέση και το γνωρίζουμε. 
      Τι κάνει η Κυβέρνηση; Μία σειρά από φιλολαϊκά μέτρα -μέτρα τα οποία δεν πήρατε ποτέ εσείς- συγκεκριμένα μέτρα. Έχει συγκεκριμένο απολογισμό να παρουσιάσει αυτούς τους είκοσι δύο μήνες στην άσκηση της κοινωνικής πολιτικής, μία άσκηση κοινωνικής πολιτικής, η οποία δεν γίνεται με δανεικά, δεν γίνεται σε σαθρές οικονομικές βάσεις, μία άσκηση κοινωνικής πολιτικής, η οποία γίνεται με μία παράλληλη προσπάθεια βελτίωσης των  οικονομικών δεδομένων της χώρας και  αυτό πραγματικά είναι άσκηση κοινωνικής πολιτικής. Διαφορετικά το μόνο που κάνουμε είναι να κοροϊδεύουμε τους πολίτες. Και αυτή η Κυβέρνηση δεν ήλθε για να κοροϊδέψει τους πολίτες, ήλθε μ’ ένα πολύ συγκεκριμένο πρόγραμμα -και αυτό ακριβώς εφαρμόζει- με συγκεκριμένο μεταρρυθμιστικό πρόγραμμα για να μπορέσει να βελτιώσει και κυρίως την οικονομική θέση των πολιτών. Κάπως έτσι πρέπει να προσεγγίσουμε το θέμα, για να μη φθάσουμε τώρα σε όλα όσα χρειάζεται να πληρώνει η Ελλάδα. Πρόστιμα, τα οποία επιβλήθηκαν από την Ευρωπαϊκή Ένωση. Και γιατί επιβλήθηκαν τα πρόστιμα; Επιβλήθηκαν γιατί κάποιες μελέτες δεν έγιναν καλά, επιβλήθηκαν γιατί υπήρχε αδιαφάνεια, γιατί είχαμε μεγάλες καθυστερήσεις, γιατί είχαμε υπερβάσεις του κόστους και το λογαριασμό τώρα ποιος τον πληρώνει; Τον πληρώνει βέβαια ο Έλληνας πολίτης, αλλά με την παρούσα Κυβέρνηση. Για να μη θυμηθούμε τα πρόστιμα που έχει επωμιστεί η Ελλάδα για το Ελαιοκομικό Μητρώο, Εθνικό Κτηματολόγιο, Κουρουπητός, με όλα όσα είχαμε και ως επακόλουθα πέραν του οικονομικού προστίμου, ειδικά για το Ελαιοκομικό Μητρώο και για το Εθνικό Κτηματολόγιο. 
      Άρα, κυρίες και κύριοι συνάδελφοι του ΠΑ.ΣΟ.Κ., θεωρώ ότι θα πρέπει την κοινωνική ευαισθησία να τη διοχετεύσετε σε μία κοινή προσπάθεια, η οποία γίνεται αυτήν τη στιγμή για την υγιή ανάπτυξη της Ελλάδας, για να μπορέσουμε να φθάσουμε σε σημείο, ώστε να δίνεται, όχι μόνο επίδομα θέρμανσης, αλλά και οποιοδήποτε άλλο επίδομα σε όλους τους Έλληνες πολίτες. Και αυτό θα το κάνουμε, αν αναπτύξουμε την Ελλάδα.
      
      
      Η απάντησή μας είναι ο αναπτυξιακός νόμος, η συγκεκριμένη οικονομική πολιτική η οποία να έρχεται και να βασίζει την οικονομία σε στέρεες βάσεις. Αυτή είναι η απάντηση της Νέας Δημοκρατίας, υπεύθυνη απάντηση μιας υπεύθυνης Κυβέρνησης που βλέπει τους Έλληνες πολίτες στα μάτια και που θα τους βλέπει στα μάτια και στο τέλος της τετραετίας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλογήρου.
      Το λόγο έχει η κ. Αποστολάκη
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, άκουσα τους προηγούμενους ομιλητές –τον εισηγητή και την προηγούμενη ομιλήτρια- ενοχλημένους από την παρατεταμένη επίδειξη κοινωνικής ευαισθησίας από την πλευρά των κομμάτων της Αντιπολίτευσης. Δεν είναι μόνο το ΠΑ.ΣΟ.Κ., που υποστηρίζει αυτήν την πρόταση νόμου. Την κατέθεσε βέβαια, αλλά η πρότασή μας στηρίζεται από όλα τα κόμματα της Αντιπολίτευσης, το Κομμουνιστικό Κόμμα Ελλάδας και το Συνασπισμό.
      Αν, λοιπόν, σας ενοχλεί η παρατεταμένη επίδειξη της ευαισθησίας μας, θα πρέπει να κατανοήσετε ότι το σύνολο της ελληνικής κοινωνίας το ενοχλεί η παρατεταμένη πολιτική υποκρισία από μία Κυβέρνηση που καθημερινά όλοι αισθανόμαστε ότι δεν πάει άλλο. Και είναι η ίδια η πολιτική υποκρισία που σας οδηγεί σήμερα να βγάζετε κορώνες περί κοινωνικής συνοχής, κοινωνικής δικαιοσύνης, αλλά να πολιτεύεστε μ’ έναν εντελώς διαφορετικό τρόπο.
      Είναι η ίδια η πολιτική υποκρισία που σας οδήγησε να λέτε ότι επί έντεκα μήνες η Κυβέρνηση δεν μπορούσε να κινήσει καμία άλλη διαδικασία για το μείζον πολιτικό σκάνδαλο των υποκλοπών, αλλά περίμενε να ολοκληρωθεί η προκαταρκτική εξέταση και η προανάκριση, προκειμένου να ενημερώσει τον Πρόεδρο της Δημοκρατίας, τους Αρχηγούς των πολιτικών κομμάτων, τους παρακολουθούμενους. Είναι, λοιπόν, μια πολιτική υποκρισία που δεν έχει στάθμη, δεν έχει όριο και η οποία χαρακτηρίζει αυτήν την Κυβέρνηση. 
      Δεν μπορείτε να αντιληφθείτε την έννοια της ανταποδοτικότητας. Ασφαλώς και δεν μπορείτε να την αντιληφθείτε, γιατί είναι έξω από την ιδεολογία σας και την πολιτική σας παράδοση. Είναι έξω από τον πυρήνα της ιδεολογίας της συντηρητικής παράταξης, την οποία εκφράζετε. 
      Πώς θα μπορούσατε άλλωστε να συμμεριστείτε μια τέτοια έννοια και την ίδια στιγμή να νομοθετείτε με τον τρόπο που νομοθετείτε; Αν αντιλαμβανόσασταν την έννοια της ανταποδοτικότητας, δεν επρόκειτο να χαρίσετε εκατομμύρια ευρώ, αποστερώντας τα την ίδια στιγμή από τα έσοδα του κρατικού προϋπολογισμού με τη ρύθμιση για τη μείωση των συντελεστών στα διανεμόμενα κέρδη των μεγάλων επιχειρήσεων, δηλαδή των μεγάλων ανωνύμων εταιρειών. 
      Αν αντιλαμβανόσασταν την έννοια της ανταποδοτικότητας, δεν επρόκειτο να αμνηστεύσετε σειρά οικονομικών εγκλημάτων, εκδόσεις πλαστών τιμολογίων και πολλά άλλα, χαρίζοντας επίσης δισεκατομμύρια ευρώ σε κάποιους απατεώνες και αποστερώντας την ίδια στιγμή τον κρατικό προϋπολογισμό από ανάλογα έσοδα. 
      Η πρόταση νόμου του ΠΑ.ΣΟ.Κ. κατατέθηκε, κυρίες και κύριοι συνάδελφοι, το Σεπτέμβριο για πρώτη φορά και βεβαίως κανένας στο ΠΑ.ΣΟ.Κ., απ’ όσους πήραμε αυτήν την πρωτοβουλία, δεν μπορούσε να φανταστεί την τραγική επικαιρότητα και τις συνθήκες κάτω από τις οποίες θα συζητιόταν. Και λέω «τραγική επικαιρότητα», γιατί δεν αναφέρομαι φυσικά καθ’ υπερβολήν στο χιονιά και στην κακοκαιρία που έκοψε στα δύο τη χώρα για δύο φορές, αποδεικνύοντας για άλλη μια φορά την ανικανότητα της Κυβέρνησης, όταν ρίχνει χιόνι στα Τέμπη και κόβεται η χώρα στα δύο. 
      Δεν είναι μόνο αυτό. Θέλω να θυμίσω σ’ αυτήν την Αίθουσα ότι έχασαν τη ζωή τους δύο άνθρωποι στο μεγαλύτερο νησί των Επτανήσων, που έμεινε χωρίς ηλεκτρικό ρεύμα επί επτά ημέρες, διότι τόσο σας χρειάστηκε για να επανορθώσετε μία βλάβη της Δ.Ε.Η.. 
      Κάτω, λοιπόν, από αυτές τις συνθήκης της τραγικής επικαιρότητας, συζητιέται αυτή η πρόταση νόμου, τη στιγμή που τα έσοδα του κράτους έχουν μία αναπάντεχη αύξηση από την αύξηση των διεθνών τιμών του πετρελαίου και την αντίστοιχη αύξηση του Φόρου Προστιθέμενης Αξίας που ξεπερνά τα 700.000.000 ευρώ. Είναι 735.000.000 ευρώ και η κοστολόγηση της πρότασης νόμου των Βουλευτών του ΠΑ.ΣΟ.Κ. δεν ξεπερνάει τα 300.000.000 ευρώ.
      Τα τέσσερα με τεσσερισήμισι δισεκατομμύρια λίτρα πετρελαίου, που καταναλώθηκαν πέρυσι, στοίχισαν στους Έλληνες πολίτες 1,8 δισεκατομμύρια ευρώ. Η ίδια ποσότητα, που είναι σαφές ότι δεν πρόκειται να είναι η ίδια, γιατί λόγω της κακοκαιρίας η κατανάλωση θα είναι πολύ υψηλότερη, θα στοιχίσει, κυρίες και κύριοι συνάδελφοι, 2,6 δισεκατομμύρια ευρώ, την ίδια στιγμή που οι προεκλογικές σας υποσχέσεις για τις αυξήσεις στο Ε.Κ.Α.Σ. και στον Ο.Γ.Α. έχουν παραπεμφθεί στις καλένδες, την ίδια στιγμή που για πρώτη φορά οι Έλληνες μισθοσυντήρητοι, εργαζόμενοι και συνταξιούχοι, έχουν μετά από δώδεκα χρόνια μείωση των πραγματικών τους εισοδημάτων, μια που οι αυξήσεις που δώσατε, κινήθηκαν κάτω από τον πληθωρισμό, χωρίς ταυτόχρονα να υπάρχει για πρώτη φορά τιμαριθμοποίηση της φορολογικής κλίμακας.
      Εσείς είσθε που οδηγείτε την Ελλάδα στην εποχή της ξυλόσομπας, εσείς είσθε που οδηγείτε την κοινωνία μας σε κοινωνία δύο τρίτων, εσείς είσθε που βάζετε στο περιθώριο ολοένα και περισσότερους ανθρώπους σ’ αυτόν τον τόπο, εσείς είσθε αυτοί που κάνετε καθημερινά τους πολίτες να αισθάνονται ότι είναι πολίτες μιας ανοχύρωτης χώρας.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αποστολάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και δύο συνοδοί - δάσκαλοι από το 12ο Δημοτικό Σχολείο Τρίπολης.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
       Το λόγο έχει ο συνάδελφος κ. Ανδρέας Ανδριανόπουλος.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, κύριε Υπουργέ, δεν θα επανέλθω στα ίδια επιχειρήματα που έχουν ήδη ακουστεί εδώ και από τις δύο πλευρές της Αιθούσης. Η μία πλευρά ζητά να δοθεί το επίδομα θέρμανσης, η άλλη πλευρά λέει «Βεβαίως να δοθεί, αλλά δεν υπάρχουν τα χρήματα». 
      Νομίζω πως εδώ υπάρχει ένα βασικό ζήτημα παρανόησης για το ποιος είναι ο ακριβής ρόλος του κράτους στην εποχή μας. Νομίζω ότι ο ρόλος του κράτους στην εποχή μας είναι η προσφορά κοινωνικής προστασίας και όχι το να δαπανά χρήματα για διάφορους παράπλευρους ή καμιά φορά και για περίεργους λόγους.
      Ισχυρίζεται, λοιπόν, η Κυβέρνηση πως δεν υπάρχουν χρήματα για να δοθεί το επίδομα θέρμανσης, που είναι μία απόλυτη ανάγκη σε μια εποχή δύσκολη, σε μια εποχή με αυξανόμενη -θα έλεγα- οικονομική κρίση, με ανεργία, με κλείσιμο εργοστασίων και με χίλια δύο άλλα. 
      Το ερώτημα είναι το εξής: Πώς αξιολογεί η Κυβέρνηση την έλλειψη χρημάτων; Ανάλογα με το στόχο, ανάλογα με τις προτάσεις της Αντιπολίτευσης ή ανάλογα με την πραγματικότητα; Αν δείτε, κύριοι συνάδελφοι, όλους τους νόμους που έχουμε ψηφίσει σ’ αυτήν τη Βουλή, θα δείτε –διαβάζοντας την έκθεση του Γενικού Λογιστηρίου- πως όλοι, σχεδόν όλοι -το 98%- προβλέπουν αύξηση δαπανών. 
      Αν συνυπολογίσετε το γεγονός πως μέχρι τώρα έχουν ιδρυθεί τουλάχιστον τριάντα καινούργιοι φορείς, εταιρείες, υπηρεσίες, οργανισμοί, συμβούλια και χίλια δύο άλλα, στα οποία φαίνεται μέχρι στιγμής πως η μόνη τους δραστηριότητα είναι απλά και μόνο ο διορισμός διοικητικών συμβουλίων, η μισθοδοσία τους, τα κτήρια και τα αυτοκίνητα των διοικούντων, αντιλαμβάνεται κάποιος πως δαπάνες γίνονται, πως χρήματα διατίθενται. Εκτιμώ, όμως, πως δεν διατίθενται για το σωστό σκοπό.
      Δεν μπορούμε, λοιπόν, να λέμε πως δεν υπάρχουν διαθέσιμα χρήματα για να δοθεί επίδομα θέρμανσης, που θα δοθεί εφάπαξ, λόγω μιας ιδιαίτερα δύσκολης περιόδου και οικονομικά, αλλά και από πλευράς συνθηκών και την ίδια ώρα, να δαπανάτε χρήματα σε απίθανες δραστηριότητες. 
      Έχουμε το πρόσφατο παράδειγμα των υποκλοπών όπου απ’ όλες τις πλευρές διαπιστώθηκε ότι η αρμόδια Επιτροπή Διασφάλισης του Απορρήτου των Τηλεπικοινωνιών, η ανεξάρτητη αρχή, δεν μπορούσε να παρέμβει γιατί δεν ήταν επανδρωμένη. Επανδρωμένη μπορεί να μην ήταν, αλλά αρχή υπάρχει, έχει διοικητικό συμβούλιο, έχει προέδρους, οι πρόεδροι έχουν αυτοκίνητα, υπάρχουν κτήρια, οι δαπάνες τρέχουν, αλλά τη δραστηριότητα που της επιβάλλει ο νόμος και η αιτία της ίδρυσής της, δεν μπορεί να την πραγματοποιήσει.
      Και εγώ σας ερωτώ: Πόσοι τέτοιοι κρατικοί φορείς υπάρχουν και τους συντηρείτε, χωρίς να προσφέρουν απολύτως τίποτα ως ουσιαστικό κοινωνικό έργο και δεν μπορείτε να διαθέσετε κάποιο ποσό για μια άμεση και ουσιαστική κοινωνική ανάγκη;
      Θα σας δώσω ένα παράδειγμα. Την περασμένη Παρασκευή ήταν εδώ ο ίδιος ο Υφυπουργός Οικονομικών και τον είχα ρωτήσει: Από την ημέρα της δήλωσης του Πρωθυπουργού στην Έκθεση Θεσσαλονίκης, πως η Ολυμπιακή Αεροπορία πρέπει να κλείσει διότι μας στοιχίζει 1,5 εκατομμύριο ευρώ την ημέρα, μέχρι σήμερα, πόσα έχει δαπανήσει το ελληνικό κράτος για την Ολυμπιακή Αεροπορία; Και ο Υφυπουργός απέφυγε να μου απαντήσει. Με βάση την εκτίμηση του Πρωθυπουργού και του Υπουργού Επικρατείας τότε στη Θεσσαλονίκη, θα πρέπει μέχρι σήμερα, να έχει στοιχίσει 180.000.000 ευρώ. Αν τα χρήματα αυτά τα δίνατε για επίδομα θέρμανσης, δεν θα είχατε βρει χρήματα για να αντιμετωπίσετε ένα ουσιαστικό πρόβλημα; Ερωτώ! 
      Και θέλω κάποια ώρα να ξεκαθαρίσουμε εδώ μέσα τι ακριβώς είναι αυτό που λέμε «κράτος». Είναι ένας μηχανισμός βολέματος συντεχνιών ή ένας μηχανισμός για την προστασία του κοινωνικού συνόλου από τις δυσκολίες της καθημερινότητας και της ζωής; Αυτό πρέπει να αξιολογήσετε. Και εκτιμώ πως, με βάση αυτήν τη λογική, θα πρέπει να κάνετε δεκτή την πρόταση νόμου της Αντιπολίτευσης και ενδεχομένως να αξιολογήσετε πιο ουσιαστικά το ακριβές της κόστος, αν αυτό σας εμποδίζει, γιατί μπορεί να μας πείτε ότι υπάρχει ζήτημα κοστολόγησης κ.λπ.. Νομίζω ότι αν κόψετε δαπάνες από άλλες δραστηριότητες, ουσιαστικά άχρηστες κατά τη γνώμη μου, μπορείτε να εξοικονομήσετε τα χρήματα για να προσφέρετε κάτι, που ένα μεγάλο κομμάτι της ελληνικής κοινωνίας έχει απόλυτη ανάγκη. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδριανόπουλο.
      Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, δεν περίμενα το ΠΑΣΟΚ να έχει καταθέσει αυτήν την πρόταση νόμου. Και δεν το περίμενα, διότι η αξία της προτάσεως είναι προφανής. Είναι μια επίδειξη υποκρισίας, μια επίδειξη τέτοιας υποκρισίας που προσβάλλει το επίπεδο της δημόσιας ζωής της χώρας. 
      Και εξηγούμαι αμέσως. Μπορεί κάποιος να ανατρέξει στο άρθρο 3 της προτάσεως, όπου προτείνεται η έκταση, η τιμή του συγκεκριμένου επιδόματος: 180 ευρώ, 240 ευρώ, 300 ευρώ. Αυτή είναι η μίζερη αντίληψη των σοσιαλιστών για την ευημερία στην πατρίδα μας! Έτσι νομίζουν, ότι υπάρχουν κάποιοι συμπολίτες μας οι οποίοι έχουν ανάγκη αυτά τα 180, τα 240, τα 300 ευρώ. Και είστε πολύ σύμφωνοι μ’ αυτήν την αντίληψη και συνεπείς! Μας κληροδοτήσατε συντάξεις των 300 ευρώ, μισθούς των 560 ευρώ και τεράστια χρέη. 
      Άρα, λοιπόν, λέτε ότι εκπληρώσατε το καθήκον σας, αν πείτε σήμερα στους Έλληνες ότι «Εμείς προτείνουμε επίδομα θέρμανσης: Πάρτε 240 ευρώ, πάρτε 180 ευρώ» και είμαστε σοσιαλιστές, συνεπείς με τις ιδέες μας, είμαστε φιλολαϊκοί, είμαστε δίπλα σας. Σοσιαλιστές, όμως, γενναιόδωροι στην Αντιπολίτευση! Στην κυβέρνηση, γενναιόδωροι σε άλλες κατευθύνσεις! Έχω αναφερθεί πολλές φορές εδώ στα περιβόητα 54.000.000.000 δραχμές, που δόθηκαν ως μπόνους επίσπευσης των εργασιών στην Αττική Οδό και όχι μόνον. Υπάρχουν και πολλά άλλα. Θα φτιάχναμε το Παναρκαδικό Νοσοκομείο στην πατρίδα μου πέντε φορές μ’ αυτά τα 54.000.000.000. Δυστυχώς, μας τα αποστερήσατε.  
      Ποια είναι η στάση σας απέναντι στο δημόσιο χρήμα; Και αυτή είναι προφανής και αποκαλυπτική. Πόσα χρέη μας αφήσατε; Τα απαρίθμησε ο εισηγητής της Πλειοψηφίας, τα απαριθμεί κάθε φορά ο κ. Δούκας, όταν έρχεται στη Βουλή, τα θυμόμαστε κι εμείς. Να αναφέρω αριθμούς; Θα πω ένα μόνο: Είναι 4.000.000.000 ευρώ το «άνοιγμα» της Αγροτικής. Ε, λοιπόν, ας μάθουν οι συμπατριώτες μου Αρκάδες, στους οποίους απευθύνεστε για 300 ευρώ εδώ, ότι δύο εκατομμύρια συμπολίτες μας θα έπαιρναν 2.000 ευρώ επίδομα θέρμανσης, εάν δεν μας είχατε αφήσει αυτό το χρέος. 
      Γι’ αυτό λοιπόν λέω ότι περισσεύει η υποκρισία. Γι’ αυτό, λοιπόν, περισσεύει το εμπόριο ελπίδων. Και είναι καλό, από τα άνετα και αναπαυτικά σαλόνια των βορείων προαστίων, από την άνεση την οποία έχει, να προσεγγίζει οποιοσδήποτε την πραγματικότητα, να επιδεικνύει κοινωνική ευαισθησία. Αλλά αυτή η κοινωνική ευαισθησία, όταν διαψεύδεται από τις πράξεις, αποκρούεται από το λαό. Και δεν έχετε καμία ελπίδα να επιτύχετε το οτιδήποτε σε βάρος της Νέας Δημοκρατίας και της Πλειοψηφίας με τέτοιου είδους επιχειρήματα, γιατί τα πυρά είναι άσφαιρα. 
      Τώρα έρχομαι και σ’ ένα άλλο δικό σας επιχείρημα, βαρύγδουπο και αυτό. Το ακούμε εδώ σε κάθε ευκαιρία: «Δεν δίνετε επίδομα θέρμανσης», «δεν επιστρέψατε το Λ.Α.Φ.Κ.Α. αμέσως», το Λ.Α.Φ.Κ.Α. που εσείς τον παρακρατούσατε και νομοθετούσατε μέχρι την τελευταία στιγμή να τον παρακρατείτε, η Κυβέρνηση της Νέας Δημοκρατίας -που μας κατηγορείτε για κοινωνική αναλγησία- εδώ στη Βουλή δεσμεύθηκε και επιστρέφει αυτόν το φόρο στους Έλληνες συνταξιούχους.
       Έρχεστε και μας λέτε: «Δεν έχετε λεφτά. Γιατί χαρίζετε φόρους στους βιομηχάνους;» Σας έπιασε ο πόνος τώρα να πολεμήσετε τους βιομηχάνους, να πολεμήσετε τα συμφέροντα τώρα πια, αφού μας δώσατε δείγματα γραφής! Πότε και επί ποίων ανεπτύχθησαν και οργανώθηκαν τα πιο αδίστακτα οικονομικά συμφέροντα στην ελληνική οικονομία και στην ελληνική κοινωνία; Πού σπουδάσατε αυτήν την οικονομική πολιτική; Δηλαδή τι μας προτείνετε; Για να διαμορφώσουμε αναπτυξιακό και επενδυτικό περιβάλλον, πρέπει να κρατικοποιούμε τα κέρδη των επιχειρήσεων; Επιστρέφετε σε δογματικές αντιλήψεις του παρελθόντος, που εμείς είπαμε «Ευτυχώς που τις εγκαταλείψατε, ευτυχώς που κάνατε βήματα μπροστά, ευτυχώς που αντιλαμβάνεστε την εποχή μας με τους όρους με τους οποίους αναπτύσσονται οι οικονομίες, με τα φιλελεύθερα μέτρα, με τις φιλελεύθερες πολιτικές». Για εξηγήστε μας επιτέλους αυτό το επιχείρημα σας! 
      Τι μας λένε, κύριε Υπουργέ; Να κρατικοποιήσουμε μήπως τα κέρδη των τραπεζών; Είναι πρόταση αυτή; Να κρατικοποιήσουμε τα κέρδη των βιομηχανιών; Είναι πρόταση αυτή; Τι θέλετε; Να κοινωνικοποιήσουμε τα μέσα παραγωγής; Αν ψάξετε παλαιότερες διακηρύξεις σας ή αποφάσεις των κεντρικών επιτροπών κατά το παρελθόν, τα έχετε πει όλα αυτά.
      (Θόρυβος από την πτέρυγα του ΠΑ.ΣΟ.Κ.)
      Και σας λέω ότι χαιρόμαστε που τα έχετε εγκαταλείψει, γιατί η Ελλάδα πάει σε μια άλλη εποχή και σ’ αυτήν την εποχή, δεν χωράει ο λαϊκισμός, δεν χωράει το εμπόριο ελπίδων, δεν χωράει η υποκρισία. Έχει θέσει ο ορθολογισμός, η υπευθυνότητα. Οφείλουμε να λειτουργήσουμε με ποιότητα τους δημοκρατικούς μας θεσμούς, να λειτουργήσουμε την οικονομία μας με τους κανόνες της φιλελεύθερης οικονομίας, για να παραχθεί πλούτος. Γιατί ο «σοσιαλισμός με δανεικά και χρέη» μπορεί να είναι μια εύκολη υπόθεση για σας. Πλούτος, όμως, στη χώρα χωρίς χρέη, χωρίς δανεικά είναι μια πολύ δύσκολη υπόθεση την οποία έχει αναλάβει η Νέα Δημοκρατία και επιδιώκουμε να την επιτύχουμε. Και αυτόν τον πλούτο τον δημιουργούμε με τον ιδρώτα του ελληνικού λαού. Δεν θέλουμε να είναι υποθηκευμένο το μέλλον της νέας γενιάς. Δεν μας χρωστάνε τίποτα τα παιδιά μας να πληρώνουν κάθε χρόνο περίπου 32.000.000.000 ευρώ για δάνεια και τόκους. Επαναλαμβάνω: 150% επάνω ολόκληρο Κοινοτικό Πλαίσιο, για το οποίο δώσαμε μάχες, ώστε να εξασφαλίσουμε 20,1 δισεκατομμύρια ευρώ για επτά ολόκληρα χρόνια και μας υποχρεώνετε με τις πολιτικές σας, μ’ αυτά που μας αφήσατε, να πληρώνουμε 32.000.000.000 ευρώ κάθε χρόνο: και το 2005 και το 2006 και έχει ο Θεός μ’ αυτά τα οποία μας αφήσατε!
      Ποιο είναι το κοινωνικό πακέτο της Κυβέρνησης της Νέας Δημοκρατίας; Εξηγήθηκε από όλους τους συναδέλφους. Το σημαντικότερο κοινωνικό πακέτο είναι να μην υποθηκεύουμε το μέλλον, όπως εξήγησα προηγουμένως, να μην αφήνουμε δανεικά, να μην εγκαταλείπουμε εκκρεμότητες, να μην πρέπει οι επόμενες γενιές των Ελλήνων να πληρώνουν τα σπασμένα όσων κυβέρνησαν χωρίς να αποδίδουν τον απαιτούμενο σεβασμό στη δραχμή, στο ευρώ του Έλληνα φορολογούμενου.
      Άκουσα και από τη φιλελεύθερη πλευρά ότι «Δεν πειράζει. Πληρώστε μια φορά, εφάπαξ είναι αυτό το επίδομα. Όσο και αν στοιχίσει, μπορούμε να το πληρώσουμε». Μα, δεν είναι αυτή ανάλυση. Δηλαδή κάποιο μέτρο που εξυπηρετεί μια σκοπιμότητα, μπορεί να εκφεύγει μιας στρατηγικής, μπορεί να εκφεύγει μιας φιλελεύθερης πολιτικής; Ε, λοιπόν, οφείλω να σημειώσω ότι ο φιλελευθερισμός δεν μπορεί να κρίνεται κάθε φορά από τις σκοπιμότητες. Οι φιλελεύθερες πολιτικές στηρίζονται σε αρχές, στηρίζονται σε κανόνες, στηρίζονται στο σεβασμό του δημοσίου χρήματος. Και αυτό είναι εκείνο το οποίο εφαρμόζει η Νέα Δημοκρατία. 
      Τώρα είμαι υποχρεωμένος, πριν εγκαταλείψω το Βήμα, να διατυπώσω ακόμη ένα σχόλιο, γιατί μας μιλήσατε για παρατεταμένη περίοδο υποκρισίας. Προσέξτε, κυρίες και κύριοι συνάδελφοι του ΠΑ.ΣΟ.Κ.. Εκείνοι οι οποίοι έχουν ασκηθεί στην παρατεταμένη περίοδο υποκρισίας, είναι πολλοί από εσάς. Και δυστυχώς -και το λέω με λύπη μου- αυτή η υποκρισία έφθασε μερικές φορές και σε ακρότατα όρια, έφθασε στον κυνισμό και αυτό δεν είναι δείγμα υγιές για μια δημοκρατία. Δεν θα αναφερθώ καθόλου στα συνθήματα που εγκαταλείψατε, τα μεγάλα, τα πολιτικά κ.λπ., που τα έχουμε πει πολλές φορές, αλλά σχετίζεται με αυτήν την αντίληψη, την οποία καταδίκασα στην αρχή της τοποθέτησής μου: Να μην αισθάνεστε τόσο άνετοι, επειδή πιστεύετε ότι ο λαός μπορεί με ψίχουλα να εξαπατάται. Σε ό,τι αφορά τώρα τη συντηρητική παράταξη, αυτή στην οποία με ξεχωριστή υπερηφάνεια ανήκουμε, διότι ό,τι έχει γίνει σ’ αυτόν τον τόπο, οι μεγάλες εθνικές επιλογές, ήταν επιλογή αυτής της παράταξης.
      Να είστε σίγουρες και σίγουροι ότι είναι λαϊκή, όπου ανήκουμε πολιτικοί όλων των κοινωνικών δυνάμεων και είμαστε υπερήφανοι για την ένταξή μας σ’ αυτήν την παράταξη!
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες καθώς και δύο συνοδοί - καθηγητές από το 1ο Τ.Ε.Ε. Θήβας. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ο πανικός είναι κακός σύμβουλος γενικά και κακό σύνδρομο, ιδιαίτερα για μια κυβέρνηση. Έχω την αίσθηση ότι η Κυβέρνηση και η κυβερνητική παράταξη είναι σε καθεστώς νευρικού κλονισμού. Οι υποκλοπές; Τα αδιέξοδα στην πολιτική της; Τα αδιέξοδα στην οικονομία; 
      Ακούστηκαν από τους κυβερνητικούς Βουλευτές πρωτοφανείς απόψεις. Μέχρι τώρα μας λέγατε ότι δεν δικαιούμαστε να ομιλούμε, επειδή κυβερνήσαμε τη χώρα τόσα χρόνια. Κυβερνήσαμε τη χώρα επιτυχώς, με την ψήφο του ελληνικού λαού! Τώρα προχωρείτε! Δεν δικαιούμαστε –λέτε- ούτε να νομοθετούμε, να ασκούμε το δικαίωμα για νομοθετικές πρωτοβουλίες που έχουμε! Υποκρισία –μας λέτε- η κατάθεση πρότασης νόμου! Εάν, λοιπόν, ο πανικός σάς οδηγεί σε αυταρχισμό, τα πράγματα γίνονται όχι απλά δύσκολα, αλλά επικίνδυνα. Και οφείλετε, κύριοι συνάδελφοι της Κυβέρνησης και της κυβερνητικής παράταξης, να συνέλθετε. 
      Και θα ομιλούμε και θα ασκούμε τα δικαιώματά μας και προτάσεις νόμου θα καταθέτουμε και είμαστε περήφανοι για το έργο μας όλα αυτά τα χρόνια! Και αν μπορείτε να μιλάτε, κύριε προλαλήσαντα συνάδελφε –που έχουμε και την ίδια καταγωγή εξ Αρκαδίας- σήμερα για τη σύγχρονη Ελλάδα και εάν μιλάτε για ισχυρή οικονομία, είναι γιατί αυτή η παράταξη του ΠΑ.ΣΟ.Κ. έχει την Ελλάδα στην Ο.Ν.Ε.! 
       (Χειροκροτήματα από την πτέρυγα του ΠΑ.ΣΟ.Κ.)
      Και τολμήσατε να μιλήσετε και για έργα! Ήταν επί των ημερών μας η Ελλάδα ένα εργοτάξιο…
       ΑΝΔΡΕΑΣ ΛΥΚΟΥΡΕΝΤΖΟΣ: Στην Ε.Ο.Κ. εμείς τη βάλαμε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ! Θα πάρετε την απάντηση και μάθετε ν’ ακούτε κιόλας. Τολμήσατε να μιλήσετε για έργα εσείς, όταν είχαμε κάνει ολόκληρη την Ελλάδα ένα εργοτάξιο. Και τώρα υπάρχει άπνοια στα έργα. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Και πώς την παραλάβαμε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Εξήντα χιλιάδες θέσεις εργασίας χάθηκαν στον κατασκευαστικό τομέα!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πες τα, Πρόεδρε!
      ΚΩΝΣΤΑΝΤΙΝΟΣ ΓΕΙΤΟΝΑΣ: Τώρα δημοπρατούνται, ύστερα από δύο χρόνια, έργα που ήταν έτοιμα. Και μας λέτε ότι δεν μπορούμε να ομιλούμε, ότι δεν μπορούμε να καταθέσουμε πρόταση νόμου; Έλεος! 
      ΑΝΔΡΕΑΣ ΛΥΚΟΥΡΕΝΤΖΟΣ: Δεν είπαμε αυτό!
      ΚΩΝΣΤΑΝΤΙΝΟΣ ΓΕΙΤΟΝΑΣ: Μας ακούει ο ελληνικός λαός. Εμείς καταθέσαμε υπεύθυνα ασκώντας τα δικαιώματα που έχουμε, μια πρόταση νόμου για το επίδομα θέρμανσης. Πρόταση ανακούφισης νοικοκυριών, τα οποία βιώνουν μια δύσκολη κατάσταση. 
      Από τη μία μεριά η ακρίβεια, από την άλλη η εισοδηματική σας πολιτική, έχουν φέρει τα νοικοκυριά σε απόγνωση. Πολλά απ’ αυτά είναι στα όρια της επιβίωσης. Και αυτός ο χειμώνας ήταν ιδιαίτερα βαρύς για τις οικογένειες. Από τη μια μεριά ήταν ο χιονιάς, όπου εκεί τα κάνατε θάλασσα. Κόπηκε η Ελλάδα στα δύο. Για να θυμηθούμε εκείνα τα σόου περί ετοιμότητας του κράτους! Τελικά ήρθε εξασθενημένος ο χιονιάς και καθυστερημένος και αφήσατε δύο περιοχές, την Κεφαλλονιά και την Εύβοια, αποκλεισμένες. Δεν μπορέσατε να αποκαταστήσετε ζημιές στη Δ.Ε.Η. και η Ελλάδα κόπηκε στα δύο. 
      Όμως, πέρα από το χιονιά, ήρθε και η άλλη «κακοκαιρία» με την κερδοσκοπία. Είδαμε αυξήσεις με το χιονιά 100% στα οπωροκηπευτικά και νέα κερδοσκοπία στο πετρέλαιο. Και τώρα έρχεται και νέα καταιγίδα ανατιμήσεων. Ιδιαίτερα όσον αφορά το πετρέλαιο, να αφήσετε τις δικαιολογίες για την αύξηση των τιμών του αργού. Αυξήθηκε παντού στον κόσμο και, όμως, οι αυξήσεις εδώ και σε πετρέλαιο και σε βενζίνη είναι πολύ μεγαλύτερες απ’ ό,τι υπήρξαν στις άλλες χώρες της Ευρώπης με την ίδια τιμή του αργού. 
      Τα στοιχεία τα έδωσε πρόσφατα η Ευρωπαϊκή Ένωση. Δεν πήγαμε επί των ημερών σας πραγματικά στο πετρέλαιο κίνησης, από την ενδέκατη θέση στην Ευρωπαϊκή Ένωση στη δεύτερη ακριβότερη; Στοιχεία της Ευρωπαϊκής Ένωσης είναι. Τα αμφισβητείτε; Το ίδιο δεν αυξήθηκε η τιμή του αργού και στις χώρες της Ευρωπαϊκής Ένωσης; Δεν πήγαμε στην αμόλυβδη από την όγδοη θέση στην τέταρτη ακριβότερη; Πού είναι, λοιπόν, οι δικαιολογίες σας; 
      	Επίσης, ανακοινώσατε την εισοδηματική πολιτική με φαξ. Πρωτοφανές! Δεν τολμάτε να κοιτάξετε τους Έλληνες πολίτες στα μάτια. Τέτοια εισοδηματική πολιτική ανακοινώσατε, που για πρώτη φορά, ύστερα από δώδεκα χρόνια, έχουμε απώλεια των πραγματικών εισοδημάτων σε χαμηλόμισθους και χαμηλοσυνταξιούχους. Και ό,τι δώσατε –κάτω από τον πληθωρισμό- και αυτές οι ονομαστικές αυξήσεις εξανεμίστηκαν και με την ακρίβεια. Και τρέχουν τα νοικοκυριά για άλλα δανεικά. Η υπερχρέωση των νοικοκυριών γίνεται πλέον επικίνδυνη. 
      	Ο κ. Γκαργκάνας πρόσφατα έκρουσε τον κώδωνα του κινδύνου. Προχθές έδωσε στοιχεία και είπε απλά ότι πολλά νοικοκυριά δεν μπορούν να καταβάλλουν τη δόση και ότι υπάρχουν μεγάλες καθυστερήσεις στις εξοφλήσεις των δανείων. Και δεν είναι μόνο τα νοικοκυριά. Είναι όλη η κατάσταση της αγοράς με τα «φέσια». Οι μικρομεσαίες επιχειρήσεις υποφέρουν. Οι ακάλυπτες επιταγές και οι απλήρωτες συναλλαγματικές ανήλθαν στο τέλος του Σεπτεμβρίου –αυτά είναι τα επίσημα στοιχεία, δεν είναι δικά μας στοιχεία- στο 1,2 δισεκατομμύρια ευρώ, πιάνοντας ήδη στο επτάμηνο  το περσινό ποσό, που ήταν ήδη αυξημένο. 
      	Αυτή είναι η πραγματικότητα και καμώνεστε ότι δεν καταλαβαίνετε; Ύστερα από δύο χρόνια Κυβέρνησης έρχεστε και σήμερα αντιπολιτεύεστε την Αντιπολίτευση; Θα κυβερνήσει επιτέλους η Κυβέρνηση τον τόπο; Θα αναλάβετε τις ευθύνες σας; Δεν πάει ο τόπος μπροστά με δύο αντιπολιτεύσεις. Θέλει κυβέρνηση! Ουσιαστικά με τις συμπεριφορές σας ομολογείτε τα αδιέξοδα. 
      Σήμερα ήρθε στην Επιτροπή ο κύριος Υπουργός Εθνικής Οικονομίας να μας ενημερώσει δήθεν για τη συζήτηση στο ECOFIN. Και προφανώς, για να συγκαλύψει όλα αυτά τα θέματα σε σχέση με τα δυσμενή αποτελέσματα της οικονομικής πολιτικής –που είναι μια πολιτική όχι σύγκλισης προς την Ευρωπαϊκή Ένωση, αλλά απόκλισης- ήρθε να πετάξει ένα πυροτέχνημα, να συκοφαντήσει το ΠΑ.ΣΟ.Κ. και την κ. Παπανδρέου, γιατί ταξιδεύει στις Βρυξέλλες. 
      Παρακολουθούσαν τα τηλέφωνα επί των ημερών σας, τώρα θα παρακολουθείτε και τα ταξίδια των Βουλευτών; Εκεί φτάσαμε; 
      ΔΗΜΗΤΡΙΟΣ ΠΙΠΕΡΓΙΑΣ: Αίσχος, ντροπή!
      ΚΩΝΣΤΑΝΤΙΝΟΣ ΓΕΙΤΟΝΑΣ: Αντιπερισπασμός από τα σημερινά προβλήματα επιχειρήθηκε το πρώτο στην επιτροπή και τώρα, με τη συζήτηση της πρότασης νόμου στην Ολομέλεια, αυτό κάνετε πάλι. 
      Εμείς πιστεύουμε ότι το επίδομα θέρμανσης είναι ένα ελάχιστο μέτρο ενίσχυσης των οικονομικά αδύνατων στρωμάτων. Είναι ένα στοιχειώδες δείγμα κοινωνικής αλληλεγγύης. Σε προγενέστερη περίοδο, επί Κυβερνήσεως Σημίτη, το δώσαμε με 32 δολάρια το πετρέλαιο, όταν η εισοδηματική πολιτική ήταν πολύ καλύτερη. 
      Από εσάς στην αρχή είδαμε διγλωσσία, «θα το δώσουμε, δεν θα το δώσουμε», παλινωδίες και στο τέλος τώρα το αρνείστε, όταν καταθέτουμε την πρόταση. Δεν είναι θέμα αδυναμίας. Να τα αφήσετε αυτά. Είναι θέμα αναλγησίας. Δεν είναι θέμα αδυναμίας. Δεν είναι θέμα έλλειψης δυνατοτήτων, όπως λέτε. Γιατί για τα 300.000.000 κόπτεστε –300.000.000 περίπου είναι- όταν χαρίσατε περίπου 700.000.000 σε φοροφυγάδες; Αυτούς τους νόμους ψηφίσατε. Απαλλάξατε τους μεγαλομετόχους, μειώσατε τους συντελεστές για τους μεγαλομετόχους και χάθηκε 1.500.000.000, όταν συνολικά με την πολιτική σας όλη, υπολογίζεται ότι περίπου στη διετία έχουν χαθεί 6.500.000.000 έσοδα από το δημόσιο. Και τώρα τρέχετε και δεν φτάνετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)	
      Τελειώνω, κύριε Πρόεδρε. 
      Άρα, λοιπόν, εμείς επιμένουμε. Εσείς το αρνείστε, αλλά δεν θα πείσετε κανέναν πολίτη ότι είναι θέμα αδυναμίας. Είναι θέμα, όπως είπα, αναλγησίας, παρά τις ρητορείες σας περί ευαισθησίας. Όλη σας η πολιτική αυτό δείχνει. Υποσκάπτει ουσιαστικά την ανάπτυξη, την κοινωνική συνοχή και τη δικαιοσύνη. Μεγαλώνει τις ανισότητες. 
      Ευτυχώς, όμως, οι πολίτες βλέπουν ότι υπάρχει και ο άλλος δρόμος της ανάπτυξης, της κοινωνικής αλληλεγγύης και της σιγουριάς. Είναι σε ανασφάλεια και βλέπουν αυτόν το δρόμο. Αυτόν εμείς προτείνουμε και να είστε σίγουροι ότι τελικά αυτόν το δρόμο, τον άλλο δρόμο, θα αποφασίσουν οι πολίτες στις εκλογές που έρχονται.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ )
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Το λόγο έχει ο κ. Φούσας. 
      ΑΝΤΩΝΙΟΣ ΦΟΥΣΑΣ:  Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, όπως ακούσαμε, ο κ. Γείτονας, αλλά και όλοι οι αγορητές του ΠΑ.ΣΟ.Κ., είναι ιδιαίτερα αισιόδοξοι για το εκλογικό αποτέλεσμα, που ασφαλώς θα είναι μετά από δύο χρόνια και πλέον. 
      Διερωτώμαι, άραγε, από πού πηγάζει αυτή η αισιοδοξία. Μήπως παρακολουθείτε τις δημοσκοπήσεις καθημερινώς; Μήπως παρακολουθείτε τα δικά σας προβλήματα καθημερινώς ή επιλέγετε μερικά θέματα μόνο τα οποία επιχειρείτε να προβάλετε, όπως εσείς νομίζετε, αφ’ ενός μεν για να ισχυριστείτε ότι εσείς καλά τα κάνατε, παρά το εκλογικό αποτέλεσμα και αφετέρου για να δώσετε μία ελπίδα στον ελληνικό λαό ότι επιτέλους αλλάξατε γνώμη; 
      Για παράδειγμα, λέγατε «όχι μη κρατικά και μη κερδοσκοπικά πανεπιστήμια». Έρχεστε τώρα και λέτε «τώρα θα τα κάνουμε και αυτά». Λέγατε πριν τόσα και τόσα άλλα πράγματα. Τώρα όμως, επειδή νομίζετε ότι ήρθε ο καιρός να πείτε άλλα στον ελληνικό λαό, μερικοί από εσάς ασφαλώς αλλάζουν και έχουν αντίθετη άποψη. Αυτά, όμως, ο ελληνικός λαός τα ξέρει, τα γνωρίζει και ασφαλώς έχει και μνήμη και κρίση.
      Παρακολούθησα τον κ. Γείτονα και τους άλλους αγορητές και τα επιχειρήματά τους. Ούτε λέξη δεν υπήρξε για την προκείμενη πρόταση νόμου. Κάνατε από μία αγόρευση γενικότερης επερώτησης για όλα τα θέματα της Κυβέρνησης και της πολιτικής μας και δεν είπατε τίποτα γι’ αυτό ακριβώς το θέμα που σήμερα φέρατε να συζητήσουμε. Αυτό γιατί πράγματι, αν διαβάσει κανείς και την ίδια την πρότασή σας, θα δει ότι είναι τελείως αόριστη και αντιφατική. Γιατί δεν λέτε στην πρότασή σας πόσο θα στοιχίσει στον ελληνικό λαό αυτή η υπόθεση; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εξαρτάται από το πόσα θα δώσετε.
      ΑΝΤΩΝΙΟΣ ΦΟΥΣΑΣ: Γιατί δεν γράφετε ότι θα στοιχίσει 400.000.000 ευρώ στον ελληνικό λαό, τουτέστιν 136.000.000.000 δραχμές;
      ΙΩΑΝΝΗΣ ΠΑΡΑΣΚΕΥΑΣ: Ούτε για ένα αεροπλάνο δεν είναι. 
      ΑΝΤΩΝΙΟΣ ΦΟΥΣΑΣ: Και γιατί αυτό; Για να δώσετε, όπως λέτε, σε μερικούς 180 ευρώ ετησίως, σε άλλους 240 ευρώ μόνο ετησίως και σε άλλους μόνο 300 ευρώ ετησίως. Και έτσι νομίζετε ότι πράγματι θα βοηθήσετε τον ελληνικό λαό; Αλήθεια, πράγματι πιστεύετε ότι έτσι θα προσφέρετε ανακούφιση από τα τόσα προβλήματα που έχει ο ελληνικός λαός, για τα οποία ασφαλώς έχετε τεράστια ευθύνη; Ο ελληνικός λαός αντιμετωπίζει πράγματι πολλά προβλήματα, έχει φτώχεια και δυσκολίες. Μη μου πείτε, όμως, ότι εσείς δεν έχετε την κύρια ευθύνη αυτών των προβλημάτων.
      Μας είπατε, κύριε Γείτονα, ποια είναι τα έργα. Βεβαίως, εδώ στην Αττική έγιναν μερικά έργα. Επειδή, όπως είπατε, κατάγεστε από την περιφέρεια, ελάτε να δούμε τι έργα έγιναν στην ελληνική περιφέρεια. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Όποτε θέλετε.
      ΑΝΤΩΝΙΟΣ ΦΟΥΣΑΣ: Ελάτε να δούμε τι προβλήματα έχει η περιφέρεια και ελάτε να δείτε τώρα με τον αναπτυξιακό νόμο τι προοπτική υπάρχει στην περιφέρεια.
      (Χειροκροτήματα από την πτέρυγα της Νέας Δημοκρατίας)
      (Γέλωτες - Χειροκροτήματα από την πτέρυγα του ΠΑ.ΣΟ.Κ.)
      Δεν ξέρω τι νόημα έχει, κυρίες και κύριοι συνάδελφοι, το χειροκρότημά σας. Ξέρω, όμως, ότι ο αναπτυξιακός νόμος έχει ιδιαίτερα θετικά αποτελέσματα στην περιφέρεια. 
      (Διαμαρτυρίες από την πτέρυγα του ΠΑ.ΣΟ.Κ.)
      Αν αυτό το έχετε συνειδητοποιήσει, τότε μπράβο σας. Έχετε τη δύναμη και χειροκροτάτε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Φούσα, με συγχωρείτε για ένα λεπτό.
      Ακούστε, κύριοι συνάδελφοι. Σε λίγο θα έρθει στο Βήμα ο Αρχηγός του ΠΑ.ΣΟ.Κ. Αντιλαμβάνεστε πόσο δικαιολογημένη θα είναι από την άλλη πλευρά η οποιαδήποτε παρέμβαση.
      (Διαμαρτυρίες από την πτέρυγα του ΠΑ.ΣΟ.Κ.)
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, είστε πολύ καλός στην προετοιμασία. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριοι συνάδελφοι, να σεβαστείτε τον ομιλητή. Έχετε υποχρέωση να ακούσετε τον ομιλητή. Αυτό που κάνετε, δεν είναι σωστό. Σας παρακαλώ πάρα πολύ να τον αφήσετε να μιλήσει και να εκφράσει ελεύθερα τις απόψεις του. Όσοι δεν θέλετε να ακούσετε, απομακρυνθείτε από την Αίθουσα. Δεν είναι συμπεριφορά αυτή.
      ΙΩΑΝΝΗΣ ΠΑΡΑΣΚΕΥΑΣ: Θα είστε υπεύθυνος για την προβοκάτσια, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Δεν είναι συμπεριφορά αυτή απέναντι στον ομιλητή. Καταλάβετέ το. 
      ΙΩΑΝΝΗΣ ΠΑΡΑΣΚΕΥΑΣ: Μα, τι κάνουμε, κύριε Πρόεδρε; Χειροκροτάμε.
      ΠΡΟΕΔΡΕΥΩΝ (Σωτήρης Χατζηγάκης): Να μη γίνει καμία διακοπή, αυτό είναι μία θερμή παράκληση.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, ευχαριστώ για την παρέμβασή σας, αλλά οφείλω να σας πω ότι δεν με ενοχλούν οι παρεμβάσεις των Βουλευτών του ΠΑ.ΣΟ.Κ.. Και δεν με ενοχλούν όχι για άλλο λόγο, αλλά διότι αντιλαμβάνομαι ότι βρίσκονται σε μεγάλη αμηχανία. Βεβαίως, περιμένουν τον Αρχηγό τους –και ορθώς τον περιμένουν- αλλά το θέμα δεν είναι εκεί. Πρέπει να έχετε, κύριοι του ΠΑ.ΣΟ.Κ., τη δύναμη να ακούτε και την κριτική ενός κυβερνητικού Βουλευτού, ο οποίος σας λέει με επιχειρήματα για ποιο λόγο έχετε ευθύνη για τα πολλά προβλήματα της ελληνικής περιφέρειας και σας καταδίκασε ασφαλώς και ο ελληνικός λαός στις εκλογές που πέρασαν. Αυτό πρέπει να το συνειδητοποιήσετε.
      Ας έρθουμε τώρα σ’ αυτό το νομοσχέδιο. Αυτή η πρόταση νόμου είναι ιδιαίτερα πρόχειρη. Δώστε μου μία εξήγηση ως συντάκτες. Για παράδειγμα, γιατί βάζετε στην τρίτη ζώνη και προβλέπετε 300 ευρώ ετησίως για κάθε οικογένεια στην περιοχή της Θεσσαλονίκης και, όμως, στην περιοχή της Θεσπρωτίας μιλάτε για 240 ευρώ; Ποιο είναι το στοιχείο σας, με το οποίο κρίνατε αυτές τις περιοχές; Γιατί, επίσης, βάζετε το Νομό Ιωαννίνων –και ορθώς τον βάζετε- στην τρίτη ζώνη, αλλά βάζετε τη Φωκίδα στη δεύτερη ζώνη; Θέλω να πω, δηλαδή, με ποια κριτήρια καταλήξατε να έχετε τρεις ζώνες, για να κατατάξετε τους νομούς; Πρόκειται πράγματι για μια πολύ πρόχειρη πρόταση νόμου, η οποία μόνο προβλήματα μπορεί να δημιουργήσει στον ελληνικό λαό.
      Εμείς, δεν λέμε ότι δεν υπάρχουν προβλήματα. Εμείς λέμε ότι και ακρίβεια υπάρχει στο πετρέλαιο, αλλά και άλλα προβλήματα. Λέμε, όμως, παράλληλα, ότι πρέπει να ανακουφίσουμε τον ελληνικό λαό από τις πολλές ανάγκες του. Όμως, δεν ανακουφίζει η δική σας πρόταση. Δεν μπορεί να ανακουφίσει η δική σας πρόταση από το μεγάλο πρόβλημα γενικότερα της ακρίβειας και των δυσκολιών που εσείς αφήσατε στον ελληνικό λαό. Και τώρα, κατά τρόπο πράγματι μόνο αντιπολιτευτικό, έρχεστε να εισηγηθείτε, για να δοθεί το επίδομα σε ορισμένες περιοχές, όπως εσείς αναφέρετε. 
      Εγώ πρέπει να τοποθετηθώ υπεύθυνα. Σας λέω ότι υπάρχει μέγα ζήτημα ακρίβειας και πρέπει να ανακουφιστούν όλες οι περιοχές και όλες οι τάξεις και ιδίως της περιφέρειας και της ορεινής Ελλάδας. Η Κυβέρνηση υπολογίζει και μετράει τα πράγματα και σκέφτεται πώς θα τις ανακουφίσει. Εξάλλου, το έκανε πολλές φορές αυτό. Το έκανε με το Λ.Α.Φ.Κ.Α., το οποίο εσείς δεν μπορέσατε να το αντιμετωπίσετε. Και εμείς με το Λ.Α.Φ.Κ.Α. δώσαμε μία λύση όχι μόνο για την κατάργησή του, αλλά ιδίως για την απόδοση και των αναδρομικών.
      Πείτε μου, επιτέλους, το εξής: Αναφέρετε στην εισήγησή σας ενδεικτικά τέσσερις χώρες –το Βέλγιο, τη Γαλλία, την Ιταλία και την Πολωνία- και λέτε ότι και εκεί πολύ δειλά κάτι πάει να γίνει για το θέμα του πετρελαίου και της θέρμανσης. 
      Σε ποια άλλη χώρα συμβαίνει αυτό; Εμείς θέλουμε πάρα πολύ να το δώσουμε, αλλά δεν μπορεί η οικονομία μας. 
      (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου)
      (Όρθιοι  οι Βουλευτές του ΠΑ.ΣΟ.Κ. χειροκροτούν)
      Καλώς ήλθατε, κύριε Πρόεδρε, αλλά, ξέρετε, οι Βουλευτές σας έκαναν προθέρμανση προηγουμένως. 
      Πράγματι, ο ελληνικός λαός έχει πολλά προβλήματα και ορθώς αξιώνει να επιλυθούν. Η Κυβέρνηση πήρε αρκετά μέτρα και θα πάρει ακόμα περισσότερα. 
      Σε κάθε περίπτωση, όμως, η Κυβέρνηση Καραμανλή αντιμετωπίζει τα προβλήματα του ελληνικού λαού με ιδιαίτερη ευαισθησία, αλλά προπάντων με υπευθυνότητα, ώστε να έχουμε καλά αποτελέσματα. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Γνωρίζουμε όλοι μας ότι το 2006 είναι ένας δύσκολος χρόνος, αλλά ελπίζουμε ότι το 2007 τα πράγματα θα αλλάξουν και η Κυβέρνησή μας θα μπορέσει να ανακουφίσει πολύ περισσότερο, με υπευθυνότητα, τα προβλήματα του ελληνικού λαού και, κυρίως, των ασθενέστερων ομάδων και τάξεων. 
      Ευχαριστώ πολύ
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, κοντά δύο χρόνια Κυβέρνησης Καραμανλή. Ποια τα αποτελέσματα; Αναλγησία, αναξιοπιστία, ανασφάλεια, ανέχεια, ανεργία, ανευθυνότητα.
      Είναι σε όλους πια σαφής ο χαρακτήρας της Κυβέρνησης Καραμανλή. Βρισκόμαστε μπροστά σε μια πρωτοφανή επίθεση της Κυβέρνησης του κ. Καραμανλή εναντίον της συντριπτικής πλειονότητας των Ελλήνων πολιτών. Κάθε μέρα γινόμαστε μάρτυρες μιας επιχείρησης για την εξυπηρέτηση των λίγων ενάντια στους πολλούς. 
      Τα μεγάλα λόγια της Νέας Δημοκρατίας, λόγια για κοινωνική ευαισθησία, για δίκαιη κοινωνία, για καταπολέμηση της διαφθοράς, για αξιοκρατία, για χρηστή διοίκηση, για μέριμνα στο φτωχό, στον αγρότη, στο συνταξιούχο, στο νοικοκυριό, τα πίστεψε ο ελληνικός λαός.
      Σήμερα η απογοήτευσή του μετατρέπεται σε αγανάκτηση. Αγανάκτηση προς μια Κυβέρνηση, την Κυβέρνηση Καραμανλή, που άλλα λέει και άλλα κάνει. Αγανάκτηση προς έναν Πρωθυπουργό που κρύβεται από τα προβλήματα του ελληνικού λαού. Αγανάκτηση προς μια Κυβέρνηση που αντιμετωπίζει το δημόσιο συμφέρον ως προσωπικά δοβλέτια. Αγανάκτηση προς μια Κυβέρνηση που τρώει από τα έτοιμα που βρήκε και δεν σχεδιάζει για το σήμερα και το αύριο της χώρας. Αγανάκτηση προς μια συντηρητική δεξιά ιδεολογία, που χωρίζει τους Έλληνες στους «δικούς μας» και στους «άλλους». 
      (Χειροκροτήματα από την πτέρυγα του ΠΑ.ΣΟ.Κ.)
       Αγανάκτηση προς μια δεξιά πολιτική που στηρίζει «δικούς τους», που δημιουργεί προνόμια για τους λίγους και αγνοεί τα δικαιώματα των πολλών, που αδυνατεί να προστατεύσει βασικά δικαιώματα και βασικές αξίες της κοινωνίας μας. Ο τρόπος που αντιμετωπίζει η Κυβέρνηση το σημερινό νομοσχέδιο για το επίδομα θέρμανσης, συμβολίζει την ανειλικρίνεια, την υποκρισία, αλλά και την αλαζονεία με την οποία η Κυβέρνηση Καραμανλή ενισχύει την αριστοκρατία του  πλούτου και θίγει τον κόσμο της εργασίας.
      Ακούστε ένα απόσπασμα από τα Πρακτικά της Βουλής στις 21-11-2000. «Η Κυβέρνηση είναι ένας από τους κερδισμένους από την άνοδο της τιμής του πετρελαίου». Και συνεχίζει ο αγορητής: «Είναι ένας φόρος, που το Υπουργείο Οικονομικών δεν έκανε και τίποτα για να τον δικαιούται. Δεν  έκανε καμία προσπάθεια. Είναι ένας  έμμεσος φόρος  που ήρθε από την αύξηση της τιμής του πετρελαίου. Τον δίνετε πίσω στους πολίτες αυτής της χώρας; Κατά το ήμισυ τον δίνετε πίσω. Γιατί αυτό μπορούσε να αντέξει ο προϋπολογισμός, να δώσει ένα διπλάσιο επίδομα απ’ αυτό που δίνετε σήμερα». Αναγνωρίζετε, κυρίες και κύριοι της Κυβέρνησης, αυτή τη δήλωση; Μήπως αναγνωρίζει ο κ. Αλογοσκούφης τα δικά του λόγια; Αυτά έλεγε ο κ. Αλογοσκούφης το 2000.
      (Χειροκροτήματα από την πτέρυγα του ΠΑ.ΣΟ.Κ.)
       Να σας θυμίσω τι κάναμε εμείς, ως υπεύθυνη κυβέρνηση, γιατί άκουσα τα λόγια περί υπεύθυνης κυβέρνησης. Που είναι η ευθύνη σας απέναντι στο φτωχό, απέναντι σε αυτόν που πλήττεται σήμερα; Πού είναι η ευθύνη σας; Είναι πλήρως ανεύθυνη η Κυβέρνηση της Νέας Δημοκρατίας και του κ. Καραμανλή. Να σας θυμίσω και τι λέγατε το χειμώνα του 2000, όταν η τιμή του πετρελαίου είχε ανέβει στα 32 δολάρια το βαρέλι. Εμείς κάναμε το αυτονόητο. Δώσαμε με το ν. 2875/2000 οικονομική ενίσχυση στα ασθενέστερα κοινωνικά στρώματα. Ένα επίδομα θέρμανσης, που ανάλογα με το νομό και με την κατοικία κυμαινόταν από 30.000 μέχρι 50.000 δραχμές. Δεν ήταν βέβαια αρκετό να ανακουφίσει πλήρως τα φτωχά νοικοκυριά. Ήταν, όμως, μια ουσιαστική βοήθεια. Και ακόμη πιο σημαντικό, έδειχνε ότι η πολιτεία νοιαζόταν, ότι την απασχολούν τα πραγματικά προβλήματα του Έλληνα πολίτη και ότι μπορεί να συνδράμει.
      Τι είπε τότε η Αντιπολίτευση; Είχε μιλήσει μήπως για τις δυσκολίες του προϋπολογισμού; Την ευθύνη με την οποία θα πρέπει να αντιμετωπίσουμε τη στενότητα των δημοσίων οικονομικών; Όχι βέβαια. Είχε πλειοδοτήσει, λέγοντας ότι τα χρήματα δεν είναι αρκετά και αυτοπροσώπως ο κ. Αλογοσκούφης είχε ζητήσει να δώσουμε τα διπλάσια, δηλαδή 100.000 δραχμές Τι ειρωνεία, αγαπητοί συνάδελφοι της Νέας Δημοκρατίας. Πού να ξέρατε βέβαια πού θα ήταν σήμερα ο κ. Αλογοσκούφης, προσπαθώντας να βρει επιχειρήματα για να καλύψει την υποκρισία τη δική του, τη δική σας υποκρισία. Αλλά συνεχίζεται αυτή η υποκρισία!
       Ακούστε και πάλι την πολιτική της Κυβέρνησης του κ. Καραμανλή. Μείωσε τη φορολογία στα διανεμόμενα κέρδη με κόστος στον προϋπολογισμό 1.000.000.000 ευρώ το χρόνο. Αύξησε τη φορολογία στα τσιγάρα χαμηλής τιμής. Αύξησε το Φ.Π.Α. από 8% σε 9% και από 18% σε 19%. Αύξησε τη φορολογία στα ποτά. Αύξησε την παρακράτηση φόρου από μισθωτούς και συνταξιούχους. Επιβάρυνε τις μικρές επιχειρήσεις με φόρους, με αύξηση των συντελεστών καθαρού κέρδους. Διευθέτησε το ωράριο υπέρ των εργοδοτών, κατάργησε την οκτάωρη εργασία και μείωσε την αμοιβή για τις υπερωρίες. Μείωσε δραστικά τα ποσά που παίρνουν οι εργαζόμενοι για τις υπερωρίες. Διευθετεί τα ασφαλιστικά των τραπεζών μεταφέροντας το κόστος στο Ι.Κ.Α.. Κλείνει το μάτι στο Σ.Ε.Β. στο θέμα του κατώτερου ημερομισθίου, με το πρόσχημα της ανεργίας σε κάποιες περιοχές, αύξησε τις αντικειμενικές αξίες στα ακίνητα, κατάργησε την έκπτωση στις οικογενειακές δαπάνες, καταργεί τη συνταγματικά κατοχυρωμένη συλλογική διαπραγμάτευση τώρα στο χώρο των τραπεζών και αύριο σε άλλους κλάδους. Αρνείται, τέλος, να καταβάλει το επίδομα θέρμανσης σε όσους το έχουν ανάγκη.
      Με τις πολιτικές αυτές καταστρέφει η Κυβέρνηση Καραμανλή τον κοινωνικό ιστό, τη συνοχή της ελληνικής κοινωνίας. Εμείς τι προτείνουμε; Αυτό που συζητάμε σήμερα. Προτείνουμε το επίδομα θέρμανσης, γιατί η τιμή του πετρελαίου έχει ξεπεράσει τα 60 ευρώ το βαρέλι. Γιατί σε όλη την Ελλάδα εκατοντάδες χιλιάδες νοικοκυριά πληρώνουν έως 40% περισσότερο φέτος από ό,τι πέρυσι για τη θέρμανση. Διότι ο φετινός χειμώνας είναι δύσκολος για τους περισσότερους Έλληνες.
      Προτείνουμε ένα επίδομα στοχευμένο σ’ αυτούς που έχουν περισσότερο ανάγκη να τους βοηθήσει, όπως εξάλλου γίνεται και σε άλλες πόλεις και χώρες της Ευρώπης, στη Γαλλία, στο Βέλγιο, στην Ιταλία. Η άρνηση της Κυβέρνησης να θεσπίσει το επίδομα θέρμανσης, δείχνει την κοινωνική αναλγησία, την υποκρισία, την αναξιοπιστία, τον κυνισμό της. Και χρήματα, αγαπητοί συνάδελφοι, υπάρχουν. Το ζήτημα δεν είναι αν μπορεί η Κυβέρνηση ή αν έχει ευθύνη δημοσιονομική. Φυσικά και μπορεί. Το πρόβλημα είναι ότι δεν θέλει η Κυβέρνηση. Αυτό είναι το ζήτημα, ότι δεν την ενδιαφέρει, δεν την αφορά, δεν αποτελεί πολιτική της επιλογή. Και αυτή την αναλγησία την έδειξε ο κ. Καραμανλής με την ανακοίνωση της εισοδηματικής πολιτικής πριν από μερικές μέρες με ένα απλό φαξ. Σταματήσατε τη συνεχή αύξηση των πραγματικών εισοδημάτων μιας δεκαετίας στη χώρα μας. Κάθε χρόνο ο εργαζόμενος έβλεπε το εισόδημά του να αυξάνεται ταχύτερα από τον πληθωρισμό. Εσείς αυτό το αντιστρέψατε.
      Λέτε και λέει ο κ. Καραμανλής, ότι θέλετε να κοιτάτε τον κόσμο στα μάτια. Όμως, όχι μόνο δεν κοιτάτε τον κόσμο, τον ελληνικό λαό στα μάτια, αλλά κρύβεστε από τον ελληνικό λαό. Κρύβεστε, διότι ακυρώσατε τις προεκλογικές σας υποσχέσεις για σύγκλιση μισθών, για γενναίες αυξήσεις στις συντάξεις, στον Ο.Γ.Α., στο Ε.Κ.Α.Σ.. Κρύβεστε γιατί αφήνετε την ακρίβεια στην αγορά να καλπάζει. Ο  πληθωρισμός εξακολουθεί να είναι πάνω από τους στόχους που θέσατε, πάνω από τον αντίστοιχο της Ευρωζώνης. Παρά τα μεγάλα σας λόγια, δεν καταφέρατε να ελέγξετε τίποτα. Κρύβετε και κρύβεστε, γιατί η κατάσταση στην αγορά είναι στα όρια της ασφυξίας. Υπάρχει τεράστιο πρόβλημα ρευστότητας. Οι ακάλυπτες επιταγές έχουν αύξηση άνω του 40%. Έφθασαν το 1,5 δισεκατομμύριο ευρώ το 2005.
      Κρύβεστε γιατί το ένα στα δυο νοικοκυριά χρωστάει. Το ένα στα τρία πρέπει να δώσει το μισό εισόδημά του στις κάρτες, στα στεγαστικά, στις τράπεζες ή σε άλλους από τους οποίους έχει πάρει δάνεια. Κρύβεστε, διότι η κερδοσκοπία ανθεί. Και δεν καταλαβαίνω, αγαπητοί συνάδελφοι της Νέας Δημοκρατίας, το εξής: Δεν αφορά όλη την Ευρώπη η αύξηση των τιμών του πετρελαίου διεθνώς;
      Γιατί τότε, ενώ ήμασταν στην ενδέκατη θέση στο πετρέλαιο, φθάσαμε στη δεύτερη ακριβότερη μέσα σε οκτώ μήνες; Ρωτώ: Γιατί, ενώ ήμασταν στην όγδοη θέση στην αμόλυβδη, φθάσαμε στην τέταρτη ακριβότερη μέσα σε οκτώ μήνες; Απαντήστε. Έχετε χάσει τον έλεγχο της αγοράς, κυρίες και κύριοι της Κυβέρνησης. 
      Η τελευταία διετία είναι ένα πάρτι για τους κερδοσκόπους στην ελληνική αγορά καυσίμων. Κρύβεται ο κ. Καραμανλής, αλλά ο εξ αποστάσεως ηγέτης ακόμα δεν έχει γεννηθεί. Ο κ. Καραμανλής δεν κρύβεται από τους κοριούς, δεν κρύβεται μόνο γιατί φοβάται το σκάνδαλο που πλήττει τη χώρα, τον πολίτη, τους θεσμούς, τη δημοκρατία, αλλά κρύβεται από τα καθημερινά προβλήματα που αντιμετωπίζει ο Έλληνας πολίτης, ο αγρότης, ο συνταξιούχος, ο εργαζόμενος, ο μικρομεσαίος.
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, μπορεί να μη συγκλίνουμε με τους μισθούς της Ευρωπαϊκής Ένωσης με την πολιτική αυτής της Κυβέρνησης, αλλά συγκλίνουμε ταχύτατα στο κόστος διαβίωσης. Και διερωτώμαι: Καλά, εσείς δεν έχετε κάποια φαντασία, κάποια δυνατότητα να παράγετε πολιτικές, να πάρετε μέτρα; Δεν κοιτάτε τουλάχιστον να αντιγράψετε το τι έχουν κάνει κάποιες άλλες χώρες; Ας πάρουμε το παράδειγμα της συντηρητικής Αυστρίας. Είχε το ίδιο πρόβλημα. Για να αναγκάσει την OMV -που είναι μία επιχείρηση αντίστοιχη με τις δικές μας ΕΛ.ΠΕ. και Ε.Κ.Ο.- σε εκλογίκευση των κερδών, απείλησε με αύξηση της φορολογίας των εταιρειών εμπορίας και οι τιμές επανήλθαν στα πραγματικά τους μεγέθη. Υπάρχουν και πολλά άλλα παραδείγματα. 
      Όμως, οι δικές σας πολιτικές μόνο ένα στόχο έχουν, ένα αποτέλεσμα: Στηρίζετε τους λίγους και τους ισχυρούς, αυτούς που εκπροσωπείτε, και πλήττετε τους πολλούς και τους αδύναμους, αυτούς που δεν εκπροσωπείτε. Οι  πολιτικές σας έχουν ένα αποτέλεσμα, τη βίαιη ανακατανομή πόρων και δύναμης από τους πολλούς στους λίγους. Δεν θα αφήσουμε να περάσουν οι πολιτικές σας, διότι είναι αντίθετες με το στοιχειώδες αίσθημα δικαιοσύνης, διαλύουν την κοινωνική συνοχή και δημιουργούν ανασφάλεια για το ελληνικό νοικοκυριό. 
      Η Κυβέρνηση της Νέας Δημοκρατίας, η Κυβέρνηση του κ. Καραμανλή, όπως κάθε συντηρητική κυβέρνηση, καλλιεργεί την ανασφάλεια και το φόβο, για να έχει χειραγωγημένο, εξαρτημένο, φοβισμένο τον πολίτη. Δεν προχωρά η χώρα έτσι, κύριοι συνάδελφοι, δεν προχωρά με φόβο και με ανασφάλεια, δεν προχωρά η Ελλάδα μπροστά με το να φοβάται. Η Ελλάδα προχωρά μπροστά, όταν έχει αυτοπεποίθηση, σιγουριά και σχέδιο. Και αυτό δεν το έχει η Νέα Δημοκρατία. Αυτό το έχει το ΠΑ.ΣΟ.Κ., το Πανελλήνιο Σοσιαλιστικό Κίνημα. 
      (Χειροκροτήματα από την πτέρυγα του ΠΑ.ΣΟ.Κ.)
      Το ζήτημα δεν είναι, αγαπητοί φίλοι, αν ευημερούν οι αριθμοί, είναι να μην παγώνουν οι άνθρωποι. Ένα ψύχος πολιτικό έχει σκεπάσει σήμερα την Ελλάδα. Θα μας πείτε πάλι ότι φταίει το ΠΑ.ΣΟ.Κ. και η οικονομική κατάσταση που παραλάβατε. Δεν λέτε την αλήθεια, όπως δεν λέτε σε τίποτα πια την αλήθεια. 
      (Χειροκροτήματα από την πτέρυγα του ΠΑ.ΣΟ.Κ.)
      Δείτε τι συμβαίνει με το πραγματικά κορυφαίο θέμα των τελευταίων ημερών, το σκάνδαλο των υποκλοπών που πλήττει τη χώρα, πλήττει τη δημοκρατία, τους δημοκρατικούς θεσμούς και τον πολίτη. Το μόνο που βλέπουμε από εσάς, είναι σκηνικά τα οποία διαμορφώνετε, επικοινωνιακές πολιτικές, επικοινωνιακά τρικ, παραπλάνηση, συγκάλυψη, υποψίες, φημολογίες, συνομωσίες. Καμία αλήθεια. Κάθε μέρα έρχονται στο φως νέα στοιχεία, πληθαίνουν οι δικές σας αντιφάσεις, της Κυβέρνησής σας, των Υπουργών σας. Και ο Πρωθυπουργός σας πού είναι; Πού βρίσκεται ο Πρωθυπουργός αυτής της χώρας αυτές τις ημέρες; Ποιες είναι οι ευθύνες του Πρωθυπουργού; 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      Δεν πάει έτσι η χώρα μπροστά. Μάθαμε, μάλιστα, ότι αύριο, που είχε μία ευκαιρία να απαντήσει ο Πρωθυπουργός, αποφάσισε να ακυρώσει αυτήν του την εμφάνιση. Είχε μία ευκαιρία να απαντήσει σε ερωτήσεις του ΠΑ.ΣΟ.Κ. και του Συνασπισμού, που τις υπέβαλαν γι’ αυτό ακριβώς το ζήτημα. Δεν θέλει, δεν μπορεί, δεν αντέχει αυτόν το χώρο το δημοκρατικό, εδώ που ζητάμε να λάμψει η αλήθεια. Αυτήν την αλήθεια δεν την αντέχει η Κυβέρνηση της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      Η χώρα υφίσταται τεράστια ζημιά. Ζημιά υπέστη και συνεχίζει να υφίσταται από τον τρόπο που εσείς αντιμετωπίζετε αυτό το κορυφαίο ζήτημα. Ζητήσαμε, όπως θα έπρεπε, να παραιτηθούν Υπουργοί και θα έπρεπε ήδη να έχουν παραιτηθεί. Όμως, η ευθύνη δεν είναι απλά αυτών των Υπουργών. Την ευθύνη την έχει ο Πρωθυπουργός της χώρας, ο εκάστοτε πρωθυπουργός της χώρας, αν δεν το έχει καταλάβει ο κ. Καραμανλής ακόμα, που φαίνεται ότι δεν έχει κατανοήσει ποιες είναι οι ευθύνες, όταν αναλαμβάνει κανείς να γίνει Πρωθυπουργός της χώρας, της Ελληνικής Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      Παρακολουθούμε συνεχείς αντιφάσεις, οι λίστες παρακολουθούμενων να μεγαλώνουν ή να μικραίνουν, ανάλογα με τον Υπουργό και το ποιος μιλά εκ μέρους της Κυβέρνησης. Χειρισμοί συγκάλυψης, αλλά και χειρισμοί προσπάθειας εκμετάλλευσης. 
      Φίλες και φίλοι, σήμερα άκουσα ότι στην Επιτροπή Οικονομικών Υποθέσεων ο κ. Αλογοσκούφης και ενορχηστρωμένα Βουλευτές της παράταξής σας, δημοσίως, κατηγορήσατε την κ. Βάσω Παπανδρέου και το συνεργάτη μου, τον κ. Ηρακλή Πολεμαρχάκι, που ταξιδεύουν προς τις Βρυξέλλες, ότι πάνε με εντολή  –ακούσατε- να υπονομεύσουν την ελληνική οικονομία. Ξέρετε, μ’ αυτήν τη δήλωση, που άκουσα ότι την επανέλαβε και ο κ. Ρουσόπουλος ως επίσημη δήλωση πια της Κυβέρνησης και του επίσημου εκπροσώπου του κ. Καραμανλή, αποκαλύψατε τον καλό δικό σας παλιό εαυτό.
      (Χειροκροτήματα από την πτέρυγα του ΠΑ.ΣΟ.Κ.)
      Αποκαλύψατε ότι η παράταξή σας δεν έχει αλλάξει. Το τι σημαίνει Δεξιά, εσείς το χαρακτηρίζετε με τις πράξεις σας. Διότι για εσάς δεν υπάρχουν Έλληνες, υπάρχουν «εθνικόφρονες» και «μιάσματα». 
      (Χειροκροτήματα από την πτέρυγα του ΠΑ.ΣΟ.Κ.)
      Εσείς πάντα θέλετε και χωρίζετε τον ελληνικό λαό. Αυτή είναι η έννοια της δήλωσης αυτής. 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΑΠΟΣΤΟΛΟΣ ΣΤΑΥΡΟΥ: Ντροπή σας!
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Μπράβο!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αυτή είναι η έννοια και μη διαμαρτύρεστε, διότι εσείς τα είπατε και θα πρέπει να ντρέπεστε.
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, παρακαλώ!
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αλλού να διαμαρτυρηθείτε. Στον Πρωθυπουργό σας να διαμαρτυρηθείτε γι’ αυτά που λέει, γι’ αυτά που λένε οι εκπρόσωποί σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, ακούστε με σας παρακαλώ! Διατυπώσατε μία φράση οξύτατη.
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, δεν είστε εκπρόσωπος της Κυβέρνησης, είστε Πρόεδρος της Βουλής. Επιτέλους!
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      Η παράταξή σας, αφού τα έχει κάνει θάλασσα στην οικονομία και στην αντιμετώπιση αυτού του μεγάλου εθνικού θέματος, ψάχνει για εξιλαστήρια θύματα. Το ποιοι υπονόμευσαν την Ελλάδα ψάξτε το στις τριακόσιες επερωτήσεις των Ευρωβουλευτών σας για την ελληνική οικονομία και σ’ αυτούς που έβαλαν την ελληνική οικονομία σε επιτήρηση. 
      (Χειροκροτήματα από την πτέρυγα του ΠΑ.ΣΟ.Κ.)
      Να πείτε και στα στελέχη σας που κατασκευάζουν καθημερινά την προπαγάνδα σας ότι δεν πιάνει πια στον ελληνικό λαό. Αρκετά τα ψέματα, αρκετά ακούσαμε. 
      (Χειροκροτήματα από την πτέρυγα του ΠΑ.ΣΟ.Κ.)
      Και τέλος να απαντήσω στον κ. Αλογοσκούφη ότι εμείς προετοιμαζόμαστε και σύντομα θα κυβερνήσουμε τη χώρα. 
      (Χειροκροτήματα από την πτέρυγα του ΠΑ.ΣΟ.Κ.)
      Και οι συνεργάτες μου έχουν εντολή να αξιοποιήσουμε το κύρος μας και να κερδίσουμε το χαμένο έδαφος της Νέας Δημοκρατίας και της Κυβέρνησης του κ. Καραμανλή. Αυτό θα συνεχίσουμε και θα συνεχίζουμε να κάνουμε. Θα συναντούμε όποιον χρειάζεται για να προωθούμε το συμφέρον της Ελλάδας, το συμφέρον του ελληνικού λαού. 
      (Χειροκροτήματα από την πτέρυγα του ΠΑ.ΣΟ.Κ.)
      Και την απάντηση σε εσάς και στις αθλιότητες αυτές, τελικά θα τη δώσει ο ελληνικός λαός και δεν σας σώζει κανένας ανασχηματισμός. Διότι ο ελληνικός λαός θα καταδικάσει όχι μόνο τα πρόσωπα, αλλά και τις πολιτικές του κ. Καραμανλή.
      Ευχαριστώ. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη- Ψαρούδα): Το λόγο έχει ο Υφυπουργός Οικονομίας και Οικονομικών, κ. Πέτρος Δούκας. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Πρόεδρε, αγαπητοί συνάδελφοι, ρώτησε ο Αρχηγός του ΠΑ.ΣΟ.Κ. πού είναι ο Πρωθυπουργός. Ο Πρωθυπουργός δουλεύει μέρα νύχτα για να ορθοποδήσει η χώρα από την κατάσταση την οποία αφήσατε.
      (Θόρυβος από την πτέρυγα του  ΠΑ.ΣΟ.Κ.) 
      (Χειροκροτήματα από την πτέρυγα της Νέας Δημοκρατίας)
      Σήμερα δεν πλήττεται ο Πρωθυπουργός και η Κυβέρνηση. Πλήττεται ολόκληρη η δημοκρατία μας και οι θεσμοί της. Είναι δουλειά όλων μας να ξεκαθαρίσει αυτή η άθλια υπόθεση. Και εκπλήσσομαι για τη στάση που κρατήσατε. 
      Εμείς θεωρούμε τους Έλληνες που δεν ψήφισαν τη Νέα Δημοκρατία, μιάσματα; Είναι σύγχρονος πολιτικός λόγος αυτός, αγαπητοί συνάδελφοι; Νόμιζα ότι είχαν τελειώσει αυτά πριν σαράντα-πενήντα χρόνια και βλέπω ότι τα φέρνετε στην επικαιρότητα. 
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς τα είπατε στην επιτροπή και δεν ντρέπεστε;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κρίνω πως πρέπει να ανακαλέσετε τώρα αγαπητοί συνάδελφοι. Εδώ και τώρα να ανακαλέσετε το δικαστικό σας λόγο. 
      Συζητάμε ένα πολύ σοβαρό νομοσχέδιο, πρόταση του ΠΑ.ΣΟ.Κ.. Και φάνηκε το πόσο σοβαρό θεωρείτε ότι είναι αυτό το νομοσχέδιο με το πόσο ασχοληθήκατε εσείς οι ίδιοι στις αγορεύσεις μ’ αυτό, αγαπητοί συνάδελφοι. Όλα μας τα είπατε εκτός από κάποιες λεπτομέρειες του πώς να χειριστούμε το θέμα του επιδόματος θέρμανσης. 
      Πράγματι το 2001 είχε δώσει το ΠΑΣΟΚ ένα επίδομα θέρμανσης. Το δώσατε και το αφήσετε απλήρωτο, αγαπητοί συνάδελφοι. Το αφήσατε μέσα σε εκείνη τη στοίβα των απλήρωτων λογαριασμών και των κρυφών χρεών και αυτό. Και είναι αναλγησία το να μη δίνουμε εμείς το επίδομα θέρμανσης και δεν είναι αναλγησία η κατάσταση στην οποία αφήσατε εσείς την οικονομία μας αγαπητοί συνάδελφοι; 
      (Χειροκροτήματα από την πτέρυγα της Νέας Δημοκρατίας)
      Ο λόγος που δεν μπορούμε σήμερα και με τις παρούσες συγκυρίες να δώσουμε αυτό το επίδομα θέρμανσης, αγαπητοί συνάδελφοι, είναι γιατί δεν βρήκαμε ούτε 1 ευρώ στα ταμεία, ούτε 1 δραχμή διαθέσιμη. Όχι μόνο δεν βρήκαμε 1 δραχμή, βρήκαμε δισεκατομμύρια σε κρυφά χρέη, ελλείμματα και απλήρωτους λογαριασμούς. 
      Είπατε ότι εμείς έχουμε μια συμπάθεια προς τις τράπεζες. Ποιος ψήφισε το νόμο το 2002 που επιτρέπει στις τράπεζες με τα κίνητρα συγχωνεύσεων των επιχειρήσεων να πληρώνουν πολλές δεκάδες λιγότερο φόρο σήμερα, αγαπητοί συνάδελφοι, απ’ ό,τι θα τους αναλογούσε; Μιλήσατε σαν να είναι άσχετο το σήμερα με το χθες. 
      Να σας θυμίσω δύο-τρία πράγματα για το 2003 που ήταν ο τελευταίος χρόνος πλήρους διακυβέρνησης της χώρας από το ΠΑ.ΣΟ.Κ.; Ένα δισεκατομμύριο ευρώ πέσατε έξω στα έσοδα που περιμένατε, αγαπητοί συνάδελφοι. Για να δείτε τι παραλάβαμε και πόσα γεμάτα ταμεία και πόσα έτοιμα βρήκαμε, θα σας πω το εξής: Στο Πρόγραμμα Δημοσίων Επενδύσεων το 2003  περιμένατε ότι θα εισπράξετε 4,1 δισεκατομμύρια ευρώ από τα ευρωπαϊκά ταμεία. Ξέρετε πόσα εισπράξετε τελικά αγαπητοί συνάδελφοι; Μόνο 1,8 δισεκατομμύριο. Απόκλιση ρεκόρ για όλες τις εποχές. 
      Ο δανεισμός. Για να δείτε πόσα έτοιμα μας αφήσατε. Προβλέπατε ότι θα δανειστούμε 27.000.000.000 ευρώ το 2003, αγαπητοί συνάδελφοι. Ξέρετε πόσα δανείστηκε στο τέλος του 2003; Τριάντα οκτώ δισεκατομμύρια. Για πρώτη φορά δανειστήκαμε περισσότερα απ’ ό,τι εισπράξαμε σε φόρους. Για πρώτη φορά στην ιστορία του ελληνικού δημοσίου. Είχαμε 41% απόκλιση στις προβλέψεις. 
      Γι’ αυτό και το χρέος εκτινάχθηκε από τα 170.000.000.000, που προβλέπατε ότι θα πάει, στα 182.000.000.000 ευρώ. Και επειδή βλέπατε ότι είχαν στριμωχθεί και είχαν φτάσει στο απροχώρητο τι βρήκατε; Βρήκατε τη μέθοδο παροχής εγγυήσεων. Και εκεί που δεν μπορούσατε να πληρώσετε δίνετε δεξιά και αριστερά την εγγύηση του δημοσίου. Και από τα 9,5 δισεκατομμύρια που ήταν η εγγύηση του δημοσίου στις αρχές του 2003, εκτοξεύθηκαν σε πάνω από 12.000.000.000 ευρώ, αγαπητοί συνάδελφοι. 
      Κρύβατε τις στρατιωτικές δαπάνες. Είχατε γράψει στο δικό σας προϋπολογισμό το 2003 για το 2004 ότι θα ξοδέψετε περίπου 2,2 δισεκατομμύρια ευρώ για στρατιωτικές δαπάνες. Ξέρετε πόσα είχατε γράψει στον προϋπολογισμό στις πρωτογενείς δαπάνες απ’ αυτά; Ούτε μια δραχμή, αγαπητοί συνάδελφοι. 
      Και θέλω τώρα να σας πω δυο λόγια για το νομοσχέδιο. Διότι εμείς παίρνουμε πιο σοβαρά τη δική σας πρόταση απ’ ό,τι την πήρατε εσείς στις αγορεύσεις σας, αγαπητοί συνάδελφοι. Έχουμε όπως είπαμε πριν –και το είπαν διάφοροι αγορητές- το χειρότερο δείκτη ενεργειακής εξάρτησης απ’ όλα τα ευρωπαϊκά κράτη. Το πρώτο εννιάμηνο  του 2005 πληρώσαμε σχεδόν 7,8 δισεκατομμύρια ευρώ για εισαγωγές πετρελαίου. Οι ανεπίσημες εκτιμήσεις είναι ότι θα φτάσουμε κοντά στα 8,5 δισεκατομμύρια για όλο το 2005. Απ’ αυτά εξάγουμε ένα κομμάτι και το καθαρό έλλειμμα θα είναι 6,2 δισεκατομμύρια ευρώ τα οποία θα φύγουν από τη χώρα μας και θα πάνε κυρίως στα αραβικά κράτη. 
      Είπατε ότι έχουμε υπερκέρδη, υπερέσοδα από το Φ.Π.Α. στα καύσιμα. Πράγματι θα εισπράξουμε περίπου 320.000.000 ευρώ από το Φ.Π.Α. περισσότερο απ’ ό,τι είχαμε υπολογίσει στον προϋπολογισμό. Οι εισπράξεις όμως από τον ειδικό φόρο κατανάλωσης θα είναι μειωμένες κατά 190.000.000 ευρώ σε σχέση με το τι είχε υπολογιστεί στον προϋπολογισμό, λόγω της μείωσης της κατανάλωσης, λόγω της αύξησης της τιμής του πετρελαίου. Πιστεύει κανείς ότι αυτά τα 190.000.000 ευρώ που είναι η διαφορά αποτελούν υπερέσοδα; Και αν έχουμε αυτά τα υπερέσοδα γιατί δανειστήκαμε το 2005 37.000.000.000 ευρώ; Επειδή μας περίσσευαν, αγαπητοί συνάδελφοι; Και γιατί συνέχεια έχουμε αιτήματα από την πολεμική αεροπορία, για τις φρεγάτες, το ναυτικό, το στρατό ξηράς, το Ε.Κ.Α.Μ., για τη θέρμανση κτηρίου του δημοσίου και ζητάνε όλο και περισσότερα χρήματα για να πληρώσουν αυτούς τους λογαριασμούς; 
      Το ελληνικό δημόσιο ξοδεύει για καύσιμα περίπου 170.000.000 ευρώ ετησίως και πληρώνουμε περίπου 50.000.000-60.000.000 ευρώ στη Δ.Ε.Η. για ηλεκτρικό. Κόστος ενέργειας για το ελληνικό δημόσιο; Πάνω από 220.000.000 ευρώ, αγαπητοί συνάδελφοι. 
      Επιπλέον οι αυξημένες ανάγκες για το πετρέλαιο μειώνουν την κατανάλωση άλλων προϊόντων και έτσι μειώνεται και ο Φ.Π.Α. που εισπράττουμε από την κατανάλωση άλλων προϊόντων. Σύμφωνα με εκτιμήσεις της Γενικής Διεύθυνσης Οικονομικής Πολιτικής τα διαφυγόντα φορολογικά έσοδα από τη μείωση της ιδιωτικής κατανάλωσης εκτιμώνται σε 200.000.000 ευρώ περίπου. 
      Αγαπητοί συνάδελφοι, πλειοδοτείτε σε προτάσεις για επιπλέον δαπάνες, σε προτάσεις για τη συγκράτηση των δαπανών. Δεν έχετε καταθέσει ούτε μια μέχρι στιγμής. Γνωρίζετε ότι πρέπει να συμμαζέψουμε τα τεράστια ανοίγματα του δημοσίου. Και τι προτείνετε; Νέες δαπάνες; Νέους φόρους; Και ποιους νέους φόρους προτείνετε; Και πώς θα καλύψουμε όλες τις επιτακτικές ανάγκες που έχουμε; Δεν έχουμε περισσότερες ανάγκες για την παιδεία, την υγεία, τα νοσοκομεία, τα κέντρα υγείας, τα πανεπιστήμια, τις υποδομές για τις νέες τεχνολογίες, τις συντάξεις τους αγρότες, τα νησάκια του Αιγαίου δεν χρειάζονται περισσότερα χρήματα;
      Δεν χρειάζονται περισσότερα χρήματα οι κτηνοτρόφοι, οι ακριτικές περιοχές, οι εκσυγχρονισμοί των υποδομών, οι δρόμοι, τα λιμάνια, τα αεροδρόμια, η ύδρευση, η αποχέτευση; Δεν χρειαζόμαστε πολλά δισεκατομμύρια για να τα εκσυγχρονίσουμε όλα αυτά; Δεν χρειαζόμαστε πολλά δισεκατομμύρια για την αποκατάσταση του περιβάλλοντος, για την προώθηση του τουρισμού και των εξαγωγών, για την τόνωση των επενδύσεων; 
      Πόσα δισεκατομμύρια χρειάζονται για όλα αυτά, αγαπητοί συνάδελφοι, και πόσα δισεκατομμύρια χρειάζονται για να αποκατασταθεί το ασφαλιστικό σύστημα; 
      Έδωσε κάποιους αριθμούς στη δημοσιότητα την περασμένη εβδομάδα ο Υπουργός Οικονομίας και Οικονομικών, την πραγματικότητα που κληρονόμησε από εσάς, αγαπητοί συνάδελφοι. Και επαναλαμβάνω ότι αν αυτά τα τάχα υπερέσοδα από τις εισπράξεις του Φ.Π.Α. στα καύσιμα επαρκούσαν για όλα αυτά που ζητάτε να ξοδέψουμε, γιατί δανειζόμαστε τριάντα και πλέον δισεκατομμύρια ευρώ κάθε χρόνο; 
      Παραλάβαμε την Ελλάδα στη χειρότερη θέση σε μια σειρά από δείκτες στο κατά κεφαλήν εισόδημα. Είμαστε τελευταίοι στην Ευρώπη και κάτι πιο πάνω από την Πορτογαλία. Αλλά οι Πορτογάλοι δεν χρωστάνε όσα εμείς. Δεν έχουν δημόσιο χρέος που να είναι 110% του Α.Ε.Π., όσο έχουμε εμείς. Είναι περίπου 66%. Δεν έχουν ιστορικά σωρευτικά τόσο μεγάλα ελλείμματα όσο εμείς. Είμαστε πρώτοι στα δημοσιονομικά ελλείμματα –από το τέλος εννοώ- στην ανταγωνιστικότητα, στις εισροές κεφαλαίων. Το 2001-2002-2003 οι εισροές κεφαλαίων από το εξωτερικό για επενδύσεις στη χώρα μας ήταν κάτω από το 1% του Α.Ε.Π.. Είναι ο χειρότερος δείκτης όλων των ευρωπαϊκών κρατών.
      Μας παραδώσατε τη χώρα που έχει τις λιγότερες εξαγωγές σε σχέση με τις εισαγωγές σε όλη την Ευρώπη. Έχουμε το μεγαλύτερο έλλειμμα στο εμπορικό ισοζύγιο από όλα τα κράτη στην Ευρώπη. Έχουμε το μεγαλύτερο άνοιγμα στην απορροφητικότητα των κοινοτικών κονδυλίων. Είχατε γράψει στο δικό σας προϋπολογισμό 4,1% για το 2003 και 1,8% εισπράξατε. Ήταν η μεγαλύτερη απόκλιση όλων των εποχών. 
      Είμαστε οι χειρότεροι στην ανεργία και ακόμα περισσότερο χειρότεροι στην ανεργία των γυναικών, χειρότεροι στη διαφάνεια με όλους τους δείκτες διαφάνειας και αδιαφάνειας που μελετώνται και εκδίδονται, στους δείκτες ενεργειακής εξάρτησης της οικονομίας, στο δημόσιο χρέος ως ποσοστό του Α.Ε.Π..  Και τι λέμε; Ότι από τα σαράντα και πλέον δισεκατομμύρια ευρώ που εισπράττει σε φόρους το δημόσιο κάθε χρόνο, τα τριάντα πάνε σε τόκους και χρεολύσια. Με τα υπόλοιπα έντεκα δεν φθάνει να πληρώσουμε ούτε τα 2/3 των μισθών των δημοσίων υπαλλήλων. 
      Είπαμε, αγαπητοί συνάδελφοι, ότι κάθε τετραμελής οικογένεια –αυτή είναι η κληρονομιά που πήραμε από σας- χρωστά περίπου 78.000 ευρώ και καλείται να πληρώνει φόρους που να εξυπηρετούν τα 78.000 ευρώ χρέος που αναλογεί σε κάθε τετραμελή οικογένεια. Και αυτοί που διερωτώνται γιατί δεν δίνουμε το επίδομα θέρμανσης, πού ήταν τόσα χρόνια; Ποιες ήταν οι ερωτήσεις και επερωτήσεις που υπέβαλαν για την κατάσταση της οικονομίας; Και το παράδοξο είναι ότι αυτοί οι οποίοι λένε ότι δεν δίνουμε επίδομα θέρμανσης ή δεν ξοδεύουμε αρκετά για ένα σωρό άλλα πράγματα, είναι οι πρώτοι που μας κατηγορούν ότι δεν μειώνουμε τα ελλείμματα με πιο γρήγορο ρυθμό. Ήδη μας λένε «ξοδέψτε δεξιά και αριστερά» και ταυτόχρονα μας λένε πάλι «δεν έχετε μειώσει τα ελλείμματα και δεν έχετε ακόμα μεγάλες επιτυχίες».
      Θα σας θυμίσω κάποια πράγματα ακόμη: Πρώτον, τα 4.000.000.000 της Αγροτικής Τράπεζας αναλογούν για 400 ευρώ αφορολόγητο επίδομα όχι σε εκατό χιλιάδες δικαιούχους αλλά και στα δέκα εκατομμύρια των Ελλήνων. Είναι τα ανοίγματα της Αγροτικής Τράπεζας που μας κληροδοτήσατε. Με τα 4.000.000.000 ευρώ άνοιγμα της Ολυμπιακής Αεροπορίας μπορούμε να δώσουμε 4.000 ευρώ επίδομα σε ένα εκατομμύριο δικαιούχους, και αυτό αφορολόγητο. 
      Οι αστοχίες που είχαμε στο ελαιοκομικό μητρώο αναλογούν σαν να δίναμε 500 ευρώ αφορολόγητα σε εκατό χιλιάδες εκπαιδευτικούς. Για το Εθνικό Κτηματολόγιο θα μπορούσαμε να δώσουμε επίδομα 1.500 ευρώ σε όλους τους ένστολους αφορολόγητο και αυτό. Στον Ο.Σ.Ε. το άνοιγμα ήταν 5,3 δισεκατομμύρια ευρώ σαν να δίναμε επίδομα θέρμανσης 5.300 ευρώ αφορολόγητα σε ένα εκατομμύριο Έλληνες.
      Στον Ο.Α.Σ. το άνοιγμα ήταν  1,6 δισεκατομμύρια ευρώ, σαν να δίναμε 1.600 ευρώ σε ένα εκατομμύριο δικαιούχους. Με το επιπλέον κόστος –δεν μιλώ για όλους τους Ολυμπιακούς Αγώνες- μόνο για το γυμναστήριο της Νίκαιας θα μπορούσαμε να δώσουμε περίπου 400 ευρώ σε εκατό χιλιάδες δικαιούχους επίδομα. Με το άνοιγμα της Εμπορικής Τράπεζας θα μπορούσαμε να δώσουμε 750 ευρώ σε ένα εκατομμύριο δικαιούχους. Και εκείνο το περίφημο ΣΧΟΑΠ που κάνατε στις αρχές της δεκαετίας του 2000 είχε μια καθαρή απώλεια για το δημόσιο 1.000.000.000 ευρώ.
      Η προσπάθεια να κρύψουν χρέος, αγαπητοί συνάδελφοι, από τη Νέα Δημοκρατία περίπου 2,8 δισεκατομμυρίων ευρώ, απέκρυψε εκείνο το χρέος προσωρινά, γιατί μας πήραν χαμπάρι στην Ευρώπη και μας ανάγκασαν –δηλαδή το κράτος- να ξαναδείξουμε αυτά τα χρέη της τάξης του 1.000.000.000 ευρώ. Καθαρή ζημιά για τον Έλληνα φορολογούμενο. Περίπου, δηλαδή, 1.000 ευρώ για ένα εκατομμύριο Έλληνες, αφορολόγητα και αυτά. 
      Θα σας θυμίσω και την κατάσταση της διαχείρισης στα δημόσια έργα και τι έγραφαν στην τότε ελληνική κυβέρνηση οι ευρωπαϊκές αρχές. Έγραφαν για κακές μελέτες, για αδιαφάνεια στους διαγωνισμούς, για μεγάλες καθυστερήσεις στην παράδοση, για τροποποιήσεις του φυσικού αντικειμένου, για μεγάλες υπερβάσεις στο κόστος κατασκευής κ.λπ. Τι να θυμηθούμε; Τον Κουρουπητό, την ηλεκτροκίνηση σιδηροδρομικής γραμμής Πειραιά-Αθήνας-Θεσσαλονίκης, το δρόμο Θεσσαλονίκης-Μουδανιών, τα έργα στην Κακιά Σκάλα, τη σήραγγα Καλλιδρομίου, το Νοσοκομείο Κέρκυρας, το Νοσοκομείο Πύργου, τη σήραγγα Πλαταμώνα-Λεπτοκαρυά κ.λπ.; Χρειάζεται πολλή ώρα, αγαπητοί συνάδελφοι, για να μιλήσουμε γι’ αυτά.
      Τι άλλο να σας θυμίσω; Τα χρέη προς τα νοσοκομεία που εσείς τα δημιουργήσατε και έπρεπε εμείς να τα πληρώσουμε; Ήταν πάνω από 2,2 δισεκατομμύρια ευρώ. Στο Ταμείο Νομικών ήταν πάνω από 380.000.000 ευρώ. Τα χρέη προς τις Δ.Ε.Κ.Ο. που ήταν πάνω από 300.000.000 ευρώ; Στα αθλητικά και πολιτιστικά σωματεία που τα χρέη ήταν πάνω από 170.000.000 ευρώ απλήρωτα; Τα χρέη προς το Ν.Α.Τ., τον Ο.Γ.Α., την Τοπική Αυτοδιοίκηση, τα Κ.Τ.Ε.Λ.; 
      Επειδή αναφερθήκατε και στο Ε.Κ.Α.Σ. σας λέω ότι δώσατε Ε.Κ.Α.Σ. και το αφήσατε απλήρωτο. Δεν κάνατε πρόβλεψη στον προϋπολογισμό. Έλειπαν 140.000.000 ευρώ από τις εκτιμήσεις σας. Για τους δε μισθούς και συντάξεις πάνω από 800.000.000 ευρώ δεν είχατε υπολογίσει. Τα δώσατε μεν αλλά αφήσατε τα ταμεία χωρίς λεφτά για να πληρωθούν αυτά.
      Θα σας θυμίσω και το κρυφτούλι με τους αριθμούς τους οποίους έπρεπε εμείς να καλύψουμε. Για τα νέα τοκομερίδια θυμάστε τι είχε γίνει τότε που αντί να πληρώσετε τόκους τους δίνατε ομόλογα και επειδή τα ομόλογα θα φαίνονταν στους λογαριασμούς τα βαφτίσατε «μελλοντικούς τόκους» που δεν φαίνονται ούτε στο έλλειμμα ούτε στο χρέος; 
      Θέλετε να μιλήσουμε για τα περίφημα αντίτιμα για τις επιστροφές φόρων που δεν καταγράφατε για να φαίνεται ότι οι καθαρές εισπράξεις είναι υψηλότερες, για τα πλασματικά έσοδα του Κοινοτικού Πλαίσιου Στήριξης, έσοδα που τα εμφανίζατε ότι εισπράχθηκαν ενώ δεν είχαν εισπραχθεί, για τα θέματα της άσπρης τρύπας; 
      Παρ’ όλα αυτά που παραλάβαμε, κύριοι συνάδελφοι, είναι πολλά αυτά τα οποία κάνουμε. Έχουμε μειώσει το έλλειμμα το 2005 κατά 2,3 ποσοστιαίες μονάδες του Α.Ε.Π.. Οι δαπάνες αυξάνονται μεν αλλά με ρυθμό χαμηλότερο κατά 1,5% περίπου σε σχέση με το πώς αυξάνεται το ονομαστικό Α.Ε.Π.. Ο ρυθμός ανάπτυξης παρά τα στοιχήματα που έπεσαν πέρσι, παραμένει υψηλότερος από το 3,5%.
      Θα ήθελα επίσης να σημειώσω τη μεγάλη προσωπική επιτυχία του κυρίου Πρωθυπουργού για το Δ΄ Κοινοτικό Πλαίσιο Στήριξης. Θα εισπράξουμε 20,1 δισεκατομμύρια ευρώ πέρα από τις δικές σας επίσημες προβλέψεις, αγαπητοί συνάδελφοι του ΠΑ.ΣΟ.Κ..
      Βελτιώνουμε συνεχώς το κλίμα στην αγορά, στο οποίο βλέπουμε μια ασυνήθιστη κινητικότητα. Κάναμε πολύ επιτυχημένες αποκρατικοποιήσεις. Επιστρέφουμε 650.000.000 ευρώ για τα περίφημα αναδρομικά του Λ.Α.Φ.Κ.Α.. Δίνουμε αυξήσεις 7% στο Ε.Κ.Α.Σ. και στις συντάξεις του Ο.Γ.Α. που είναι υπερδιπλάσιες από τον πληθωρισμό. 
      Είναι πολλά αυτά; Όχι. Αλλά αυτά κάνουμε, αγαπητοί συνάδελφοι. Μακάρι να είχαμε πολύ περισσότερα για να κάνουμε περισσότερα.
      Μειώσαμε κατά 25% τις εισφορές στον ΕΛ.Γ.Α.. Ρυθμίσαμε το περίφημο θέμα με τα πανωτόκια. Τόσα χρόνια ήσασταν κυβέρνηση και δεν κάνατε τίποτα για τα πανωτόκια και αυτά που κάνουμε σας φαίνονται λίγα εκ των υστέρων και εκ του ασφαλούς.
      Ρυθμίσαμε το θέμα των μισθολογικών προαγωγών των αξιωματικών. Χορηγούμε επίδομα ειδικών συνθηκών στους ένστολους που να υπολογίζεται και στη σύνταξη. Ενισχύουμε με 2.000 ευρώ τις οικογένειες που αποκτούν το τρίτο ή τέταρτο ή πέμπτο ή έκτο και πάνω παιδί τους.
      Αγαπητοί συνάδελφοι, μακάρι να μπορούσαμε να κάνουμε περισσότερα. Όσο βελτιώνεται η οικονομία και τα δημόσια οικονομικά να είστε βέβαιοι πως θα κάνουμε περισσότερα για τους εργάτες, τους αγρότες, τους συνταξιούχους, τους μικροεπιχειρηματίες, τους υπαλλήλους, κάποιους απ’ αυτούς που νομίζω κάποιος ανέφερε πριν ότι είναι «μιάσματα». Όχι για τους λίγους, όχι γι’ αυτούς που ήδη τα καταφέρνουν μια χαρά, αλλά για τους πολλούς, αυτούς που πασχίζουν για ένα καλύτερο αύριο, για τον εαυτό τους, τα παιδιά τους, την οικογένειά τους. 
      Ευχαριστώ, κυρία Πρόεδρε.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και δύο συνοδοί-καθηγητές, από το 1ο Γυμνάσιο Κιάτου Κορινθίας.
      Η Βουλή τους καλωσορίζει.
      ( Χειροκροτήματα απ’ όλες τις πτέρυγες της Βουλής )
      Θα ήθελα επίσης, κύριοι συνάδελφοι, επειδή μόλις τώρα διαπιστώνω από τα Πρακτικά τι ελέχθη στην ομιλία του κυρίου Προέδρου του ΠΑ.ΣΟ.Κ., να μου επιτρέψετε να κάνω ένα σχόλιο και να δώσω μια απάντηση.
      Στην προσπάθειά μου, δηλαδή, να παρακαλέσω –δεν το ολοκλήρωσα- τον κύριο Πρόεδρο του ΠΑ.ΣΟ.Κ. να επανεξετάσει κάποιες κατά την εκτίμησή μου, οξύτατες εκφράσεις που χρησιμοποίησε, οι οποίες ενδεχομένως δεν ανταποκρίνονται στο επίπεδο των συζητήσεών μας, αντέδρασε λέγοντας ότι δεν είμαι εκπρόσωπος της Κυβέρνησης ή κάπως έτσι.
      Θα ήθελα να διαβεβαιώσω το Σώμα ότι ούτε ο Πρόεδρος ούτε το Προεδρείο της Βουλής λειτουργεί ποτέ υπέρ ή κατά της Κυβέρνησης ή υπέρ ή κατά κάποιου κόμματος. Αποκλειστικό κριτήριο είναι η υποβοήθηση του διαλόγου και η διατήρηση του επιβαλλομένου επιπέδου συζητήσεων στο Κοινοβούλιό μας.
       Ευχαριστώ πολύ.
      ( Χειροκροτήματα από την πτέρυγα της Νέας Δημοκρατίας )
      ΓΕΩΡΓΙΟΣ ΛΙΑΝΗΣ: Για μας είναι αυτονόητη και περιττή αυτή η επισήμανση, κυρία Πρόεδρε. Εμείς σας σεβόμεθα. 
      ΠΡΟΕΔΡΟΣ (Άννα Μπενάκη-Ψαρούδα): Όσοι την ακούν, την καταλαβαίνουν, κύριε Λιάνη. 
      Το λόγο έχει ο συνάδελφος, κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, θα ξεκινήσω από τα τελευταία λόγια της Προέδρου της Βουλής. 
      Θα ήθελα να υπενθυμίσω την ακρίβεια των γεγονότων. Ο Πρόεδρος του ΠΑ.ΣΟ.Κ. απαντούσε στη στάση συγκεκριμένου κυβερνητικού στελέχους που σήμερα το πρωί στην Επιτροπή Οικονομικών Υποθέσεων δήλωσε με περισσή αυθάδεια ότι συγκεκριμένα στελέχη του ΠΑ.ΣΟ.Κ. πηγαίνουν στις Βρυξέλλες και διαβουλεύονται με διάφορους παράγοντες, προκειμένου, όπως είπε ο κ. Αλογοσκούφης, να υπονομεύσουν την οικονομία και τις προσπάθειες της χώρας. Την αυθάδεια του Υπουργού έκρινε ο Πρόεδρος του ΠΑ.ΣΟ.Κ., Υπουργού που τόλμησε να εκστομήσει βαρυτάτη ύβρη. Αυτό που είπε ο Πρόεδρος του ΠΑ.ΣΟ.Κ. ήταν εξαιρετικά απλό: Οτι εξακολουθείτε εσείς με την ανακάλυψη φαντασμάτων και εσωτερικών εχθρών, που δήθεν υπονομεύουν τη χώρα, να διαχωρίζετε τους πολίτες και το πολιτικό προσωπικό σε εθνικόφρονες και «μιάσματα»; Διότι τι άλλο είναι, κυρίες και κύριοι συνάδελφοι, η αποστροφή αυτή του κ. Αλογοσκούφη; Ανακάλυψε τον «εσωτερικό εχθρό» που υπονομεύει την οικονομία της χώρας, όταν ο κ. Αλογοσκούφης δεν αντιλαμβάνεται ότι η πολιτική της ίδιας της Κυβέρνησης έχει κάνει μαντάρα τη χώρα; Και δεν θα όφειλε ο Πρόεδρος του ΠΑ.ΣΟ.Κ. όπως και κάθε στέλεχος του ΠΑ.ΣΟ.Κ. να απαντήσει σε τέτοια ύβρη; Αυτό σας ενόχλησε;
      ΑΝΤΩΝΙΟΣ ΦΟΥΣΑΣ: Τι σχέση έχει αυτό με τα «μιάσματα»;
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς το κάνετε αυτό, κύριε Φούσα. Αυτό που έκανε ο Πρόεδρος του ΠΑ.ΣΟ.Κ., εάν δεν το έχετε αντιληφθεί, ήταν να καταλογίσει σε σας τέτοιες διακρίσεις.
      ΑΝΤΩΝΙΟΣ ΦΟΥΣΑΣ: Αυτό είναι ντροπή. Πάτε πενήντα χρόνια πίσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Την ντροπή να την αναλάβετε για τους λόγους του Υπουργού σας και να έχετε συναίσθηση της ευθύνης σας. Να ελέγξετε, κύριοι, τον Υπουργό σας.
      Κυρίες και κύριοι συνάδελφοι, το ΠΑ.ΣΟ.Κ. συνεπές προς την κυβερνητική του πράξη προτείνει με πρόταση νόμου όποια μέτρα έλαβε και ως κυβέρνηση. Ό,τι έπραξε το 2000-2001 ζητεί και τώρα να το εφαρμόσει η Κυβέρνηση της Νέας Δημοκρατίας, η οποία μάλιστα ισχυριζόταν κατά το παρελθόν ότι αυτά που έδινε η κυβέρνηση του ΠΑ.ΣΟ.Κ. ήταν λιγότερα από τα αναγκαία.
      Είναι δυσμενέστερες οι συνθήκες για τους Έλληνες πολίτες από ό,τι το 2000-2001. Τότε η τιμή του πετρελαίου δεν υπερέβαινε τα 40 δολάρια το βαρέλι. Τους μήνες που μας πέρασαν η τιμή του πετρελαίου διαμορφώθηκε κοντά στα 70 δολάρια το βαρέλι. Βαρύς χειμώνας ενέσκυψε και το γνωρίζετε. Άρα, τι το απλούστερο και λογικότερο για το κόμμα της Αξιωματικής Αντιπολίτευσης να υποδείξει προς την Κυβέρνηση να εφαρμόσει πολιτική που στο παρελθόν ασκήθηκε και χρήσιμη για τους πιο φτωχούς και χειμαζόμενους πολίτες. 
      Η πρότασή μας είναι εξαιρετικά απλή. Ζητούμε να χορηγηθεί επίδομα θέρμανσης που κλιμακώνεται μέχρι τις 100.000 ελληνικές δραχμές, 300 δηλαδή ευρώ, σε ανθρώπους που είναι μακροχρόνια άνεργοι, σε ανθρώπους που παίρνουν το κατώτατο μεροκάματο σύμφωνα με την εθνική συλλογική σύμβαση εργασίας, στους δικαιούχους του Ε.Κ.Α.Σ. επίσης ζητούμε να καταβληθεί, όπως και στους συνταξιούχους του Ο.Γ.Α.. Ζητούμε ακόμη να διαφοροποιείται η καταβολή του επιδόματος ανάλογα με τη ζώνη της κατοικίας τους, διότι προφανώς οι συνέπειες του χειμώνα είναι διαφορετικές στις ορεινές περιοχές ή σε περιοχές όπως το Νευροκόπι π.χ. της Δράμας απ’ ότι ίσως στα αστικά κέντρα. 
      Η πρόταση είναι απλή, λογική και σπουδαία γι’ αυτούς οι οποίοι χειμάζονται. Στους φτωχότερους και σ’ αυτούς που αντιμετωπίζουν μεγαλύτερα προβλήματα λόγω του χειμώνα, να δοθεί το επίδομα θέρμανσης.
      Θυμίζω ότι ο παριστάμενος Υφυπουργός Οικονομίας είχε αποκαλύψει πριν από αρκετούς μήνες ότι η αύξηση της τιμής των πετρελαιοειδών διεθνώς ωφέλησε τα δημόσια ταμεία, διότι εισέρευσαν, λόγω μάλιστα και του αυξημένου φόρου προστιθέμενης αξίας, επιπλέον 160.000.000 ευρώ έσοδα. 
      Τι, λοιπόν, το απλούστερο; Αφού η ίδια η Κυβέρνηση ομολογεί ότι ωφελήθηκε από την αύξηση της τιμής των πετρελαιοειδών, γιατί έστω το επιπλέον δεν θα μπορούσε να δοθεί σ’ αυτούς οι οποίοι χειμάζονται; 
      ΘΕΟΔΩΡΟΣ ΣΚΡΕΚΑΣ: Ωραία αριθμητική ξέρετε, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, υπενθύμισε προηγουμένως ο Πρόεδρος του ΠΑ.ΣΟ.Κ., τι έλεγε ο κ. Αλογοσκούφης το 2001, όταν ζητούσε από την κυβέρνηση του ΠΑ.ΣΟ.Κ. μεγαλύτερο ύψος στην καταβολή του επιδόματος θέρμανσης.
      Σας υπενθυμίζω επίσης τι είπε, γιατί έχει πολύ μεγάλη σημασία, ο Έλληνας Πρωθυπουργός στη συνέντευξη που έδωσε πέρυσι το Σεπτέμβριο στη Δ.Ε.Θ.. Όταν δημοσιογράφος του υπενθύμισε τι έδιδε το ΠΑ.ΣΟ.Κ. και αν είναι στις προθέσεις της Κυβέρνησης να δώσει το επίδομα θέρμανσης, ο κ. Καραμανλής, απήντησε με ύφος έντονα επιθετικό, «δεν θα το δώσω, διότι τα οικονομικά της χώρας δεν ευνοούν και εγώ επιθυμώ να είμαι χρήσιμος για τη χώρα και όχι ευχάριστος». 
      Προκύπτουν ορισμένα ερωτήματα, κύριοι συνάδελφοι.
      Ο κ. Καραμανλής, όταν διευθετούσε πριν από λίγους μήνες το ασφαλιστικό των τραπεζών, επιβάρυνε το Ι.Κ.Α. και εχάριζε σύμφωνα με τις δηλώσεις του κ. Βαρθολομαίου, τουλάχιστον, 8.000.000.000 ευρώ σε ορισμένες εκ των τραπεζών. Ήταν ωφέλιμος για τη χώρα ή ευχάριστος σε μια ομάδα τραπεζιτών; 
      Όταν ο κ. Καραμανλής έκλεινε το μάτι στον Σ.Ε.Β. και αναπροσάρμοζε μέχρι εξοντώσεως το ωράριο των εργαζομένων στον ιδιωτικό τομέα, ήταν χρήσιμος για τη χώρα, ή ευχάριστος σε μια ομάδα μεγάλων επιχειρηματιών;
      Όταν ο κ. Καραμανλής επέβαλε κατάργηση των συλλογικών συμβάσεων εργασίας στις Δ.Ε.Κ.Ο., με το γνωστό νομοθέτημα πριν από λίγο καιρό, ήταν ωφέλιμος και χρήσιμος για την χώρα, ή ευχάριστος σε συγκεκριμένες ομάδες συμφερόντων; 
      Δεν θέλω να σχολιάσω άλλο τίποτε απ’ αυτά που είπε ο κ. Δούκας γιατί ο κόσμος πλέον ξέρει, γνωρίζει ότι κάθε φορά που θα σηκωθεί στέλεχος της Κυβέρνησης για να μιλήσει, τουλάχιστον εντός της Αιθούσης, θα ακούσει το ίδιο ακριβώς ποίημα: για όλα ευθύνεται η οικονομική κατάσταση που παρέδωσε το ΠΑ.ΣΟ.Κ., για όλα ευθύνεται το ΠΑ.ΣΟ.Κ. Είναι δε τόσο προϊδεασμένος ο Έλληνας πολίτης που δεν δίνει πια σημασία σ’ αυτό το επιχείρημα. Είπε όμως το εξής εκπληκτικό: «δεν βρήκαμε ούτε ένα ευρώ στα ταμεία». 
      Αλήθεια, κύριε Υφυπουργέ, άμα δεν βρήκατε ούτε 1 ευρώ στα ταμεία, πως διενεργήσατε τους Ολυμπιακούς Αγώνες; Πως δώσατε, όσα δώσατε στους ένστολους; Πώς δώσατε από την πρώτη στιγμή σε ειδικές κοινωνικές κατηγορίες, που στη συνέχεια της ομιλίας σας κατονομάσατε; Πώς επαίρεστε ότι δώσατε, αν δεν είχατε βρεί ούτε 1 ευρώ στα ταμεία του Κράτους; Δεν ντρέπεστε γι’ αυτά που λέτε; 
      Είπε κάτι ακόμα ο κύριος Υφυπουργός, ότι δεν καταβλήθηκε το επίδομα θέρμανσης. Καλά, έχετε φτάσει μέχρι του σημείου να ψεύδεστε με τέτοιο τρόπο, χωρίς να σκέφτεστε ότι θα εκτεθείτε ενώπιον των κοινωνικών κατηγοριών που το  χειμώνα του 2001 εισέπραξαν το σχετικό ποσό; Μπορείτε να δείτε τα Πρακτικά.
      Κυρίες και κύριοι συνάδελφοι, θα ήθελα σε μια τελευταία αποστροφή του λόγου μου να επισημάνω δύο πράγματα. Πρώτον, έχουμε ένα μικρό λάθος στην πρότασή μας για το επίδομα θέρμανσης. Το λάθος μας είναι ότι το προβλέπουμε για συγκεκριμένες κατηγορίες χειμαζόμενων πολιτών. Επειδή όμως χειμάζεται και η Κυβέρνηση, προτείνω να το επεκτείνουμε ώστε να το καταβάλλουμε και στα στελέχη της χειμαζόμενης Κυβέρνησης. Αυτό το ξεχάσαμε. 
      Δεύτερον, θέλω να επισημάνω ότι οι δηλώσεις περί ωφέλιμου και χρήσιμου Πρωθυπουργού πρέπει να γίνονται και όταν κάποιος είναι στην Αντιπολίτευση. Εάν κάποιος είναι ευχάριστος στην Αντιπολίτευση, δεν μπορεί να είναι ωφέλιμος στην Κυβέρνηση. Τη συμπόνια δεν τη χρειάζεται ο φτωχός και χειμαζόμενος πολίτης με δηλώσεις. Η συμπόνια εκδηλώνεται μέσα από συγκεκριμένες κινήσεις αλληλεγγύης και αυτές τις κινήσεις δεν μπορεί να τις ανακαλύψει ούτε η διανόηση ούτε η ψυχή του δεξιού νεοφιλελευθερισμού.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Κυρίες και κύριοι συνάδελφοι, στις 21 Σεπτεμβρίου του 2005 είχαμε καταθέσει την πρόταση νόμου και τότε είχαμε προβλέψει ότι ο χειμώνας που θα ερχόταν θα ήταν πάρα πολύ σκληρός από πλευράς οικονομικής επιβάρυνσης για τα ασθενέστερα οικονομικά στρώματα, λόγω της αύξησης της τιμής των καυσίμων. 
      Είχαμε προβλέψει ότι η τιμή του πετρελαίου θέρμανσης στη χώρα μας αναμένεται να φτάσει περίπου τα 60 με 65 λεπτά το λίτρο και αυτό συνέβη. Μάλιστα σε σύγκριση με τα 40-45 λεπτά το λίτρο που ήταν την περασμένη χρονιά αυτό σήμαινε μια επιπλέον επιβάρυνση για θέρμανση της τάξεως του 40%. Δηλαδή ο ατομικός ή οικογενειακός προϋπολογισμός των πολιτών σε όλη τη χώρα, αλλά ιδιαίτερα στις βόρειες και ορεινές περιοχές της χώρας θα ήταν, τουλάχιστον, κατά 40% επιβαρυμένος. Θα γίνονταν φτωχότεροι, μόνο λόγω της αύξησης των τιμών των καυσίμων οι πολίτες σ’ αυτές τις περιοχές και θα αδυνατούσαν να εξασφαλίσουν τις ελάχιστες, υποφερτές συνθήκες για θέρμανση. Είχαμε τότε επίσης θυμίσει ότι, όταν πριν από λίγα χρόνια το 2000 προς 2001 είχε υπάρξει μια μικρή ανατίμηση των τιμών του πετρελαίου διεθνώς, τότε είχαμε σπεύσει σαν κυβέρνηση να καταβάλουμε επίδομα θέρμανσης και να ενισχύσουμε σ’ ένα σημαντικό βαθμό τα ασθενέστερα κοινωνικά στρώματα. 
      Αυτό προτείναμε να κάνει και η Κυβέρνηση, φέτος μάλιστα που αυτή η επιβάρυνση είναι πολλαπλάσια για τους καταναλωτές, για τους συνταξιούχους, τους ανέργους, αυτούς που έχουν πολύ μικρά εισοδήματα. Για όλα αυτά τα κοινωνικά στρώματα που με δέος έβλεπαν να έρχεται ο χειμώνας 2005-2006. Είχαμε επίσης στην πρότασή μας αυτή εξηγήσει, ότι δεν θα υπήρχε δικαιολογία από την πλευρά της Κυβέρνησης για μη καταβολή του επιδόματος. Είχαμε εξηγήσει ότι το κράτος θα είχε εφέτος, λόγω της αύξησης του Φ.Π.Α. και λόγω των αυξημένων τιμών κατανάλωσης, σημαντικά επιπλέον έσοδα. Η Κυβέρνηση πεισματικά από τότε αρνείται. Ο κύριος Πρωθυπουργός το αρνήθηκε με ιδιαίτερη κοινωνική σκληρότητα στη Διεθνή Έκθεση Θεσσαλονίκης και όταν ήρθε ο χειμώνας και όλα αυτά που είχαμε προβλέψει επιβεβαιώθηκαν, συνεχίσατε να το αρνείστε.
      Κύριε Υφυπουργέ των  Οικονομικών, είχα μια μικρή ελπίδα σήμερα, γιατί η συζήτηση γίνεται στην καρδιά του χειμώνα ότι η Κυβέρνηση στο μεταξύ θα είχε αλλάξει άποψη και θα είχε λάβει υπ’ όψιν της ότι οι θερμοκρασίες σε περιοχές όπως ο νομός από τον οποίο κατάγομαι, ο Νομός Καστοριάς, Φλώρινας, Γρεβενών, Κοζάνης, Πέλλας, Ημαθίας, Σερρών, Δράμας, οι νομοί της Θράκης και άλλες ορεινές περιοχές της χώρας ζουν επί ένα και πλέον μήνα όπως ξέρουμε  με θερμοκρασίες κάτω από το μηδέν. Σήμερα το πρωί για παράδειγμα η θερμοκρασία στο Νομό Καστοριάς ήταν –14, στη Φλώρινα θα είχε φτάσει το –18, ενώ τις προηγούμενες μέρες είχαμε και θερμοκρασίες που υπερέβησαν και το –20. 
      Αντιλαμβάνεστε, κύριοι της Κυβέρνησης, τι σημαίνει αυτό για τους πολίτες όλων αυτών των περιοχών. Τι σημαίνει για τον χαμηλοσυνταξιούχο, ή τον άνεργο, τον αγρότη και γενικά εκείνον που έχει ή πολύ μικρό ή ανύπαρκτο εισόδημα αυτή η κατάσταση;
      Κύριε Δούκα, έχετε αναρωτηθεί, γιατί εσείς ζείτε εδώ στην Αθήνα και εργάζεστε στο θερμαινόμενο γραφείο σας, που πρέπει να είναι για να μπορείτε να εργάζεστε και που το βράδυ θα επιστρέψετε στο θερμαινόμενο σπίτι σας, αντιλαμβάνεστε τι σημαίνει για τους κατοίκους αυτών των περιοχών και, ιδιαίτερα, γι’ αυτές τις κατηγορίες το 10, 15 ή 20 υπό το μηδέν; Πολικός παγετός για μεγάλο χρονικό διάστημα. Ούτε αυτό σας ευαισθητοποίησε ως Κυβέρνηση για να αντιληφθείτε ότι θα έπρεπε να προχωρήσετε και να υιοθετήσετε αυτήν την πρόταση νόμου. Δεν έχετε καμία δικαιολογία.
      Παρακολούθησα με προσοχή την αγόρευσή σας και καταρχήν είπατε αναλήθειες, δηλαδή, είπατε ψέματα. Είπατε ότι το 2001 δώσαμε εμείς το επίδομα αλλά το αφήσαμε απλήρωτο. Τι σημαίνει αυτό; Το 2000 προς 2001 το επίδομα κατεβλήθη και επιβάρυνε τον τότε προϋπολογισμό. Η κυβέρνηση «έκοψε τον λαιμό της» για να βρεί τα χρήματα και να καταβάλλει αυτό το επίδομα. Το ίδιο θα έπρεπε να κάνετε και εσείς τώρα που είναι πολύ πιο ανεβασμένες οι τιμές και τεράστια τα προβλήματα κατά τη διάρκεια του φετινού χειμώνα.
      Είπατε επίσης ότι ο λόγος που δεν δίνετε το επίδομα είναι ότι δεν βρήκατε ούτε 1 ευρώ στα ταμεία. Μα είναι σοβαρό επιχείρημα αυτό; Κάθε χρόνο καταρτίζεται ένας προϋπολογισμός, όπου προϋπολογίζονται τα έξοδα και τα έσοδα και η κυβέρνηση του ιδίου κόμματος να είναι, τον επόμενο χρόνο καταρτίζει το νέο προϋπολογισμό με έσοδα και έξοδα και κατανέμει τις δαπάνες στις κατευθύνσεις εκείνες που κρίνονται αναγκαίες, κυρίως, από πλευράς κοινωνικής ευαισθησίας.
      Δηλαδή εσείς όταν γίνατε Κυβέρνηση, περιμένατε να βρείτε σεντούκια γεμάτα με χρήματα; Όταν εμείς γίναμε κυβέρνηση το 1993, βρήκαμε σεντούκια γεμάτα με χρήματα, κύριε Δούκα; Είναι προϋπολογισμός που εκτελείται, προγραμματίζεται και εκτελείται κάθε χρόνο. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Όμως, το επιχείρημά σας δεν στέκει καθόλου και για έναν άλλο λόγο. Είπατε ότι αυτό το επίδομα κοστίζει στον προϋπολογισμό ένα σημαντικό ποσό και δεν έχετε τη δυνατότητα γιατί βρήκατε άδεια ταμεία. 
      Κύριε Δούκα, αφού ήταν έτσι γιατί φέρατε έναν από τους πρώτους νόμους σ’ αυτήν εδώ τη Βουλή και ψηφίσατε την απαλλαγή από τη φορολογία των διανεμόμενων κερδών στους μετόχους των μεγάλων εταιρειών, γεγονός που σημαίνει ότι αυτά τα κέρδη πλέον εντελώς αφορολόγητα καταλήγουν στις τσέπες των μεγαλομετόχων και ούτε καν διατίθενται για επενδύσεις; Πρόκειται για καθαρά ατομικό εισόδημα που το καταστήσατε αφορολόγητο, ενώ ο προϋπολογισμός επιβαρύνθηκε γιατί το κράτος χάνει μ’ αυτήν την απαλλαγή φορολογίας 1.000.000.000 ευρώ το χρόνο. 
      Πώς είχατε, λοιπόν, τότε τη θέληση να προχωρήσετε σ’ αυτήν την απαλλαγή, αφού ήταν άδεια τα ταμεία; Για να δημιουργήσετε ακόμα μεγαλύτερη επιβάρυνση υπέρ ολίγων και σε βάρος των πολλών; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεύτερον, κύριε Δούκα, πώς είναι δυνατόν να λέτε ότι δεν μπορείτε να τα δώσετε και ότι ο προϋπολογισμός δεν σηκώνει αυτό το επίδομα, όταν εδώ στη Βουλή έχουμε αποδείξει ότι στο διάστημα των δύο ετών δημιουργήσατε στο κράτος διακόσιες νέες υπηρεσίες και τετρακόσιες είκοσι αμειβόμενες επιτροπές που δεν χρειάζονται και ότι όλα αυτά σύμφωνα με τις εκθέσεις του Γενικού Λογιστηρίου του Κράτους που συνοδεύουν κάθε νομοσχέδιο, σημαίνουν μία επιπλέον ετήσια επιβάρυνση του προϋπολογισμού κατά 130.000.000 ευρώ ετησίως;  Πώς γι’ αυτά έχει χρήματα ο προϋπολογισμός; Επομένως δεν αντιλαμβάνεστε το τεράστιο πρόβλημα που αντιμετωπίζουν, όπως είπα, οι κάτοικοι αυτών των περιοχών. 
      Κλείνοντας, θα σας φέρω το εξής παράδειγμα: Το κόστος θέρμανσης αυξήθηκε κατά 40%. Εάν ένας συνταξιούχος, μια μέση οικογένεια ανέργων κ.λπ. χρειάζεται έστω δύο χιλιάδες λίτρα για να θερμανθεί –και αυτό είναι το ελάχιστο που χρειάζεται να αγοράσει για το χειμώνα όχι για να θερμανθεί μέσω κεντρικής θέρμανσης, αλλά με τη θερμάστρα πετρελαίου- σημαίνει ότι φέτος αυτή η θέρμανση των δύο χιλιάδων λίτρων τού κοστίζει, τουλάχιστον, 400 ευρώ περισσότερα απ’ όσα πέρυσι.  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η αύξηση των 15 ευρώ που δώσατε στους χαμηλοσυνταξιούχους του Ο.Γ.Α. και των 10 ευρώ στους δικαιούχους του Ε.Κ.Α.Σ. σημαίνει ότι οι συνταξιούχοι του Ο.Γ.Α. θα έχουν επιπλέον αύξηση συνολικά 45 ευρώ για τους τρεις μήνες Γενάρη, Φλεβάρη και Μάρτη και 30 ευρώ οι δικαιούχοι του Ε.Κ.Α.Σ.. Πώς θα καλυφθεί η διαφορά μέχρι τα 400 επιπλέον ευρώ που κοστίζουν –επαναλαμβάνω- τα δύο χιλιάδες λίτρα γι’ αυτές τις περιπτώσεις, γι’ αυτόν το χειμώνα; 
      Γι’ αυτόν ακριβώς το λόγο, σας είχαμε πει να δώσετε, τουλάχιστον, σ’ αυτήν τη ζώνη, στη βόρεια Ελλάδα , 300 ευρώ και κλιμακωτά λιγότερο επίδομα ανάλογα με τις καιρικές συνθήκες στις άλλες ζώνες, στην υπόλοιπη Ελλάδα. Αυτό θα ήταν το ελάχιστο δείγμα της ελάχιστης κοινωνικής ευαισθησίας. 
      Εν κατακλείδι, θα ήθελα να σας πω το εξής: Ξέρετε ποια είναι η «μαγκιά» -ας μου επιτραπεί η λέξη «μαγκιά»- μιας κυβέρνησης, κύριε Δούκα και τι αποδεικνύει η ελάχιστη οφειλόμενη κοινωνική ευαισθησία; Όταν ακόμα και από το υστέρημα βρίσκεις τον τρόπο ως κυβέρνηση να στηρίξεις εκείνους που περνούν πολύ δύσκολες στιγμές. Και περνούν πολύ δύσκολες στιγμές οι κάτοικοι όλων αυτών των περιοχών των οποίων μοιραζόμαστε καθημερινά την αγωνία. Είναι απόδειξη της απόλυτης κοινωνικής αναλγησίας από τη δική σας πλευρά και όχι απόδειξη αδυναμίας να καταβάλετε το επίδομα. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πραγματικά, μετά την ομιλία του Προέδρου μας, δεν ξέρω αν πρέπει να εξαντλήσω και το χρόνο μου, αλλά μερικά πράγματα μπορούμε να τα επαναλάβουμε.
      Κατ’ αρχήν, κύριε Υφυπουργέ, μου κάνει μεγάλη εντύπωση το γεγονός ότι δεν είναι στην Αίθουσα ο κύριος Υπουργός. Δεν σας υποτιμώ καθόλου και ξέρετε ότι σας εκτιμώ ιδιαίτερα, αλλά θεσμικά σε ένα τόσο σοβαρό θέμα και μάλιστα όταν μιλάει ο Αρχηγός της Αξιωματικής Αντιπολίτευσης, περίμενα να είναι εδώ ο Υπουργός Εθνικής Οικονομίας. Δεν ξέρω, αλλά ο κ. Αλογοσκούφης έχει περίεργες αντιλήψεις. Πάντως, απατάται αν νομίζει ότι το επικοινωνιακό τρικ που πήγε να κάνει το πρωί με την κ. Παπανδρέου θα πέρναγε. Έχουν γνώση οι φύλακες! Αυτό για να εξηγούμαστε και να μην παρεξηγούμαστε!
      Δεύτερον, είπε ο εισηγητής σας ότι θα ήταν δημοσιονομικός παραλογισμός να δίναμε το επίδομα θέρμανσης. Μπράβο, ωραία πράγματα! Έχετε υπ’ όψιν τα παραπάνω έσοδα από τον προϋπολογισμό, εσείς και ο κύριος εισηγητής της Νέας Δημοκρατίας; Έχει υπ’ όψιν ότι έχουμε περίπου 500.000.000 ευρώ επιπλέον τα οποία θα εισπραχθούν μέσα στο 2006 και άλλα 250.000.000 ευρώ περίπου το 2005, εξαιτίας και της αύξησης του Φ.Π.Α., αλλά και της αύξησης της τιμής του πετρελαίου που φέρνει παραπάνω έσοδα αναλογικά με την ποσοστιαία εφαρμογή του φόρου; 
      Θα εισπραχθούν περίπου 735.000.000 ευρώ παραπάνω από ό,τι είχε υπολογίσει η Κυβέρνηση. Θα εισπραχθούν 735.000.000 ευρώ! Και εμείς λέμε να δοθούν 300.000.000 ευρώ όχι σε όλους, αλλά σ’ αυτούς που έχουν την μεγαλύτερη ανάγκη, δηλαδή, στους χαμηλόμισθους, τους χαμηλοσυνταξιούχους, τους μακροχρόνια ανέργους, στους ανθρώπους για τους οποίους αυτά τα λεφτά –τα 180, 240, 300.000.000 ευρώ- δεν είναι απλώς λογαριασμός, αλλά σωτηρία. Εσείς λέτε όχι, γιατί φταίει το ΠΑ.ΣΟ.Κ.. Φαντάζομαι ότι ξέρετε για το λύκο στο μαντρί. Όμως, κάποια στιγμή αυτό καταντάει ανέκδοτο και βέβαια, στην πραγματικότητα το πληρώνετε. 
      Όμως, ακόμα και αν ήταν έτσι, θα έπρεπε –με συγχωρείτε για την έκφραση- να «κόψετε το λαιμό σας» και να βρείτε αυτά τα λεφτά, τα 300.000.000 ευρώ, τα οποία ούτως ή άλλως τα έχετε εισπράξει, γιατί εδώ δεν κρίνεται το αν έχουμε ή δεν έχουμε, αλλά το αν θέλουμε ή δεν θέλουμε. Κρίνεται το αν έχουμε στοιχειώδη κοινωνική ευαισθησία ή δεν έχουμε. Κρίνεται το αν σεβόμαστε τις ανάγκες του πολίτη αυτής της χώρας ή δεν τις σεβόμαστε. Αυτό κρίνεται! Υπάρχουν ορισμένα ζητήματα που δεν είναι διαπραγματεύσιμα. Υπάρχουν ορισμένα ζητήματα για τα οποία δεν τίθεται θέμα ελλειμμάτων και είναι υπεράνω αυτών. Υπάρχουν ορισμένα ζητήματα αρχής. Σε αυτούς που έχουν, ας μην δώσετε ποτέ. Όμως, σε αυτούς οι οποίοι περιμένουν από την πολιτεία να τους πει ότι είμαι εδώ και ενδιαφέρομαι, δεν νομιμοποιείστε να δείχνετε τέτοιας μορφής αναλγησία. Αυτό σας κρίνει. 
      Όμως δεν κάνατε τίποτα για να προστατέψετε τον πολίτη και στα άλλα ζητήματα. Ρώτησα χθες τον κ. Παπαθανασίου και έχασε την ψυχραιμία του. Να τα πούμε ξανά; Τι κάνατε, κύριοι της Κυβέρνησης, όταν βλέπατε τις τιμές των οπωροκηπευτικών, πριν από μερικές  μέρες, να ανεβαίνουν από 20% έως 80% εξαιτίας της κερδοσκοπίας; Συστήσατε στον κόσμο να μην τρώει. Μπράβο! 
      Τι κάνατε όταν βλέπατε το ίδιο χρονικό διάστημα να γίνεται πάρτι από τους κερδοσκόπους στην αύξηση της τιμής των καυσίμων και μάλιστα, σε προσβάσιμες περιοχές της χώρας; Βάλατε πλαφόν; Απειλήσατε; Στείλατε τα ΚΕ.Δ.Α.Κ.; Δεν κάνατε τίποτα απολύτως. Όλα βαίνουν ομαλώς. 
      Τι κάνετε για να αντιμετωπίσετε την ακρίβεια που καλπάζει; Τα ίδια τα  στοιχεία τα δικά σας, της Ε.Σ.Υ.Ε., λένε ότι από τα σαράντα εννιά προϊόντα που μετρήθηκαν τον Δεκέμβριο, αυξήθηκαν τα σαράντα τρία. Μάλιστα, στα είκοσι οκτώ η αύξηση η  οποία υπήρξε αυτόν το μήνα, σε σύγκριση με τον αντίστοιχο Δεκέμβριο, ήταν ψηλότερη του πληθωρισμού. 
      Τι κάνατε όταν βλέπατε τις τράπεζες να κερδοσκοπούν τοκογλυφικά σε βάρος του κόσμου στα στεγαστικά και καταναλωτικά δάνεια και από την άλλη, να μην δίνουν ούτε σύμβαση στους υπαλλήλους τους; Τους καλύπτετε. Πού θα πάμε έτσι; 
      Ανακοινώσατε με φαξ, γιατί δεν είχατε το κουράγιο να βγείτε στην κάμερα. Δεν είχατε το κουράγιο, κύριε Αλογοσκούφη, να βγείτε στην κάμερα –και ας είστε απών- και να μιλήσετε για την εισοδηματική πολιτική και να την αιτιολογήσετε. Φαξ στείλατε για να πείτε ότι για πρώτη φορά μετά από πολλά χρόνια, οι αυξήσεις των μισθών και των συντάξεων θα είναι χαμηλότερες του πληθωρισμού και ότι η θέση του εργαζόμενου και του συνταξιούχου θα επιδεινωθεί. Θαυμάσια!
      Δεν ξέρω πού οδηγούμαστε, αλλά αυτή η κοινωνία που ονειρεύεστε, είναι μια κοινωνία για την οποία εμείς νιώθουμε απέχθεια. Δεν μας ταιριάζει, γιατί δεν είναι δυνατόν την ίδια στιγμή που κάνετε αυτά, την ίδια στιγμή να δίνετε 1.000.000.000 ευρώ και παραπάνω σε φοροελαφρύνσεις επιχειρήσεων, χωρίς ούτε καν να τις συνδέετε με τις επενδύσεις.
      Ακούω να μιλάτε για τον αναπτυξιακό νόμο. Ξέρει ο κύριος συνάδελφος που το είπε ότι με βάση τα στοιχεία που μας έδωσε σε ερώτησή μας ο κύριος Υπουργός –ο αντίστοιχος, ο συνάδελφός σας κ. Φώλιας- προσδοκούν από τον αναπτυξιακό νόμο να δημιουργηθούν σύντομα –το «σύντομα» δεν ξέρω πότε είναι και παραμένει σαν εκκρεμότητα ακόμη- δύο χιλιάδες τετρακόσιες τριάντα τέσσερις θέσεις εργασίας. Μπράβο σας! Δύο χρόνια δεν υπάρχει αναπτυξιακός νόμος και μετά από δύο χρόνια που πάει να γίνει, η μεγάλη προσδοκία, το μεγάλο επίτευγμα θα είναι ότι από αυτές τις επενδύσεις που «θα» γίνουν μετά από άλλα δύο χρόνια, θα δημιουργηθούν δυόμισι χιλιάδες θέσεις εργασίας. Κάθε μέρα κλείνει ένα εργοστάσιο και έχουμε διακόσιες θέσεις μείον. Πού οδηγούμαστε; Ο κ. Κοντοπιράκης «μαγειρεύει» και «ξαναμαγειρεύει» τα στοιχεία, αλλάζει ξανά τους τρόπους υπολογισμού, μπας και μπορέσει να συγκρατήσει την ανεργία, λες και η ανεργία δεν είναι πραγματική και εξαρτάται από το πώς θα φτιάξουμε τα στοιχεία και πώς θα κάνουμε τους υπολογισμούς.
      Δεν έχω κάτι άλλο να πω. Είναι σαφές ότι δεν θα δώσετε το επίδομα. Όμως, να ξέρετε ότι ο ελληνικός λαός που καταλαβαίνει δεν θα σας ξαναδώσει την εμπιστοσύνη του. Και αυτό είναι παρήγορο για το μέλλον. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Δεν μπορώ, κυρίες και κύριοι, να μην σχολιάσω την σημερινή παρέμβαση στη Διαρκή Επιτροπή Οικονομικών Υποθέσεων του κ. Αλογοσκούφη. Είναι, βέβαια, απών και δεν θα έπρεπε να το κάνω. Εκτός και αν εκλάβω την απουσία του ως μεταμέλεια για τα όσα είπε το πρωί. 
      Όμως, θα ήθελα να καταδικάσω και από το Βήμα της Βουλής το πολιτικό ατόπημα του κ. Αλογοσκούφη, που υιοθέτησε χαλκευμένο δημοσίευμα σχετικά με την επίσκεψη στελεχών του ΠΑ.ΣΟ.Κ. στις Βρυξέλλες. Δεν το κατάλαβα;  Διαβατήριο ή βίζα από τον κ. Αλογοσκούφη θα παίρνουν τα στελέχη του ΠΑ.ΣΟ.Κ., για να επισκέπτονται τις υπηρεσίες της Ευρωπαϊκής Ένωσης και να ενημερωνόμαστε για την πορεία της οικονομίας της χώρας και για όσα ανειλικρινή επικαλείται κάθε φορά ο κ. Αλογοσκούφης; 
      Είπε ο κ. Αλογοσκούφης ότι η παρουσία τους υπονομεύει την οικονομία της χώρας. Κύριοι της Κυβέρνησης, δεν υπονομεύεται η οικονομία της χώρας από την παρουσία των στελεχών στις Βρυξέλλες. Υπονομεύεται από τη συγκεκριμένη πολιτική που ασκείται εσείς για την οικονομία, από την περιβόητη δημοσιονομική απογραφή, από τη γενικότερη πολιτική σας!
      Σας άκουσα, κύριε Δούκα, για μια ακόμη φορά για είκοσι πέντε λεπτά –είκοσι τεσσεράμισι για την ακρίβεια- να μιλάτε…
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Για δεκαεπτά λεπτά μίλησα, κύριε συνάδελφε. 
      ΑΝΔΡΕΑΣ ΜΑΚΡΥΠΙΔΗΣ: Εντάξει, για 17 λεπτά να λέτε -εν περιλήψει πλέον- την κασέτα τη γνωστή που την έχουμε ακούσει δέκα φορές σ’ αυτήν τη Βουλή! Και για την ταμπακιέρα κουβέντα δεν είπατε! Για το συγκεκριμένο επίδομα κουβέντα! 
      Είναι γεγονός ότι η ραγδαία άνοδος της τιμής του πετρελαίου πλήττει, πρώτον και κύρια και πάνω απ’ όλα, τα αδύνατα οικονομικά και κοινωνικά στρώματα της κοινωνίας μας, που με τη μείωση του εισοδήματός τους, με τη φορολογική επιβάρυνση, με την έξαρση της ακρίβειας τιμών, αγαθών και υπηρεσιών και με τη μη καταβολή του επιδόματος θέρμανσης σήμερα και μάλιστα σε αυτές τις δύσκολες στιγμές που ζούμε με τα ακραία καιρικά φαινόμενα, αυτοί οι εκατοντάδες χιλιάδες χαμηλοσυνταξιούχοι, μικροεισοδηματίες, αγρότες, πολύτεκνοι, άνεργοι έχουν βρεθεί σε εξαθλίωση και σε απόγνωση. 
      Κύριοι της Κυβέρνησης, γυρίσατε την Ελλάδα στην εποχή της ξυλόσομπας και του λυχναριού! Προσπαθήσατε, εκμεταλλευόμενοι τα ακραία καιρικά φαινόμενα, να δημιουργήσετε ένα κλίμα καιρολαγνείας και σας γύρισε μπούμεραγκ! Γιατί; Γιατί τα γεγονότα και όσα διαμεσολάβησαν στην Κεφαλλονιά –επτά μέρες χωρίς ρεύμα και να πεθαίνουν υπερήλικες- και στην Αττική, στο Βαρνάβα να μην έχουμε φως εκεί οδηγήσατε την Ελλάδα: στο να αναζητάμε έστω και λίγο φως από το φανάρι, το λυχνάρι! 
      Ο λαός άντεξε και θα αντέξει και στο μέλλον τα ακραία καιρικά φαινόμενα. Αυτά που σίγουρα δεν αντέχει πλέον την ανάλγητη, σκληρή και αντιλαϊκή πολιτική της Νέας Δημοκρατίας και ήδη η υπομονή του έχει εξαντληθεί! 
      Για τη μη καταβολή του επιδόματος του πετρελαίου θέρμανσης η Νέα Δημοκρατία και η Κυβέρνηση φόρεσε το προσωπείο του Ιανού. Είναι, δηλαδή, διπρόσωπη. Και είχατε πει, κύριε Δούκα, κατά τη συζήτηση του προϋπολογισμού ότι έχουμε όντως ηυξημένα έσοδα από τις υψηλές τιμές του πετρελαίου. Το ομολογήσατε, ναι ή όχι; Και μάλιστα είπατε: πάνω από 300.000.000! Τι είπε ο κ. Αλογοσκούφης την επόμενη μέρα;  Δεν έχουμε ηυξημένα έσοδα από την υψηλή τιμή του πετρελαίου, γιατί μειώθηκε συνολικά η κατανάλωση. Τελικά τι από τα δύο ισχύει; 
      Τι είπατε, κύριε Αλογοσκούφη, και μάλιστα με δηλώσεις σας από το Μάντσεστερ της Αγγλίας, παρουσιάζοντας το κοινωνικό σας προσωπείο; Είχατε πει ότι πρέπει και είναι δίκαιο να καταβληθεί το επίδομα πετρελαίου θέρμανσης στη Σύνοδο Κορυφής των Υπουργών Οικονομικών. Και πριν αλέκτωρ λαλήσαι τρις, ο κ. Καραμανλής στην Διεθνή Έκθεση Θεσσαλονίκης, δύο μέρες μετά δηλαδή, είπε με ένα κυνικότατο τρόπο: «Όχι» στην καταβολή του επιδόματος. Έριξε το για δύο χρόνια φιλολαϊκό προσωπείο του και επιβεβαίωσε εμπράκτως πλέον και ο ίδιος ότι η Κυβέρνηση του ακολουθεί και εφαρμόζει την πιο σκληρή, αντιλαϊκή και ανάλγητη πολιτική. 
      Η Κυβέρνηση της Νέας Δημοκρατίας και σήμερα, δια των Βουλευτών, των εισηγητών και του Υπουργού είπε: «Θέλουμε να το δώσουμε, αλλά δεν μπορούμε.» 
      Σχετικά με το «δεν μπορείτε», δεν ισχύει. Γιατί ηυξημένα έσοδα από τις υψηλές τιμές των καυσίμων, που ξεπερνούν τα 600.000.000 ευρώ –φαίνεται και μέσα από τον προϋπολογισμό- είναι πέρα απ’ αυτά που είχατε υπολογίσει. Άρα, μπορείτε. 
      Σχετικά με το «θέλετε», και αυτό το αμφισβητούμε. Γιατί;  Γιατί γι’ αυτούς που θέλετε, βρίσκετε και δίνετε. Για τους έχοντες και κατέχοντες είχατε τη δυνατότητα να χαρίσετε 1.000.000.000 ευρώ κατ’ έτος τα διανεμόμενα κέρδη. Προχθές χαρίσατε 100.000.000 με διάταξη στους μεγαλοδιαφημιζόμενους στην τηλεόραση, προκειμένου να εξυπηρετήσετε και μια σειρά υμετέρους, τη «γαλάζια» πλευρά, με αυξήσεις σε μισθούς, στα διοικητικά συμβούλια κ.λπ..
      Άρα, γι’ αυτούς που θέλετε έχετε. Για τους εργαζόμενους, τους συνταξιούχους, τους απόμαχους της Θράκης, της Μακεδονίας, της Θεσσαλίας, της Ηπείρου, της Αιτωλοακαρνανίας, γι’ αυτούς δεν έχετε. Για τους ανθρώπους που έχουν ακόμη επιλογή τους να ζουν σε αυτά τα απόμακρα χωριά ως απόμαχοι της ζωής, να δίνουν με την παρουσία τους ζωή σ’ αυτήν την ξεχασμένη επαρχία. Γι’ αυτούς δεν έχετε! Έχετε, όμως, για μια σειρά άλλους έχοντες και κατέχοντες! 
      Σας καταγγέλλουμε. Γιατί; Γιατί μέσα απ’ αυτήν τη μεγάλη αύξηση της τιμής των καυσίμων που όντως είναι –ας μην κρυβόμαστε- και διεθνές πρόβλημα δεν μπορέσατε να ελέγξετε την αγορά. Και έχουμε έξαρση της αισχροκέρδειας, έχουμε έξαρση της ακρίβειας, του λαθρεμπορίου. Ανεξέλεγκτη είναι και η κερδοσκοπία, αποδυναμώθηκαν οι μηχανισμοί, δεν είχαμε ουσιαστικούς και αποτελεσματικούς ελέγχους. 
      Έχουμε φτάσει στο σημείο να έχουμε σήμερα αυτήν την έξαρση και να είναι εις βάρος της πραγματικής οικονομίας, να είναι εις βάρος των εσόδων που έχει ανάγκη η χώρα για να ασκήσει κοινωνική πολιτική. Αν είναι υψηλές οι τιμές των καυσίμων, είναι και διεθνές θέμα. Όμως, η μη καταβολή του επιδόματος, η προστασία του αδύναμου πολίτη είναι ελληνικό πρόβλημα στο οποίο η Κυβέρνηση δεν μπορεί να δώσει λύση. Γιατί δεν έχει λύσεις η Κυβέρνηση της Νέας Δημοκρατίας. Δεν έχει πρόγραμμα. Είναι ανίκανη! 
      Μάλιστα, μετά τα τελευταία γεγονότα για τις υποκλοπές των τηλεφωνημάτων, αποδεικνύεται ότι η Κυβέρνηση της Νέας Δημοκρατίας δεν είναι μόνο ανίκανη αλλά και επικίνδυνη! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, λέγοντας το εξής: Η Κυβέρνηση της Νέας Δημοκρατίας δεν ενέπαιξε μόνο τους δικαιούχους του δικαιώματος του πετρελαίου θέρμανσης. Αθέτησε και όλες τις δεσμεύσεις απέναντι στους αγρότες και σχετικά με το πετρέλαιο ότι θα είναι φτηνό και σήμερα έχει διπλασιαστεί, ενώ είχε υποσχεθεί ότι θα μειωθεί το κόστος παραγωγής, ότι θα λάβει μέτρα για να βελτιώσει το εισόδημα των αγροτών, να εξασφαλίσει ένα ικανοποιητικό επίπεδο διαβίωσης. Βλέπουμε σήμερα ότι έχουμε μείωση 60%-70% στις εμπορικές αξίες, 20% μείωση του πραγματικού εισοδήματος των αγροτών. 
      Κύριε Δούκα, υποσχεθήκατε στο προεκλογικό σας πρόγραμμα και στις προγραμματικές σας δηλώσεις εδώ ότι θα επιδιώξετε στην Ευρωπαϊκή Ένωση να μειωθεί ο συντελεστής του Φ.Π.Α. από 18% σε 8% στα αγροτικά μηχανήματα. Και ερωτώ: Χθες που συζήτησε ο κ. Αλογοσκούφης στη Σύνοδο Κορυφής το θέμα μείωσης των συντελεστών Φ.Π.Α., γιατί δεν έβαλε το θέμα μείωσης του συντελεστή Φ.Π.Α. στα αγροτικά μηχανήματα και αντί να το μειώσετε από το 18% στο 8% το αυξήσατε από το 18% στο 19%; 
      Για όλες αυτές τις ανακολουθίες σας ήδη έχει εξαντλήσει ο λαός την υπομονή του!
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Κύριοι συνάδελφοι, επειδή είναι πολλοί εγγεγραμμένοι ομιλητές, παρακαλώ να μένετε στο όριο του χρόνου που προβλέπει ο Κανονισμός.
      Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, θέλω κατ’ αρχήν να πω ότι δεν είναι τα πάντα επικοινωνιακά τεχνάσματα και τρικ. Την ώρα που εδώ εμείς συζητάμε στη Βουλή, χιλιάδες οικογένειες σε όλη την Ελλάδα, και στο κέντρο και στην περιφέρεια, δεν μπορούν να τα βγάλουν πέρα.
      Και αντί να έρθετε, κύριε Υπουργέ, σήμερα στην Ολομέλεια της Βουλής και να απολογηθείτε μπροστά σε αυτούς τους ανθρώπους, προσπαθείτε να χρεώσετε άλλους, να χρεώσετε το «κακό» ΠΑ.ΣΟ.Κ., όπως μόνιμα κάνετε τα τελευταία δύο χρόνια, που το «κακό» ΠΑ.ΣΟ.Κ. είναι τουλάχιστον συνεπές με αυτά που έκανε και με αυτά που σήμερα αξιώνει.
      Κυρίες και κύριοι συνάδελφοι, η αξίωσή μας για άμεση καταβολή του επιδόματος θέρμανσης γίνεται σε μια ιδιαίτερα δύσκολη περίοδο για τις ασθενέστερες οικονομικά τάξεις και τις ευπαθείς ομάδες, σε μια περίοδο που τα εισοδήματα των ασθενέστερων τάξεων πλήττονται από μια εισοδηματική πολιτική, που όχι μόνο δεν περιέχει αυξήσεις, αλλά μειώσεις.
      Η αύξηση του 3%, που με φαξ δώσατε –γιατί δεν είχατε την τόλμη να την εξαγγείλετε ενώπιος ενωπίω- στο βασικό μισθό, δεν είναι 3%, γιατί δεν είναι στο σύνολο των αποδοχών, αλλά είναι τελικά 2% στο σύνολο των αποδοχών. Αυτή η αύξηση, με τον πληθωρισμό να προβλέπεται στο 3,2% με βάση τα δικά σας επίσημα στοιχεία –και θα ξεπεράσει βέβαια το 3,5%- ισοδυναμεί με μείωση. Οι δε αυξήσεις στις συντάξεις του Ο.Γ.Α. και του Ε.Κ.Α.Σ. δεν είναι απλώς ψίχουλα, όπως λέγατε για τις αυξήσεις των 32 ευρώ, που έδινε τότε το ΠΑ.ΣΟ.Κ., αλλά θα έλεγα ότι είναι αόρατες δια γυμνού οφθαλμού.
      Την ίδια στιγμή οι ασθενέστερες οικονομικά τάξεις πλήττονται από την ακρίβεια και την κερδοσκοπία, πλήττονται από τους έμμεσους φόρους, που έχουν υπερδιπλασιαστεί το τελευταίο χρονικό διάστημα. Η υπερχρέωση, από την άλλη πλευρά, των νοικοκυριών στις τράπεζες αποτελεί πραγματικό βρόγχο στο λαιμό τους και υποθηκεύει, κυριολεκτικά, το μέλλον τους.
      Και σα να μην έφταναν όλα αυτά, έχουμε το τελευταίο χρονικό διάστημα μια ανεξέλεγκτη πορεία καυσίμων και μια κυβέρνηση, την Κυβέρνησή σας, να παρακολουθεί ατάραχη, αλλά και ασυγκίνητη τις εξελίξεις στην αγορά. Είναι τυχαίο ότι οι κερδοσκόποι, εκμεταλλευόμενοι την πρόσφατη κακοκαιρία που πάγωσε και βραχυκύκλωσε όλη τη χώρα, έφτασαν το πετρέλαιο θέρμανσης στα 70 λεπτά το λίτρο;
      Όταν το πετρέλαιο είχε 32 δολάρια το βαρέλι, κυρίες και κύριοι συνάδελφοι, το ΠΑ.ΣΟ.Κ. έδωσε στις ασθενέστερες οικονομικά τάξεις το επίδομα θέρμανσης. Σήμερα, που οι τιμές στην εγχώρια αγορά οδηγούν τα νοικοκυριά σε αυξήσεις πάνω από 40%, εσείς το αρνείστε. Θα πρέπει, κύριοι της Κυβέρνησης, να είναι κανείς ηθελημένα τυφλός και κοινωνικά αναίσθητος, για να μη βλέπει την αναγκαιότητα της καταβολής του, όταν πολλές κυβερνήσεις κρατών-μελών της Ευρωπαϊκής Ένωσης, με πολύ υψηλότερα εισοδήματα και βιοτικό επίπεδο απ’ ό,τι η χώρα μας, βρήκαν τον τρόπο να δώσουν αυτήν την οικονομική ενίσχυση.
      Τα ποσά που προτείνουμε, ποσά που κυμαίνονται από 180 μέχρι 300 ευρώ, είναι επιτακτικά αναγκαία για να καλυφθεί ένα μέρος, όχι το σύνολο του τεράστιου οικονομικού προβλήματος που αντιμετωπίζουν σήμερα οι ασθενέστερες τάξεις. Η επιμονή, βέβαια, και η άρνησή σας να υιοθετήσετε αυτήν την πρόταση παραπέμπει σε κοινωνική αναλγησία και όχι σε έλλειψη πόρων.
      Γιατί ήδη με βάση τα δικά σας στοιχεία, από την αύξηση του Φ.Π.Α. από 18% σε 19% στα καύσιμα, αλλά και από την επιβολή του ειδικού τέλους κατά 1% επί της τιμής του καυσίμου μετά τη διύλιση, τα έσοδα που θα εισπράξει ο κρατικός προϋπολογισμός θα ξεπεράσουν τα 700.000.000 ευρώ. Τα μισά απ’ αυτά αν διαθέτατε, θα μπορούσατε να δώσετε διπλάσιο επίδομα θέρμανσης από αυτό που έδωσε το ΠΑ.ΣΟ.Κ..
      Δεν θέλετε όμως να διαθέσετε όλα αυτά; Υπάρχουν τα αυξημένα έσοδα, τα οποία εισπράξατε, αυξημένα κατά 240.000.000 ευρώ, από τις αθρόες μεταβιβάσεις ακινήτων, που προκαλέσατε μόνο τους τελευταίους δύο μήνες στο τέλος του 2005, με αποτέλεσμα το γνωστό αμόκ που προκαλέσατε με την πολιτική σας στην κτηματαγορά. Ούτε τα έσοδα αυτά σας φτάνουν; Χρησιμοποιήστε τότε τα πρόσθετα έσοδα, τα οποία μόλις προχθές επιβάλατε με νόμο, των 450.000.000 ευρώ, που πήρατε για το 2006 σε βάρος των εσόδων του 2007, με την αύξηση της προκαταβολής φόρου στις επιχειρήσεις.
      Μα, αν πραγματικά τα έχετε –και τα έχετε- όλα αυτά, είναι τουλάχιστον πολιτική κακοήθεια και κοινωνικά ανεύθυνη η επιλογή σας να αφήσετε στην τύχη τους τους συμπολίτες μας, τους οικονομικά ασθενέστερους συμπολίτες μας, ακόμη κι εκείνους της περιφέρειας και των ορεινών περιοχών, τους χαμηλόμισθούς, τους συνταξιούχους του Ο.Γ.Α. και του Ε.Κ.Α.Σ.. Και σας προείπα –και το γνωρίζετε- αυτό δεν το αισθάνεστε, διότι, δυστυχώς, κανένας από εσάς δεν βρέθηκε σ’ αυτήν την κατάσταση, προκειμένου να τους καταλάβει.
      Εάν τέτοιες είναι οι επιλογές σας, αν αυτό είναι το κοινωνικό πρόσωπο της Κυβέρνησής σας, είστε, κύριοι της Κυβέρνησης, ανεπανόρθωτα εκτεθειμένοι απέναντι στους ψηφοφόρους σας και απέναντι στη συνείδηση ολόκληρου του ελληνικού λαού.
      Εμείς σας καλούμε, έστω την ύστατη αυτή στιγμή, να δείξετε τη στοιχειώδη κοινωνική υπευθυνότητα και ευαισθησία, που απαιτεί το συγκεκριμένο θέμα, υπερψηφίζοντας την πρόταση του ΠΑ.ΣΟ.Κ., μια πρόταση η οποία είναι συνεπέστατη με αυτά που κάναμε και αυτά που ζητάμε αυτήν τη στιγμή. Γιατί εσείς τότε ζητούσατε διπλασιασμό, όπως πάρα πολύ σωστά σας είπε ο Πρόεδρος του ΠΑ.ΣΟ.Κ.. Σε διαφορετική περίπτωση, σας παραδίδουμε και θα σας παραδώσουμε για ακόμη μια φορά στην κρίση του ελληνικού λαού.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουσελά.
      Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, νομίζω ότι την ποιότητα της δημοκρατίας την καθορίζει η συμπεριφορά, κυρίως, της Κυβέρνησης και θα έλεγα μάλιστα του Πρωθυπουργού. Η αυριανή απουσία του κυρίου Πρωθυπουργού, όπως μάθαμε, στις αγωνιώδεις ερωτήσεις Βουλευτών του ΠΑ.ΣΟ.Κ. και του Συνασπισμού δείχνει ακριβώς αυτό που θέλω να πω. Αλλά και η απουσία του κ. Αλογοσκούφη, κύριε Υφυπουργέ, είναι κόλαφος. Ήταν εδώ στην αρχή της σημερινής ημέρας, για να απαντήσει στις επίκαιρες ερωτήσεις, αλλά απουσιάζει την ώρα που συζητείται η πρόταση νόμου, που έφεραν εξήντα περίπου Βουλευτές του ΠΑΣΟΚ.
      ΝΙΚΟΛΑΟΣ ΛΕΓΚΑΣ: Δύο Υφυπουργοί είναι εδώ.
      ΓΕΩΡΓΙΟΣ ΛΙΑΝΗΣ: Και ξέρατε ότι θα είναι παρών ο Πρόεδρος του ΠΑΣΟΚ Γιώργος Παπανδρέου στην πρώτη του εμφάνιση στο ελληνικό Κοινοβούλιο ως Πρόεδρος της Σοσιαλιστικής Διεθνούς. Αυτό δεν είναι μια έκπτωση στο πώς αντιλαμβανόμαστε τη σημασία των θεσμών;
      Κυρίες και κύριοι συνάδελφοι, έχω την τιμή να υπηρετώ στο ελληνικό Κοινοβούλιο επί δεκαεπτά ολόκληρα χρόνια τον ακριτικό Νομό της Φλώρινας, το νομό με τις χαμηλότερες θερμοκρασίες στη χώρα, συχνά –και όχι κατ’ ευφημισμόν- πολικές θερμοκρασίες, το νομό όπου ο χειμώνας είναι παρατεταμένος και διαρκεί πλέον των έξι μηνών.
      Αυτό που συμβαίνει φέτος με δυο λόγια είναι κάτι που δεν συνέβη ποτέ τα τελευταία χρόνια. Οι κτηνοτρόφοι του νομού μας, οι αγρότες του νομού μας, οι χαμηλόμισθοι και οι συνταξιούχοι, οι μικροεπαγγελματίες στην αγορά της Φλώρινας και του Αμυνταίου, τα μικρομάγαζα στα χωριά έχουν φτάσει στα όρια της απόγνωσης.
      Όπως θα σας εξηγήσω με αριθμούς, αλλά και με επιχειρήματα, μια μέση οικογένεια στη Φλώρινα μόνο το φετινό χειμώνα καλείται να πληρώσει, κύριοι Υφυπουργοί, 1.000 ευρώ περισσότερα για το πετρέλαιο θέρμανσης απ’ όσο πλήρωνε τα προηγούμενα χρόνια. Χίλια ευρώ περισσότερα! Είναι απλό, αλλά είναι απάνθρωπο.
      Όλοι αυτοί οι άνθρωποι, όλες αυτές οι οικογένειες στη Σιταριά, στις εσχατιές της Πρέσπας, στα βουνά, στο Βίτσι, στις υπόρειες του Καϊμακτσαλάν, αλλά και στον κάμπο της Φλώρινας και του Αμυνταίου -όπου εκεί, κυρίως, έχουμε τις πολικές θερμοκρασίες- πενήντα πέντε χιλιάδες ψυχές και άλλες είκοσι παρόμοιες περιοχές στη χώρα έχουν ένα τραγικό ερώτημα:  πώς με τα 500 ευρώ περίπου το μήνα, που είναι ο μέσος όρος των μισθών ή των συντάξεων, θα τα βγάλουν πέρα, όταν μόνο για το πετρέλαιο θέλουν, σε σχέση με την προηγούμενη χρονιά, 1000 ευρώ περισσότερα; Πώς για δύο μήνες αυτοί οι άνθρωποι δεν θα τρώνε τίποτα, δεν θα ξοδεύουν τίποτα, δεν θα αγοράζουν τίποτα και πώς η ζωή θα συνεχιστεί, αφού έχουν φθάσει στο κόκκινο, αφού ούτε με πιστώσεις πλέον δεν μπορούν να αγοράσουν; 
      Κυρίες και κύριοι συνάδελφοι, κύριε Υφυπουργέ, οι κάτοικοι της ακριτικής Φλώρινας ασχολούνται, κυρίως, με τη γεωργία και την κτηνοτροφία. Τα ξέρετε. Τα ποσοστά ανεργίας στο νομό μας είναι τραγικά. Τίποτα δεν κάνατε προς αυτόν τον τομέα, παρά μόνο να μας ταπεινώνετε με προσλήψεις που δεν έγιναν ακόμα και είναι μια απειλή και ακούνε στο όνομα «Αγροφύλακες». Άκουσον, άκουσον, 2006, εφεύρεση Αγροφύλακες! Και ένα τμήμα –ΕΦ.Υ.Ε.Σ. λέγεται- ΕΦ.Υ.Ω.Ν. οπλιτών ετήσιας απασχόλησης με δίμηνη και τρίμηνη σύμβαση, άκρως ταπεινωτικό, στο οποίο σας δόθηκε απάντηση από την υψηλόφρονη Φλώρινα, όπου προκηρύξατε διαγωνισμό για εβδομήντα πέντε προσλήψεις ΕΦ.Υ.Ω.Ν. οπλιτών και οι άνθρωποι που προσήλθαν για το διαγωνισμό ήταν λιγότεροι από εβδομήντα πέντε! Και τον αναβάλατε και δώσατε δίμηνη παράταση! Αυτό δεν έχει ξαναγίνει στην Ελλάδα, τέτοια υποτίμηση της νοημοσύνης των κατοίκων. 
      Σας έλεγα ότι με ανεργία 18% η δυτική Μακεδονία είναι πρώτη στην Ευρωπαϊκή Ένωση και η Φλώρινα είναι πρώτη στη δυτική Μακεδονία. Πριν μια εβδομάδα επισκέφθηκε το νομό μας ο Πρόεδρος του ΠΑ.ΣΟ.Κ. Γιώργος Παπανδρέου και είδε κατάφατσα και έζησε τις χαμηλές θερμοκρασίες που στη Σιταριά όπου μίλησε έφθαναν το -14 και το -16, που έχουν φθάσει το φετινό χειμώνα συχνά το -25, το -24, το -20. Οι κτηνοτρόφοι μας έχουν τα κοπάδια τους κλεισμένα στους στάβλους, τα ταΐζουν με ζωοτροφές που στοιχίζουν ακριβά, παγώνουν τα σπαρτά, παγώνουν τα νερά και τα ζώα μας πλέον ποτίζονται με πάρα πολύ δύσκολο τρόπο. Οι εργάτες μας μπαίνουν στο ταμείο ανεργίας για παρατεταμένο χρόνο. Ένα μεγάλο μέρος των εργατών μας, των ανέργων, της περιοχής Αμυνταίου δεν περιλαμβάνεται στους στατιστικούς πίνακες. Μιλάμε ότι στα δύο χρόνια που κυβερνάει η Νέα Δημοκρατία είχαμε δύο χιλιάδες περισσότερους ανέργους στη Φλώρινα!! Είναι εξοντωτικό ποσοστό. Κοντεύει να καταντήσει η περιοχή μας η Κολχίδα της ανεργίας, η πόλη της απόγνωσης και ο νομός μας, ο νομός των απεγνωσμένων. 
      Θα σας δώσω ένα παράδειγμα του τι, ακριβώς, συμβαίνει. Για μία ώρα λειτουργίας του καυστήρα η Φλώρινα χρειάζεται 2,1 λίτρα πετρελαίου, ενώ η Αθήνα 1,3 λίτρα πετρελαίου. Αυτός ο υπολογισμός είναι για τα μονωμένα σπίτια. Στο μάκρος όλης της χειμερινής περιόδου ένας καυστήρας στη Φλώρινα λειτουργεί χίλιες τετρακόσιες περίπου ώρες, ενώ ένας καυστήρας στην Αθήνα μόλις πεντακόσιες ώρες. Έτσι, τα λίτρα πετρελαίου που χρειάζεται η περιοχή μας φθάνουν τις τρεις χιλιάδες, ενώ τα λίτρα πετρελαίου για έναν Αθηναίο δεν ξεπερνούν τα 600! Μιλάμε  για τέτοιες απίστευτες διαφορές, στις οποίες εμφανίζεστε αδιάφοροι, απαθείς, ανάλγητοι. Αυτή λοιπόν είναι η κυβέρνηση της «ταπεινότητας» και της «σεμνότητας», της ανθρωπιάς; Αυτή είναι η Κυβέρνηση της περιφέρειας, αυτή η υποκριτική Κυβέρνηση που δεν έχει πατήσει ποτέ το πόδι της στα σύνορα και που θέλει να μαζέψει κοντά στο 1, 5 δισ. ευρώ για να περιορίσει τη μαύρη τρύπα στον προϋπολογισμό της ουσιαστικά, μόνο από τα θέματα της φορολογίας και αρνείται να δώσει το επίδομα θέρμανσης; Δεν τη νοιάζει εάν παγώνουν τα παιδιά στα σχολεία, αν ψοφάνε τα ζώα στους στάβλους, εάν οι άνθρωποι στα σπίτια ζουν, όπως την εποχή των σπηλαίων; Πού είναι το τίμιο σύστημα επιστροφής της διαφοράς ειδικού φόρου κατανάλωσης σε χωριά και αγρότες που  το εξήγγειλε ο Υπουργός Ανάπτυξης από τον περασμένο Ιούλιο; Να υποκλέπτετε το εισόδημα του κοσμάκη και να το παρουσιάζετε ως μεταρρύθμιση, είναι ο ακριβής ορισμός της εξαπάτησης, κύριοι συνάδελφοι. Εκεί φθάσαμε. Αντί των καθαρών λύσεων,  μουρμουρητά, ψελλίσματα, υποσχέσεις και αναβολές. 
      Μέσα, λοιπόν, σε  αυτό το κλίμα μιας καμένης και παγωμένης γης έρχονται και τα «ξαδελφάκια» σας από τον Σ.Ε.Β. και προτείνουν –ακούστε το και αυτό- για να αντιμετωπίσουν την ανεργία στις ακριτικές περιοχές πάγωμα των μισθών για δύο χρόνια. Θα την χαρακτήριζα, αν δεν ήταν βαρύς ο όρος, ανθελληνική πολιτική. Ο Σ.Ε.Β. ήξερε πάντα να αναζητάει τους «ιδανικούς αυτόχειρες» σε όλη την επικράτεια, αλλά καμιά φορά οι αυτόχειρες βρίσκονται εκεί που δεν τους περιμένει κανείς, ακόμα και στο λογισμικό ενός κομπιούτερ και τότε τινάζουν το σύστημα στον αέρα, τινάζουν την Κυβέρνηση στον αέρα, τινάζουν τη χώρα στον αέρα και η Κυβέρνηση μετέωρη ίπταται στο κενό και μόνο παρατηρεί και εξακολουθεί να οδεύει φορώντας διάφορες προσωπίδες προς το τριώδιο, κάθε μέρα και άλλα πρόσωπα. 
      Για όλα αυτά θεωρώ ότι δεν είναι αντίδοτο ο επερχόμενος ανασχηματισμός, η υψικάμινος που τάχατε θα θερμάνει τις ψυχές των Ελλήνων, λες και δεν υπάρχει κάτι  που δεν έχει ανασχηματίσει η Κυβέρνηση, που έχει καταφέρει να μεταλλάξει τον «ιό» της δυσπιστίας από την κινητή τηλεφωνία σε έναν «ιό» που πλήττει την ασφάλεια των Ελλήνων και το φιλότιμό τους, τις οίδε με ποιες βαρύτατες επιπτώσεις. 
      Άκουσα, κύριοι συνάδελφοι, και το εξής καταπληκτικό –λυπάμαι που το λέω- από ένα ιστορικό κόμμα. Μη δίνετε το επίδομα θέρμανσης γιατί θα πλουτίσει ο Λάτσης και ο Βαρδινογιάννης. Απίστευτο! Τι πολιτική υποκρισία, τι ταρτουφισμός, τι στρουθοκαμηλισμός εν τέλει! Να μην πάρουν οι χώρες, ας πούμε, φυσικό αέριο, γιατί θα πλουτίσει η Ρωσία. Θα τρίζουν τα κόκαλα του Μάρξ και του Λένιν, όπως καταλαβαίνετε. 
      Κύριε Υπουργέ, εσείς της  Νέας Δημοκρατίας κόπτεστε  ότι φροντίζετε την περιφέρεια πάνω από όλα. Αυτός είναι ο καημός σας. Η περιφέρεια, καλείστε, λοιπόν, να τιμήσετε την περιφέρεια και τα σύνορα. Τα παγωμένα σύνορα. Δεν πρέπει να τα θερμαίνετε με κούφια λόγια, αλλά με έμπρακτη και ζεστή απόδειξη του ενδιαφέροντός σας, γιατί τα «σύνορα  -όπως είχε πει η αείμνηστη Μελίνα Μερκούρη- δεν είναι ποινή, τα σύνορα είναι τιμή» Αποδείξτε το. Η ρεαλιστική πρόταση νόμου του ΠΑ.ΣΟ.Κ. είναι η ιδανική για σας ευκαιρία. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κ. Λιάνη. 
      Ο κ. Μωραϊτης έχει το λόγο.
      ΘΑΝΟΣ ΜΩΡΑΙΤΗΣ: Κυρίες και κύριοι συνάδελφοι,  θέλω να ρωτήσω πραγματικά τον κύριο Υπουργό εάν έχει αναρωτηθεί γιατί σήμερα πέραν δύο ή τριών συναδέλφων της Νέας Δημοκρατίας το «όχι» της κυβέρνησης απέναντι στην πρόταση του ΠΑ.ΣΟ.Κ. δεν στηρίχθηκε από την Κοινοβουλευτική σας Ομάδα. Και δεν στηρίχθηκε αυτό το «όχι» απέναντι στην πρόταση νόμου του ΠΑ.ΣΟ.Κ. γιατί πιστεύω και εκτιμώ ότι οι βουλευτές σας έχουν μια πραγματική εικόνα σήμερα της περιφέρειας, αλλά το βάζουν στα πόδια μέσα στο Κοινοβούλιο, γιατί δεν μπορούν αυτά που θα πουν μέσα σε αυτήν την Αίθουσα, στηρίζοντας τη δική σας πρόταση, να βγουν προς τα έξω. Μέσα στις δύο τοποθετήσεις της παράταξής σας ακούσαμε από έναν συνάδελφο ότι δεν περίμενε το ΠΑ.ΣΟ.Κ. να καταθέσει πρόταση για το επίδομα θέρμανσης. Αν είναι δυνατόν! Η παράταξη η οποία τα τελευταία είκοσι χρόνια είχε αποδείξει σε αυτήν τη χώρα με ποιόν είναι, ποιον στηρίζει και με ποιον πάει, η παράταξη η οποία μέσα σε μια πολύ δύσκολη συγκυρία έδωσε το επίδομα θέρμανσης το 2001, να μπαίνουν τέτοια ερωτήματα για μας από συναδέλφους μέσα σε αυτή την Αίθουσα. 
      Γνωρίζετε καλά, κύριε Υπουργέ, ότι εδώ και τρεις μήνες δεν έχουμε σταματήσει να ζητάμε το επίδομα θέρμανσης. Και δεν πρόκειται  για αίτημα, πρόκειται για μία έκκληση απέναντι σε μία πραγματικότητα, σε μία δύσκολη οικονομική κατάσταση που σήμερα βιώνουν όλες οι Ελληνίδες και όλοι οι Έλληνες. Δεν μπορεί να μην ξέρετε ότι ειδικά η περιφέρεια βιώνει τον πιο δύσκολο χειμώνα της. Και δεν αναφέρομαι βέβαια στις άσχημες καιρικές συνθήκες -γιατί δεν έχει νόημα να μπούμε σε μια κουβέντα ποιος χειμώνας ήταν βαρύτερος, επί  Νέας Δημοκρατίας ή επί ΠΑ.ΣΟ.Κ- αναφέρομαι σε ένα δύσκολο χειμώνα με τη δραματική μείωση του εισοδήματος, με την ακρίβεια να μαχαιρώνει την καθημερινότητα των νοικοκυριών, με την έξαρση της ανεργίας και τα απανωτά λουκέτα στις επιχειρήσεις και βεβαίως με την τρελή κούρσα του πετρελαίου, αλλά και τα κερδοσκοπικά φαινόμενα, τα οποία βεβαίως έχετε αποτύχει να ελέγξετε.
      Ο κ. Καραμανλής σε μία επίδειξη πολιτικής μαγκιάς για κάποιους, αρνήθηκε στη γνωστή του συνέντευξη στη Δ.Ε.Θ. το επίδομα θέρμανσης σε χιλιάδες χαμηλοσυνταξιούχους, ανέργους και ευπαθείς ομάδες. 
      Βεβαίως την ίδια πολιτική πυγμή και μαγκιά δεν έδειξε σε άλλες ισχυρά οικονομικά και κοινωνικά ομάδες, όπως είναι οι Τράπεζες, τα πολυκαταστήματα, ο Σ.Ε.Β.. Γιατί; Γιατί αυτή είναι η πολιτική ηθική σας, αυτή είναι η στιβαρή πολιτική των μεταρρυθμίσεων της σημερινής Κυβέρνησης, μεταρρυθμίσεις a la carte και πυγμή όπου σας παίρνει. 
      Το θέμα, όμως, κύριε Υπουργέ, αυτή τη στιγμή είναι ότι λειτουργεί δυστυχώς για εσάς και η σύγκριση. Οι πολίτες γνωρίζουν πάρα πολύ καλά κάτω από ποιες οικονομικές συνθήκες το ΠΑ.ΣΟ.Κ. έδωσε το 2001 το επίδομα θέρμανσης, όταν το πετρέλαιο βρισκόταν στα 32 δολάρια το βαρέλι. Τότε πάνω από δύο εκατομμύρια Έλληνες πήραν αυτό το επίδομα. 
      Η αναλγησία αυτής της Κυβέρνησης, η αρνητικότητα, ακόμα και η ειρωνεία με την οποία αντιμετωπίζει το θέμα της χορήγησης του επιδόματος θέρμανσης είναι πρωτοφανής. Η Μαρία Αντουανέτα, κύριοι συνάδελφοι, όταν της έλεγαν ότι ο λαός πεινάει, απαντούσε: «Δώστε παντεσπάνι». 
      Όταν σε εσάς λένε κάτι το ανάλογο, ότι είναι δύσκολη η κατάσταση, αυτό που λέτε -γιατί αυτή είναι η στρατηγική σας και η πολιτική σας- είναι: «Δώστε επικοινωνιακά σόου». Να κάνουμε επικοινωνιακά τρικ με συνεντεύξεις του τύπου των τριών Υπουργών χθες, πέντε αύριο. Δεν ξέρει κανείς. Η άρνησή σας, όμως, και η στάση σας είναι προκλητικά αδιάφορη.  
      Ο πιο δύσκολος χειμώνας συναντά σήμερα την πιο ανάλγητη Κυβέρνηση. Άλλωστε, πρέπει να πούμε και κάποιες αλήθειες, οι οποίες ακούστηκαν σε αυτήν την Αίθουσα, ότι το ελληνικό κράτος οφείλει σήμερα στον Έλληνα φορολογούμενο από τον οποίο εισέπραξε τεράστια ποσά, τα οποία δεν είχαν καν προϋπολογιστεί, από την είσπραξη του Φ.Π.Α., λόγω αυτής της απροσδόκητης εξέλιξης της τιμής του πετρελαίου. Βέβαια, δεν είναι μόνο αυτά, μια και τα Ελληνικά Διυλιστήρια -το γνωρίζουμε όλοι πάρα πολύ καλά- αυτό το διάστημα είχαν υπερκέρδη. Και βέβαια, σε αυτά τα Διυλιστήρια μέτοχος είναι το ελληνικό δημόσιο. 
      Η σημερινή πρόταση του ΠΑ.ΣΟ.Κ. πιστεύουμε ότι είναι απόλυτα κοινωνικά ισορροπημένη και δίκαιη. Προτείνουμε να χορηγηθεί το επίδομα θέρμανσης στους συνταξιούχους του Ο.Γ.Α., στους δικαιούχους του Ε.Κ.Α.Σ., στους μακροχρόνια ανέργους και σε αυτούς που έχουν σήμερα χαμηλά εισοδήματα και βλέπουν μια σκληρή πολιτική απέναντί τους, βλέπουν μια ανάλγητη πολιτική που δεν τους αφήνει όρια, όχι μόνο να παλέψουν, αλλά να είναι έστω και λίγο αισιόδοξοι.
      Δυστυχώς, όμως, δεν έχετε αντιληφθεί ποια είναι η πραγματικότητα. Δεν έχετε αντιληφθεί ποια είναι η πραγματικότητα, γιατί είναι έξω από την ιδεολογική σας ταυτότητα, δηλαδή ότι η προστασία των ευπαθών κοινωνικών ομάδων είναι απόλυτη προτεραιότητα. 
      Αυτό είναι κάτι που το καταλαβαίνει πλέον, το συνειδητοποιεί καθημερινά ο κάθε Έλληνας πολίτης. Μετά τις μεγαλοστομίες, μετά τη μεγάλη προσπάθεια που θα κάνατε για τους χαμηλοσυνταξιούχους, τους ανθρώπους της εργασίας, τους αγρότες, όλοι βιώνουν σήμερα ποια είναι η πραγματικότητα και πού αυτή η Κυβέρνηση οδηγεί τα πράγματα. 
      Δεν μπορώ όμως, πριν κλείσω, αγαπητοί συνάδελφοι, να μην πω δυο λόγια μόνο και για την περιρρέουσα ατμόσφαιρα, η οποία αυτές τις μέρες παραμένει και είναι πολύ ασφυκτική. Όσα ζούμε, κυρίες και κύριοι συνάδελφοι, τις τελευταίες μέρες θα μπορούσαν να αποτελούν τουλάχιστον –αυτήν την αίσθηση είχαν όλοι στην αρχή- σενάριο κατασκοπευτικού θρίλερ. 
      Με όσα ακολούθησαν και μετά τα όσα πληροφορούμαστε καθημερινά σε σχέση με τη στάση της Κυβέρνησης, δυστυχώς αυτό το θρίλερ μετατρέπεται σε κωμωδία και μάλιστα ελληνική ταινία του 1960. Ο «Ηλίας του 16ου» προσπαθεί σήμερα να τη γλιτώσει με ψέματα και περισσό θράσος. 
      Το θέμα είναι ότι η υπόθεση των υποκλοπών αποτελεί απλά την εντυπωσιακή κορωνίδα του τραγέλαφου που επικρατεί στην Κυβέρνηση. Το κόμμα που είχε αναγάγει την ασφάλεια με Α κεφαλαίο σε μείζονα προεκλογική της υπόσχεση, καταρρέει σήμερα σε ζωντανή εθνική και διεθνή, όμως, μετάδοση. 
      Μας είχατε πει ότι θα ενισχύσετε την ασφάλεια του πολίτη… 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αυτό δεν αναφέρεται στο νομοσχέδιο. 
      ΘΑΝΟΣ ΜΩΡΑΪΤΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης):  Τελειώστε, σας παρακαλώ. 
      Δεν θα μιλήσουμε τώρα γενικά περί ασφαλείας. 
      ΘΑΝΟΣ ΜΩΡΑΪΤΗΣ: Τελειώνω, κύριε Πρόεδρε, απλά πιστεύω ότι όλα αυτά έχουν σχέση μεταξύ τους. Γιατί αυτό το οποίο βιώνει σήμερα ο Έλληνας πολίτης είναι μια τραγική και αρνητική κατάσταση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω, λοιπόν, να πω ότι θέλατε να ενισχύσετε την ασφάλεια του Έλληνα πολίτη. Ποια είναι, όμως, η πραγματικότητα σήμερα; Κακοποιοί κάνουν σήμερα βόλτες με στρατιωτικά Χάμερ, άλλοι κόβουν ανενόχλητοι βόλτες στα δικαστήρια...
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μωραΐτη. 
      ΘΑΝΟΣ ΜΩΡΑΪΤΗΣ: ...άλλοι παίζουν με τα ούζι στο κέντρο της Αθήνας. Ενώ οι ισοβίτες...
      ΠΡΟΕΔΡΕΥΩΝ (Σωτήρης Χατζηγάκης): Είστε εκτός θέματος, κύριε Μωραΐτη. Είναι η δεύτερη παρατήρηση που σας κάνω. 
      ΘΑΝΟΣ ΜΩΡΑΪΤΗΣ: ...τον καφέ τους στις πλατείες.
      ΠΡΟΕΔΡΕΥΩΝ (Σωτήρης Χατζηγάκης): Να μην γράφεται τίποτα στα Πρακτικά. 
      Ο κ. Κουτσούκος έχει το λόγο. 
      ΘΑΝΟΣ ΜΩΡΑΪΤΗΣ: ...
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ να είμαστε στο θέμα. Χρειάζεται να υπάρχει ένα μέτρο μέσα σε αυτήν την Αίθουσα. 
      ΡΟΔΟΥΛΑ ΖΗΣΗ: Κύριε Πρόεδρε, γιατί μας φιμώνετε; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Ζήση. Εσείς ξέρετε. Μιλάμε για πετρέλαια και φτάσαμε στην ασφάλεια. Έχει καμία σχέση το ένα με το άλλο; 
      ΡΟΔΟΥΛΑ ΖΗΣΗ: Η ασφάλεια… 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Όλοι είμαστε νοήμονες και καταλαβαίνουμε. Να κάνουμε τα στραβά μάτια για μια αποστροφή, όχι όμως ο μισός λόγος να αναφέρεται στην ασφάλεια.
      ΘΑΝΟΣ ΜΩΡΑΪΤΗΣ: Ο κύριος Υπουργός δεν μας μιλούσε για το πετρέλαιο, αλλά για όλα τα άλλα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κουτσούκο, έχετε το λόγο. 
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ πολύ. 
      Κύριε Πρόεδρε, μιλάμε για το αίσθημα ανασφάλειας που νιώθει ο Έλληνας πολίτης. Μιλάμε για τους συνταξιούχους του Ο.Γ.Α.. Συγκεκριμένα σήμερα με την πρόταση νόμου που έχουμε καταθέσει, μιλάμε για τους συνταξιούχους που παίρνουν το Ε.Κ.Α.Σ., δηλαδή τους χαμηλοσυνταξιούχους, όπως επίσης και για τους μακροχρόνια άνεργους. 
      Μιλάμε δηλαδή για τρεις συγκεκριμένες κοινωνικές ομάδες που, λόγω των συνθηκών, είναι σήμερα ιδιαίτερα ανασφαλείς και αντιμετωπίζουν τα μεγαλύτερα προβλήματα. Έχουν, δηλαδή, τη μεγαλύτερη ανάγκη η Κυβέρνηση, η κάθε κυβέρνηση και η πολιτεία γενικά να στοχεύσει σε συγκεκριμένα μέτρα που θα τους ανακουφίσουν. 
      Γι’ αυτούς τους ανθρώπους θέλω να σας θυμίσω ότι έχει εκφράσει επανειλημμένα τη συμπάθειά του ο Πρωθυπουργός της χώρας, ο κ. Καραμανλής. Έφτασε μάλιστα να ρωτάει δημοσίως αν ένας συνταξιούχος μπορεί να ζήσει με 400 ευρώ. Αυτά έλεγε ως Αρχηγός της Αξιωματικής Αντιπολίτευσης, απευθυνόμενος στο ΠΑ.ΣΟ.Κ..
      Κύριε Μπέζα, εσείς που εκπροσωπείτε εδώ τώρα την Κυβέρνηση, μήπως ξέρετε πόσο είναι το εισόδημα των συγκεκριμένων ανθρώπων, για τους οποίους μιλάμε και για τους οποίους η πρότασή μας είναι να δώσουμε αυτή τη μικρή ενίσχυση, το επίδομα θέρμανσης; Είναι τα μισά περίπου. 
      Γι’ αυτούς ακριβώς τους ανθρώπους, για τους οποίους εμείς προτείνουμε αυτή την ενίσχυση από 180 ευρώ έως 300 ευρώ -όχι για να τους λύσουμε το πρόβλημα, όχι για να τους κάνουμε πλούσιους, αλλά για να ανάψει μια φλόγα που θα σπάσει το πολικό ψύχος που επικρατεί και θα ζεστάνει λίγο τις καρδιές τους- εσείς έρχεστε με ένα ολόκληρο πολιτικό οπλοστάσιο να πείτε γιατί λέτε όχι. 
      Ξεκινάτε από το τι σας παρέδωσε το ΠΑ.ΣΟ.Κ., αυτή τη χιλιομασημένη καραμέλα, που επαναλαμβάνει και ο κ. Δούκας. Του είπα να μας μοιράσει τον κατάλογο αυτό και να λέει: «Κύριοι συνάδελφοι, είναι ακριβώς όπως στα χαρτιά που σας έχω μοιράσει». Έτσι, δεν θα τα ξαναλέει και ούτε θα «τρώει» είκοσι πέντε λεπτά πάνω στο Βήμα. 
      Αφού τελειώνει αυτό τα παραμύθι της οικονομίας που είχε καταρρεύσει, όπως και των ελλειμμάτων που σας παρέδωσε το ΠΑ.ΣΟ.Κ. -γιατί στη συγκεκριμένη συγκυρία η οικονομία πάει από το κακό στο χειρότερο, λόγω των δικών σας λαθών και παραλείψεων- επιστρατεύετε τώρα άλλη θεωρία, ότι το ΠΑ.ΣΟ.Κ. σας υπονομεύει. 
      Αυτή τη θεωρία είδαμε να ξεκινάει σήμερα το πρωί από την επιτροπή και να κάνει το γύρο των Μέσων Μαζικής Ενημέρωσης, λες και το ΠΑ.ΣΟ.Κ. δεν είναι κόμμα που έχει στελέχη, που θα πάρει πρωτοβουλίες, που θα μάθει την αλήθεια και θα αποκαλύψει τις αδυναμίες σας. 
      Πρέπει να δούμε εάν η στάση σας είναι ειλικρινής. Γιατί ήρθατε εδώ, με τους λίγους συναδέλφους –δύο μέτρησα, ο ένας μάλιστα από υποχρέωση- που ανέλαβαν να υπερασπίσουν την Κυβέρνηση, να μας πείτε ότι θα θέλατε να δώσετε το επίδομα θέρμανσης και ότι είστε ειλικρινείς σ' αυτό, αλλά δεν μπορείτε να το κάνετε δυστυχώς. 
      Αγαπητοί συνάδελφοι, είναι αληθινό αυτό σας το επιχείρημα; Στέκει δηλαδή; Εγώ πιστεύω ότι δεν στέκει, γιατί η όλη σας πολιτική πάνω σ' αυτό το θέμα έχει να κάνει με τις σκοπιμότητες που υπηρετείτε, με την αδυναμία να διαχειριστείτε τα ζητήματα της οικονομίας και με την έλλειψη της πολιτικής βούλησης. 
      Οι σκοπιμότητες έχουν να κάνουν με την περιβόητη «απογραφή», που έβαλε την Ελλάδα υπό επιτήρηση, καταρράκωσε το κύρος της χώρας, το οποίο είχε κατακτήσει η κυβέρνηση του ΠΑ.ΣΟ.Κ. με πολύ μεγάλη προσπάθεια, και δεν σας επιτρέπει πολιτικούς χειρισμούς. Η αδυναμία σας συνδέεται με το γεγονός ότι ούτε στο εσωτερικό μπορείτε να δημιουργήσετε κλίμα οικονομικής ανάπτυξης, να διαχειριστείτε τα δημόσια οικονομικά. Δείτε πώς πάνε τα έσοδα, σαν αποτέλεσμα της πολιτικής σας, αλλά και της αδυναμίας σας να διαπραγματευθείτε για τα μεγάλα συμφέροντα της χώρας στο εξωτερικό. Και βεβαίως αυτή η αδυναμία δεν ήρθε από μόνη της. Ήρθε σαν αποτέλεσμα των δικών σας πολιτικών, ιδιαίτερα αυτών που συνδέονται με την απογραφή. 
      Μας λέτε ή προσπαθείτε να παρουσιάσετε ως επιτυχία τη διαπραγμάτευση του Πρωθυπουργού στο Συμβούλιο Κορυφής στις Βρυξέλλες και τα 20,1 δισεκατομμύρια, που είναι πολύ λιγότερα από την πρόταση της Επιτροπής, ό,τι ακριβώς δηλαδή πρότεινε η βρετανική προεδρία. Δηλαδή είτε πήγε ο κ. Καραμανλής είτε δεν πήγε, το ίδιο και το αυτό αποτέλεσμα! 
      Και βεβαίως ο τρίτος λόγος που αρνείστε να προσχωρήσετε σε μια πρόταση σαν τη δικιά μας για το επίδομα θέρμανσης είναι η έλλειψη της πολιτικής βούλησης, που συνδέεται με το χαρακτήρα και την κατεύθυνση της πολιτικής σας, ότι δηλαδή, όπως αποδεικνύουμε κάθε φορά, είστε με τους λίγους ενάντια στους πολλούς. Αναφέρθηκε σ’ αυτό το Βήμα –θα σας το ξαναθυμίσω- ότι οι ρυθμίσεις σας για τη μείωση του φόρου στα διανεμόμενα των Α.Ε., η απαλλαγή των φοροκλεπτών με πλαστά και εικονικά, οι ρυθμίσεις σας στο φόρο διαφήμισης, η αδυναμία σας να ελέγξετε τις μεγάλες επιχειρήσεις, έχουν τελικά κοστίσει 5 με 6.000.000.000. Άρα, αν θέλατε, μπορούσατε να είχατε έσοδα και θα μπορούσατε από αυτά τα έσοδα να πληρώσετε αυτά τα 300 έως 400.000.000 ευρώ, που έχουν να κάνουν με το επίδομα θέρμανσης σ’ αυτές τις ομάδες των αναξιοπαθούντων, σ’ αυτές τις ομάδες που τα βγάζουν δύσκολα πέρα.
      Πρέπει να σας πω, κύριε Υφυπουργέ, μια και εκπροσωπείτε την Κυβέρνηση, ότι μπορεί ο κ. Αλογοσκούφης να μην έχει ορεινά χωριά στην εκλογική του περιφέρεια, όπως έχετε εσείς στη Θεσπρωτία ή όπως έχω εγώ στην Ηλεία. Και σας ενημερώνω ότι σήμερα στα ορεινά του Ερύμανθου, της Φολόης, της Λαμπείας και της Ανδρίτσαινας η μόνη λύση που έχουν οι κάτοικοι αυτών των ορεινών και απομακρυσμένων χωριών είναι η ξυλόσομπα. Γι’ αυτό έχει αυξηθεί η παράνομη υλοτόμηση, γι’ αυτό τους κυνηγούν. Αλλά τι να κάνουν οι άνθρωποι; Δεν έχουν άλλη λύση. Μας γυρίσατε δηλαδή σε άλλες εποχές. Πρέπει να το αντιληφθείτε αυτό. Με το κόστος που έχει σήμερα το πετρέλαιο και τις ώρες που απαιτείται να λειτουργήσει ένας καυστήρας σ’ αυτές τις ορεινές περιοχές που επικρατούν πολύ χαμηλές θερμοκρασίες, δεν υπάρχει άλλη λύση παρά να γυρίσουν στις παραδοσιακές μεθόδους. 
      Το ερώτημα που τίθεται όμως κάθε φορά είναι αν μια κυβέρνηση που επικαλείται την πρόοδο και που γι’ αυτή πήρε την ψήφο του ελληνικού λαού, νομιμοποιείται να μας γυρίσει σ’ αυτές τις εποχές ή έχει υποχρέωση, με βάση πάλι τα όσα έλεγε προεκλογικά, να δείξει την κοινωνική της ευαισθησία, να μην επιστρατεύει ψεύδη και ανειλικρινή, πλαστά επιχειρήματα, προκειμένου να απορρίψει μια πολιτική πρόταση, που σε κάθε περίπτωση έχει να κάνει με τα πιο ευαίσθητα, τα ευπαθή και τα άτομα της κοινωνίας μας που έχουν τη μεγαλύτερη ανάγκη. Αλλά με βάση τα επιχειρήματα της κάθε πλευράς, με βάση την ειλικρίνεια των προθέσεων αλλά και την πολιτική πράξη –γιατί το ΠΑ.ΣΟ.Κ. έδειξε με πολιτική πράξη ότι αυτό που λέει σήμερα το πιστεύει και είναι ειλικρινές- κρίνεται και ο καθένας από εμάς. 
      Εμείς, πέρα από τη δυνατότητα που σας δώσαμε σήμερα, δεν μπορούμε να κάνουμε τίποτα άλλο παρά να σας παραδώσουμε στην κρίση του Έλληνα πολίτη, που είμαι βέβαιος ότι στην πρώτη κρίση θα σας κρίνει πάρα πολύ αυστηρά. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουτσούκο.
      Η κ. Μανωλιά έχει το λόγο.
      ΧΡΥΣΑΝΘΗ ΜΑΝΩΛΙΑ: Ευχαριστώ, κύριε Πρόεδρε.
      Αγαπητοί συνάδελφοι, η συζήτηση της πρότασης νόμου του ΠΑ.ΣΟ.Κ. για το επίδομα θέρμανσης συμπίπτει με την ανακοίνωση από την Κυβέρνηση της εισοδηματικής πολιτικής του 2006. Πρόκειται για μια εισοδηματική πολιτική που για τους μισθωτούς προβλέπει αυξήσεις 3% περίπου, κάτω δηλαδή από τον πληθωρισμό, για τους συνταξιούχους λίγο πιο πάνω από τον πληθωρισμό και, αν λάβουμε υπ’ όψιν τη μη τιμαριθμοποίηση της φορολογικής κλίμακας, με πραγματικές αυξήσεις κάτω από τον πληθωρισμό, τις χαμηλότερες από το 1998.
      Αυτή η εισοδηματική πολιτική, που -σημειωτέον- για πρώτη φορά, αγαπητοί συνάδελφοι, ανακοινώνεται με ένα απλό δελτίο Τύπου, λες και ο αρμόδιος Υπουργός δεν είχε το σθένος να παρουσιάσει αυτή την εισοδηματική πολιτική κοιτώντας τον ελληνικό λαό στα μάτια, επιβεβαιώνει την επιλογή της Κυβέρνησης και την επιμονή της στη μονόπλευρη λιτότητα, πάντοτε φυσικά σε βάρος των χαμηλόμισθων και των χαμηλοσυνταξιούχων. Οι προεκλογικές υποσχέσεις για ουσιαστικές αυξήσεις στους μισθωτούς, για σύγκλιση μισθών με αυτούς της Ευρωπαϊκής Ένωσης και των Ευρωπαίων εργαζομένων, για αύξηση των αγροτικών συντάξεων στα 330 ευρώ και του Ε.Κ.Α.Σ. στα 230 ευρώ ήταν, απλά, μεγάλα λόγια, για να έχουμε μια πολιτική εξαπάτηση των εργαζομένων και φυσικά υφαρπαγή της ψήφου τους.
      Σήμερα όλα αυτά έχουν ξεχαστεί και οι εργαζόμενοι στο σύνολό τους αντιμετωπίζουν προβλήματα, ακόμη και επιβίωσης. Αλήθεια, αγαπητοί συνάδελφοι της Νέας Δημοκρατίας, δεν βλέπετε την υποβάθμιση του βιοτικού επιπέδου των λαϊκών στρωμάτων, τα οικονομικά αδιέξοδα των ελληνικών νοικοκυριών, την ανεργία, τη φτώχεια; Στη δική μου περιοχή, παραδείγματος χάρη, στο Νομό Ροδόπης, η οικονομική κατάσταση ενός μεγάλου μέρους του πληθυσμού είναι άθλια. Το 1/10, παραδείγματος χάρη, των οκτώμισι χιλιάδων καπνοπαραγωγών του ορεινού όγκου της Ροδόπης έχει πάρει ένα και ενάμισι ευρώ το κιλό τα καπνά, που αυτό σημαίνει ότι δεν μπορεί να πληρώσει ούτε το κόστος της παραγωγής.
      Οι άνεργοι, οι οποίοι έχουν δημιουργηθεί από το κλείσιμο των επτά εργοστασίων –μερικοί από τους οποίους και οι δυο σύζυγοι δούλευαν στα εργοστάσια, τραγική η περίπτωσή τους!- είναι σε απόγνωση γιατί δεν μπορούν να βρουν δουλειές. Γιατί, παρά τα όσα ακούστηκαν από μερικούς συναδέλφους της Νέας Δημοκρατίας, ο αναπτυξιακός νόμος, όσο και αν θέλετε να κρύβετε την αλήθεια, δεν γέννησε ούτε μία θέση εργασίας για μας στο Νομό Ροδόπης.
      Ποιων να δούμε την κατάσταση; Των χαμηλόμισθων και των χαμηλοσυνταξιούχων, που εξανεμίζονται τα χρήματά τους από την ακρίβεια γιατί οι συντάξεις τους δεν έχουν αυξηθεί, όπως το υποσχεθήκατε; Σ’ αυτόν λοιπόν τον κόσμο που πλήττεται από τους χειρισμούς σας και την πολιτική σας, ανέχεστε να εμφανίζεστε ανάλγητοι, ενώ θα μπορούσατε να κάνετε μια κίνηση ευαισθησίας, που θα σήμαινε όμως πολλά γι’ αυτούς, δίνοντας το επίδομα θέρμανσης στο οποίο όλοι συμφωνούν και που –σημειωτέον- το επιθυμούν και πάρα πολλοί Βουλευτές της Νέας Δημοκρατίας, ανεξάρτητα αν για ευνόητους λόγους δεν το υποστηρίζουν ανοιχτά. Ποιοι αντιδρούν; Φυσικά οι εμπνευστές της απογραφής, το δίδυμο Καραμανλή-Αλογοσκούφη. Και να πει κανείς ότι δεν έχετε χρήματα; Μα, οι πάντες γνωρίζουν ότι εισέρευσαν στον κρατικό κορβανά επιπλέον εκατοντάδες εκατομμύρια ευρώ από τη φορολογία της αυξημένης τιμής των καυσίμων. Και ένα μικρό μέρος από αυτά θα ήταν αρκετό για να το δώσετε ως επίδομα θέρμανσης, ανακουφίζοντας αυτούς που έχουν τη μεγαλύτερη ανάγκη. Όμως εσείς ξέρετε μόνο να «ξεζουμίζετε» το εισόδημα των εργαζομένων, να βάζετε βαθιά το χέρι στην τσέπη των εργαζομένων, δείγμα και αυτό της σκληρής νεοφιλελεύθερης πολιτικής που ακολουθείτε, καθώς επιφυλάσσετε ευνοϊκές ρυθμίσεις, ευεργετήματα, παροχές, διευκολύνσεις μόνο στους «έχοντες και κατέχοντες», μόνο στην οικονομική ολιγαρχία. 
      Αγαπητοί συνάδελφοι της Νέας Δημοκρατίας, άλλοι εξ υμών από κομματική πειθαρχία στις επιλογές του Αρχηγού –δεν ξεχνάμε ότι επίκειται ανασχηματισμός- και άλλοι από συνειδητή επιλογή, είναι φανερό ότι θα καταψηφίσετε την πρόταση νόμου  του κόμματός μας. Εμείς όμως πιστεύουμε ότι με την πρόταση νόμου που καταθέσαμε ανταποκρινόμαστε στο κοινό αίσθημα, ανταποκρινόμαστε στις ανάγκες του κοινωνικού συνόλου, προτείνοντας να θεσμοθετηθεί μια μόνιμη ρύθμιση για ανάλογες περιπτώσεις. Ο λαός βλέπει και κρίνει. Βλέπει τη στάση μας, τη στάση του ΠΑ.ΣΟ.Κ. ως κυβέρνηση, που είχαμε υιοθετήσει αυτό το μέτρο, βλέπει τη στάση του ΠΑ.ΣΟ.Κ. και ως Αντιπολίτευση και βλέπει ότι η στάση μας αυτή έχει συνέπεια. 
      Αγαπητοί συνάδελφοι, η Νέα Δημοκρατία με την πολιτική της σε αυτό το θέμα επιβεβαιώνει για μία ακόμα φορά το πραγματικό της πρόσωπο. Ο λαός ξέρει και κρίνει και ανταποδίδει με το ίδιο νόμισμα, όταν έρχεται η ώρα της κρίσης. Και αυτή η ώρα δεν είναι μακριά. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μανωλιά.
      Ο κ. Παπαντωνίου έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, θα ήθελα να μιλήσω ως ο Υπουργός Οικονομικών το έτος 2000, μέλος της Κυβερνήσεως του Κώστα Σημίτη, που με δική μου υπογραφή δόθηκε το επίδομα θέρμανσης τότε σε αρκετές δεκάδες χιλιάδες δικαιούχων. 
      Θέλω να σας εξηγήσω μερικά πράγματα, τα οποία οδηγούν σε κάποιες συγκρίσεις με τη στάση της δικής σας Κυβέρνησης. Κατ’ αρχάς το επίδομα εκείνο ήταν της τάξεως των 50.000 δραχμών και οι δικαιούχοι ήταν οι συνταξιούχοι του Ε.Κ.Α.Σ., οι συνταξιούχοι του Ο.Γ.Α., οι χαμηλόμισθοι και οι άνεργοι. Η συνολική επιβάρυνση ήταν της τάξεως των 200.000.000 ευρώ. Σημασία, όμως, έχει το εξής, ότι η διεθνής τιμή του πετρελαίου την εποχή εκείνη ήταν μόνο 32 δολάρια, ενώ τώρα είναι 65 δολάρια. Εμείς δώσαμε το επίδομα θέρμανσης με τη μισή διεθνή τιμή του πετρελαίου σε σχέση με σήμερα.
      Το άλλο πολύ σημαντικό, κύριε Μπέζα, είναι ότι δώσαμε το επίδομα εκείνο σε μια κρίσιμη στιγμή για την οικονομία. Ήταν το έτος ένταξης στην Οικονομική και Νομισματική Ένωση της Ευρώπης και υπήρχε μία μεγάλη αγωνία στην Κυβέρνηση κατά πόσο θα μπορούσαμε να εξασφαλίσουμε την εκπλήρωση των κριτηρίων της Συνθήκης του Μάαστριχτ σε ό,τι αφορά το δημοσιονομικό έλλειμμα. 
      Παρ’ όλα αυτά βρήκαμε και δώσαμε τα 200.000.000 ευρώ, για να κάνουμε τη ζωή κάπως καλύτερη στις εκατοντάδες χιλιάδες των συμπατριωτών μας, οι οποίοι είτε επειδή ζουν σε ορεινές περιοχές, όπως ακούσαμε από πολλούς συναδέλφους του ΠΑ.ΣΟ.Κ., είτε διότι είναι πολύ πτωχοί, είναι άνεργοι ή χαμηλόμισθοι ή χαμιλοσυνταξιούχοι, δεν ήταν σε θέση να ανταποκριθούν στο χειμώνα εκείνο. Και ο χειμώνας εκείνος ήταν πολύ ελαφρύτερος από το σημερινό.
      Άρα, το σημερινό πρόβλημα είναι πολλαπλάσια σημαντικότερο σε σχέση με τότε, γιατί η τιμή είναι διπλάσια, γιατί ο χειμώνας είναι βαρύτερος και η οικονομική κατάσταση της Ελλάδας τότε ήταν ακόμα περισσότερο ευαίσθητη σε σχέση με τη σημερινή. Συνεπώς, αυτό που κάνετε σήμερα είναι πραγματικά ένα μέτρο της μεγάλης κοινωνικής σας αναλγησίας. Δεν υπάρχει άλλη εξήγηση, για τη στάση σας.
      Παράλληλα να προσθέσω ότι η κυβέρνηση του ΠΑ.ΣΟ.Κ. κατά τη διάρκεια των ετών εκείνων είχε μειώσει το φόρο στο πετρέλαιο θέρμανσης από 83.000 δραχμές τον τόνο σε 5.000 δραχμές τον τόνο, που ήταν το ελάχιστο όριο που επέτρεπε η Ευρωπαϊκή Ένωση. Άρα, είχαμε κάνει δύο σημαντικότατες κινήσεις για να ελαφρύνουμε το κόστος θέρμανσης, ειδικά για τις μεγάλες λαϊκές μάζες και σε ό,τι αφορά τους χαμηλόμισθους, τους ανέργους και τους χαμηλοσυνταξιούχους. 
      Τώρα το βασικό επιχείρημα που προβάλλει η Κυβέρνηση –θα είμαι σύντομος γιατί τα κύρια επιχειρήματα έχουν ήδη εκτεθεί και από τον Πρόεδρο και από τους αρμοδίους συναδέλφους- είναι η δημοσιονομική δυσπραγία και η περίφημη κατάσταση την οποία παρέδωσε το ΠΑ.ΣΟ.Κ.
      Άκουσα με ενδιαφέρον τον κ. Δούκα, το συνάδελφό σας, να απαριθμεί για πολλοστή φορά τα χρέη, τις σπατάλες, τις οποίες κληρονομήσατε. Εγώ δεν θέλω να μπω στη συζήτηση αυτή, διότι ξέρετε είναι πάρα πολύ εύκολο για οποιονδήποτε Υφυπουργό Οικονομικών να ανακαλύπτει μαύρες τρύπες, χρέη, σπατάλες, Δ.Ε.Κ.Ο., Ολυμπιακή, να τα αθροίζει όλα αυτά και να δημιουργεί μία εικόνα δημοσιονομικού αδιεξόδου. Χρέη υπάρχουν πάντοτε, σπατάλες δυστυχώς στο ελληνικό δημόσιο υπήρχαν και υπάρχουν ακόμα. Δεν είναι εκεί το πρόβλημα, δεν είναι εκεί το πρόβλημα των 200.000.000 ευρώ.
      Εγώ θα κάνω, όμως, μία γενικότερη αναφορά, στις εκθέσεις των διεθνών οργανισμών, σε ό,τι αφορά την κατάσταση που παρέδωσε το ΠΑ.ΣΟ.Κ.. Και θα αναφερθώ στις εκθέσεις αυτές όχι την εποχή του ΠΑ.ΣΟ.Κ., όπου μπορείτε να πείτε ότι επηρέαζε ως κυβέρνηση, ή ότι τα στοιχεία ήταν λάθος. Θα σας πω τι έγραψαν οι διεθνείς οργανισμοί προ δύο μηνών και έξι μηνών, επί Κυβερνήσεως της Νέας Δημοκρατίας, όταν επισκέφθηκαν την Αθήνα και αφού μελέτησαν την κατάσταση της ελληνικής οικονομίας και τη συνέκριναν με την κατάσταση του ΠΑ.ΣΟ.Κ. με βάση τα νέα δήθεν αναθεωρημένα στοιχεία.
      Έκθεση του Ο.Ο.Σ.Α., Ιούλιος του 2005, πριν από έξι περίπου μήνες: «Η Ελλάδα έκανε τεράστια βήματα δημοσιονομικής εξυγίανσης στη διάρκεια της δεκαετίας του ’90. Η πρόοδος της Ελλάδας στην υλοποίηση ενός ευρείας κλίμακας προγράμματος ιδιωτικοποιήσεων και διαρθρωτικών αλλαγών από τα μέσα της δεκαετίας του ’90 υπήρξε αξιέπαινη». Τα λέμε εμείς αυτά; Όχι. Τα λένε οι αντικειμενικοί αναλυτές του Οργανισμού Οικονομικής Συνεργασίας και Αναπτύξεως.
      Διεθνές Νομισματικό Ταμείο, Νοέμβριος του 2005, πριν από δύο μήνες: «Στη διάρκεια της περιόδου 1995-2004 –που κατά σύμπτωση είναι η περίοδος ΠΑ.ΣΟ.Κ.- αποκαταστάθηκαν οι συνθήκες οικονομικής σταθερότητας και ανάπτυξης στην ελληνική οικονομία. Τότε –λέει το Διεθνές Νομισματικό Ταμείο- εξασφαλίστηκε η σταθερότητα και η ανάπτυξη στην οικονομία», που είναι προφανές διότι ο πληθωρισμός έπεσε από το 20% στο 3%, τα ελλείμματα έπεσαν από το 15% στο 3% του Α.Ε.Π. και η ανάπτυξη επιταχύνθηκε από το 1,5%  στο 4%.
      Χρειαζόμαστε άλλους μάρτυρες αυτής της πρωτοφανούς βελτίωσης στα μακροοικονομικά μεγέθη της ελληνικής οικονομίας; Και παράλληλα γράφει ότι καταβλήθηκαν μεγάλες προσπάθειες για να ανακτηθεί το χαμένο έδαφος στις διαρθρωτικές μεταρρυθμίσεις. Η ανάπτυξη –σημειώνει- επιταχύνθηκε στο 4%.
      Το τι οικονομία παραδώσαμε το λένε οι διεθνείς εκθέσεις και οι διεθνείς αναλυτές. Δεν νομίζω ότι χρειάζεται να προσθέσω απολύτως τίποτα. Τα προβλήματα που αντιμετωπίζετε είναι τα συνήθη προβλήματα δημοσιονομικής διαχείρισης, τα οποία όμως επιδεινώθηκαν, κύριε Υφυπουργέ, από έναν παράγοντα που καλώς γνωρίζετε: την κατάρρευση των φορολογικών εσόδων.
      Και θα σταθώ λίγο εδώ. Και το ’04 και το ’05, επί προκατόχου σας, γνωρίζετε ότι υπήρχε μια μεγάλη υστέρηση στο ρυθμό των εσόδων σε σχέση με αυτό που είχε προβλέψει ο προϋπολογισμός. Μόνο για το 2005 που είναι αποκλειστικά δικός σας χρόνος, αδιαμφισβήτητα δικός σας χρόνος και για το οποίο είστε αποκλειστικά υπεύθυνοι, η υστέρηση των εσόδων συνολικά και αθροιστικά έφτασε τα 2.500.000.000 ευρώ. 
      Το κόστος του επιδόματος θέρμανσης είναι γύρω στα 250.000.000 με 300.000.000 ευρώ. Κατά συνέπεια, κάντε υπολογισμό. Αν είχατε εξασφαλίσει τα έσοδα αυτά τα οποία όφειλαν οι πολίτες να δώσουν και τα οποία δεν εισπράξατε λόγω του απίστευτου κομματισμού στο Υπουργείο Οικονομικών, θα μπορούσατε να δώσετε δέκα φορές αυτό το επίδομα θέρμανσης. Και αυτό πραγματικά είναι η καταδίκη στην πολιτική σας.
      Αυτό το οποίο συμβαίνει σήμερα είναι ένα μείγμα κοινωνικής αναλγησίας και κυβερνητικής ανικανότητας. Δυστυχώς, δεν βλέπω περιθώρια βελτίωσης με εσάς. Πέρασαν ήδη δύο χρόνια. Έχει φανεί ότι δεν διδάσκεστε τίποτα. Ακολουθείτε την ίδια γραμμή αναποτελεσματικότητας και αναλγησίας, και την απάντηση μπορούν να δώσουν μόνο οι εκλογές, όταν γίνουν.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαντωνίου. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες καθώς και δύο συνοδοί καθηγητές από το 10 Γυμνάσιο Κιάτου Κορινθίας. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, αν πίστευα ότι η πρόταση για να δοθεί το επίδομα θέρμανσης έχει κατατεθεί για ψηφοθηρικούς λόγους, δεν θα ζητούσα το λόγο αυτή τη στιγμή στο Βήμα της Βουλής. 
      Για εμένα η πρόταση αποκαλύπτει κάτι πολύ περισσότερο, ότι η χώρα έχει έλλειψη δημοκρατίας και δικαιοσύνης. Αποκαλύπτει ότι η χώρα δεν πληροί τη συνταγματική υποχρέωση να παρέχει σε όλους τους πολίτες της ίση πρόσβαση και ίσες ευκαιρίες. Διότι, κύριοι συνάδελφοι, οι κάτοικοι των ορεινών περιοχών της Θράκης, της Μακεδονίας, της Ηπείρου, των ακριτικών και απομακρυσμένων νησιών δεν είναι ίσοι με τους άλλους Έλληνες πολίτες και μάλιστα οι ασθενέστεροι αυτών των κοινωνιών, δηλαδή οι δικαιούχοι της εισοδηματικής ενίσχυσης.
      Καταλαβαίνω λοιπόν την οργή των συμπατριωτών μου, των Ξανθιωτών που με αγανάκτηση πολλές φορές αναρωτιούνται τα εξής: «Όταν, κύριε Σγουρίδη, επιδοτούνται οι αστικές συγκοινωνίες στην Αθήνα, γιατί σε εμάς που ζούμε στην ορεινή Θράκη δεν μας δίνετε το επίδομα θέρμανσης; Είμαστε το ίδιο με τους Αθηναίους»;
      Κύριοι συνάδελφοι –και το λέω προς όλους- μοιράζουμε πετρέλαιο θέρμανσης αδιακρίτως σε όλους και κρυώνει ο κόσμος. Πρέπει να κατανοήσουμε ότι η παροχή προς όλους αδιακρίτως είναι άδικη. Μία είναι η λύση, η κατάργηση του θεσμού του πετρελαίου θέρμανσης. Να δοθεί επίδομα θέρμανσης κλιμακωτά στους μη έχοντες και μη κατέχοντες, στις ασθενέστερες κοινωνικά ομάδες. Αυτή είναι η λύση. Θα γλιτώσουμε και από το «μαυραγοριτισμό» και από το λαθρεμπόριο το οποίο γίνεται και από χίλια δύο άλλα πράγματα.
      Για να προλάβω, μάλιστα, τους συναδέλφους της Νέας Δημοκρατίας που θα πουν: «Μα, γιατί εσείς δεν το εφαρμόσατε;», θα σας πω ότι εμείς ως κυβέρνηση του ΠΑ.ΣΟ.Κ. είχαμε άλλες προτεραιότητες. Έπρεπε να ρίξουμε τον πληθωρισμό, για να μπορέσουμε να προετοιμάσουμε τη χώρα ώστε να μπει στην Ο.Ν.Ε., να ετοιμάσουμε τους Ολυμπιακούς Αγώνες. Και αφού εκπληρώθηκαν αυτές οι προτεραιότητες, τώρα ανοίγονται άλλες διαστάσεις μέσα στη χώρα.
      Εσείς κυβερνάτε τη μεταολυμπιακή Ελλάδα. Εσείς κυβερνάτε μία χώρα στη μετά Ο.Ν.Ε. εποχή και έπρεπε να σκεφθείτε και να το πράξετε αυτό. Να μην ερχόμαστε εμείς με πρόταση νόμου να σας το υποδεικνύουμε. Όμως, δυστυχώς εκφράζετε άλλα συμφέροντα, τα συμφέροντα των διυλιστηρίων πετρελαίου και της διακίνησης πετρελαίου. 
      Ποια είναι η λογική που αναπτύξατε πάνω στην πρόταση την οποία σας καταθέσαμε; Θα περίμενα, πραγματικά, κύριοι συνάδελφοι της Νέας Δημοκρατίας, ειδικά από την Κυβέρνηση να ανοίξει ένα διάλογο, να ακούσει καλοπροαίρετα, να υπάρχει μια συζήτηση, για να δούμε πώς θα πρέπει να βρεθεί αυτός ο πόρος για να ικανοποιηθεί το αίτημα των πολιτών της Ελλάδος για ίσες ευκαιρίες και ίση πρόσβαση. Αυτή είναι σήμερα, αν θέλετε, η σύγχρονη πραγματικότητα, μια Ελλάδα ίσων ευκαιριών και ίσης πρόσβασης των πολιτών. Αυτή είναι η κοινωνική δικαιοσύνη. 
      Ακούστε τα δικά σας επιχειρήματα σε ποιον άξονα βασίστηκαν. Πρώτος άξονας: «Χρωστάμε, συνεπώς δεν μπορούμε να δώσουμε». Το ΠΑ.ΣΟ.Κ. το 2001 -σας το υπενθύμισε ο μόλις κατελθών εκ του Βήματος αυτού κ. Παπαντωνίου - βρισκόταν σε μία κρίσιμη περίοδο, μόλις είχε εφαρμοστεί η ΟΝΕ και είχε κυκλοφορήσει το ευρώ. Και σ’ αυτή την κρίσιμη περίοδο, βρήκε τον πόρο και τον έδωσε. 
      Ο δεύτερος άξονας της επιχειρηματολογίας σας είναι: «Ποιος φταίει και χρωστάμε; Το ΠΑ.ΣΟ.Κ. Συνεπώς νίπτουμε τα χέρια μας». 
      Τέλος, ο τρίτος άξονας της επιχειρηματολογίας σας –που με αυταρέσκεια ο εισηγητής της Νέας Δημοκρατίας είπε- είναι: «Εμείς πήραμε μία σειρά μέτρων για τις πολύτεκνες οικογένειες των τριών παιδιών, για τους παραπληγικούς, τους τυφλούς κ.λπ. και αυτό αποδεικνύει πραγματικά τη δική μας ευαισθησία ως Κυβέρνηση». Άρα ό,τι δώσαμε, δώσαμε. 
      Φυσικά, αυτές οι απόψεις σας βολεύουν και σας οχυρώνουν πίσω από μία αδράνεια και μία απραξία. Είσθε στο φάσμα της μη πολιτικής, ακίνητοι, όχι ακλόνητοι. Δεν αντιλαμβάνεσθε ότι οι αψυχολόγητοι χειρισμοί πάνω στην οικονομία που είχαν ως μόνο στόχο να ενοχοποιήσουν την προηγούμενη κυβέρνηση, πάγωσαν την οικονομία. 
      Γι’ αυτό χρωστάμε, κύριοι συνάδελφοι της Νέας Δημοκρατίας. Η οικονομία πάγωσε και ξέρετε πολύ καλά ότι το χρήμα γεννάει, όταν γυρνάει. Όταν το χρήμα δεν γυρνάει, δεν γεννάει και δεν μπορεί να έχει και το κράτος.
      Δεν αντιλαμβάνεσθε ότι τα δήθεν μέτρα κοινωνικής ευαισθησίας που πήρατε, ήταν άνευ κόστους. Στην καλύτερη περίπτωση, θα φορτωθούν στην επόμενη κυβέρνηση. Δεν καταλαβαίνετε ότι ο λαός έχει καταλάβει ότι τα οικονομικά μέτρα είναι μόνο για τους ολίγους. Τι άλλο σημαίνει ότι απαλλάσσετε από τα διανεμόντα κέρδη τη φορολογία στις επιχειρήσεις; Τι σημαίνει η ρύθμιση των εικονικών τιμολογίων; Τι σημαίνει η ανάληψη από το Ι.Κ.Α. του συνταξιοδοτικού των τραπεζών; Τι σημαίνει η αλλαγή του ωραρίου των εργαζόμενων στις ιδιωτικές επιχειρήσεις, στα καταστήματα ή στις Δ.Ε.Κ.Ο. ; 
      Όλα αυτά τα μέτρα τα οποία τα ονομάζετε «μεταρρύθμιση», αλλά είναι μέτρα απορρύθμισης, είναι μόνο για τους λίγους, όχι για τους πολλούς.
      Δυστυχώς για σας, όμως, θα το καταλάβετε, όταν θα γίνουν εκλογές, διότι στις εκλογές ο λαός θα σας δείξει την πόρτα της αποχώρησης, γιατί αυτή η Κυβέρνηση έχει απορυθμίσει τη χώρα. Πήρε μία χώρα ολυμπιακή και στη μεταολυμπιακή της φάση, την ώρα που έπρεπε να απογειωθεί, εσείς την προσγειώσατε ανώμαλα. Αυτό όμως θα το πληρώσετε με την αποχώρησή σας από την Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      Ο κ. Μαγκριώτης. Απών, διαγράφεται.
      Η κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Ειλικρινά, κύριε Πρόεδρε, είχα την εντύπωση ότι μετά από μία επερώτηση που καταθέσαμε στη Βουλή για το επίδομα του πετρελαίου θέρμανσης, μετά από τη συζήτηση που έγινε στην αρμόδια επιτροπή για την πρόταση νόμου, είχα μια ελπίδα ότι σήμερα στην Ολομέλεια η Κυβέρνηση θα άκουγε τις φωνές των πολιτών –μέσα μάλιστα απ’ αυτόν το βαρύ χειμώνα που διανύουμε- και θα έκανε σήμερα την υπέρβαση, την υπέρβαση του εαυτού της. Θα έλεγε «ναι, κόβω κάτι από τους αγροφύλακες, τα Τ.Ε.Α., τις «γαλάζιες προσλήψεις», από το κόστος και τις σπατάλες στις δαπάνες…» -που δεν μπορέσατε να συγκρατήσετε- «…για να κάνω μια κοινωνική πολιτική, έστω τόσο λίγη, τόσο μικρή». 
      Δεν ακούσατε τάχα τις φωνές της Κεφαλλονιάς, της Εύβοιας, της Μαγνησίας, της Θεσπρωτίας; Αυτό το λέω μια που στην Αίθουσα είναι ο εκλεκτός συνάδελφος, Υπουργός της Νέας Δημοκρατίας που ξέρω τουλάχιστον εγώ προσωπικά πόσο αγώνα έδινε για τους ανθρώπους της περιφέρειάς του, όταν ήταν στην αντιπολίτευση.
      Γιατί ενσωματώνεσθε σ’ αυτή τη λογική μιας Κυβέρνησης που ξεχνάει εύκολα; Είναι μια Κυβέρνηση η οποία, όταν εμείς δίναμε το επίδομα θέρμανσης –και τότε ήταν αντιπολίτευση- έλεγε εδώ ότι δίνουμε λίγα. Και ζητούσατε περισσότερα.
      Γιατί δεν συνεχίζετε σήμερα να έχετε αυτή την απαίτηση από τον εαυτό σας, να δώσετε τουλάχιστον αυτά που δώσαμε εμείς; Δεν το κάνετε. Ξεχνάτε τι λέγατε στην αντιπολιτευτική σας περίοδο, στην προεκλογική περίοδο. Ξεχνάτε το λόγο, τη ρητορεία με την οποία ζητήσατε από τον ελληνικό λαό την ψήφο του και την εμπιστοσύνη του.
      Λυπάμαι, κύριε Πρόεδρε, αλλά σήμερα, τούτη την ύστατη ώρα –θα έλεγα- η Κυβέρνηση, με την εμμονή της και την ακλόνητη θέση της να στηρίζει πάντα με τις πολιτικές της τους οικονομικά ισχυρούς και να μη σέβεται και να μην αφουγκράζεται τους πολλούς, τους οικονομικά ασθενέστερους, επιβεβαιώνει την αναξιοπιστία και την αναλγησία της. Και αυτό, δεν είναι δυσάρεστο για την Κυβέρνηση, είναι δυσάρεστο για τη χώρα. Είναι δυσάρεστο για τον ελληνικό λαό που έδωσε εντολή σ’ αυτήν την Κυβέρνηση να κυβερνήσει. 
      Ακούμε πολύ συχνά εδώ από το Βήμα της Βουλής τους Υπουργούς να μιλούν γι’ αυτή τη νέα διακυβέρνηση. Από τι σηματοδοτείται αυτή η νέα διακυβέρνηση; Από τις αυξήσεις; Από τις σπατάλες; Από τι; 
      Πρέπει να πούμε ότι όταν οι υπερβάσεις στις δαπάνες αυξάνονται συνεχώς, όταν μειώνεται το πραγματικό εισόδημα –και εδώ, κύριε Υπουργέ, δεν μιλάτε με όρους πραγματικής οικονομίας που μ’ αυτούς πρέπει να δούμε την κατάσταση- όταν επιβαρύνετε τους χαμηλόμισθους και τους χαμηλοσυνταξιούχους, όταν αποδυναμώνετε τις μικρομεσαίες επιχειρήσεις που είναι ο κορμός της παραγωγικής δραστηριότητας της χώρας, όταν εσείς που υποσχεθήκατε τη διεύρυνση της παραγωγικής βάσης, μειώνετε την παραγωγική βάση της χώρας, όταν υπονομεύετε την ίδια την ελληνική επιχειρηματική δραστηριότητα ενοχοποιώντας με το μεγάλο σύνθημα της διαπλοκής και των «νταβατζήδων» τη δημιουργική προσφορά του ιδιωτικού τομέα από τη μικρή μέχρι τη μεγάλη επιχείρηση. Εσείς λειτουργείτε υπέρ των ολίγων και ξένων επενδυτών, όπως εσείς λέτε, όταν χάνετε χρήματα από τα Κοινοτικά Πλαίσια Στήριξης και τις κοινοτικές πρωτοβουλίες, όταν σταματούν έργα στην περιφέρεια που είναι για το καλό των πολιτών, όταν ανακαλούνται αποφάσεις απαλλοτριώσεων –και έχουμε τέτοια φαινόμενα πολλά στη Θεσσαλία- τότε εσείς, κύριοι της Κυβέρνησης, δεν νομιμοποιείσθε να μιλάτε εδώ ούτε για αναπτυξιακή πολιτική ούτε για χρέος, αλλά κυρίως, ούτε για κοινωνική πολιτική. 
      Η λειτουργία σας και η πολιτική σας, αν πάρει κανείς από το φορολογικό σύστημα μέχρι την κάθε πολιτική σας, θα δει ότι είναι αντιαναπτυξιακή, αντιαναδιανεμητική και βεβαίως είναι άδικη, γιατί σήμερα ο στόχος και το στοίχημα είναι ακριβώς πώς θα μπορέσουμε να προχωρήσουμε σε μια βιώσιμη ανάπτυξη με αναδιανομή του παραγόμενου πλούτου.
      Δεν μας ενδιαφέρουν, κύριε Υπουργέ, τα κατορθώματα που λέτε με κάποιους οικονομικούς δείκτες, όταν η εισοδηματική πολιτική είναι κάτω από τον πληθωρισμό. Δεν ενδιαφέρουν αυτά τους πολίτες αυτής της χώρας. Δεν υπάρχει όραμα, σχέδιο και καμία πολιτική που να συνάδει με αυτά που τουλάχιστον υποσχεθήκατε στις προγραμματικές σας δηλώσεις και αφήνω την προεκλογική περίοδο.
      Κύριε Πρόεδρε, θέλω να πω ότι η ηθική μιας διακυβέρνησης και της οικονομικής πολιτικής στηρίζεται, έχει ως βάση, την κοινωνική διάσταση και βεβαίως, τη δικαιοσύνη στην διανομή του παραγόμενου πλούτου. Αυτό πρέπει να είναι η πεμπτουσία μιας καλής και χρηστής διακυβέρνησης. Παρ’ όλα αυτά, όμως, βλέπουμε ότι δεν μπορείτε, λέει, να δώσετε τα 300.000.000 ευρώ μέσα σ’ αυτόν το βαρύ χειμώνα. Την ώρα που το ΠΑ.ΣΟ.Κ. έρχεται με αγωνία, την οποία την έχει εισπράξει από τους πολίτες της χώρας, όταν ανέβαινε η τιμή του πετρελαίου, εσείς επικαλείσθε συνεχώς τις διεθνείς αυξήσεις στην τιμή του, αλλά δεν αναφέρεστε σε χώρες, όπως το Βέλγιο, η Αυστρία, η Ιταλία, που πήραν μέτρα είτε από το Φ.Π.Α. είτε από τα χρήματα που πήραν από τους φόρους των αυξήσεων στο πετρέλαιο και στη βενζίνη και τα αναδιανέμουν με διάφορους τρόπους σε κοινωνικές ροές χρηματοδότησης προς τους οικονομικά ασθενέστερους. Αυτή είναι η πολιτική. Υπάρχουν πολλά νούμερα και αναφορές για να σας πω. 
      Όμως, σημασία έχει ότι αυτήν τη στιγμή το ΠΑ.ΣΟ.Κ. προτείνει να δώσετε το επίδομα θέρμανσης στους ανθρώπους που ταλαιπωρούνται και εσείς λέτε ότι δεν μπορείτε να το δώσετε. Έχουμε, δηλαδή, μία άρνηση της Κυβέρνησης την ώρα που παίρνει πρωτοβουλίες. Σας τα είπαν οι συνάδελφοι και δεν θέλω να τα επισημάνω για τη χαμηλή φορολόγηση στα διανεμόμενα κέρδη και όχι στα αποθεματικά. Όμως, την ώρα που κόβετε τα κοινωνικά προγράμματα και μειώνεται ο κοινωνικός προϋπολογισμός για τη βοήθεια στο σπίτι και για άλλες παροχές κοινωνικής φροντίδας και υπηρεσίας στους πολίτες, την ώρα αυτή έρχεστε εδώ, από το Βήμα της Βουλής και λέτε ότι εσείς δεν μπορείτε να δώσετε το επίδομα του πετρελαίου θέρμανσης, παρότι έχετε εισπράξει από τη φορολόγηση τα διπλάσια χρήματα. 
      Κύριε Υπουργέ, λυπάμαι ειλικρινά γι’ αυτήν την άρνησή σας. Αποδείξατε και σήμερα για μια φορά ακόμα ότι η πολιτική σας στηρίζεται μόνο στην κομματική σας εξουσία, στον πόθο που έχετε και στο σχέδιο να μείνετε ως Κυβέρνηση στις καρέκλες σας. Οι δρόμοι, που ψάχνετε να βρείτε, είναι δρόμοι –με συγχωρείτε που θα το πω, κύριε Υπουργέ- ειδικών και ολίγων συμφερόντων για να σας κρατήσουν σ’ αυτές τις θέσεις. Δεν απευθύνεστε στους πολλούς, δεν έχετε καμία ευαισθησία για τους φτωχούς, τους άπορους, τους ανθρώπους που βρίσκονται κάτω από το όριο της φτώχειας. Όταν ο Πρωθυπουργός μιλούσε γι’ αυτούς, δεν ξέρω αν είχε έρθει σε επαφή μαζί σας και αν έχει κατανοήσει ο κύριος Πρωθυπουργός τελικά ποια είναι η πολιτική σας σήμερα με την άρνησή σας για το επίδομα του πετρελαίου θέρμανσης. 
      Κύριε Πρόεδρε, αν σήμερα μ’ αυτήν την πρόταση νόμου και την ευαισθησία που δείχνει το ΠΑ.ΣΟ.Κ., συνάδοντας με την αγωνία και τα προβλήματα του ελληνικού λαού, η δική σας άρνηση, το ηχηρό σας όχι, περνά και δίνει πολλαπλά μηνύματα, πιστεύω ότι αύριο την ώρα της κρίσης ο ελληνικός λαός, που σήμερα του αρνείστε τη βοήθεια που δικαιούται, θα έρθει και εκείνος να σας αρνηθεί την εμπιστοσύνη που του υποκλέψατε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ζήση.
      Το λόγο έχει ο κ. Βλατής.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Νέα Δημοκρατία ψηφίστηκε από τον ελληνικό λαό για να εφαρμόσει ένα πρόγραμμα γεμάτο υποσχέσεις για βελτίωση της ποιότητας ζωής όλων των Ελλήνων πολιτών, για αυξήσεις στα χαμηλά εισοδήματα, για γενναίες αυξήσεις στις συντάξεις του Ο.Γ.Α., στο Ε.Κ.Α.Σ., για μονιμοποίηση διακοσίων πενήντα χιλιάδων συμβασιούχων και για πάρα πολλά άλλα ωραία πράγματα που ακούστηκαν ευχάριστα στον ελληνικό λαό που έδωσε την εντολή στη Νέα Δημοκρατία να κυβερνήσει. 
      Τι βλέπουμε δύο χρόνια μετά; Βλέπουμε μία Κυβέρνηση που αποδεικνύει καθημερινά ότι η σκληρή πραγματικότητα είναι εντελώς διαφορετική. Ο ελληνικός λαός έκπληκτος βλέπει βασικά δύο πράγματα: Τους έχοντες και κατέχοντες να βελτιώνουν τη θέση τους, αφού με ιδιαίτερη επιμέλεια η Κυβέρνησή σας φρόντισε γι’ αυτό. Χρειάζεται, άραγε, να θυμίσουμε τη μείωση της φορολογίας στα διανεμόμενα κέρδη των μεγάλων επιχειρήσεων; Μήπως χρειάζεται να θυμίσουμε την απαλλαγή από κάθε έλεγχο του μαύρου, του αμαρτωλού, του λαθραίου χρήματος, αρκεί να επιστρέψει στην Ελλάδα; Να θυμίσουμε την απαλλαγή των φοροκλεπτών και των απατεώνων από κάθε δίωξη και την υπαγωγή τους σε ευνοϊκές ρυθμίσεις; Νομίζω ότι ο ελληνικός λαός βλέπει τις ενέργειες της Κυβέρνησης, με τις  οποίες βοήθησε και βοηθά τους έχοντες και κατέχοντες. 
      Από την άλλη μεριά, όμως, ο ελληνικός λαός βλέπει ότι δεν υπάρχει καμία ασπίδα προστασίας για τις ασθενέστερες οικονομικά κοινωνικές ομάδες. Μάλιστα, λίγο νωρίτερα ο συνάδελφος εισηγητής της Νέας Δημοκρατίας χαρακτήρισε δημοσιονομικό παραλογισμό την πρόταση του ΠΑ.ΣΟ.Κ. για τη χορήγηση του επιδόματος θέρμανσης. 
      Είναι, λοιπόν, δημοσιονομικός παραλογισμός, κύριοι συνάδελφοι, η επιστροφή μέρους των εσόδων του κράτους, του παραγόμενου πλούτου, σε μία κοινωνική ομάδα που το έχει ανάγκη, στους χαμηλοσυνταξιούχους, στους άνεργους, στους χαμηλόμισθους; Μα, αυτός είναι ο ρόλος σας, κύριοι συνάδελφοι, αυτό είναι το στοιχειώδες καθήκον της Κυβέρνησης, αυτό επιτάσσει το Σύνταγμα. Το καθήκον της Κυβέρνησης είναι να ανακατανέμει τα έσοδα, τον πλούτο της χώρας, με γνώμονα την κοινωνική δικαιοσύνη, συνοχή και αλληλεγγύη.
      Κυρίες και κύριοι συνάδελφοι, σήμερα που μιλάμε η Περιφέρειά μου, ο Νομός Κοζάνης και γενικότερα η Δυτική Μακεδονία, βιώνουν την τριακοστή ημέρα ολικού παγετού στο φετινό χειμώνα. Δηλαδή, για τριακοστή μέρα η θερμοκρασία βρίσκεται για ολόκληρο το εικοσιτετράωρο κάτω από το μηδέν. Γνωρίζετε, άραγε, τι σημαίνει αυτό για τους κατοίκους της περιοχής, τι σημαίνει αυτό φέτος γι’ αυτούς που δυσκολεύονταν τα προηγούμενα χρόνια να προμηθευτούν το πετρέλαιο θέρμανσης; Είναι δυνατόν, λοιπόν, να σφυρίζουμε αδιάφορα στην πρόταση νόμου του ΠΑ.ΣΟ.Κ. για να δοθεί το επίδομα θέρμανσης; Σε ποιον ζητάμε να δοθεί; Στους τραπεζίτες, στους βιομηχάνους, στους υψηλόμισθους; Σ’ αυτούς που τα δώσατε με το παραπάνω. Για τις τράπεζες θυσιάσατε τις συλλογικές συμβάσεις. Για τους κτηνοτρόφους όμως, που είδαν φέτος εν ψυχρώ τις γαλακτοβιομηχανίες να μειώνουν την τιμή του γάλακτος κατά 7,5%, ενώ στο ράφι η ίδια τιμή αυξάνεται κατά τουλάχιστον 4,5% δεν έχετε να πείτε κουβέντα. Για το στάρι που στο Βόϊο, στην περιοχή της Κοζάνης, πουλήθηκε φέτος 24% χαμηλότερα από το 2003 δεν έχετε να πείτε κουβέντα. Για τους άνεργους που το 2005 στην περιοχή μας, σύμφωνα με τα δικά σας στοιχεία, αυξήθηκαν κατά 2,5% αρνείστε το επίδομα θέρμανσης. 
      Κύριοι συνάδελφοι, αυτή είναι μία Κυβέρνηση με κοινωνική αναλγησία. Σήμερα, αύριο, μεθαύριο, κατά τα γραφόμενα στον Τύπο, ο κύριος Πρωθυπουργός θα προχωρήσει σε ανασχηματισμό της Κυβέρνησης. Θα ανασχηματίσει τους Υπουργούς του. Άραγε, το πρόβλημα είναι αυτό; Μπορεί να ανασχηματίσει τον εαυτό του; Ο ελληνικός λαός ψήφισε κυβερνήτη και όχι παρατηρητή. Δεν θέλει παρατηρητές ο ελληνικός λαός. Η Κυβέρνηση είναι για να κυβερνά, κύριοι συνάδελφοι.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο συνάδελφο.
      Ο κ. Οικονόμου. Απών, διαγράφεται.
      Τελευταίος εγγεγραμμένος ομιλητής είναι ο κ. Κωστόπουλος, ο οποίος έχει και το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, δεν θα παρακολουθήσω τη βαθύτατα διχαστική διάκριση των Ελλήνων πολιτών που έκανε πριν από λίγο από το Βήμα αυτό, ο Πρόεδρος του ΠΑ.ΣΟ.Κ., γιατί πιστεύω ότι ο διαχωρισμός αυτός δεν ήταν τίποτε άλλο, παρά ένα μέγα πολιτικό ολίσθημα, θέτοντας τη χώρα και τους πολίτες εξήντα χρόνια πίσω.
      Κύριοι συνάδελφοι, πιστεύω ότι αυτή η πολιτική επιλογή του κ. Παπανδρέου, που ενώ κατηγόρησε την Κυβέρνηση πως κρύβεται, ενώ επιτέθηκε και στο Προεδρείο της Βουλής, ταυτόχρονα αποχώρησε απνευστί από την Αίθουσα. Δεν σταμάτησε ούτε ένα λεπτό για να ακούσει και τους Βουλευτές της Κυβέρνησης. Πιστεύω ότι αυτό είναι μέγα πολιτικό ατόπημα και έτσι εκτιμώ ότι ευτελίζεται ο πολιτικός λόγος. 
      Θα μου επιτρέψετε να σας υπενθυμίσω, ανασύροντας στη μνήμη μου το Θουκυδίδη, που έλεγε για όσους χρησιμοποιούσαν γλωσσικές υπερβολές το εξής: «Η γλώσσα εις όλεθρον ήγαγε». 
      Για το επίδομα θέρμανσης τώρα: Κύριε Πρόεδρε, έχω την αίσθηση ότι αυτήν την ώρα δε συζητάμε εδώ, αν πρέπει ή δεν πρέπει να δοθεί το επίδομα θέρμανσης. ‘Εχω τη γνώμη ότι συγκρούονται δύο πολιτικές φιλοσοφίες. Η μία είναι η πολιτική του λαϊκισμού και η άλλη είναι η πολιτική του νοικοκυρέματος της οικονομίας. Τη μεν πολιτική του λαϊκισμού, θα μου επιτρέψετε, κύριοι συνάδελφοι του ΠΑ.ΣΟ.Κ., να σας τη χρεώσω. Διότι τα όσα πραγματικά καταγγέλλονται από το Βήμα αυτό, ειλικρινά εμένα με εκπλήσσουν. Λες και δε γνωρίζετε τι συνέβαινε τα τελευταία τριάντα χρόνια στην ελληνική οικονομία, λες και είσαστε ξένοι με όσα έγιναν ή αν θέλετε ακόμη και με όσα γίνονται αυτήν την ώρα.
      Πράγματι ομολογώ και εγώ δημόσια ότι υπάρχουν συμπολίτες μας, οι οποίοι δυσκολεύονται. Υπάρχουν συμπολίτες μας που ζουν κάτω από το όριο της φτώχειας. Υπάρχει ανεργία, υπάρχει ακρίβεια, υπάρχουν χαμηλές, χαμηλότατες εξευτελιστικές συντάξεις, δεν το κρύβει κανένας αυτό. Το ερώτημα είναι, όμως, γιατί υπάρχουν. Από πού έρχονται αυτά; Δημιουργήθηκαν όλα στις 8 του Μάρτη του 2004, ή είναι αποτέλεσμα μιας οικονομίας που δεν μπόρεσε να δώσει σ’ αυτούς τους ανθρώπους το δικαίωμα να ελπίζουν, όταν λέγατε ότι  είχατε ισχυρή οικονομία; Αλλά δεν υπήρξε ποτέ ισχυρή οικονομία και δεν το λέω εγώ, το λέει και ένας πρώην Υπουργός του ΠΑ.ΣΟ.Κ., με δημόσια δήλωσή του -το Νοέμβριο του 2005, ο κ. Αρσένης- ότι ουδέποτε υπήρξε ισχυρή οικονομία στην Ελλάδα. Και δεν υπάρχει. ‘Αρα, λοιπόν, εδώ έρχεται η ευθύνη της Κυβέρνησης της Νέας Δημοκρατίας, η ευθύνη του νοικοκυρέματος, έξω από λαϊκισμούς, έξω από υπερβολές και πολύ περισσότερο, έξω από ακραία παραδείγματα και απομιμήσεις.
       Ισχυρίζεστε, κύριοι συνάδελφοι, ότι δόθηκε το 2001 επίδομα θέρμανσης. Δόθηκε επίδομα θέρμανσης σε όσους πραγματικά καταγράψατε ότι είχαν ανάγκη, οι οποίοι εξακολουθούν να είναι και σήμερα οι ίδιοι και ενδεχομένως πολλοί περισσότεροι ακόμα. Αλλά αυτό το επίδομα θέρμανσης δεν το πληρώσατε ποτέ, ή δεν το δώσατε μέσα από τα παράγωγα της οικονομίας μας. Δανειστήκαμε για να το δώσετε. Και ενώ το επίδομα το πήραν αυτοί που το εδικαιούντο,  το δάνειο το πλήρωσε στο σύνολό του ο ελληνικός λαός και δεν πλήρωσε μόνο το ποσό που  πήραμε, αλλά το πλήρωσε τριπλάσιο. Τι θέλετε, λοιπόν, αυτήν την ώρα; Να χρεωθούμε και εμείς για να δώσουμε; Πρέπει να δοθεί, εγώ δεν έχω καμία αντίρρηση, συμφωνώ με την άποψή σας, αλλά είναι γεγονός ότι η οικονομία είναι αυτή που απαγορεύει αυτήν την ώρα και βάζει κάποιες άλλες παραμέτρους, τις οποίες ενδεχομένως η Κυβέρνηση στο μέλλον να τις δει και να τις εκτιμήσει με την ευθύνη που τη χαρακτηρίζει.
      Κύριε Πρόεδρε, ακούγονται εδώ πράγματα τα οποία ειλικρινά, όπως σας είπα εμένα με εκπλήσσουν. Και βλέπω τους συναδέλφους του ΠΑ.ΣΟ.Κ. να μην συμφωνούν, ούτε στο ψέμα. ‘Αλλα λέει ο ένας, άλλα λέει ο άλλος. Εγώ δεν κατάλαβα ποτέ αυτόν τον πολιτικό διπολισμό. Τι έχουμε επιτέλους σήμερα που μιλάμε; ‘Εχουμε υπερέσοδα, τα οποία προέρχονται από το πετρέλαιο ή μείωση και κατάρρευση εσόδων; Γιατί μερικοί λέτε ότι έχουμε υπερέσοδα και μερικοί ότι έχουμε κατάρρευση εσόδων. Συμφωνείστε επιτέλους για το τι έχουμε. ‘Εχουμε ισολογισμό εσόδων-εξόδων, ή έχουμε κάτι το οποίο το γνωρίζετε εσείς και δεν το γνωρίζουμε εμείς; Και θα πρέπει στο σημείο αυτό να πω, ότι ο Ειδικός Φόρος Κατανάλωσης, ο οποίος μπαίνει στο πετρέλαιο είναι σταθερός και δρα ανεξάρτητα από την τιμή του πετρελαίου. Αυτό το γνωρίζουμε όλοι μας. Δεν έχει σχέση με το πόσο πήγε το βαρέλι. Είναι σταθερός. Δηλαδή θα έλεγα ότι στο ένα χιλιόλιτρο ο ειδικός φόρος για το πετρέλαιο κίνησης είναι 245 ευρώ, όσο και να πάει το βαρέλι. Ο φόρος για την αμόλυβδη είναι 296 ευρώ, όσο και να πάει το βαρέλι. 
      ΙΩΑΝΝΗΣ ΜΑΓΚΡΙΩΤΗΣ: Μα, δεν εννοούμε τον Ειδικό Φόρο Κατανάλωσης, τον Φ.Π.Α. εννοούμε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Μισό λεπτό, θα σας τα πω όλα, για να δείτε πραγματικά ότι κρυβόσαστε πίσω από το δάκτυλό σας.
      ΙΩΑΝΝΗΣ ΜΑΓΚΡΙΩΤΗΣ: Τι να πείτε! 
      ΑΠΟΣΤΟΛΟΣ ΚΩΣΤΟΠΟΥΛΟΣ: Ο φόρος για την αμόλυβδη βενζίνη είναι 316 ευρώ. 
      ΙΩΑΝΝΗΣ ΜΑΓΚΡΙΩΤΗΣ: Κανείς δεν …
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Μαγκριώτη, απαντά σε κάτι το οποίο είναι γραμμένο στις εφημερίδες, όχι σε εσάς.
      ΑΠΟΣΤΟΛΟΣ ΚΩΣΤΟΠΟΥΛΟΣ: …το δημόσιο δίνει το πετρέλαιο για τις δημόσιες επιχειρήσεις, για τις ‘Ενοπλες Δυνάμεις, για τη Δ.Ε.Η., σε πολλές περιπτώσεις με δραστικά μειωμένο Ειδικό Φόρο Κατανάλωσης. Αντί δηλαδή 245 ευρώ, το δίνει 7 ευρώ το χιλιόλιτρο και σε ορισμένες άλλες, χωρίς να επιβάλλεται φόρος. Τι συμβαίνει εδώ; Από τη μια αυξάνει την τιμή του πετρελαίου, καταβάλλει το δημόσιο τεράστιες δαπάνες για να αγοράσει πετρέλαιο, δίνει πετρέλαιο δωρεάν σε είκοσι πέντε περιπτώσεις. Επομένως για να κάνουμε ισολογισμό, θα δείτε ότι ο φόρος είναι «ίσα βάρκα ίσα νερά». Αυτό το αποκρύπτετε. Αυτή είναι η πραγματικότητα και να μην κρυβόμαστε πίσω από το δάκτυλό μας. 
      Τώρα για την εισοδηματική πολιτική. ‘Εχετε επιλεκτική μνήμη, κύριοι συνάδελφοι; Εγώ θα σας πω ότι το 2001 ο πληθωρισμός ήταν 3%. Οι αυξήσεις που δώσατε ήταν 2,2%. Δεν τα λέω εγώ αυτά, είναι καταγεγραμμένα στους προϋπολογισμούς του κράτους. Το 2002 ο πληθωρισμός ήταν 3,4%. Δώσατε 2,5%. ‘Ηταν μικρότερες από τον πληθωρισμό μέχρι εδώ, ναι ή όχι; Το 2003, ο πληθωρισμός ήταν 3,1%. Δώσατε 2,5% και αυτό σε δύο δόσεις, μία το Γενάρη και μία τον Ιούλιο μήνα. Το 2004 μόνο, με πληθωρισμό 3%, δώσατε 6,5%, γιατί ήταν προεκλογικό έτος. Το 2005, εμείς με προϋπολογισμό 3,4%, δώσαμε 3,7% αύξηση, χωρίς να υπολογίζουμε τις ωριμάνσεις και σήμερα κάνουμε το ίδιο. Παρακαλώ πολύ, είναι αυτό υποκρισία ή δεν είναι; 
      Μιλάτε για τους προϋπολογισμούς σας, «αγιογραφείτε» το οικονομικός σας παρελθόν, το οποίο σας βαραίνει. Ποιος προϋπολογισμός σας ήταν πλεονασματικός; Κανένας, απολύτως κανένας, επί κυβερνήσεων ΠΑΣΟΚ. Και όχι μόνον αυτό, κύριε Φωτιάδη. Είπατε ότι αφήσατε και ένα πλεόνασμα 17.028.232.000 ευρώ. 
      ΑΠΟΣΤΟΛΟΣ ΦΩΤΙΑΔΗΣ: Δεν το είπα εγώ, ο κ. Αλογοσκούφης το λέει, είναι εδώ γραμμένο.
      ΑΠΟΣΤΟΛΟΣ ΚΩΣΤΟΠΟΥΛΟΣ: ‘Η δεν το διαβάζετε καλά, ή δεν σας βοηθούν τα οικονομικά σας, επιτρέψατέ μου, κύριε Υπουργέ.
      Το ποσόν αυτό το οποίο αναφέρεται εκεί, είναι λογιστικό περίσσευμα, δεν είναι ταμειακό, δεν είναι χρήμα. Αφορά προμέτοχα, αφορά τιτλοποιήσεις, αφορά μη έκδοση συμψηφιστικών ενταλμάτων. Αφορά τα αντίτιμα, τα οποία πραγματικά εσείς, κατά παράβαση του Συντάγματος, δεν τα συμπεριλάβατε, ούτε στα έσοδα του προϋπολογισμού, κάτι το οποίο γνωρίζετε, ότι τα έσοδα και τα έξοδα με επιταγή του Συντάγματος, πρέπει να εμφανίζονται στον προϋπολογισμό. Και αν θέλετε να δείτε και πόσο ήταν το δημόσιο χρέος σας το 2003, γιατί πριν από δύο μήνες εδώ κάναμε τον απολογισμό, εγώ ήμουν εισηγητής του απολογισμού σας, το δημόσιο χρέος που αφήσατε ήταν 164.000.000.000 ευρώ. Το χρέος των Ενόπλων Δυνάμεων, το οποίο το είχατε βάλει στο περιθώριο ήταν 6,5 δισεκατομμύρια, συν τα εγγυητικά δάνεια 12.000.000.000, τουτέστιν 184.000.000.000 δημόσιο χρέος. Αυτό ήταν το δημόσιο χρέος στις 31.12.2003 για το οποίο σήμερα εσείς υπαινίσσεστε ότι αφήσατε ως πλεόνασμα.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ολοκληρώνω, κύριε Πρόεδρε, με αυτό το οποίο λέγεται ότι εμείς χαριζόμαστε στους βιομηχάνους. Στη σελίδα 17 του προεκλογικού σας φυλλαδίου, εσείς λέγατε ότι θα μειώσετε τους συντελεστές της φορολογίας. Τους μειώσαμε εμείς. Τι είναι αυτό που σας πειράζει, ότι τους μειώσαμε εμείς και δεν τους μειώσατε εσείς;
      ΙΩΑΝΝΗΣ ΜΑΓΚΡΙΩΤΗΣ: Το αδιανέμητο εισόδημα, όχι το διανεμόμενο. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Δεν είναι θέμα αδιανέμητων, είναι θέμα μείωσης του συντελεστή φορολογίας. Στις τράπεζες, στις μικρομεσαίες επιχειρήσεις και τα εικονικά τιμολόγια. Δικό σας δημιούργημα υπήρχε σήμερα και πλήττει την αγορά και τους μικρομεσαίους. Και όσον αφορά για το λαθρεμπόριο και τη διακίνηση, γνωρίζετε πάρα πολύ καλά ότι το 65% με 70% του πετρελαίου διακινείται λαθραία από τα Ελληνικά Διϋλιστήρια. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Και εμείς ευχαριστούμε τον κ. Κωστόπουλο.
      Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, «απορία  ψάλτου, βηξ». Ο απελθών Υπουργός δεν απάντησε σε κανένα από τα επιχειρήματα τα οποία ανέπτυξαν οι Βουλευτές του ΠΑ.ΣΟ.Κ. σχετικά με τη χορήγηση του επιδόματος. Δεν απάντησε ο Υπουργός, αλλά ανέλαβε ο κ. Κωστόπουλος για λογαριασμό του Υπουργού να απαντήσει γιατί ο κ. Αλογοσκούφης με τη δική του υπογραφή στον ισολογισμό του κράτους, δηλαδή στην πραγματική κατάσταση του ταμείου στις 31/12 –αυτό σημαίνει ισολογισμός, δεν είναι προϋπολογισμός, ούτε καν απολογισμός- αναφέρει επί λέξει ο κ. Αλογοσκούφης –δεν το λέω εγώ, τη λέξη διαβάζω- «περίσσευμα κρατικού προϋπολογισμού οικονομικού έτους». Αν έκανε λάθος καλά θα κάνει να διορθώσει το λάθος και να μην μιλάει για περίσσευμα. Ούτε πλεόνασμα, αλλά περίσσευμα κρατικού προϋπολογισμού. 
      «Εποίησε ωσαύτως την νήσσαν» ο απελθών Υπουργός γιατί δεν απάντησε τελικά στα δικά μας επιχειρήματα. Εμείς δεν ζητήσαμε, κύριε Υπουργέ, να πάρετε τα χρήματα του επιδόματος θέρμανσης από τους πολιτικούς σας φίλους τους βιομηχάνους ή τους τραπεζίτες. Όχι. Ζητήσαμε από τα χρήματα που εισπράξατε από τα έντεκα εκατομμύρια των ελλήνων πολιτών, επιπλέον αυτών που προϋπολογίσατε λόγω της απρόσμενης αύξησης της τιμής του πετρελαίου, ένα μέρος τους να τα επιστρέψετε σε μια μερίδα πολιτών που έχουν ανάγκη. Δεν είμαστε αφελείς να πιστεύουμε ότι θα πάρετε πίσω νόμους ή θα επιβάλλετε νέα φορολογία σε τραπεζίτες και βιομηχάνους. 
      Μίλησε ο Υπουργός που απήλθε. Πάλι το ίδιο τροπάριο. Τα έχουμε μάθει αυτά εδώ, τα έχουμε ακούσει. Άδεια ταμεία, ελλείμματα. Όμως δεν είστε καθόλου πειστικοί όταν μιλάτε για άδεια ταμεία και ελλείμματα, όταν με τέτοια χάλια της οικονομίας -στα οποία διατείνεστε ότι βρίσκεται η οικονομία- το πρώτο μέτρο που πήρατε ήταν η μείωση των συντελεστών της φορολογίας των διανεμομένων κερδών. Ενάμισι δισεκατομμύρια ευρώ για τους βιομήχανους, τριακόσια το επίδομα θέρμανσης. Ήταν το χάρισμα στους εκδότες πλαστών και εικονικών τιμολογίων στους μεγαλοφοροφυγάδες απατεώνες δηλαδή, που ήταν άλλα 2.000.000.000 ευρώ. Ήταν το χάρισμα ουσιαστικά από την έλλειψη ελέγχου των μεγάλων επιχειρήσεων άλλα 3.000.000.000 ευρώ. 
      Όλα αυτά είναι χρήματα τα οποία δώσατε εσείς ως μη έχοντες. Τελικά όμως φάνηκε ότι αυτή η Κυβέρνηση έχει για τους λίγους και τους πλούσιους αλλά δεν έχει χρήματα για τους πολλούς και τους φτωχούς. Αυτό έχει γίνει κατανοητό και πιστεύω ότι η ελπίδα μας να δεχθείτε το αίτημα για την χορήγηση του επιδόματος θέρμανσης, έστω καθυστερημένα εκτιμώντας και τις ιδιαίτερες καιρικές συνθήκες που υπάρχουν σήμερα, έχει διαψευστεί. Πραγματικά σας μένει ακόμα χρόνος μόνοι σας να πάρετε, αν δεν θέλετε εγωιστικά να δεχθείτε την πρόταση του ΠΑ.ΣΟ.Κ., την απόφαση να  χορηγήσετε το επίδομα σ’ αυτούς που το έχουν απόλυτη ανάγκη. Σταματήστε το κύμα κατακραυγής κατά της Κυβέρνησής σας. Αυτό σας ωφελεί. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Φωτιάδη. Ο κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε. 
      Την ελπίδα σας, κύριε Φωτιάδη, σκέπασε σήμερα ο κύριος «Πρωθυπουργός» με την τοποθέτησή του αφιερώνοντας ένα μεγάλο μέρος της ομιλίας του όχι στο επίδομα θέρμανσης αλλά στις υποκλοπές και σε άλλα θέματα. Και ίσως εκεί θα πρέπει να αναζητήσετε και κάποιες ευθύνες. Είναι εσωτερική σας υπόθεση. 
      Θα μου επιτρέψετε να κάνω πολύ σύντομα τρεις παρατηρήσεις στα όσα ειπώθηκαν. 
      Μας κατηγορήσατε ότι δεν μπορούμε να κατανοήσουμε την έννοια της ανταποδοτικότητας των εσόδων. Κυρίες και κύριοι συνάδελφοι, νομίζω ότι πρέπει να κρατήσουμε την σοβαρότητά μας σ’ αυτή την Αίθουσα και πολύ περισσότερο όταν αυτά εκπορεύονται από ανθρώπους που είχαν ευθύνη διαχείρισης του δημοσίου χρήματος και ξέρουν από τα δημόσια οικονομικά. 
      Ναι, είναι αλήθεια ότι ο προϋπολογισμός τίθεται από ορισμένους κωδικούς. Είναι άθροισμα κωδικών. Αλίμονο όμως αν όλοι αυτοί οι κωδικοί έμπαιναν σε καθεστώς ανταποδοτικότητας. Είναι σαν να λέμε ότι έχουμε κέρδη από τις αυξήσεις της τιμής των τσιγάρων και δίνουμε τα λεφτά της αύξησης στον αντικαπνιστικό αγώνα. Ή έχουμε κέρδη από την αύξηση της τιμής του αλκοόλ και δίνουμε τα λεφτά τα οποία κερδίζουν τα δημόσια ταμεία στον αγώνα εναντίον του αλκοολισμού. 
      Η δεύτερη παρατήρηση: Θα ήθελα να ρωτήσω τους συναδέλφους του ΠΑ.ΣΟ.Κ. πώς θα χαρακτήριζαν ένα υπερχρεωμένο νοικοκυριό το οποίο αντί να κοιτάει πώς θα ξεπληρώσει τα χρέη του, μόλις μπαίνει ένα ευρώ στην τσέπη του, τα μέλη του σκοτώνονται ποιος να το πρωτοξοδέψει. Θα το λέγαμε αυτό το νοικοκυριό υπερφίαλο; Ανεγκέφαλο; Απρογραμμάτιστο; Ευκαιριακό; Ασυντόνιστο; Ανεύθυνο; Δεν θα σας προκαλέσω να μου πείτε πώς θα χαρακτηρίζατε μια κυβέρνηση κατ’ αναλογία με τα ίδια χαρακτηριστικά. Θα σας έλεγα ότι αυτό και μόνο συνιστά πράξη δημοσιονομικού παραλογισμού. Και το είπα για δεύτερη φορά. Γιατί πώς  να το κάνουμε; Είναι τρελό μόλις πιάσεις ένα ευρώ να τρέξεις να το ξοδέψεις, επαναλαμβάνοντας ένα λάθος το οποίο λάθος οδήγησε τη χώρα σ’ αυτόν τον δημοσιονομικό διασυρμό που έχει περιγραφεί με τα πιο μελανά χρώματα. 
      Τρίτη παρατήρηση: Χρησιμοποιήθηκε ως επιχείρημα ο  ισολογισμός του 2003. Τώρα ο κ. Φωτιάδης το άλλαξε. Είπε αν έχει γίνει λάθος ή δεν αποδίδεται σωστά το νόημα της παρατήρησης του κ. Αλογοσκούφη, είναι άλλο θέμα. Εγώ να έρθω στο δικό σας σκεπτικό και να πω «ναι, στα ταμεία υπήρχαν μετρητά». Εκεί είναι το πρόβλημα; Αλίμονο. Υπάρχει περίπτωση στα κρατικά ταμεία να μην υπάρχουν μετρητά; Αλλού είναι το πρόβλημα, κύριε Φωτιάδη. Και εσείς που είχατε την διαχείριση του δημοσίου χρήματος θα έπρεπε να το πείτε. Αλλά δεν βρήκατε το θάρρος να πείτε ότι την ίδια χρονιά αυξήσατε το δημόσιο δανεισμό κατά 41% απ’ όσο προβλέπατε. 11.000.000.000 ευρώ παραπάνω. Και είναι λογικό να ερχόμαστε και να λέμε εδώ μέσα στην Αίθουσα, επειδή τυχαίνει να έχουμε 2-3 ευρώ στην τσέπη μας και αδιαφορώντας για το αν αυτά τα δανειστήκαμε, ότι είμαστε μια χαρά; 
      Τελευταία παρατήρηση. Κρίνω ότι για λόγους αξιοπιστίας οι συνάδελφοι του ΠΑ.ΣΟ.Κ. θα πρέπει τουλάχιστον να συμφωνήσουν στα προσδοκώμενα από το Φ.Π.Α. αυξημένα έσοδα. Δεν μπορεί τη μια να λέμε ότι αυτά θα είναι 500.000.000 ευρώ, την άλλη 350.000.000, την άλλη 735.000.000. Ο κ. Υπουργός έδωσε μια υπεύθυνη απάντηση. Ξέρουμε επομένως πόσο είναι και ας μην χρησιμοποιούμε τώρα πυροτεχνήματα για να λέμε μία 700.000.000, μία 300.000.000, μία 200.000.000. 
      Τέλος θα περιμέναμε, αγαπητοί συνάδελφοι, του ΠΑ.ΣΟ.Κ., και ο ίδιος ο κ. Παπανδρέου να περιβάλλει με μεγαλύτερο σεβασμό την πρότασή σας. Δεν μπορεί να συζητείται μια συγκεκριμένη πρόταση και στις τοποθετήσεις να παρεισφρύουν δευτερεύοντα ή άλλα ζητήματα. Φτάσατε μάλιστα να μας εγκαλείτε γιατί δεν είναι σήμερα εδώ ο κ. Αλογοσκούφης ή γιατί δεν θα είναι αύριο στην συζήτηση ο κ. Πρωθυπουργός. Το μόνο που δεν μας είπατε σήμερα –και δεν μας εγκαλέσετε γι’ αυτό- είναι γιατί δεν είναι εδώ ο κ. Βουλγαράκης ή ο κ. Παπαληγούρας. Στο μέλλον μπορεί να το δούμε και αυτό. 
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Λέγκα. 
      Κυρίες και κύριοι συνάδελφοι, ζήτησαν το λόγο κατά παρέκκλιση του Κανονισμού ο κ. Μαγκριώτης και ο κ. Γεωργακόπουλος. Θα σας δώσω το λόγο για τέσσερα λεπτά. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστούμε, κύριε Πρόεδρε. Απλώς οι αλλαγές που έγιναν στον κατάλογο…
      ΠΡΟΕΔΡΕΥΩΝ ( Σωτήρης Χατζηγάκης): Μην αναφέρεστε στον κατάλογο. Η Βουλή το ενέκρινε. Προχωρήστε. 
      ΙΩΑΝΝΗΣ ΜΑΓΚΡΙΩΤΗΣ: Μα δεν κάνω καμία μομφή, κύριε Πρόεδρε. Δεν αντιλέγω. Απλώς για τα Πρακτικά το λέω γιατί θεωρήθηκα απών την ώρα που εκφωνήθηκε το όνομά μου και λέω για ποιο λόγο συνέβη. 
      Κύριε Πρόεδρε, ο κ. Λέγκας προηγουμένως με την λανθάνουσα γλώσσα είπε μια αλήθεια. Προσφώνησε, αποκάλεσε, τον Αρχηγό της Αξιωματικής Αντιπολίτευσης ως Πρωθυπουργό. 
      ΝΙΚΟΛΑΟΣ ΛΕΓΚΑΣ: Ναι, είπα «Πρωθυπουργός». Έκανα λάθος. 
      ΙΩΑΝΝΗΣ ΜΑΓΚΡΙΩΤΗΣ: «Καλομελέτα και έρχεται», κύριε Λέγκα, παρ΄ ότι είστε αξιόλογος Κοινοβουλευτικός και προβάρετε κυβερνητικό κουστούμι και σας αξίζει και το εύχομαι πραγματικά. Ελπίζω να κάνει γρήγορα τον ανασχηματισμό ο κ. Πρωθυπουργός γιατί δεν θα προλάβετε και εσείς και άλλοι συνάδελφοι της Νέας Δημοκρατίας που  αξίζετε πράγματι να βοηθήσετε την κυβερνητική προσπάθεια. 
      Θεωρώ υπερβολή –έτσι θα το χαρακτηρίσω- οι συνάδελφοι της Νέας Δημοκρατίας να εγκαλούν τον Αρχηγό της Αξιωματικής Αντιπολίτευσης γιατί αποχώρησε μετά την ομιλία του κατά πάγια τακτική όλων των Αρχηγών της Αξιωματικής Αντιπολίτευσης. Επειδή μας κατηγορήσατε για επιλεκτική μνήμη το τονίζω. Όμως είχε ένα ακόμη λόγο να αποχωρήσει ο κ. Παπανδρέου. 
      Διότι η Κυβέρνηση υποτίμησε μια τόσο σοβαρή συζήτηση, μια νομοθετική πρωτοβουλία της Αξιωματικής Αντιπολίτευσης και στα έδρανα δε βρέθηκε ο Υπουργός Οικονομίας και Οικονομικών. Παρήλασαν όλοι οι Υφυπουργοί, μπήκε βγήκε δυο τρεις φορές ο κ. Αλογοσκούφης αλλά δεν κάθισε να ακούσει τον Αρχηγό της Αξιωματικής Αντιπολίτευσης. Αυτό δείχνει πως υποτιμά την κοινοβουλευτική διαδικασία και την Αξιωματική Αντιπολίτευση για μια τέτοια σοβαρή πρωτοβουλία, αλλά και γιατί δεν ήθελε να ακούσει την ανάγνωση των Πρακτικών που έκανε από την ομιλία του το 2000 ως επικεφαλής του τομέα οικονομίας της Νέας Δημοκρατίας, που ήταν η χαρακτηριστικότερη αυτοδιάψευση των διακηρύξεων και των πολιτικών του κ. Αλογοσκούφη και της Νέας Δημοκρατίας.
      Άραγε τι θα απαντούσε ο κ. Αλογοσκούφης στον κ. Παπανδρέου όταν τα 200 και 300 ευρώ που δόθηκαν ως επίδομα θέρμανσης το 2001 με 32 δολλάρια το βαρέλι, με μια «τραβεστί» οικονομία όπως τη χαρακτήριζε τότε και τα ονομάτιζε ως ψύχουλα και ζητούσε διπλάσια από την «τραβεστί» οικονομία; Και σήμερα με αυτήν τη δυναμική οικονομία και το δυναμικό περιβάλλον που δημιουργείται με την πρωτοφανή εξυγίανση που φέρατε στα δημόσια οικονομικά δεν δίνετε ούτε τα ψίχουλα. Και δεν σας ζητούμε να τα δώσετε από τα προϋπολογισθέντα γιατί ούτως ή άλλως αυτά δεν βγαίνουν. Και εκεί υπάρχει και υπέρβαση δαπανών και κατάρρευση εσόδων. Τα ξέρετε καλά αυτά, και επισήμως τα ανακοινώσατε παρ’ ότι τρεις φορές τροποποιήσατε τον προϋπολογισμό. Τα ζητήσαμε από τα πρόσθετα κερδοσκοπικά έσοδα που είχε το ελληνικό κράτος τα προηγούμενα δύο χρόνια. Θα σας πω τα νούμερα πέραν αυτών που ανακοίνωσε ο κύριος Υφυπουργός, που είναι 390.000.000 από το Φ.Π.Α..
      Σήμερα στις εφημερίδες δημοσιεύεται πως έχουμε αύξηση των εξαγωγών των καυσίμων κατά 530.000.000 ευρώ. Το 1/3 της αύξησης των εξαγωγών είναι η αύξηση των καυσίμων η οποία βεβαίως δεν είναι πραγματική αύξηση αλλά ονομαστική, είναι ποσοτική αύξηση και τα περισσότερα είναι προϊόντα των διϋλιστηρίων. Από αυτά δεν έχει έσοδα το ελληνικό κράτος; Ασφαλώς και έχει. γιατί κρατική εταιρεία είναι που εισάγει το πετρέλαιο, κρατική εταιρεία το διϋλίζει και κρατική εταιρεία κυρίως το εξάγει. 
      Το καλοκαίρι ο κ. Χριστοδούλου, τα ΕΛ.Π.Ε., και συγκεκριμένα στις 8 Αυγούστου είχε ανακοινώσει πως έχει πρόσθετα 170.000.000 ευρώ κέρδη από την προηγούμενη χρονιά. Και την προηγούμενη χρονιά ήταν διπλάσια από την προ-προηγούμενη διότι είχε αρχίσει η κούρσα της αύξησης των καυσίμων.
      Κύριε Λέγκα, είπατε προηγουμένως πως ο κ. Φωτιάδης παρ’ ότι διαχειρίστηκε δημόσιο χρήμα πρέπει να ξέρει ότι δεν είναι ανταποδοτικοί οι φόροι και τα έσοδα. 
      Κύριε συνάδελφε, πρέπει να ξέρετε ότι αυτό ακριβώς ορίζει το Σύνταγμα ότι δηλαδή όλοι οι πολίτες προσφέρουν ανάλογα με τη δυνατότητά τους είτε φυσικά είτε νομικά πρόσωπα και η πολιτεία οφείλει να συνδράμει στους πολίτες είτε με δρόμους είτε με σχολεία είτε με την προνοιακή φροντίδα. Αυτήν όμως την πολιτική αλληλεγγύης και αναδιανομής υπέρ των πολλών και υπέρ των πτωχών δεν την έχετε. Αυτή είναι η πολιτεία σας στα δύο χρόνια.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, κατηγορήσατε την Αντιπολίτευση για λαϊκισμό, ενώ αντίθετα εσείς αγωνίζεσθε για την ανόρθωση της οικονομίας. Αν κάποιος άκουγε σήμερα τα όσα ειπώθηκαν εδώ από τους λίγους Βουλευτές της Νέας Δημοκρατίας που μίλησαν, θα καταλάβαινε ποιος μιλάει περί λαϊκισμού και ποιος όχι.
      Μιλήσαμε λέτε, για υπερέσοδα, για κατάρρευση εσόδων. Άκουσα προηγουμένως τον κ. Κωστόπουλο να το λέει και περίμενα να μην το πει, γιατί γνωρίζει πολύ καλά τι εννοούμε όταν λέμε υπερέσοδα από τα καύσιμα και τι εννοούμε όταν λέμε κατάρρευση των φορολογικών εσόδων. Είναι δεδομένα και τα δύο αυτά, ότι υπάρχουν υπερέσοδα από τα καύσιμα και υπάρχει κατάρρευση εσόδων από τα φορολογικά έσοδα.
      Εμείς δεν μιλήσαμε για τον Ειδικό Φόρο Κατανάλωσης όπως διατίνεσθε. Μιλήσαμε για την αύξηση των εσόδων από το Φ.Π.Α. στα καύσιμα. Από εκεί προέρχεται το υπερέσοδο του δημοσίου, που είχε τη δυνατότητα το δημόσιο να δώσει αυτά τα 200 ευρώ περίπου για να απαλύνει λίγο αυτούς τους ανθρώπους που πράγματι υποφέρουν από το ψύχος και δεν έχουν να πληρώσουν.
      Είπε επίσης, ο κ. Κωστόπουλος ότι τα έσοδα και τα έξοδα πρέπει να εγγράφονται στον προϋπολογισμό. Μήπως ξέρετε πού εγγράφονται τα έσοδα των 450.000.000 ευρώ τα οποία πριν από μια βδομάδα περάσαμε στην αρμόδια Διαρκή Επιτροπή, από την αύξηση της προείσπραξης των ανωνύμων εταιρειών και των Ε.Π.Ε.; Πολύ απλά δεν εγγράφονται. Επομένως μη λέτε, πράγματα τα οποία δε στέκουν. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Διανύουμε τον προϋπολογισμό του 2006. Αφήστε στο τέλος να τα δούμε αυτά.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι δυνατόν να μην εγγράφονται για τον προϋπολογισμό του 2005 και να εγγράφονται για τον προϋπολογισμό του 2006 ή να μην εγγράφονται στον προϋπολογισμό του 2006 και να γράφονται στον προϋπολογισμό του 2005. 
      Δεδομένου δε ότι σήμερα στη Διαρκή Επιτροπή κατηγορήσατε το ΠΑ.ΣΟ.Κ. ότι έστειλε κατασκόπους ή έστειλε ανθρώπους κρυφά στις Βρυξέλλες για να υπονομεύσουν την ελληνική οικονομία, προφανώς η Νέα Δημοκρατία μη μπορώντας να ανακαλύψει τους κατασκόπους των υποκλοπών έπρεπε να ντύσει κάποιον κατάσκοπο. Έτσι έντυσε ως κατάσκοπο την κ. Βάσω Παπανδρέου, ως Τζέημς Μποντ και την έστειλε τάχα στις Βρυξέλλες για να υπονομεύσει την ελληνική οικονομία. Αυτά είναι αστεία και θα πρέπει η Κυβέρνηση να αναλογισθεί και τις ευθύνες που έχει απέναντι στα λαϊκά στρώματα, από τα οποία με την ακατάσχετη υποσχεσιολογία η οποία δόθηκε κατά τη διάρκεια της προεκλογικής περιόδου υποκλέψατε την ψήφο τους. Έχετε υποχρέωση λοιπόν να ανταποκριθείτε στις προσδοκίες αυτών των ανθρώπων οι οποίοι περίμεναν πράγματι από εσάς καλύτερη μεταχείριση. Η μεταχείριση που κάνετε στα λαϊκά στρώματα είναι ό,τι χειρότερο έχει συμβεί τα τελευταία τριάντα χρόνια σε αυτόν τον τόπο γιατί καμία κυβέρνηση δεν πήρε τόσο αντιλαϊκά μέτρα σε τόσο σύντομο χρονικό διάστημα. Η κυβέρνηση Μητσοτάκη μοιάζει μπροστά στην Κυβέρνηση του Κώστα Καραμανλή του νεότερου ως «παρθένα», σε σχέση με τα όσα συμβαίνουν εναντίον των λαϊκών στρωμάτων τον τελευταίο καιρό.
      Λυπάμαι ειλικρινά αλλά πρέπει σύντομα να αναθεωρήσετε τη στάση σας.
      ΑΠΟΣΤΟΛΟΣ ΚΩΣΤΟΠΟΥΛΟΣ: Παρακαλώ το λόγο για μισό λεπτό, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, αν μου επιτρέπετε για ένα λεπτό να δώσω μια απάντηση στον κ. Γεωργακόπουλο, που αναφέρθηκε σε μένα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κωστόπουλε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Υποθέτω, κύριε Γεωργακόπουλε, ότι ομιλείτε πως  με την αύξηση της προκαταβολής θα έρθουν 350.000.000 ευρώ.
      Κύριε συνάδελφε, στον προϋπολογισμό του κράτους κατονομάζονται ρητά οι πηγές των εσόδων. Μιλάμε για φόρο από φυσικά πρόσωπα, από νομικά πρόσωπα και από Φ.Π.Α.. Η προκαταβολή είναι ένας έμμεσος πλην σαφώς φόρος. Άρα, λοιπόν, είναι ήδη εγγεγραμμένος. Δεν χρειάζεται να υπάρξει ιδιαίτερος λογαριασμός. Θα πάει στην είσπραξη των φόρων από νομικά πρόσωπα.
      ΠΡΟΕΔΡΕΥΩΝ (Σωτήρης Χατζηγάκης): Ήσασταν σαφής, κύριε Κωστόπουλε.
      Το λόγο έχει ο κύριος Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μια κουβέντα, κύριε Πρόεδρε.
      Επειδή γνωρίζει πολύ καλά τι είπα ο κύριος Κωστόπουλος, μια και ήταν παλιός υπάλληλος του Υπουργείου Οικονομικών, γεγονός είναι ότι δεν εγγράφεται αυτό το έσοδο στον προϋπολογισμό. Επομένως ας μην παίζουμε με τα λόγια.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και  Οικονομικών: «Επίδομα Θέρμανσης».
      Η πρόταση νόμου δεν θα τεθεί σε ψηφοφορία διότι εμπίπτει στις διατάξεις του άρθρου 73 παράγραφος 2 του Συντάγματος.
      Έχουν διανεμηθεί τα Πρακτικά των συνεδριάσεων της Τρίτης 17 Ιανουαρίου 2006 και της Τρίτης 31 Ιανουαρίου 2006 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς  τα Πρακτικά της Τρίτης 17 Ιανουαρίου 2006 και της Τρίτης 31 Ιανουαρίου 2006 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΌΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.25’ λύεται η συνεδρίαση για αύριο ημέρα Παρασκευή 10 Φεβρουαρίου 2006 και ώρα 10.30’, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 42/25/25.1.2006 επίκαιρης επερώτησης είκοσι έξι βουλευτών του ΠΑ.ΣΟ.Κ., προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα Κέντρα Εξυπηρέτησης Πολιτών (Κ.Ε.Π.), σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                          ΟΙ ΓΡΑΜΜΑΤΕΙΣ
      



1
ΣΥΝΕΔΡΙΑΣΗ 9-2-2006                ΣΕΛ.

