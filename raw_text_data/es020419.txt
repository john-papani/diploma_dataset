Παρασκευή, 19 Απριλίου 2002
ΣΥΝΕΔΡΙΑΣΗ ΡΚΕ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας των Βουλευτών Α. Λαΐου και Π. Μαντούβαλου, 
3. Ανακοινώνεται ότι τη συνεδρίαση παρακολουθούν μαθητές από το 8ο Γυμνάσιο Ηρακλείου Κρήτης και το Γυμνάσιο Περάματος Μυλοποτάμου Ρεθύμνου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 22 Απριλίου 2002, 
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με τις προθέσεις της Κυβέρνησης να θεσμοθετήσει τον "Συνήγορο του Παιδιού" κ.λπ., 
β) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να συμπεριληφθεί ο Νομός Λασιθίου στις προτάσεις για ίδρυση νέων σχολών τριτοβάθμιας εκπαίδευσης, 
γ) Προς τον Υπουργό Γεωργίας ι) σχετικά με τη διασφάλιση του εισοδήματος των βαμβακοπαραγωγών κλπ., 
ιι) σχετικά με την επιβάρυνση των παραγωγών με τα έξοδα επεξεργασίας, των στοιχείων του Ολοκληρωμένου Συστήματος Διαχείρισης των επιδοτήσεων κλπ., 
δ) Προς τον Υπουργό Εξωτερικών, σχετικά με τις θέσεις της ελληνικής Κυβέρνησης όσον αφορά την προώθηση ψηφίσματος από μέρους των Ηνωμένων Πολιτειών Αμερικής καταδίκης της Κούβας για δήθεν παραβίαση των ανθρωπίνων δικαιωμάτων κλπ., 
ε) Προς τον Υπουργό Πολιτισμού, ι) σχετικά με την επίλυση των λειτουργικών προβλημάτων του Λαϊκού Σχολείου Παραδοσιακής Μουσικής, 
ιι) σχετικά με την επιλογή της Μασκότ για τους Ολυμπιακούς Αγώνες του 2004, 
5) Συζήτηση επερώτησης προς τον Υπουργό Εργασίας και Κοινωνικών Ασφαλίσεων, σχετικά με την ανεργία, τις δαπάνες ιατροφαρμακευτικής περίθαλψης και τις συντάξεις του ΟΓΑ, 
Γ' ΝΟΜΟΘΕΤΙΚΗ ΕΡΓΑΣΙΑ
1. Κατάθεση Έκθεσης Διαρκούς Επιτροπής:
Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών "Κύρωση της Διεθνούς Σύμβασης για την καταστολή της χρηματοδότησης της τρομοκρατίας", 
2. Κατάθεση πρότασης νόμου: Η Διαρκής Επιτροπής Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Υγείας και Πρόνοιας "Τροποποίηση του ισχύοντος θεσμικού πλαισίου περί των ναρκωτικών ουσιών και η κωδικοποίηση του συνόλου των νομικών διατάξεων που αφορούν την πρόληψη της διάδοσης των ναρκωτικών, την καταπολέμηση του παράνομου εμπορίου, τη θεραπεία και την ένταξη στη κοινωνία, εξαρτημένων από ναρκωτικά προσώπων", 
3. Κατάθεση σχεδίων νόμων:
α) Οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων και Δικαιοσύνης, κατέθεσαν σχέδιο νόμου: "Κύρωση της Συμφωνίας τεχνικής συνεργασίας μεταξύ των Ηνωμένων Εθνών και της Ελληνικής Κυβέρνησης", 
β) Οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δημόσιας Τάξης, κατέθεσαν σχέδιο νόμου: "Για την επίλυση των διαφορών του άρθρου 88 παρ. 2 του Συντάγματος και άλλες διατάξεις", 
OMIΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό:
ΔΑΜΑΝΑΚΗ Μ., 
ΣΚΑΝΔΑΛΙΔΗΣ Κ., 
β) Προς τους Υπουργούς
ΑΛΕΥΡΑΣ Α., 
ΑΡΓΥΡΗΣ Ε., 
ΓΚΕΣΟΥΛΗΣ Ν., 
ΚΑΡΑΤΖΑΦΕΡΗΣ Γ., 
ΚΑΡΡΑΣ Κ., 
ΚΑΧΡΙΜΑΚΗΣ Μ., 
ΚΟΛΟΖΩΦ Ο., 
ΛΟΒΕΡΔΟΣ Α., 
ΣΤΡΙΦΤΑΡΗΣ Σ., 
ΦΟΥΝΤΟΥΚΙΔΟΥ Π., 
Β. Επί της επερώτησης
ΑΓΓΕΛΟΠΟΥΛΟΣ Ν., 
ΑΝΔΡΕΟΥΛΑΚΟΣ Α., 
ΓΙΑΚΟΥΜΑΤΟΣ Γ., 
ΚΑΚΛΑΜΑΝΗΣ Ν., 
ΚΑΡΑΣΜΑΝΗΣ Γ., 
ΚΙΛΤΙΔΗΣ Κ., 
ΣΠΥΡΟΠΟΥΛΟΣ Ρ., 

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΚΕ΄
Παρασκευή 19 Απριλίου 2002


Αθήνα, σήμερα στις 19 Απριλίου 2002, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Μιχαήλ Καρχιμάκη, Βουλευτή Λασιθίου τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Επιτροπή Απολυμένων Εργαζομένων των ΜΑΒΕ ΑΕ ζητεί να συνταξιοδοτηθούν εκείνοι οι εργαζόμενοι των ΜΑΒΕ ΑΕ που έχουν απολυθεί εδώ και 10 χρόνια και έχουν εξαιρεθεί από το Νόμο Πεπονή το 1994.
2) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο κ. Δ.Πολυγένης, εκπαιδευτικός κάτοικος Μελβούρνης Αυστραλίας, ζητεί την επίλυση συνταξιοδοτικού του προβλήματος.
3) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών καταγγέλλει τη γενοκτονία του παλαιστινιακού λαού από την Κυβέρνηση του Ισραήλ.
4) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας για τα προβλήματα που παρουσίασε το δορυφορικό σύστημα ελέγχου των καλλιεργειών βαμβακιού στη Β.Ελλάδα.
5) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία το Επιμελητήριο Λασιθίου ζητεί παράταση δύο μηνών για την υποβολή των δηλώσεων "συνάφειας".
6) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Επαγγελματιών Αισθητικών Ελλάδας καταγγέλλει τη συγκεκαλυμμένη μορφή πορνείας που ασκείται σε οίκους με χρήση του τίτλου "μασάζ" ή "αισθητική".
7) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία οι εργαζόμενοι στο Ψυχιατρικό Νοσοκομείο Αττικής ζητούν την επαναχορήγηση του επιδόματος ειδικών συνθηκών και επιπόνου εργασίας.
8) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Αιγινήτειο Νοσοκομείο ζητεί τη χορήγηση του θεσμικού δικαιώματος χρήσης των χώρων της περιοχής "Σωτηρία".
9) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Εργαζομένων του Περιφερειακού Γενικού Νοσοκομείου Ρόδου ζητεί την κάλυψη των κενών οργανικών θέσεων σε όλους τους κλάδους των εργαζομένων στο Νοσοκομείο Ρόδου.
10) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Προοδευτική 'Ενωση Ρουφ-Βοτανικού ζητεί από τους φορείς να ληφθούν μέτρα αναβάθμισης της συνοικίας της.
11) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία οι καταστηματάρχες επαγγελματίες στην περιοχή του Ευαγγελισμού διαμαρτύρονται για το κλείσιμο και τη μη ελεύθερη διέλευση των επισκεπτών και προσωπικού από την κεντρική πύλη της Μαρασλή.
12) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι αγρότες της Βορειοκεντρικής Εύβοιας ζητούν την άμεση πληρωμή των επιδοτήσεων των γεωργικών καλλιεργειών τους, τη χορήγηση αποζημιώσεων εν όψει των πρόσφατων θεομηνιών κ.λπ.
13) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Τοπικό Συμβούλιο Λιποχωρίου του Δήμου Σκύδρας Πέλλας ζητεί την εκτίμηση των ζημιών της καλλιέργειας ακτινιδιάς που προκάλεσε ο παγετός του Ιανουαρίου για να ακολουθήσει η αντικατάσταση της καλλιέργειας.
14) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Ένωση Αστυνομικών Υπαλλήλων Κιλκίς διαμαρτύρονται για την καθημερινή μετακίνηση 30 αστυφυλάκων από την Α.Δ. Κιλκίς για τη φύλαξη ιδιωτικής εταιρείας στη Χαλκιδική.
15) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας στο οποίο καταγγέλλεται ότι οι εποχικοί δασοπυροσβέστες είναι απλήρωτοι από τον Οκτώβριο του 2001.
16) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Καλλιθέας Αττικής ζητεί να ληφθούν μέτρα για την προστασία των ανθρωπίνων δικαιωμάτων των ελληνόφωνων κατοίκων της περιοχής του Πόντου.
17) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Εμπορικός Σύλλογος Κατερίνης ζητεί να υπάρξει η δυνατότητα ευνοϊκής δανειοδότησης μέσω Τραπεζών για όσες επιχειρήσεις επιθυμούν να κλείσουν τις υποθέσεις τους, αλλά αδυνατούν οικονομικά.
18) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Επιμελητήριο Πιερίας ζητεί την παραμονή του Νομού Πιερίας στη Δ/νση του ΠΕΚ Θεσσαλονίκης.
19) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Επιμελητήριο Πέλλας ζητεί την κατάργηση της υποχρέωσης τήρησης βιβλίου δρομολογίων για τα φορτηγά αυτοκίνητα που διαθέτουν ταχογράφο.
20) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η ΕΚΟ Υπαλλήλων ΟΓΑ ζητεί την καταβολή ειδικού επιδόματος στους υπαλλήλους του ΟΓΑ.
21) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Συντονιστική Επιτροπή Αποφοίτων και Φοιτητών Πανεπιστημίων εξωτερικού διαμαρτύρεται για την αύξηση των εξεταστέων μαθημάτων για την αναγνώριση των πτυχίων των μελών της.
22) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία οι Σύλλογοι προσωπικού ΟΓΑ ζητούν τη χορήγηση ειδικού επιδόματος στα μέλη του.
23) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανθεσσαλική Συντονιστική Επιτροπή για την εκτροπή του άνω ρου του Αχελώου ζητεί την ολοκλήρωση του έργου εκτροπής του άνω ρου του Αχελώου ποταμού.
24) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΜΑΡΙΑ ΔΑΜΑΝΑΚΗ κατέθεσαν αναφορά με την οποία απόστρατοι αξιωματικοί του Πολεμικού Ναυτικού, διπλωματούχοι Χημικοί - Μηχανικοί Ε.Μ.Π. ζητούν την ηθική αποκατάστασή τους.
25) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Ελευθερίου - Κορδελιού Θεσσαλονίκης καταγγέλλει ότι οι Βιομηχανικές εγκαταστάσεις της Θεσσαλονίκης λειτουργούν είτε χωρίς άδεια ή με άδεια που δεν καλύπτεται από όλα όσα ο νόμος προβλέπει.
26) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία το Τμήμα Μαγνησίας του Τεχνικού Επιμελητηρίου Ελλάδας εκφράζει την έντονη ανησυχία του σχετικά με την πορεία εκτέλεσης της παράκαμψης του πολεοδομικού συγκροτήματος Βόλου Μαγνησίας. 
27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Εύβοιας ζητεί να απεμπλακούν άμεσα όλες οι αστυνομικές δυνάμεις από τη φρούρηση των λαθρομεταναστών στην Κάρυστο Εύβοιας.
28) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας ζητεί τη συνέχιση της πλήρους λειτουργίας του 2ου ΤΕΕ Αλιβερίου Εύβοιας.
29) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Πανελλήνιος Σύλλογος Τυφλών Μικροπωλητών και Ατόμων με ειδικές ανάγκες "Η ΑΛΛΗΛΕΓΓΥΗ" ζητεί την απλούστευση των διαδικασιών για χορήγηση και επανέκδοση των αδειών μικροπωλητών για τα μέλη του.
30) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Τμήμα Μαγνησίας του Τεχνικού Επιμελητηρίου Ελλάδος ζητεί την ολοκλήρωση του έργου παράκαμψης του πολεοδομικού συγκροτήματος Βόλου Μαγνησίας.
31) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Αγροτικός Συνεταιρισμός Αγίας Τριάδας Καρδίτσας ζητεί να καταβληθούν άμεσα οι επιδοτήσεις σιτηρών και αραβοσίτου στους δικαιούχους παραγωγούς της περιοχής του.
32) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Καθαριστριών Δημοσίων Εκπαιδευτηρίων Νομού Καρδίτσας ζητεί την αλλαγή του εργασιακού καθεστώτος των μελών του.
33) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Εμπορικός Σύλλογος Καρδίτσας ζητεί να επεκταθεί η ρύθμιση ανεξέλεγκτων χρήσεων 1993-98 και σε επιχειρήσεις με ετήσιο τζίρο άνω των 75 εκατ. δρχ.
34) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ένωση Τεχνικών Ιδιωτικής Τηλεόρασης Βόρειας Ελλάδας ζητεί την ένταξη των τεχνικών της ιδιωτικής τηλεόρασης στο ΤΣΠΕΑΘ.
35) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύνδεσμος Βορειοηπειρωτικού Αγώνος ζητεί τη λήψη μέτρων για τη στήριξη των ελλήνων της Βορείου Ηπείρου.
36) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύνδεσμος Βορειοηπειρωτικού Αγώνος ζητεί τη λήψη μέτρων για τη στήριξη των ελλήνων της Βορείου Ηπείρου.
37) Το Εργατοϋπαλληλικό Κέντρο Αθήνας, με ψήφισμά του, το οποίο κατέθεσε στον κύριο Πρόεδρο της Βουλής των Ελλήνων, δηλώνει πως διεκδικεί σύγχρονο, δημόσιο και καθολικό ασφαλιστικό σύστημα με βελτιωμένες προϋποθέσεις ασφάλισης και συνταξιοδότησης των εργαζομένων.
Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1249/5-9-01 ερώτηση δόθηκε με το υπ' αριθμ. 3226/25-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Αναφορικά με την ερώτηση 1249/5-9-2001 που υποβλήθηκε στη Βουλή των Ελλήνων από το Βουλευτή κ. Τάσο Σπηλιόπουλο σχετικά με την οργάνωση της Αντισεισμικής Παιδείας στη χώρα μας σας γνωρίζουμε τα κατωτέρω.
Ο Οργανισμός Αντισεισμικού Σχεδιασμού και Προστασίας (ΟΑΣΠ) ο οποίος υπάγεται στο Υπουργείου ΠΕΧΩΔΕ, έχει ως αποστολή την αντιμετώπιση εκτάκτων αναγκών που προκύπτουν από σεισμούς. Ο ΟΑΣΠ διαθέτει ευρύτατο πρόγραμμα σχολικής εκπαίδευσης το οποίο περιλαμβάνει σειρά εντύπων και ενημερωτικών φυλλαδίων.
Στα πλαίσια της Γενικής Γραμματείας Πολιτικής Προστασίας (ΓΓΠΠ) υπάρχει σειρά δραστηριοτήτων που αφορούν στην ενημέρωση και εκπαίδευση των πολιτών για όλες τις φυσικές καταστροφές συμπεριλαμβανομένου και του φαινόμενου του σεισμού. Οι δραστηριότητες αυτές περιλαμβάνουν έκδοση εντύπων, ενημέρωση ιστοσελίδας στο διαδίκτυο (Internet) καθώς και συνεργασίας με το Υπουργείο Παιδείας στα πλαίσια της περιβαλλοντικής εκπαίδευσης. Ταυτόχρονα, μέσω των εθελοντικών οργανώσεων και μεμονωμένων εθελοντών που είναι ενταγμένοι στο σύστημα εθελοντισμού πολιτικής προστασίας επιχειρείται η ευαισθητοποίηση ευρύτερων στρωμάτων του κοινού όσον αφορά το φαινόμενο του σεισμού.
Παράλληλα με τις ανωτέρω δραστηριότητες, ομάδα ειδικών σε θέματα πολιτικής προστασίας εργάζεται για όλες τις φυσικές καταστροφές και σε μερικούς μήνες πρόκειται να παραδώσει τα σχετικά πορίσματα τα οποία θα περιλαμβάνουν και ζητήματα ενημέρωσης και εκπαίδευσης των πολιτών σε θέματα σεισμών.
Επιπλέον η ΓΓΠΠ έχοντας διασύνδεση με τον ΟΑΣΠ και όλα τα επιστημονικά ιδρύματα που ασχολούνται με τους σεισμούς ενημερώνει το κοινό σε περιπτώσεις σεισμών με την έκδοση ανακοινώσεων και σχετικών δελτίων τύπου.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
2. Στις με αριθμό 1251/5.9.01, ΑΚΕ 157 1292/6.9.01 ΑΚΕ 162 ερωτήσεις δόθηκε με το υπ' αριθμ. 1291/2.10.01 έγγραφο από την Υφυπουργό Υγείας Πρόνοιας η ακόλουθη απάντηση:
"Απαντώντας στις με αριθμό 1251/157/5.9.01, 1292/162/6.9.01 και 1333/166/10.9.01 ερωτήσεις και αιτήσεις κατάθεσης εγγράφων που κατατέθηκαν στη Βουλή από το Βουλευτή κ. Α. Σπηλιόπουλο αναφορικά με την αξιοποίηση των περιουσιακών στοιχείων (από δωρεές) του Νοσοκομείου ΑΧΕΠΑ σας πληροφορούμε τα εξής:
Για τα ερωτήματα που αφορούν αξιοποίηση περιουσίας (από δωρεές) του Νοσοκομείου ΑΧΕΠΑ, καθώς και τον εκσυγχρονισμό και την επέκταση των χειρουργείων του, δίνονται αναλυτικά στοιχεία με το υπ' αριθμ. 24178/25.9.01 έγγραφο του Νοσοκομείου, το οποίο σας διαβιβάζουμε συνημμένα.
Επισυνάπτονται επίσης τα αιτούμενα έγγραφα (διαθήκη) της δωρεάς Οικονομίδη προς το ΑΧΕΠΑ.
Αναφορικά με την καταγραφή των περιουσιακών στοιχείων που προέρχονται από δωρεές όλων των νοσοκομείων της χώρας, σας γνωρίζουμε τα εξής:
Με την αρ. πρωτ. Ε5α/οικ. 898/20.11.98 εγκύκλιο το Υπουργείο Υγείας και Πρόνοιας ζήτησε από τα Νοσηλευτικά Ιδρύματα της χώρας να αποστείλουν πίνακες απογραφής της ακίνητης περιουσίας τους, ώστε η περιουσία αυτή να καταγραφεί αναλυτικά με σκοπό την επωφελέστερη αξιοποίησή της. Η διαδικασία αυτή συνεχίζεται έως σήμερα και αποδείχθηκε ιδιαίτερα δυσχερής εξαιτίας διαφόρων παραγόντων (απώλεια η άγνοια τίτλων ιδιοκτησίας έρευνα σε υποθηκοφυλακεία, κλπ.) Από τα ήδη καταγεγραμμένα ακίνητα πολλά έχουν αξιοποιηθεί με την παραχώρησή τους για κοινωφελείς σκοπούς, την ενοικίαση ή πώλησή τους, με σκοπό τον προσπορισμό εσόδων στα Νοσοκομεία, κλπ.
Η Υφυπουργός
Χ. ΣΠΥΡΑΚΗ"
3. Στην με αριθμό 1261/5.9.01 ερώτηση δόθηκε με το υπ' αριθμ. 1971/27.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1261/5.9.01 που κατέθεσε η Βουλευτής κ. Π. Φουντουκίδου σας πληροφορούμε τα εξής:
Σχετικά με τις ζημιές που προξενήθηκαν στις καλλιέργειες κερασιάς και μηλιάς του Δ.Δ. Σαρακηνών του Δήμου Αριδαίας Ν. Πέλλας από παγετούς κατά το μήνα Απρίλιο αναφέρονται τα εξής:
Ο Οργανισμός ΕΛΓΑ παρακολουθεί με ιδιαίτερη προσοχή κάθε χρονιά με διαρκείς επισημάνσεις από τους αρμόδιους γεωπόνους των Υποκαταστημάτων του σε όλη τη χώρα, τα ευαίσθητα στάδια της ανθοφορίας και της καρπόδεσης των οπωροφόρων δένδρων στάδια ιδιαίτερα σημαντικά για τη διαμόρφωση της παραγωγής της εκάστοτε καλλιεργητικής περιόδου.
Και στην περίπτωση των καλλιεργειών κερασιάς και μηλιάς σε διάφορες περιοχές του Νομού Πέλλας, οι αρμόδιοι για την περιοχή γεωπόνοι επόπτες του Υποκαταστήματος ΕΛΓΑ Βέροιας, μετά τις υψηλές θερμοκρασίες που σημειώθηκαν το Μάρτιο και τις χαμηλές θερμοκρασίες που ακολούθησαν στην ευρύτερη περιοχή, διενήργησαν λεπτομερείς επισημάνσεις, έτσι ώστε να προσδιορίσουν με ακρίβεια τις επιπτώσεις στην αναμενόμενη παραγωγή των καλλιεργειών από τις αντίξοες καιρικές συνθήκες.
Κατά τις επισημάνσεις αυτές και από τις εξατομικευμένες εκτιμήσεις που ακολούθησαν στην περιοχή του Δ.Δ. Σαρακηνών του Δήμου Αριδαίας διαπιστώθηκαν αρκετά σοβαρές ζημιές από τον παγετό της 15.4.2001 σε θύλακες παγετού και σε περιοχές με μεγάλο υψόμετρο.
Στις υπόλοιπες καλλιέργειες κερασιάς της περιοχής, όπως και σε άλλες περιοχές του Νομού Πέλλας, παρατηρήθηκαν φαινόμενα ελλιπούς καρπόδεσης που οφείλονται στις δυσμενείς συνθήκες που επικράτησαν κατά τη διάρκεια της γονιμοποίησης και πρόκειται για αίτια ασφαλιστικά μη καλυπτόμενα από τον ΕΛΓΑ.
Σύντομα θα κοινοποιηθούν οι πίνακες με τα πορίσματα των εκτιμήσεων ώστε να λάβουν γνώση οι ενδιαφερόμενοι παραγωγοί.
Με την κοινοποίηση των πορισμάτων εκτίμησης από τον Οργανισμό θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Το Υπουργείο Γεωργίας (Δ/νση ΠΣΕΑ) με το αριθμ. 1280/Θ7/δ/21.6.2001 έγγραφό του ζήτησε από τη Ν.Α. Πέλλας να προβεί δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν στην παραγωγή αχλαδιάς, μηλιάς, κερασιάς και δαμασκηνιάς από υψηλές θερμοκρασίες και ισχυρούς ανέμους το Μάρτη 2001 και συνεχείς βροχοπτώσεις τον Απρίλιο 2001. Έχει δε προωθήσει στην Ευρωπαϊκή Ένωση για έγκριση σχέδιο απόφασης των Υπουργών Γεωργίας και Οικονομικών, στο οποίο προβλέπεται η χορήγηση οικονομικής ενίσχυσης στους σοβαρά ζημιωθέντες αγρότες.
Σημειώνεται ότι η καταβολή των προβλεπόμενων οικονομικών ενισχύσεων θα είναι δυνατή μετά την έγκριση του σχετικού προγράμματος από την Ε.Ε.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 1274/5-9-2001 ερώτηση δόθηκε με το υπ' αριθμ. 2890/28-9-2001 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1274/5-9-2001, που κατέθεσε στη Βουλή ο Βουλευτής κ. Σωτ. Χατζηγάκης, σας γνωρίζουμε τα παρακάτω:
Βασική πολιτική επιλογή του Υπουργείου Μεταφορών και Επικοινωνιών είναι η απελευθέρωση της αγοράς των τηλεπικοινωνιών, η οποία βασίζεται στην ανάπτυξη του υγιούς ανταγωνισμού σε ένα ρυθμισμένο πλαίσιο, με άξονα τη δραστηριοποίηση και την ανάπτυξη πολλών επιχειρήσεων και με τελικό σκοπό το όφελος των καταναλωτών και της ελληνικής οικονομίας.
Η πλήρης απελευθέρωση των τηλεπικοινωνιών στην Ελλάδα από 1-1-2001 προβλέπεται από την υπ' αριθμ. 97/607/ΕΚ Απόφαση της Ευρωπαϊκής Επιτροπής, κατόπιν αιτήματός της για την κατάργηση ορισμένων αποκλειστικών δικαιωμάτων του ΟΤΕ, και επέρχεται με καθυστέρηση 3 ετών από το πλήρες άνοιγμα των Τηλεπικοινωνιακών αγορών στην Ε.Ε.
Αυτή ολοκληρώθηκε με την ψήφιση του νόμου 2867/2000 και ισχύει από 1-1-2001. Ο νέος νόμος για τις τηλεπικοινωνίες προστατεύει τα δικαιώματα του χρήστη και τον υγιή ανταγωνισμό, ορίζοντας την Εθνική Επιτροπή Τηλεπικοινωνιών και Ταχυδρομείων ως μία Ανεξάρτητη Διοικητική Αρχή με καθήκοντα τον έλεγχο και τη ρύθμιση της αγοράς.
Επίσης ο ν. 2867/2000 θεσπίζει νομοθετικά την έννοια της Καθολικής Υπηρεσίας η οποία διασφαλίζει το ελάχιστο σύνολο τηλεπικοινωνιακών υπηρεσιών που δικαιούται ο κάθε πολίτης σε κάθε σημείο της χώρας.
Σχετικά με την υποχρέωση παροχής της Καθολικής Υπηρεσίας (Κ.Υ) από τον ΟΤΕ ΑΕ , αυτή, σύμφωνα με το ν. 286712000 , λήγει στις 31/1212000. 
Εφ΄ όσον αποτελεί υπερβολική επιβάρυνση για τον Οργανισμό, προβλέπεται από το νόμο η δυνατότητα επιμερισμού του καθαρού κόστους της Κ.Υ. με άλλους τηλεπικοινωνιακούς Οργανισμούς που παρέχουν δημόσια τηλεπικοινωνιακά δίκτυα ή/και υπηρεσίες φωνητικής τηλεφωνίας στο κοινό.
Το απόρρητο των τηλεπικοινωνιών διασφαλίζεται με βάση τις διατάξεις του ν. 2225/1994. 
Όσον αφορά τα ερωτήματά σας σχετικά με θέματα ρύθμισης της αγοράς, αυτά εμπίπτουν στην αρμοδιότητα της ΕΕΤΤ και σας επισυνάπτουμε τη σχετική απάντηση.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
5. Στην με αριθμό 1276/5-9-01 ερώτηση δόθηκε με το υπ΄ αριθμ. 36979/28-9-01έγγραφο από τον Υφυπουργό Εσωτερικών, Δημοσίας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1276/5-9-01 του Βουλευτή κ. Η. Καλλιώρα, με τις διατάξεις του ν. 2539/97, η πολιτεία ικανοποίησε το πάγιο αίτημα των Πρωτοβάθμιων Οργανισμών Τοπικής Αυτοδιοίκησης της Χώρας, και προχώρησε στη συγκρότηση νέων βιώσιμων Οργανισμών Τοπικής Αυτοδιοίκησης, τους οποίους υποστηρίζει συνεχώς με διάφορες πρωτοβουλίες. Ενδεικτικά αναφέρουμε το ειδικό πρόγραμμα Τοπικής Αυτοδιοίκησης, τη διάθεση επιστημονικού προσωπικού στους νέους ΟΤΑ, στο οποίο αναφέρεσθε στην ερώτησή σας, με σκοπό την υποστήριξη και υποβοήθηση των υπηρεσιών των νέων Δήμων, κ.λ.π.
Οι επιστήμονες προσελήφθησαν για τη στελέχωση των νέων Δήμων, με τις διατάξεις του άρθρου 30 του ν. 2738/99 και κατέλαβαν θέσεις στους Οργανισμούς Εσωτερικής Υπηρεσίας των Δήμων, στους οποίους πραγματοποίησαν την πρακτική άσκηση, και έκτοτε ως μόνιμοι υπάλληλοι των Δήμων ασκούν τις αρμοδιότητες που περιγράφονται στους οργανισμούς αυτών Αυτά τα στελέχη έχουν πλέον πλήρως ενσωματωθεί και εγκλιματισθεί στους νέους ΟΤΑ και αναπτύσσουν πρωτοβουλίες που σκοπό έχουν την όσο το δυνατόν καλύτερη λειτουργία των υπηρεσιών τους 
Τα προβλήματα που αρχικά τυχόν παρουσιάστηκαν τόσο από την πλευρά μερικών Δήμων, όσον αφορά την απορρόφησή τους όσο και από την πλευρά των νεοπροσληφθέντων, σχετικά με την προσαρμογή τους στο νέο περιβάλλον εργασίας και τα καθήκοντά τους, ξεπεράστηκαν μετά τις παρεμβάσεις του Υπουργείου μας, που με σχετικές ρυθμίσεις, εγκυκλίους κλπ τακτοποίησε θέματα που ανάγονται στην μονιμοποίησή τους και στο υπηρεσιακό καθεστώς τους.
Από όλα τα παραπάνω προκύπτει ότι οι νέοι επιστήμονες που προσελήφθησαν, αποτελούν πολύτιμα στελέχη των νέων Δήμων και με την πάροδο του χρόνου αξιοποιούνται σε ακόμη μεγαλύτερο βαθμό.
Τέλος στο Νόμο "Υπαίθρια διαφήμιση, Συμπολιτείες Δήμων και Κοινοτήτων και άλλες διατάξεις", που πρόσφατα ψηφίστηκε από τη Βουλή και προωθείται για δημοσίευση στη Εφημερίδα της Κυβερνήσεως, συμπεριελήφθησαν διατάξεις στο άρθρο 12 αυτού, σύμφωνα με τις οποίες, όμοροι Δήμοι με συνολικό πληθυσμό άνω των 10.000 κατοίκων, μπορεί να συνιστούν ΝΠΔΔ "τις Συμπολιτείες", ιδίως στους τομείς της τεχνικής υποστήριξης, οικονομικής διαχείρισηςκαι της δημοτικής αστυνόμευσης.
Οι θέσεις που θα συσταθούνμε τον ΟΕΥ των Συμπολιτειών μπορεί να στελεχώνονται με υπαλλήλους από τους ΟΤΑ που μετέχουν στη Συμπολιτεία, με απόσπαση ή μετάταξη, σύμφωνα με τα όσα ειδικότερα διαλαμβάνονται στο υπό δημοσίευση νόμο, οπότε για τα εν λόγω στελέχη υπάρχει η δυνατότητα να αξιοποιηθούν καλύτερα στις νέες υπηρεσίες που θα οργανωθούν στις Συμπολιτείες.
Ο Υφυπουργός
Κ. ΚΑΪΣΕΡΛΗΣ"
7. Στην με αριθμό 1277/5-9-01 ερώτηση δόθηκε με το υπ' αριθμ. 1973/27-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1277/5-9-01 που κατέθεσε ο Βουλευτής κ. Θ. Σκρέκας, σας πληροφορούμε τα εξής:
Σύμφωνα με το υπ' αριθμ. 6 άρθρο του Συμφωνητικού για την καλλιέργεια, πώληση και παράδοση ζαχαροτεύτλων που υπογράφεται μεταξύ της Ελληνικής Βιομηχανίας Ζάχαρης (ΕΒΖ) και των τευτλοπαραγωγών, "ο Καλλιεργητής υποχρεώνεται να παραδώσει τα τεύτλα που παράγει στην αυλή του Εργοστασίου ή στο χώρο του Σιδηροδρομικού ή Οδικού Κέντρου Συγκέντρωσης Τεύτλων που του ορίζεται, κάνοντας αυτή τη συγκομιδή - παράδοση με την φροντίδα του και με την ευθύνη του, χωρίς καμιά ανάμειξη της Εταιρίας και με μέριμνα του ίδιου για την εξασφάλιση των μεταφορικών μέσων. Για αυτή τη συγκομιδή - παράδοση η Εταιρία πληρώνει στον Καλλιεργητή χρηματικό ποσό σαν συμμετοχή της στις δαπάνες συγκομιδής - παράδοσης των τεύτλων του, ανάλογα με την Περιφερειακή Ζώνη στην οποία βρίσκονται οι τευτλαγροί του". Άρα είναι απόλυτα σαφές ότι ο τευτλαπαραγωγός επιλέγει το συγκομιστικό συγκρότημα καθώς και το μεταφορικό μέσο για την συγκομιδή - παράδοση της παραγωγής του.
Ο Έλληνας αγρότης απολαμβάνει τιμές τεύτλων υψηλότερες από εκείνες του Ευρωπαίου καλλιεργητή κατά 9,2% ενώ δεν καταβάλλει συνεισφορά στην παραγωγή για τα τεύτλα ποσόστωσης Β που παραδίδει. Το ποσό αυτό που αναλόγως χρονιάς κυμαίνεται από 1 έως 1,5 δις δραχμές, καταβάλλεται για λογαριασμότων τευτλοκαλλιεργητών μόνο από την Ε.Β.Ζ.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 1302/6-9-01 ερώτηση δόθηκε με το υπ' αριθμ. 1980/27-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1302/6-9-01 που κατέθεσε ο Βουλευτής κ. Π. Βαρδίκος, σας πληροφορούμε τα εξής:
Ο χαρακτηρισμός όλων των αυτοκινήτων οχημάτων αποτελεί αρμοδιότητα του συνερωτώμενου Υπουργείου Μεταφορών και Επικοινωνιών. Ως εκ τούτου αρμόδιο ν' απαντήσει είναι το εν λόγω Υπουργείο.
Αναφέρεται ότι το Υπουργείο Γεωργίας είναι σύμφωνο να δοθεί η δυνατότητα μεταφοράς των αγρεργατών και των μελών των οικογενειών τους με τα Φ.Ι.Χ. αγροτικά αυτοκίνητα, πέραν των δυνατοτήτων που παρέχονται σήμερα, αρκεί να τηρούνται όλοι οι κανόνες ασφαλείας.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 1315/7-9-01 ερώτηση δόθηκε με το υπ' αριθμ. 1983/27-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1315/7-9-01 που κατέθεσε ο Βουλευτής κ. Γ. Γαρουφαλιάς, για τα θέματα της αρμοδιότητάς μας, σας πληροφορούμε τα εξής:
Σύμφωνα με την Κ.Υ.Α. Α2/οικ/2030β/2944/95 (ΦΕΚ 652/Β/95) οι τευτλοεξαγωγείς μπορούν να εφοδιάζονται με ΦΙΧ μικτού βάρους μέχρι 26000 χιλ/μων για τη μεταφορά των τεύτλων, με ειδικές ρυθμίσεις ως προς τις απαιτήσεις απόκτησης και των τελών κυκλοφορίας όπως ορίζονται στην παραγ. 15 άρθρο 17 του ν. 2166/93 (ΦΕΚ 137/Α/93) και στην παραγρ. 6 άρθρο 5 του ν. 2801/00 (ΦΕΚ 46/Α/00).
Σύμφωνα με το υπ' αριθμ. 6 άρθρο του Συμφωνητικού για την καλλιέργεια, πώληση και παράδοση Ζαχαροτεύτλων που υπογράφεται μεταξύ της Ελληνικής Βιομηχανίας Ζάχαρης (ΕΒΖ) και των τευτλοπαραγωγών "ο καλλιεργητής υποχρεώνεται να παραδώσει τα τεύτλα που παράγει στην αυλή του εργοστασίου ή στο χώρο του Σιδηροδρομικού ή Οδικού Κέντρου Συγκέντρωσης Τεύτλων που του ορίζεται, κάνοντας αυτή τη συγκομιδή - παράδοση με τη φροντίδα του και με την ευθύνη του, χωρίς καμιά ανάμειξη της Εταιρείας και με μέριμνα του ίδιου για την εξασφάλιση των μεταφρικών μέσων. Για αυτή τη συγκομιδή - παράδοση η Εταιρεία πληρώνει στον καλλιεργητή χρηματικό ποσό σαν συμμετοχή στις δαπάνες συγκομιδής - παράδοσης τεύτλων του, ανάλογα με την περιφερειακή Ζώνη στην οποία βρίσκονται οι τευτλαγροί του. Άρα είναι απόλυτα σαφές ότι ο τευτλοπαραγωγός επιλέγει το συγκομιστικό συγκρότημα καθώς και το μεταφορικό μέσο για τη συγκομιδή - παράδοση της παραγωγής του.
Ο Έλληνας αγρότης απολαμβάνει τιμές τεύτλων υψηλότερες από εκείνες του Ευρωπαίου καλλιεργητή κατά 9,2 %, ενώ δεν καταβάλλει συνεισφορά στην παραγωγή για τα τεύτλα ποσόστωσης Β που παραδίδει. Το ποσό αυτό που αναλόγως χρονιάς κυμαίνεται από 1 έως 1,5 δραχμές, καταβάλλεται για λογαριασμό των τευτλοκαλλιεργητών μόνο από την Ε.Β.Ζ.
Ο Υπουργός
Γ. ΑΝΩΜΕΡΙΤΗΣ").
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 22 Απριλίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 557/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την καθυστέρηση καταβολής των στρεμματικών ενισχύσεων στους σταφιδοπαραγωγούς του Νομού Μεσσηνίας.
2. Η με αριθμό 573/16.4.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς τους Υπουργούς Οικονομίας και Οικονομικών, Γεωργίας σχετικώς με την αποδοχή του αιτήματος της Νομαρχιακής Αυτοδιοίκησης Ανατολικής Αττικής, για την αναγκαιότητα αγοράς μικρών πυροσβεστικών οχημάτων κλπ.
3. Η με αριθμό 571/16.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εξωτερικών, σχετικώς με τις θέσεις του Υπουργείου στα προβλήματα που δημιουργήθηκαν κατά τον εορτασμό της 25ης Μαρτίου από τον Έλληνα πρέσβη στην Αυστραλία κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 564/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη λειτουργία των σφαγείων στα νησιά του Αργοσαρωνικού.
2. Η με αριθμό 574/16.4.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το πρόγραμμα αδειοδότησης των χώρων Υγειονομικής Ταφής των Απορριμμάτων κλπ.
3. Η με αριθμό 572/16.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Ανάπτυξης, σχετικώς με την εκ νέου πώληση της χαρτοβιομηχανίας SOFTEX, τη διασφάλιση των θέσεων εργασίας κλπ."

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 566/16.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να συμπεριληφθεί ο Νομός Λασιθίου στις προτάσεις για ίδρυση νέων σχολών τριτοβάθμιας εκπαίδευσης. 
Η επίκαιρη ερώτηση του κ. Καρχιμάκη έχει ως εξής:
"Το μήνα Μάιο θα γίνουν οι τελικές σας ανακοινώσεις για την ίδρυση και λειτουργία νέων πανεπιστημιακών σχολών και ΤΕΙ μετά την ολοκλήρωση ομάδας εργασίας, της οποίας έργο ήταν η εκπόνηση του εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης.
Με βάση αυτήν την προοπτική και την επικείμενη ανακοίνωσή σας για την ίδρυση και λειτουργία νέων σχολών τριτοβάθμιας εκπαίδευσης θα ήθελα να επαναφέρω αίτημα του συνόλου των φορέων και των πολιτών του Νομού Λασιθίου στο σχεδιασμό σας να συμπεριλάβετε και το Νομό Λασιθίου.
Με βάση τα παραπάνω, κύριε Υπουργέ, θεωρώ απόλυτα επιβεβλημένο σαν Βουλευτής ενός νομού που χρήζει της ισότιμης αντιμετώπισής σας με τους υπόλοιπους νομούς του νησιού να σας ζητήσω να συμπεριληφθεί και ο Νομός Λασιθίου στις προτάσεις για ίδρυση νέων σχολών τριτοβάθμιας εκπαίδευσης, λαμβάνοντας υπόψη σας και τα παραγωγικά συγκριτικά πλεονεκτήματα του Νομού Λασιθίου στην απόφασή σας αυτή.
Ευελπιστώ δε η απόφασή σας να καταδείξει ότι η Κρήτη δεν απαρτίζεται μόνο από τρεις νομούς, αλλά από τέσσερις, όπου και ο τέταρτος έχει συμβάλει αποφασιστικά στην αναπτυξιακή και όχι μόνο προσπάθεια και της Κρήτης, αλλά και της Ελλάδας γενικότερα".
Ο Υφυπουργός κ. Γκεσούλης έχει το λόγο για τρία λεπτά να πρωτολογήσει.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, πρόκειται για μια ερώτηση που κανείς δεν μπορεί να αμφισβητήσει ότι το ενδιαφέρον για την ανάπτυξη ενός πανεπιστημίου ή ενός τεχνολογικού ιδρύματος σε μια περιοχή έρχεται ως ένα αίτημα του κυρίου συναδέλφου που εκφράζει γενικότερα και την κοινωνία και που το αντιλαμβάνεται κανείς.
Θα ήθελα όμως πριν έρθω στην καρδιά της ερώτησης να πω ότι στη χώρα μας τα τελευταία χρόνια έγιναν μεγάλες ποσοτικές παρεμβάσεις όσον αφορά την τριτοβάθμια εκπαίδευση. Σήμερα μπορούμε να περιγράψουμε το τοπίο με δεκαοκτώ πανεπιστήμια κι ένα ανοιχτό πανεπιστήμιο, δεκατέσσερα τεχνολογικά ιδρύματα. Μιλάμε για διακόσια πενήντα περίπου μεταπτυχιακά τμήματα που έχουν ιδρυθεί στα πανεπιστήμιά μας και που τώρα διευρύνονται και στα τεχνολογικά ιδρύματα με τις συνεργασίες που προβλέπονται από το νόμο που υλοποιείται, μιλάμε για ογδόντα πέντε χιλιάδες θέσεις στην τριτοβάθμια εκπαίδευση, άρα μιλάμε για μια ανάπτυξη της τριτοβάθμιας εκπαίδευσης με πάρα πολλά ποσοτικά στοιχεία και αρκετά ποιοτικά. 
Θα έλεγα ότι οι μεγάλες ποσοτικές μεταβολές στην εκπαίδευση έχουν συντελεστεί σε μεγάλο βαθμό. Σίγουρα όμως υπάρχουν και τμήματα και σχολές που μπορούν ακόμη, υπάρχει ένα περιθώριο ανάπτυξης και γι' αυτόν το λόγο, για να μην υπάρχει διασπορά που να μην υπακούει σ' ένα πλαίσιο αρχών και προϋποθέσεων, το Υπουργείο Παιδείας έχει συγκροτήσει μια επιτροπή στρατηγικού και χωροταξικού σχεδιασμού για την κατανομή των τμημάτων ή σχολών που πρόκειται ακόμη να αναπτυχθούν.
Μέσα στα πλαίσια, λοιπόν, αυτής της επιτροπής, στα πολλά αιτήματα που υπάρχουν, εκεί θα γίνει θα έλεγα η αξιολόγηση των προτάσεων που υπάρχουν. ΄Ετσι, λοιπόν, και την πρόταση αυτή που έχουμε σήμερα από τον κύριο συνάδελφο θα πρέπει να τη δούμε -και θα τη δούμε- μέσα στο πλαίσιο αυτό, δηλαδή, στη χωροταξική ανάπτυξη και το στρατηγικό σχεδιασμό που κάνουμε, ώστε να μιλάμε για τμήματα και σχολές που πρόκειται να αναπτυχθούν μέσα σε ένα πλαίσιο βιωσιμότητας, ωφελιμότητας και ανάπτυξης της ευρύτερης περιοχής και σ' αυτό το πλαίσιο.
Άρα, λοιπόν, την πρόταση αυτή το Υπουργείο Παιδείας θα την αντιμετωπίσει με τη δέουσα προσοχή και μέσα στα πλαίσια των αρχών και των προϋποθέσεων που θέλουμε να έχουν τα νέα τμήματα ή οι νέες σχολές που πρόκειται να αναπτύξουν τα πανεπιστήμιά μας. 
Θέλω να πω ακόμη ότι στην περιοχή αυτή λειτουργεί ένα τμήμα των ΤΕΙ. Θα πρέπει να επιδείξουμε πάρα πολλή προσοχή έτσι ώστε να ιδρύονται τμήματα τα οποία να αναπτύσσουν το διεπιστημονικό πεδίο στην περιοχή και άρα, λοιπόν, θα πρέπει να δούμε πώς αυτά που έχουν οικοδομηθεί μέχρι τώρα θα έχουν και την ανάπτυξη και τη βιωσιμότητά τους.
Περισσότερα θα πω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Κύριε Καρχιμάκη, έχετε δύο λεπτά για να αναπτύξετε την ερώτησή σας.
ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, εγώ δεν θα διαφωνήσω μαζί σας για τη συνολική κατάθεση που κάνατε και ένα σημαντικό απολογισμό που έχει γίνει σ' όλη την Ελλάδα και που είναι το έργο μας, το έργο της Κυβέρνησης του ΠΑΣΟΚ, όμως στην Κρήτη και στο Νομό Λασιθίου έχει συντελεστεί μια αδικία. Και θα σας δώσω κάποια στοιχεία: Στο Νομό Ηρακλείου λειτουργούν δέκα πανεπιστημιακά τμήματα και δεκατρία τμήματα ΤΕΙ. Στο Νομό Ρεθύμνης λειτουργούν έντεκα πανεπιστημιακά τμήματα και ένα τμήμα ΤΕΙ. Στο Νομό Χανίων λειτουργούν πέντε τμήματα Πολυτεχνείου και τέσσερα ΤΕΙ. Στο Νομό Λασιθίου λειτουργεί ένα μόνο τμήμα ΤΕΙ. Δηλαδή έχουμε σαράντα πέντε τμήματα ΑΕΙ, ΤΕΙ στην Κρήτη και στο Νομό Λασιθίου υπάρχει ένα μόνο τμήμα. Δηλαδή τα σαράντα τέσσερα τμήματα λειτουργούν στους τρεις υπόλοιπους νομούς. Βεβαίως εύλογο είναι να υπάρχει μια στενοχώρια, να υπάρχει μια αγωνία για την παραπέρα προοπτική και ειδικά στην προοπτική που βάλατε, κύριε Υπουργέ, ότι θα υπάρχει μια αξιολόγηση για το χωροταξικό σχεδιασμό και τη χωροταξική κατανομή της πανεπιστημιακής εκπαίδευσης από την επιτροπή η οποία πρόκειται να ολοκληρώσει το έργο της τον Μάιο. Θεωρούμε ότι είναι δίκαιο σ' αυτήν την κατανομή, σ' αυτήν την προσπάθεια να συμπεριληφθεί και ο Νομός Λασιθίου. 
Επίσης, βλέπω σε μια έγγραφη απάντηση που είχα από το Υπουργείο Παιδείας ότι οι απόψεις ή οι προτάσεις της επιτροπής αυτής είναι καθαρά συμβουλευτικού χαρακτήρα. Άρα, λοιπόν, θεωρώ ότι είναι θέμα πολιτικής απόφασης να συμπεριληφθεί ο Νομός Λασιθίου σ' αυτήν την κατανομή και σ' αυτήν την προσπάθεια που κάνετε. Και αν, σε τελική ανάλυση, υπάρχει κάποια αδυναμία ή κάποια δυσκολία, θα έλεγα, στο να ιδρυθούν νέα τμήματα, ας γίνει ανακατανομή τμημάτων από τις υπόλοιπες περιοχές. Δεν χάλασε ο κόσμος αν, για παράδειγμα, πάμε ένα τμήμα που ασχολείται με τη γεωργία -να μην το ονοματίσω, για να μην υπάρξουν αντιπαραθέσεις άλλου τύπου- στην Ιεράπετρα όπου έχουμε είκοσι χιλιάδες στρέμματα θερμοκηπιακών καλλιεργειών και ένα αντίστοιχο τμήμα να είναι στο κέντρο μιας άλλης πόλης. Μπορούμε να κάνουμε και αυτήν την προσπάθεια.
Υπήρξε παλιότερα μια δέσμευση του Ανδρέα Παπανδρέου για ίδρυση Γεωπονικής Σχολής στην Ιεράπετρα. Απ' ό,τι ξέρω σε μια συζήτηση που είχε αρχίσει ο Πρύτανης της Γεωπονικής είχε συμφωνήσει να συζητήσουμε αυτήν την εκδοχή. Ας την κάνουμε και ας δούμε και το Νομό Λασιθίου με ένα αίσθημα δικαιοσύνης, έτσι ώστε να μην αισθανόμαστε και εμείς σαν νομός ότι η Κρήτη έχει τρεις νομούς και εμείς είμαστε παραμελημένοι.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκεσούλη, έχετε δύο λεπτά για να δευτερολογήσετε.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα έλεγα ότι η Κρήτη όσον αφορά την κατανομή των σχολών, των τμημάτων, του πανεπιστημίου και των τεχνολογικών ιδρυμάτων είναι μια από τις περιοχές μας που, ως σύνολο, μπορούμε να πούμε ότι έχει την καλύτερη ανάπτυξη. Βέβαια η κατανομή, όπως περιγράφηκε από τον κύριο συνάδελφο αδικεί το Νομό Λασιθίου, εκείνο όμως που πρέπει να πούμε είναι ότι οι νέες προτάσεις για την κατανομή νέων τμημάτων ή σχολών θα γίνουν πράγματι από αυτήν την επιτροπή η οποία έχει γνωμοδοτικό, εισηγητικό χαρακτήρα. Δηλαδή, θα έλεγα ότι έχει βάλει ένα πλαίσιο αρχών, το οποίο έχει στείλει στα πανεπιστήμια και τα τεχνολογικά ιδρύματα, έτσι ώστε τα πανεπιστήμια στο επιχειρησιακό πρόγραμμα που έχουν για την ανάπτυξή τους, μέσα σ' αυτό το πλαίσιο των αρχών και της ευθύνης τους να κάνουν τις δικές τους προτάσεις μέσα από το επιχειρησιακό σχέδιό τους.
Εκείνο όμως που πρέπει να πω είναι ότι θα δούμε, κύριε συνάδελφε, την πρότασή σας με τη δέουσα προσοχή -αυτή θα είναι η δέσμευση, δεν θα μπορούσε να υπάρχει κάτι άλλο- έτσι ώστε να μελετηθεί από κάθε πλευρά η δυνατότητα της υλοποίησης μιας τέτοιας πρότασης που κάνετε.
Θέλω να πω ότι η ανάπτυξη πρέπει να γίνει με πολλή προσοχή -δεν μιλώ μόνο για το Νομό Λασιθίου, αλλά γενικότερα- έτσι ώστε να διασφαλίζονται οι όροι της βιωσιμότητας και της ανάπτυξης της περιοχής, γιατί αυτός είναι ο βασικός στόχος. Το Πανεπιστήμιο και τα Τεχνολογικά Ιδρύματα πρέπει να δημιουργούν τις προϋποθέσεις της ανάπτυξης και της προκοπής σε κάθε περιοχή όπου υπάρχουν.
Μέσα σε αυτά τα πλαίσια, λοιπόν, την πρόταση που καταθέσατε σήμερα θα τη δούμε με την προσοχή που απαιτείται. 
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 576/16.4.2002 επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Γεωργίας σχετικώς με τη διασφάλιση του εισοδήματος των βαμβακοπαραγωγών κλπ.
Η επίκαιρη ερώτηση της κας Φουντουκίδου έχει ως εξής:
"Αδιέξοδο και ένταση στις σχέσεις της Κυβέρνησης με τους βαμβακοπαραγωγούς της χώρας είναι το αποτέλεσμα της πολιτικής σας.
Οι αναφορές σε "απάτες" και "παρανόμους" ασφαλώς και δεν αποτελούν άλλοθι που δικαιολογεί επαρκώς την αδυναμία της Κυβέρνησής σας να προστατέψει τα συμφέροντα των παραγωγών βάμβακος, να διασφαλίσει το εισόδημά τους, την προοπτική ευημερίας, με ασφάλεια και ποιότητα ζωής. Και ασφαλώς δεν εξαλείφουν τις ευθύνες σας για τη διαπραγματευτική σας ανεπάρκεια στις διαπραγματεύσεις στα ευρωπαϊκά όργανα σε κρίσιμες συνεδριάσεις που καθόρισαν τις τύχες των βαμβακοπαραγωγών.
Επειδή, κύριε Πρωθυπουργέ, το ζητούμενο δεν είναι να "πνίξουμε" με τα καπνογόνα τις φωνές διαμαρτυρίας των αγροτών και να πατάξουμε την αντίστασή τους στην πολιτική αφανισμού και συρρίκνωσής τους με τις δυνάμεις των Μονάδων Αποκατάστασης Τάξης για άλλη μια φορά, αλλά να τους δώσουμε λύσεις και απαντήσεις στο ερώτημα τι να καλλιεργήσουν, πώς και πού θα το πουλήσουν, πώς αξιοπρεπώς θα επιβιώσουν, πώς θα τους διασφαλίσουμε το δικαίωμά τους να ζήσουν στον τόπο τους, το δικαίωμά τους να είναι αγρότες, 
Γι' αυτό ερωτάσθε, κύριε Υπουργέ: 
Τι μέτρα και ποιες πρωτοβουλίες θα πάρετε άμεσα ώστε και η ένταση να αποφευχθεί και οι βαμβακοπαραγωγοί να μείνουν ικανοποιημένοι στα δίκαια αιτήματά τους.
Τι μέτρα θα πάρετε ώστε να διασφαλίσετε μελλοντικά το εισόδημα των βαμβακοπαραγωγών και την προοπτική της καλλιέργειας με συνθήκες συμφέρουσες για τον παραγωγό και τι εναλλακτικές προτάσεις έχετε."
Ο Υφυπουργός κ. Αργύρης για πολλοστή φορά θα πρέπει να απαντήσει. 
Ορίστε, κύριε Υφυπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
Το βαμβάκι ξέρετε ότι ανήκει στο σύστημα των ελλειμματικών πληρωμών και είναι σε πλεονεκτική θέση σε σχέση με τα άλλα επιδοτούμενα προϊόντα. Και παρά τα όποια προβλήματα εμφανίζονται τα τελευταία χρόνια, θα πρέπει να πούμε ότι η διατήρηση του βαμβακιού στο σύστημα των ελλειμματικών πληρωμών είναι μία επιτυχία για τη χώρα μας.
Το εισόδημα των παραγωγών εξαρτάται από την ποσότητα του παραγόμενου βαμβακιού και από την τιμή. Είναι γινόμενο αυτών των δύο. ΄Εχει όμως μία αρνητική σχέση από ένα σημείο παραγωγής και μετά. Ξέρουμε όλοι ότι μετά από την ποσότητα του χίλια εκατόν τριάντα επτά ο βαθμός συνυπευθυνότητας αυξάνεται και θα έλεγα ότι αυξάνεται με γεωμετρική πρόοδο. Είναι, αν θέλετε, και το σημείο τριβής για τον κανονισμό. Είναι όμως μία δεδομένη κατάσταση, είναι αν θέλετε ένας κανονισμός που ο καθένας μπορεί να κάνει την κριτική του το πόσο σωστά τον διαπραγματευθήκαμε ή όχι, αλλά δεν είναι μόνο το ζήτημα της συνυπευθυνότητας στο βαμβάκι, υπάρχουν και άλλα ζητήματα. Νομίζω ότι για να προστατεύσεις το εισόδημα των παραγωγών, θα πρέπει να διαμορφώσεις όσο γίνεται καλύτερα τη σχέση αυτή παραγωγής- τιμής βαμβακιού γιατί ξέρουμε αυτόματα ότι η τιμή του βαμβακιού έχει άμεση σχέση με την ποσότητα του βαμβακιού. 
Επειδή αφήσατε έναν υπαινιγμό για τα θέματα της παρανομίας, της παρατυπίας και κάνατε και αναφορά στον κύριο Πρωθυπουργό, θα πρέπει να σας πω ότι αν δεν κάναμε τους ελέγχους και αφήναμε να ενταχθούν βαμβάκια εντός του συστήματος ενίσχυσης, για τα οποία δεν μπορούσε κάποιος να δεχθεί την καταγωγή τους, αυτό θα είχε άμεση αρνητική συνέπεια στο εισόδημα του παραγωγού.
Πρέπει να πω επίσης ότι το βαμβάκι είναι ένα προϊόν που δεν είναι φιλοπεριβαλλοντικό γι' αυτό και έχουμε υποχρέωση σαν πολιτεία να πάρουμε μέτρα προστασίας και του περιβάλλοντος αλλά και της εξάντλησης των φυσικών μας πόρων.
Επίσης, θα ήθελα να επισημάνω για τη φετινή χρονιά ότι είχαμε ένα συνδυασμό αρκετών αρνητικών δεδομένων. Για πρώτη φορά έχουμε τη χαμηλότερη διεθνή τιμή στο βαμβάκι. Για πρώτη φορά ενώ θα έπρεπε να χαιρόμαστε που είχαμε πολύ καλή παραγωγή, η αύξηση της παραγωγής έδωσε αυτόν τον αρνητικό συνδυασμό: μεγάλη παραγωγή, χαμηλή τιμή. Καταλαβαίνετε, λοιπόν, ότι αυτά τα αρνητικά δεδομένα προσπαθούμε να τα αμβλύνουμε και τα μέτρα τα οποία παίρνουμε για τη νέα περίοδο δεν μπορεί να είναι άλλα μέτρα παρά η σταθεροποίηση της παραγωγής σε επίπεδα που θα εξασφαλίζουν το μέγιστο των κοινοτικών εισροών για το βαμβάκι, άρα και το καλύτερο εισόδημα για τον παραγωγό.
Θα πρέπει να σας πω επίσης ότι έχουμε υποχρέωση. Δεν μπορεί μόνο να λέμε ότι πρέπει όλοι να προστατεύουμε το περιβάλλον, αλλά πρέπει να δούμε ότι αυτή η υπερεξάντληση των εδαφών, αυτή η μονοκαλλιέργεια σε ορισμένες περιπτώσεις μόνο με βαμβάκι, αν θέλετε διαμορφώνει όρους εξάρτησης. Επίσης, θα πρέπει να πω ότι η βελτίωση της ποιότητας του βαμβακιού είναι το ζητούμενο για να μπορέσει η ποιότητα να ενισχύσει την τιμή του βαμβακιού. Και ξέρετε πολύ καλά ότι αυτή η προσπάθεια είναι πλέον δεδομένη μια και από φέτος ξεκινάει η προσπάθεια να μπορέσουμε να εντάξουμε και το βαμβάκι στην ολοκληρωμένη διαχείριση παραγωγής του προϊόντος για να μπορέσουμε να τακτοποιήσουμε και να πιστοποιήσουμε το προϊόν. 
Και τέλος, θα πρέπει να σας πω ότι ήδη έχουν ανακοινωθεί τα μέτρα από το Δεκέμβριο. Αλλά για πρώτη φορά αυτήν την περίοδο είναι έτοιμη και η ΚΥΑ που θα ισχύσει για όλη την περίοδο για να μπορεί να ξέρει ο παραγωγός τι ακριβώς θα καλλιεργήσει και ποιες θα είναι οι υποχρεώσεις του και τα δικαιώματά του.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Φουντουκίδου, έχετε δύο λεπτά για να αναπτύξετε την ερώτησή σας. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, με εκπλήσσει η αυταρέσκειά σας και το γεγονός ότι είστε εξαιρετικά ολιγαρκής. Γιατί σε μας το ζητούμενο είναι να πετύχουμε το άριστο το καλύτερο αυτό που τουλάχιστον πιστεύουμε ότι αξίζει για τον Έλληνα βαμβακοπαραγωγό. 
Δεν θυμάμαι ποτέ να ετέθη θέμα αλλαγής του καθεστώτος από τις ελλειμματικές πληρωμές για το βαμβάκι ώστε να το εμφανίζετε σήμερα σαν επιτυχία. Θα χαιρόμουν ιδιαίτερα -σας διαβεβαιώ- και εγώ και η παράταξή μου και όλοι οι βαμβακοπαραγωγοί αν είχατε επιτύχει αλλαγή κανονισμού επί τω βέλτιστω στις διαπραγματεύσεις κάτι που το αποσιωπήσατε πάρα πολύ φρόνιμα μετά από την ένταση που είχε δημιουργηθεί. 
Δεν ξέρω επίσης να έχετε στατιστικά δεδομένα για το πόσο το βαμβάκι και σε συγκεκριμένες περιοχές επιβαρύνει το περιβάλλον και αν τα μέτρα που έχετε πάρει επί δύο συνεχείς χρονιές είχαν κάποια αποτελέσματα ή ήταν απλά αποσπασματικά ή για να το πω όπως εγώ το πιστεύω, ήταν το αποτέλεσμα της αδυναμίας σας να δώσετε εναλλακτικές λύσεις στα προβλήματα που συσσωρεύτηκαν. Εν πάση περιπτώσει, τον έχετε εγκλωβισμένο τον παραγωγό σήμερα. Του μιλάτε για μείωση της καλλιέργειας, αλλά δεν εμφανίστηκε η υπεύθυνη κυβέρνηση, η υπεύθυνη πολιτεία έτσι όπως θα έπρεπε, έτσι όπως το εννοώ εγώ, το σύστημα διακυβέρνησης της χώρας να πει στους αγρότες τι να καλλιεργήσουν τα επιπλέον στρέμματα αυτά που τους απομένουν. Διότι ένα δεν έχουμε δικαίωμα, κύριε Υπουργέ: Σε μία εποχή που το ζητούμενο είναι η βελτίωση της ποιότητας ζωής και η αύξηση του εισοδήματος να απαιτούμε από τους αγρότες να μειώσουν το εισόδημά τους και να συρρικνώσουν τον κλάδο τους. Αυτό δεν το δέχεσθε φαντάζομαι. 
Από την άλλη μεριά, αν το ζητούμενο είναι η επικοινωνία, κύριε Υπουργέ και όχι το πώς θα υπηρετήσουμε τους αγρότες, τότε μπορώ να πω ότι έχετε επιτυχίες. Το να πνίξουμε τις φωνές τους από τα καπνογόνα ή το να εμφανιστούμε με τη μεσολάβηση συναδέλφου σας Υπουργού για το ευνόητο χρέος μας στη Θεσσαλονίκη να τους εξαγγείλουμε τι; Αυτά που ήδη ήταν τελειωμένη ιστορία; Είναι καθαρά παιχνίδι εντυπώσεων που δεν αρμόζει σε μία υπεύθυνη κυβέρνηση. Είναι εύκολο να πνίγεις φωνές, κύριε Υπουργέ. Δύσκολο είναι να υπηρετείς το λαό. Και αυτό είναι το χρέος το δικό μας των πολιτικών. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε δύο λεπτά για να δευτερολογήσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία Φουντουκίδου, νομίζω ότι πρέπει να έχουμε όλοι μνήμη σ' αυτόν τον τόπο. Επειδή μιλάτε, λοιπόν, για τις μεγάλες προσπάθειες, εμείς έχουμε πει ότι στην Ευρωπαϊκή Ένωση αυτό που έχει καταφέρει η χώρα μέχρι σήμερα για το βαμβάκι είναι μια μεγάλη επιτυχία. Θα πρέπει να σας το πω αυτό για ακόμη μια φορά γιατί αν γυρίσουμε πίσω όχι πολύ, δέκα χρόνια, εκεί που εσείς είχατε δώσει τη δύναμή σας και τη βέλτιστη αν θέλετε προσπάθεια για να πετύχετε το καλύτερο, πρέπει να σας πω ότι πετύχατε μείωση της ποσότητας του βαμβακιού.
Αυτό πετύχατε στην αναθεώρηση της Κοινής Αγροτικής Πολιτικής το 1992. 
ΠΑΡΘΕΝΑ ΦΟΥΝΤΟΥΚΙΔΟΥ: Ψεύδεσθε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ψάξτε, λοιπόν, τα Πρακτικά, τις αποφάσεις του 1992, αλλά δεν είμαστε δέκα χρόνια πίσω για να κάνουμε αυτές τις συγκρίσεις. 
Θα πρέπει να σας πω ότι σημαίνον στέλεχος της Νέας Δημοκρατίας σε τηλεοπτική εκπομπή, όταν ρωτήθηκε, γιατί είχαμε την αντιπαράθεση, αν ο νέος Κανονισμός που μπορεί να ψηφιστεί αύριο θα είναι καλύτερος ή χειρότερος από τον προηγούμενο, ευθαρσώς απάντησε ότι θα ήταν χειρότερος, γιατί απέναντί μας έχουμε δεκατρείς, οι οποίοι είναι αντίθετοι μ΄ αυτό το σύστημα και γιατί είναι το μοναδικό και το τελευταίο που έχει μείνει στο σύστημα των ελλειμματικών πληρωμών. Το προτελευταίο ήταν για τα αιγοπρόβατα και παρά τη μάχη που δώσαμε και αυξήσαμε την ενίσχυση ανά ζώο, δεν ήταν και το καλύτερο. Έτσι, όμως, κάπως θέλουν να το πάνε και με το βαμβάκι. Το ότι διατηρήθηκε σ' αυτό το σύστημα, θα πρέπει να κατανοήσουμε ό,τι είναι ευνοϊκό για τη χώρα. 
Υπάρχει το θέμα της συνυπευθυνότητας. Μα, τη συνυπευθυνότητα την είχαμε και πριν με το 3,5. Τώρα αυξήθηκε η συνυπευθυνότητα. Είναι αδύνατον να μας λένε όλοι ότι μπορείτε να κάνετε κάτι καλύτερο και εμείς να κάνουμε το χειρότερο. Το βέλτιστο για μας είναι ο παραγωγός να μπορεί να παράγει με λιγότερα στρέμματα, μεγαλύτερη ποσότητα, αλλά να είναι τέτοια η ποσότητα που να δίνει εισόδημα. 
Επειδή ρωτάτε τι θα καλλιεργήσουμε, δεν πρόκειται να πούμε αυτό που θέλετε να ακούσετε, παραδείγματος χάριν "βάλτε καρπούζια", για να πείτε μετά ότι ο Τζουμάκας είπε "βάλτε καρπούζια". Λέμε στους παραγωγούς να βάλουν ζωοτροφές, όπου η χώρα μας έχει καταντήσει να είναι ελλειμματική, για να ενισχύσουμε και την κτηνοτροφία, να πάρουμε και ενίσχυση από την κτηνοτροφία και να ξεκουράσουν και τα χωράφια τους. 
Είναι αυτό που έκαναν οι γονείς μας, όταν δεν είχαν αυτήν τη μεγάλη επιστημονική γνώση και έκαναν γεωργία φιλική προς το περιβάλλον. Είμαστε υποχρεωμένοι να το κάνουμε αυτό. Εμείς θα το κάνουμε αυτό και θα πληρωνόμαστε. Δεν μπορούμε συνέχεια να κτυπάμε την πλάτη και να λέμε στον αγρότη "έχεις δίκιο σε όλα", επειδή βρίσκεται πάντα στην κατάταξη αυτών που πρέπει να τους λυπόμαστε. Είναι υπερήφανοι και οι αγρότες. Δεν θέλουν μόνο κτύπημα στην πλάτη. 
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Αργύρης επειδή έχει μια ανειλημμένη υποχρέωση, ζήτησε να προηγηθεί η δεύτερη επίκαιρη ερώτηση δεύτερου κύκλου, που είναι δικής του αρμοδιότητας. 
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε. 
Θα συζητηθεί η με αριθμό 570/16-4-2002 δεύτερη επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την επιβάρυνση των παραγωγών με τα έξοδα επεξεργασίας, των στοιχείων του Ολοκληρωμένου Συστήματος Διαχείρισης των επιδοτήσεων κλπ. 
Η επίκαιρη ερώτηση του κ. Στριφτάρη έχει ως εξής: 
"Με δόλιο και παράνομο τρόπο η Κυβέρνηση, χρησιμοποιώντας την ΠΑΣΕΓΕΣ, μεταφέρει τα έξοδα επεξεργασίας των στοιχείων για το Ολοκληρωμένο Σύστημα Διαχείρισης Επιδοτήσεων (ΟΣΔΕ) στους παραγωγούς. 
Αποτέλεσμα είναι να επιβαρυνθούν οι παραγωγοί με πάνω από 440 εκατομμύρια ευρώ, για έξοδα που σύμφωνα με τους κοινοτικούς κανονισμούς βαρύνεται ο κοινοτικός και κρατικός προϋπολογισμός. 
Ερωτάται ο κύριος Υπουργός:
- Γιατί τα χρήματα που χρωστάει το κράτος στην ΠΑΣΕΓΕΣ για τη διαχείριση του ΟΣΔΕ τα φορτώνει στους παραγωγούς; 
- Τι μέτρα θα πάρει για να σταματήσει αυτή η παρανομία σε βάρος των παραγωγών, εκτός και πιστεύει ότι η συμπλήρωση μιας αίτησης κοστίζει 100 ευρώ κατά μέσο όρο;"
Το λόγο έχει ο Υφυπουργός Γεωργίας κ. Αργύρης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το θέμα των δικαιολογητικών για την καταβολή των ενισχύσεων που δίνονται με βάση τους κανονισμούς, είναι ένα θέμα που μας απασχολεί από το 1982. Με μία απόφαση τότε του Υπουργείου Γεωργίας για το κόστος αυτών των διαδικασιών, είχε προβλεφθεί μία παρακράτηση ποσοστιαία από τις ενώσεις που είχαν αναλάβει τη σύνταξη αυτών των αιτήσεων. 
Θα έλεγα, όμως, ότι για είκοσι περίπου χρόνια αυτή ήταν μια μόνιμη παρατήρηση της Ευρωπαϊκής Ένωσης, ότι δεν μπορεί να γίνεται παρακράτηση από τις επιδοτήσεις. Έγινε μία προσπάθεια πέρυσι και για πρώτη φορά διαμορφώσαμε μία προγραμματική συμφωνία μεταξύ Υπουργείου Γεωργίας, Υπουργείου Εσωτερικών, ΕΝΑΕ, ΠΑΣΕΓΕΣ και των κατά τόπους νομαρχιών και ενώσεων αγροτικών συνεταιρισμών. 
Παρ΄ότι αυτή η προγραμματική συμφωνία περιέγραφε κατά απόλυτο τρόπο τις υποχρεώσεις των μερών που αναλάμβαναν αυτό το έργο, σε κάποια φάση, προς το τέλος της εξάντλησης αυτού του έργου, στις πληρωμές, τα εντελλόμενα ορισμένων νομαρχιών, μπλοκάρανε τη διαδικασία πληρωμών, γιατί θεωρούσαν ότι αυτή η προγραμματική συμφωνία δεν είναι συμβατή και για την επίλυση του θέματος προσφύγαμε στο Ελεγκτικό Συνέδριο. 
Η καθυστέρηση της απόφασης του Ελεγκτικού Συνεδρίου ανάγκασε την Κυβέρνηση να έλθει σε συνεννόηση και με τις οργανώσεις και με την ΠΑΣΕΓΕΣ για να διαμορφωθούν οι προϋποθέσεις ώστε να ετοιμαστούν τα δικαιολογητικά για τις επιδοτήσεις. Θα πρέπει να πω ότι πουθενά δεν υπάρχει υποχρέωση του κράτους να συντάσσει αυτές τις αιτήσεις, αλλά είναι υποχρέωση των ίδιων των παραγωγών. 
Υπάρχει τώρα ένα μεγάλο θέμα: Σε πολλές περιοχές οι παρακρατήσεις που κάνουν οι οργανώσεις θεωρούνται από τους παραγωγούς υπερβολικές. Θα έλεγα ότι η αλήθεια βρίσκεται κάπου στη μέση. Σε ορισμένες περιπτώσεις αυτή η παρακράτηση θεωρείται υπερβολική γι' αυτούς που έχουν μικρές επιδοτήσεις, γιατί είναι μία πάγια διαδικασία. Είτε κάνεις μία αίτηση για πενήντα πρόβατα είτε κάνεις μία αίτηση για πεντακόσια πρόβατα η εργασία σαν εργασία είναι ακριβώς η ίδια. Άρα, λοιπόν, υπάρχει μία δαπάνη που θα την κάνεις ούτως ή άλλως. Σε αυτές τις περιπτώσεις φαίνεται ότι είναι ακριβή. 
Υπάρχουν επίσης περιπτώσεις που όσο ανεβαίνουν οι επιδοτήσεις, σε πολλές περιπτώσεις η δαπάνη είναι υψηλή και υπάρχουν κάποιες διαμαρτυρίες. Όμως νομίζω ότι είναι σε μια διαρκή διαπραγμάτευση οι ενώσεις με τους παραγωγούς. Άλλωστε οι ενώσεις είναι των ιδίων των παραγωγών, δεν είναι κάτι ξεχωριστό. Πιστεύω ότι στο τέλος θα ομαλοποιηθεί αυτή η κατάσταση, γιατί οποιαδήποτε καθυστέρηση στη σύνταξη αυτών των αιτήσεων ουσιαστικά μας πηγαίνει στην καθυστέρηση της τελικής καταβολής. Αν δεν γίνει τώρα η συμπλήρωση των αιτήσεων και δεν γίνουν τα χαρτογραφικά, τότε σίγουρα δεν θα μπορέσουν να γίνουν οι υπόλοιπες ενέργειες που είναι πολλές και χρονοβόρες για την καταβολή των επιδοτήσεων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο για δύο λεπτά.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, έχω εδώ ένα έγγραφο του Υπουργείου Γεωργίας, που το υπογράφει ο Γενικός Γραμματέας, ο κ. Κολύρης, που λέει στη δεύτερη παράγραφο τα εξής: Η ανάπτυξη και διαχείριση του ΟΣΔΕ πρέπει κανονικά να αποτελεί έργο και ευθύνη του ΟΠΕΚΕΠΕ, καθώς το ΟΣΔΕ αποτελεί βασικό εργαλείο διαχείρισης. Ωστόσο, λόγω αδυναμίας του ΟΠΕΚΕΠΕ να αναλάβει άμεσα αυτό το έργο το Υπουργείο Γεωργίας το συντονίζει. 
Παρακάτω στην τέταρτη παράγραφο λέει ότι η ΠΑΣΕΓΕΣ σε συνεννόηση με τις συνεταιριστικές οργανώσεις θα πρέπει να χρεώσουν κάποιο λογικό τέλος τον κάθε παραγωγό για να καλύπτουν το σχετικό κόστος. 
Πραγματικά γεννάται το εξής ερώτημα: Σύμφωνα με την εγκύκλιο της ΠΑΣΕΓΕΣ που ο ίδιος ο γενικός γραμματέας ομολογεί ότι είναι δουλειά του ΟΠΕΚΕΠΕ και όχι δουλειά των ενώσεων και των παραγωγών, όποιος έχει είκοσι ένα μέχρι πενήντα πρόβατα, θα δώσει 30 ευρώ χωρίς το ΦΠΑ. Όποιος έχει εκατό πρόβατα θα δώσει 60 ευρώ. Τι θα συμπληρώσει, δηλαδή, παραπάνω; Θα πάρει και άλλον υπάλληλο, αν έχει δέκα, πενήντα ή είκοσι πρόβατα; 
Εδώ είναι η ουσία που ουσιαστικά αναφέραμε στην ερώτησή μας. Η Κυβέρνηση, επειδή έκανε μία "πατάτα", γιατί η Ευρωπαϊκή Ένωση λέει ότι πρέπει να γίνεται διαγωνισμός για το ποιος θα διαχειρίζεται τον ΟΣΔΕ, που δεν έκανε για να δείξει φιλοσυνεταιριστική τακτική, το Ελεγκτικό Συνέδριο είπε ότι δεν μπορούν να γίνουν οι πληρωμές από το δημόσιο. Όμως, δεν μπορούν να φορτώνονται έτσι στους παραγωγούς. Να πήγαιναν σε αυτούς που κάθονται έξω από κάθε υπηρεσία και "βαρούν" γραφομηχανές. Ένα χιλιάρικο θα έπαιρναν για μία αίτηση, δεν θα έπαιρναν 30, 40, 60χιλιάρικα. Για όνομα του Θεού! Όταν οι επιδοτήσεις είναι 100 χιλιάδες, θα του πάρουν τις 20. Τι να κάνει;
Η ερώτησή μας δεν είναι γιατί ουσιαστικά οι ενώσεις κάνουν αυτήν τη δουλειά. Η ερώτησή μας είναι γιατί το Υπουργείο δεν δίνει τα 15 δισεκατομμύρια που χρειάζονται για τη διαχείριση του Ολοκληρωμένου Συστήματος Διαχείρισης Επιδοτήσεων και το φορτώνει με παράνομο τρόπο ευνοώντας ορισμένες συνεταιριστικές οργανώσεις που δεν κάνουν τίποτε άλλο, όπως η ΠΑΣΕΓΕΣ, από το να πουλάνε πνεύμα. Είναι έμμεση η παρακράτηση των επιδοτήσεων. Μην κρυβόμαστε πίσω από το δάχτυλό μας. Στην ερώτησή μας θέλω να απαντήσει ο κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Στριφτάρη, μιας και έχουμε κοινή πολιτιστική καταγωγή θα πρέπει να σας πω ότι μου θυμίζετε αυτό που λέμε στα χωριά μας: "Από πίτα που δεν τρως, τι σε νοιάζει κι αν καεί;".
Γιατί ξέρετε πολύ καλά ότι, όταν είχαμε την ευθύνη μαζί ΠΑΣΟΚ και ΚΚΕ, τότε κάναμε αγώνες να κρατηθεί αυτή η εργασία στις συνεταιριστικές οργανώσεις. Τώρα, λοιπόν, που δεν έχετε πουθενά συμμετοχή σ' αυτά και έχετε επιλέξει μοναχικό δρόμο, επειδή δήθεν όλα φταίνε, λέτε ότι οι συνεταιριστικές οργανώσεις είναι μόνο για τις επιδοτήσεις.
Οι συνεταιριστικές οργανώσεις είναι οργανώσεις των παραγωγών και θα πρέπει να λειτουργούν σωστά. Αν δεν λειτουργούν σωστά, να κάνουμε κριτική γιατί δεν λειτουργούν σωστά. Δεν μπορεί, όμως, επειδή δεν είναι καλός ο παπάς, να γκρεμίζουμε την εκκλησία. Δεν μπορεί να ακολουθήσουμε αυτήν την τακτική. Είναι, νομίζω, μια τακτική που δεν οδηγεί πουθενά.
Και να πάμε τώρα στο θέμα που θέσατε στην επίκαιρη ερώτησή σας. Λέτε για την εγκύκλιο την οποία έχει εκδώσει ο γενικός γραμματέας. Μιλάει για την οργανική μονάδα η οποία ανήκε μέχρι τώρα στο Υπουργείο Γεωργίας, δηλαδή τη μονάδα του ΟΣΔΕ, και μεταφέρεται στον ΟΠΕΚΕΠΕ.
Είχαμε πέρσι μια προγραμματική συμφωνία με το Υπουργείο Εσωτερικών και, αφού μιλάτε για τα 15 δισεκατομμύρια, σας λέω ότι αυτήν την υποχρέωση ανέλαβε η Κυβέρνηση, την οποία όμως το Ελεγκτικό Συνέδριο δεν έκανε συμβατή και άρα δεν μπορεί να γίνει. Αυτό όμως είναι μπλοκάρισμα από τα εντελλόμενα. Δεν είναι υπόθεση της βούλησης της Κυβέρνησης. Η Κυβέρνηση είχε τη βούληση και μάλιστα το 75% του έργου πληρώθηκε πέρσι από την Κυβέρνηση.
Τρίτον, λέτε για το διαγωνισμό. Ο διαγωνισμός και η ανάθεση έχει επιχειρηθεί ξανά. Το ξέρετε πολύ καλά, το γνωρίζετε και εσείς προσωπικά, ότι το 1993 η Νέα Δημοκρατία ανέθεσε με διαγωνισμό στις νομαρχίες. Είχε καταντήσει το ΟΣΔΕ να εκπαιδεύει στα κέντρα τους μαθητές για να κάνουν πληκτρολόγηση. Εκεί είχε καταντήσει!
Αν θέλετε, λοιπόν, έναν τέτοιο διαγωνισμό με στοιχεία, μόνο εξειδικευμένα στελέχη και με εξειδικευμένη γνώση μπορεί να κάνουν.
ΣΠΥΡΙΔΩΝ ΣΤΡΙΦΤΑΡΗΣ: Εσείς τον θέλατε το διαγωνισμό. Εσείς έχετε υπογράψει στην Ευρωπαϊκή Ένωση τον κανονισμό. Εσείς τον υπογράψατε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αφήστε τον κανονισμό. Τι σχέση έχει ο κανονισμός με τα στοιχεία που πρέπει να έχει κάποιος για να πάρει την επιδότηση.
Πιστεύω, λοιπόν, ότι αυτήν τη στιγμή ομαλοποιείται η κατάσταση. Όπου δημιουργούνται ακραίες περιπτώσεις, το φροντίζουμε. Και ξέρετε πολύ καλά ότι και παλιότερα με το ποσοστιαίο σύστημα υπήρχαν οργανώσεις που παρακρατούσαν στους αγρότες 5% και 6% και 7%. Αυτό απαγορεύεται.
ΣΠΥΡΙΔΩΝ ΣΤΡΙΦΤΑΡΗΣ: Και τώρα παρακρατούν. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Απαγορεύεται…
ΣΠΥΡΙΔΩΝ ΣΤΡΙΦΤΑΡΗΣ: Η Ένωση Συνεταιρισμών Θεσσαλονίκης παίρνει 80…
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Απαγορεύεται ρητά οι οργανώσεις να κάνουν ποσοστιαία παρακράτηση. Το μόνο που μπορούν να κάνουν είναι να πληρωθούν πρωτογενώς για την αίτηση την οποία συντάσσουν. Αυτό είναι το μόνο που μπορούν να κάνουν.
ΠΡΟΕΔΡΕΥΩΝ (Παναγιώτης Σγουρίδης): Αυτό, λοιπόν, να το μεταφέρουμε, αφού εκδοθούν και τα Πρακτικά της Βουλής, στις οργανώσεις, ότι απαγορεύεται να παρακρατούν. Αυτό είπε ο Υπουργός.
Κυρίες και κύριοι συνάδελφοι, ο κ. Θεόδωρος Πάγκαλος, Βουλευτής Αττικής, ζητά ολιγοήμερη άδεια απουσίας στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε.
Η με αριθμό 567/16-4-2002 τρίτη επίκαιρη ερώτηση δεύτερου κύκλου του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Πολιτισμού, Ανάπτυξης, σχετικώς με την αναθεώρηση της απόφασης για την κατασκευή κλειστού υποσταθμού (Κέντρου Διανομής) της Δημόσιας Επιχείρησης Ηλεκτρισμού εντός της οικιστικής ζώνης του Δήμου Κορυδαλλού, διαγράφεται λόγω κολλήματος του Υπουργού.
Επανερχόμεθα στις επίκαιρες ερωτήσεις του πρώτου κύκλου.
Θα συζητηθεί η με αριθμό 569/16-4-2002 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τις θέσεις της ελληνικής Κυβέρνησης όσον αφορά την προώθηση ψηφίσματος από μέρους των Ηνωμένων Πολιτειών Αμερικής, καταδίκης της Κούβας, για δήθεν παραβιάσεις των ανθρωπίνων δικαιωμάτων κλπ.
Η επίκαιρη ερώτηση του κ. Κολοζώφ έχει ως εξής:
"Σε συνέντευξη Τύπου που παραχώρησε στην "ΕΛΕΥΘΕΡΟΤΥΠΙΑ" στις 4 Απριλίου 2002 ο Κουβανός Υφυπουργός Εξωτερικών, μεταξύ άλλων ανέφερε ότι οι Ηνωμένες Πολιτείες της Αμερικής στην τωρινή σύνοδο της Επιτροπής Δικαιωμάτων του Ο.Η.Ε. επιχειρούν να περάσουν ένα ψήφισμα καταδίκης της Κούβας για δήθεν παραβιάσεις των ανθρωπίνων δικαιωμάτων, γεγονός που στην ουσία εκδηλώνει επιλεκτική διάκριση σε βάρος της συγκεκριμένης χώρας.
Ερωτάται ο κύριος Υπουργός ποια είναι η θέση της ελληνικής Κυβέρνησης σε σχέση με τη συγκεκριμένη πρωτοβουλία στα όργανα της Ευρωπαϊκής Ένωσης ή σε άλλους διεθνείς οργανισμούς, με δεδομένο ότι μια τέτοια ενέργεια θα ήταν πρόκληση για όλους όσους αγωνίζονται για την άρση του εμπάργκο σε βάρος της Κούβας;"
Στην επίκαιρη ερώτηση θα απαντήσει ο Υφυπουργός Εξωτερικών κ. Ανδρέας Λοβέρδος.
Ορίστε, κύριε Λοβέρδο, έχετε το λόγο για τρία λεπτά, για να πρωτολογήσετε.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Πράγματι, κύριε συνάδελφε, έχετε δίκιο πως προωθείται αυτό το ψήφισμα στην Επιτροπή Ανθρωπίνων Δικαιωμάτων του Οργανισμού Ηνωμένων Εθνών. Και όταν λέμε προώθηση, εννοούμε ότι ήδη έχει προσυπογραφεί ένα τέτοιο κείμενο από πάρα πολλές χώρες. Αναφέρω ενδεικτικώς ορισμένες από αυτές: Ηνωμένες Πολιτείες, Καναδάς, Αργεντινή, Ολλανδία, Δανία, Σουηδία, οι γείτονες Αλβανία και Βουλγαρία, η Εσθονία, η Λετονία και έχουν εκδηλώσει πρόθεση η Αγγλία, η Γερμανία, η Φινλανδία και λοιπές χώρες. Έχετε δίκιο ως προς αυτό.
Έχετε δίκιο επίσης ότι την αναφορά στην προώθηση του ψηφίσματος που συνκηδεμονεύουν οι χώρες αυτές, ανέφερε σε συνέντευξή του ο Υφυπουργός Εξωτερικών της Κούβας κ. Νταλμάο στην εφημερίδα "ΕΛΕΥΘΕΡΟΤΥΠΙΑ".
Όμως το Υπουργείο Εξωτερικών, και το διπλωματικό γραφείο του Αναπληρωτή Υπουργού Εξωτερικών κ. Γιαννίτση και η αρμόδια υπηρεσία του Υπουργείου Εξωτερικών, έχει δηλώσει πως δεν πρόκειται η Ελλάδα όχι να ψηφίσει το σχετικό ψήφισμα διότι η Ελλάδα δεν είναι μέλος της Επιτροπής των Ανθρωπίνων Δικαιωμάτων του ΟΗΕ, ωστόσο δεν έχει πρόθεση να προσυπογράψει, να συνκηδεμονεύσει αυτό το κείμενο. Έτσι, λοιπόν, και σ΄ αυτήν την περίπτωση θα εκδηλωθεί η ούτως ή άλλως υπάρχουσα πολύ καλή πολιτική σχέση μεταξύ της Ελλάδας και της Κούβας, η οποία εξειδικεύεται και στο θέμα αυτό που είναι ειδικό θέμα αλλά και γενικότερα προκύπτει από τις σχέσεις που έχουμε αναπτύξει με τη χώρα αυτή και τις οποίες προωθούμε και στο πλαίσιο της Ευρωπαϊκής Ένωσης. Στο πλαίσιο της Κοινής Εξωτερικής Πολιτικής και της πολιτικής για την άμυνα, έχουμε ήδη εκδηλώσει τη συμπάθειά μας και την υποστήριξή μας στη χώρα αυτή και νομίζω ότι η συγκεκριμένη περίπτωση του ψηφίσματος που αναφέρετε, είναι μία περίπτωση θετικής στάσης της Ελλάδας απέναντι στην Κούβα.
Τώρα, από εκεί και πέρα εάν το ερώτημά σας είχε σκοπό να ξεκαθαρίσουμε τη στάση μας, μ΄ αυτό που σας λέω θεωρώ πως την ξεκαθαρίζουμε. Εάν κάτι περισσότερο θέλετε να ρωτήσετε -είναι λακωνικό το κείμενο της ερωτήσεως- είμαι στη διάθεσή σας στη συνέχεια της απάντησής σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, έχει όντως δίκιο ο κύριος Υφυπουργός. Πρόθεσή μας ήταν να ξεκαθαρίσει η Κυβέρνηση τη στάση της απέναντι όχι μόνο στο συγκεκριμένο ζήτημα που προωθείται από τις Ηνωμένες Πολιτείες της Αμερικής αλλά γενικότερα τη στάση της απέναντι στην Κούβα. Και παρά το γεγονός ότι οι διατυπώσεις ήταν προσεκτικές, δεν διέκρινα μια αποφασιστική στάση της Κυβέρνησης όσον αφορά το ζήτημα αυτό. 
Είναι θετικό το ότι δεν συμπίπτει με τις προσπάθειες που γίνονται αυτήν τη στιγμή να καταδικαστεί η Κούβα στην Επιτροπή Ανθρωπίνων Δικαιωμάτων του ΟΗΕ. Είναι επίσης καλό το ότι η Κυβέρνηση δήλωσε εδώ ότι βλέπει με συμπάθεια την υπόθεση της Κούβας. Νομίζω όμως ότι λείπει και η τοποθέτηση ότι η Κυβέρνηση δεν συμφωνεί με το εμπάργκο που επί τόσα χρόνια διατηρείται σε βάρος αυτής της χώρας. Και δεν υπάρχει δήλωση ότι προς αυτήν την κατεύθυνση, έστω και αν ακόμα δεν δηλώσει ότι είναι ενάντια στο εμπάργκο, τουλάχιστον να μας έλεγε ότι προς αυτήν την κατεύθυνση κάνει προσπάθειες στην Ευρωπαϊκή Ένωση. 
Εγώ θα ήμουν ικανοποιημένος εάν στη δευτερολογία του ο κύριος Υφυπουργός διευκρίνιζε αυτά τα ζητήματα. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λοβέρδο, έχετε δύο λεπτά για δευτερολογία.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ευχαρίστως σας απαντώ πως ήδη υπάρχει εμπειρία, κύριε Κολοζώφ, και από την προηγούμενη χρονιά όπου επίσης είχε προωθηθεί από χώρες σαν αυτές που προανέφερα επίσης ένα ψήφισμα καταδίκης της Κούβας. Η Ελλάδα δεν είχε ούτε τότε προσυπογράψει, δεν είχε συγκηδεμονεύσει το κείμενο εκείνο. Η Ελλάδα επίσης προσπαθεί για την άρση του εμπάργκο στο πλαίσιο των καλών σχέσεων που έχει με την Κούβα. Άλλωστε η καλή διάθεση, η συμπάθεια και η ευμενής τοποθέτηση δεν είναι μονομερής. Και από την πλευρά της Κούβας έχουμε διαρκή υποστήριξη σε όλα τα διεθνή fora που η Κούβα συμμετέχει για τα ελληνικά ζητήματα. Για παράδειγμα το μεγάλο θέμα για την Ελλάδα που είναι το Κυπριακό, αντιμετωπίζεται με τον τρόπο που θέλουμε από τη χώρα αυτή σε όλα τα διεθνή fora . 
Στο πλαίσιο λοιπόν των καλών πολιτικών σχέσεων που αναπτύσσουμε με τη χώρα αυτή, θα εκδηλώσουμε και τη στάση μας ως προς το θέμα που αναφέρατε. Αλλά και γενικότερα σας ενημερώνω ότι στην πρόσφατη επίσκεψη του κ. Νταλμάο, στην Αθήνα, και στις συνομιλίες που είχε με τον κ. Γιαννίτση, έγινε αναφορά από τον κ. Γιαννίτση ότι η Ελλάδα σε λίγο θα συμμετέχει στην τρόικα της Ευρωπαϊκής Ένωσης.
Στο πλαίσιο αυτό καλέσαμε την Κούβα να μας καταγράψει εκείνα τα θέματα, τα οποία θέλει να προωθήσουμε για λογαριασμό της την περίοδο που θα είμαστε μέλος της Τρόϊκα, αλλά και την περίοδο που θα είμαστε στην Προεδρία της Ευρωπαϊκής Ένωσης. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών "Κύρωση της Διεθνούς Σύμβασης για την καταστολή της χρηματοδότησης της τρομοκρατίας".
Η με αριθμό 565/29/15.4.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Πρωθυπουργό, σχετικώς με τις προθέσεις της Κυβέρνησης να θεσμοθετήσει τον "Συνήγορο του Παιδιού" κλπ.
Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης, σύμφωνα με το άρθρο 129 παράγραφος 3 του Κανονισμού της Βουλής.
Η επίκαιρη ερώτηση της κας Δαμανάκη έχει ως εξής:
"Σε ημερίδα που διοργανώθηκε στο Ζάππειο στις 4.4.2002 με πρωτοβουλία της Ευρωβουλευτού κας Μυρσίνης Ζορμπά, συζητήθηκε το αίτημα για τη θεσμοθέτηση του "Συνηγόρου του Παιδιού" και στη χώρα μας.
Ο θεσμός μπορεί να συμβάλει στην αντιμετώπιση της εκμετάλλευσης και κακοποίησης των παιδιών και της καταπάτησης των δικαιωμάτων των ανηλίκων μέσα στην οικογένεια, στην εκπαίδευση και στις σχέσεις του παιδιού με τις δημόσιες αρχές.
Ερωτάται ο κύριος Πρωθυπουργός:
1. Αν σκέφτεται η Κυβέρνηση τη θεσμοθέτηση "Συνηγόρου του Παιδιού" και πώς θα προχωρήσει στην κατεύθυνση αυτή.
2. Αν θεωρεί ότι ο θεσμός θα πρέπει να είναι αυτόνομος ή να υπάγεται στο "Συνήγορο του Πολίτη".
Ο κ. Σκανδαλίδης έχει το λόγο.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Πράγματι η Κυβέρνηση πρόκειται να θεσπίσει το θεσμό του "Συνηγόρου του Παιδιού". Είναι η απάντηση που έδωσε ο Πρωθυπουργός στις 27 Μαρτίου στη σχετική πρόταση που του απευθύνθηκε από διακομματική επιτροπή δεκαοκτώ Βουλευτών όλων των κομμάτων. Τα δικαιώματα του παιδιού ασφαλώς αφορούν όλα τα παιδιά και τους νέους ως τη νόμιμη ενηλικίωσή τους, χωρίς καμία διάκριση φυλής, χρώματος, φύλλου, γλώσσας, θρησκείας, πολιτικών ή άλλων πεποιθήσεων του παιδιού ή των γονιών τους, της εθνικής, εθνοτικής ή κοινωνικής καταγωγής του, της περιουσιακής του κατάστασης, της ανικανότητάς του. 
Η παιδική ηλικία είναι κατ΄ εξοχήν ευάλωτη, κατά την οποία συχνά παραβιάζονται σειρά από δικαιώματα τόσο στο χώρο της οικογένειας και της εκπαίδευσης, όσο και στο χώρο της Δημόσιας Διοίκησης. Κακοποίηση, εγκατάλειψη της εκπαίδευσης, παράνομη εργασία, παραβίαση των δικαιωμάτων όσων παιδιών διαβιούν σε ιδρύματα ή νοσηλεύονται, ελλείψεις στους βρεφονηπιακούς σταθμούς, παιδιά των φαναριών είναι μερικά μόνο από τα προβλήματα που αντιμετωπίζουν τα παιδιά και οι γονείς τους.
Παρά τη θέλησή μας και την αυξημένη αίσθηση ευθύνης απέναντι στην αντιμετώπιση τέτοιων ζητημάτων που αναφέρονται σε αυτά τα δικαιώματα του παιδιού, καταγράφονται πολλές οργανωτικές ελλείψεις και νομοθετικά κενά και γι΄ αυτό το λόγο η χώρα πρέπει να προχωρήσει με γρηγορότερα βήματα. Κατά συνέπεια, κρίνουμε απαραίτητη τη διαμόρφωση ενός εξωτερικού μηχανισμού προστασίας και ελέγχου των δικαιωμάτων του παιδιού, όπως αυτά ορίζονται στη Διεθνή Σύμβαση του ΟΗΕ 1989 για τα δικαιώματα του παιδιού, το Σύνταγμα και τους νόμους της χώρας. Βασική αποστολή του θα πρέπει να είναι ο σεβασμός των δικαιωμάτων με γνώμονα την αρχή του υπέρτατου συμφέροντος του παιδιού και η συνεισφορά του μέσα από συστηματική εργασία στη διαφύλαξη της σωματικής, πνευματικής, ψυχικής, ηθικής και κοινωνικής ανάπτυξής του. 
Είναι φανερό λοιπόν απ΄ όλα αυτά ότι η θεσμοθέτηση του "Συνηγόρου του Παιδιού" κινείται προς τη σωστή κατεύθυνση. Επειδή τα προβλήματα είναι σύνθετα, χρειάζεται προσεκτική μελέτη για τη φύση, τη μορφή και την οργανωτική δομή που θα λάβει ο θεσμός. Ποιες θα είναι οι αρμοδιότητές του, ποιοι θα υποβάλουν παράπονα και πώς στο θεσμό και με ποιον τρόπο θα μπορεί να διασφαλιστεί η πρόσβαση των παιδιών είναι μερικά μόνο από τα ερωτήματα που πρέπει να απασχολήσουν το νομοθέτη. Σε αυτό μπορεί να συμβάλει και η μεταφορά εμπειρίας και τεχνογνωσίας από τις χώρες της Ευρωπαϊκής Ένωσης, όπου ήδη λειτουργεί.
Στη σύσταση 1286/96 για μια ευρωπαϊκή στρατηγική για το παιδί η συνέλευση του Συμβουλίου της Ευρώπης κάλεσε τα κράτη-μέλη να ορίσουν "Συνήγορο του Παιδιού", ή άλλη δομή που να εγγυάται την ανεξαρτησία και την υπευθυνότητα που απαιτείται στο να βελτιωθεί η ζωή των παιδιών και που είναι δυνατή η πρόσβαση στο κοινό.
Είναι κατ΄ αρχήν εύλογο ο θεσμός να ενταχθεί στη δομή της συνταγματικά κατοχυρωμένης ανεξάρτητης αρχής "Συνήγορος του Πολίτη", αλλά με μία δική του αυτονομία. Δηλαδή ως ξεχωριστό πρόσωπο, ξεχωριστή δομή μέσα στο "Συνήγορο του Πολίτη" είναι η κατ΄ αρχήν σκέψη μας. Ο "Συνήγορος του Πολίτη" εγγυάται την ανεξαρτησία, παρέχει υλικοτεχνική υποδομή και τεχνογνωσία, στηρίζεται ήδη σε ένα ευρύ φάσμα επιστημονικών ειδικοτήτων και είναι ένας επιτυχημένος και αποτελεσματικός θεσμός, που έχει αποκτήσει την εμπιστοσύνη της κοινωνίας για τον τρόπο που λειτουργεί.
Η τελική, όμως, απόφαση -αυτή είναι η κατ΄ αρχήν θέση μας- πρέπει να ληφθεί αφού έχουν εξεταστεί προσεκτικά όλες οι σχετικές παράμετροι, που αφορούν την προσαρμογή του θεσμού στην ελληνική κοινωνική πραγματικότητα και μεγιστοποιούν τις πιθανότητες επιτυχίας του σημαντικού αυτού εγχειρήματος.
Προς την κατεύθυνση αυτή ο Πρωθυπουργός έδωσε οδηγίες για την επεξεργασία και την υποβολή πρότασης που θα χρειαστεί στη συνέχεια αναγκαία νομοθετική πρωτοβουλία, την οποία ανέλαβα εγώ και θα παρακαλούσα την κα Δαμανάκη να συνεργαστεί μαζί μου στενά να γίνει πιο ολοκληρωμένη η απάντηση αυτή. 
ΠΡΟΕΔΡΕΥΩΝ (Παναγιώτης Σγουρίδης): Η κα Δαμανάκη έχει το λόγο για δύο λεπτά, να αναπτύξει την επίκαιρη ερώτησή της. 
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
Ο κύριος Υπουργός αναφέρθηκε στην ανάγκη να προχωρήσει και η χώρα μας στην κατεύθυνση της θεσμοθέτησης του "Συνηγόρου του Παιδιού". Ο "Συνήγορος του Παιδιού" ήδη λειτουργεί επιτυχώς σε δέκα χώρες της Ευρωπαϊκής Ένωσης. Δεν έχει θεσμοθετηθεί ακόμα, μόνο στην Ολλανδία, το Λουξεμβούργο, την Ιταλία, την Ιρλανδία και την Ελλάδα. Θα έλεγα όμως ότι η Ελλάδα έχει μια υποχρέωση παραπάνω να σπεύσει σε αυτήν την κατεύθυνση, διότι κατά την άποψή μου έχει καθυστερήσει απαράδεκτα και στην εφαρμογή της σύμβασης του Οργανισμού Ηνωμένων Εθνών για τα παιδιά. Τη σύμβαση, στην οποία αναφέρθηκε ο κύριος Υπουργός, η Ελλάδα την επικύρωσε μόλις το 1992. Μόλις τον Απρίλιο του 2000 με καθυστέρηση πέντε ετών κατέθεσε η ελληνική Κυβέρνηση τη σχετική έκθεση και με καθυστέρηση δύο ετών, μόλις πρόσφατα στις 16 Γενάρη, η Επιτροπή για τα δικαιώματα του παιδιού των Ηνωμένων Εθνών, εξέτασε την έκθεση και έκανε τις παρατηρήσεις της. 
Η ανάγκη να προχωρήσουμε γρήγορα στην κατεύθυνση αυτή ήταν ίσως και ένας τρόπος για να εξιλεωθούμε -αν μου επιτρέπεται η έκφραση- για τις όσες καθυστερήσεις έχουν υπάρξει στον τομέα αυτό. 
Πράγματι το θέμα το οποίο τέθηκε πρόσφατα από την κα Ζορμπά, Ευρωβουλευτή του ΠΑΣΟΚ, έχει τεθεί και από πολλούς Βουλευτές όλων των κομμάτων μεταξύ των οποίων και εγώ, ο συνάδελφος κ. Παπαδέλλης από το ΠΑΣΟΚ και άλλοι. Το θέμα είναι ότι η Κυβέρνηση πρέπει να προχωρήσει σε αυτήν την κατεύθυνση -και απ' ότι έχω καταλάβει ήδη ο κύριος Υπουργός έχει αναλάβει την ευθύνη και αυτό είναι ένα βήμα το ότι δηλαδή έχει αποσαφηνιστεί σε ποιον ανήκει η νομοθετική πρωτοβουλία- οργανωμένα και σύντομα. Και θα έλεγα εδώ ότι θα μπορούσε να μας δώσει και μία κατ' αρχήν σκέψη για το πότε σκοπεύει να προχωρήσει στη σύσταση της σχετικής επιτροπής και στο πότε σκοπεύει να ολοκληρώσει την προετοιμασία του σχετικού νομοσχεδίου. 
Όσον αφορά το θέμα -και τελειώνω με αυτό- της υπαγωγής του "Συνηγόρου του Παιδιού" στο "Συνήγορο του Πολίτη", εγώ πιστεύω ότι θα πρέπει η Κυβέρνηση να εξετάσει τη δυνατότητα της αυτόνομης ύπαρξης του "Συνηγόρου του Παιδιού". Εκτιμούμε όλοι πάρα πολύ τη δουλειά που έχει κάνει ο "Συνήγορος του Πολίτη" και η θέση μου αυτή δεν έχει καμία διάθεση κριτικής απέναντι στη δουλειά που γίνεται. Πιστεύω όμως ότι ήδη ο "Συνήγορος του Πολίτη" ασχολείται με πάρα πολλά θέματα, είναι ήδη μια πολύ φορτωμένη κατάσταση -δεν είναι της ώρας να το αναπτύξω, αλλά πιστεύω να αντιλαμβάνεστε τι εννοώ- και από την άλλη πιστεύω ότι ο "Συνήγορος του Παιδιού" έχει την ανάγκη να έχει μια σχετική αυτονομία. Εν πάση περιπτώσει, ας ορίσει ο κύριος Υπουργός κάποιες διαδικασίες, ας προχωρήσει στη σύσταση κάποιας επιτροπής ή οτιδήποτε άλλο, ας δώσει τα χρονικά όρια και μέσα στο διάλογο που θα ακολουθήσει μπορούμε ασφαλώς όλοι και οι Βουλευτές και οι διάφοροι κυβερνητικοί και μη κυβερνητικοί φορείς, όπως είναι το παρατηρητήριο για τα δικαιώματα του παιδιού, να αναπτύξουμε τις απόψεις μας. Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα να κάνω δύο παρατηρήσεις. 
Η πρώτη είναι ουσιαστικού χαρακτήρα, που έχει σχέση κυρίως με τον προβληματισμό αν πρέπει να είναι εντελώς αυτόνομες ή μέσα στη δομή του "Συνηγόρου του Πολίτη", εγώ πιστεύω στην αυτόνομη λειτουργία του "Συνηγόρου του Παιδιού", αλλά επαναλαμβάνω, το να φτιάξεις από την αρχή μια ανεξάρτητη αρχή είνα ένα πράγμα που μπορεί να οδηγήσει σε περισσότερες καθυστερήσεις. 
ΠΡΟΕΔΡΕΥΩΝ (Παναγιώτης Σγουρίδης): Δεν το προβλέπει το Σύνταγμα. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Μπορούμε να ξεκινήσουμε με την κοινή υποδομή, τις δυνατότητες, τις εμπειρίες που έχει, συμπληρώνοντας πιθανότατα την αντίστοιχη ανεξάρτητη αρχή μαζί με καινούριο δυναμικό που θα μπορούσε να απασχολείται αποκλειστικά με αυτό και με ένα αυτόνομο "Συνήγορο του Παιδιού", δεν θα υποκαθίσταται από τον "Συνήγορο του Πολίτη". Μιλάω πιο πολύ οργανωτικά παρά ουσιαστικά πολιτικά. Και αυτό κατ' αρχήν να το δούμε. 
Η δεύτερη παρατήρηση αφορά τις διαδικασίες. Εγώ έχω πρόθεση την επόμενη εβδομάδα να συστήσω την επιτροπή και θα καλέσω κάποιους από τους Βουλευτές που έχουν συμμετάσχει σε αυτό και το αργότερο μέχρι το τέλος αυτής της κοινοβουλευτικής περιόδου, δηλαδή μέχρι τον Ιούνιο να έχει κατατεθεί στη Βουλή η σχετική ρύθμιση. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου: 
Πρώτη είναι η με αριθμό 575/16-4-2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Πολιτισμού, σχετικώς με την επίλυση των λειτουργικών προβλημάτων του Λαϊκού Σχολείου Παραδοσιακής Μουσικής. 
Η επίκαιρη ερώτηση του κ. Καρρά έχει ως εξής:
"Θέμα: Σοβαρά προβλήματα λειτουργίας του Λαϊκού Σχολείου Παραδοσιακής Μουσικής.
Ιδιαίτερη ανησυχία και εύλογα ερωτηματικά εγείρει η στάση του Υπουργείου Πολιτισμού, σχετικά με τα προβλήματα λειτουργίας του Λαϊκού Σχολείου Παραδοσιακής Μουσικής του Αριστείδη Μόσχου, δημιούργημα ενός αγώνα δεκαοκτώ χρόνων, χωρίς οικονομική στήριξη. Αυτή η μοναδικής σημασίας εστία πολιτισμού αντιμετωπίζει εδώ και έξι μήνες σοβαρά οικονομικά προβλήματα, τα οποία εύλογα αποτελούν ανασταλτικό παράγοντα στη δυνατότητα ομαλής λειτουργίας της. Η χειρότερη, αλλά εξαιρετικά πιθανή εξέλιξη είναι η διακοπή λειτουργίας του Λαϊκού Σχολείου Παραδοσιακής Μουσικής, στο οποίο -σημειωτέον- διδάσκονται είκοσι δύο παραδοσιακά όργανα, φωνητική και βυζαντινή μουσική και απασχολούνται δεκαέξι δάσκαλοι με μικρές αμοιβές, ενώ για την κάλυψη των μηνιαίων εξόδων, απαιτούνται περίπου 8.800 ευρώ.
Επειδή θα είναι πράγματι οδυνηρό να σταματήσει η λειτουργία αυτού του πολιτιστικού θησαυρού.
Επειδή υπάρχουν και άλλοι ανάλογοι πολιτιστικοί φορείς, που λειτουργούν σε όλη τη χώρα, χωρίς καμία οικονομική ενίσχυση από την πολιτεία.
Επειδή πρέπει να ενισχυθεί και να προβληθεί η ελληνική πολιτιστική παράδοση.
Ερωτάται ο κύριος Υπουργός.
1. Ποιες πρωτοβουλίες σκοπεύει να αναλάβει άμεσα, ώστε να μην κλείσει το Λαϊκό Σχολείο Παραδοσιακής Μουσικής;
2. Με ποιες ενέργειες προτίθεται να ενισχύσει διάφορους πολιτιστικούς φορείς, που λειτουργούν σε όλη τη χώρα, οι οποίοι προβάλλουν την ελληνική πολιτιστική παράδοση;"
Ο Υφυπουργός Πολιτισμού κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ο Αριστείδης Μόσχος πραγματικά υπήρξε ένας κορυφαίος δημιουργός, ένας άνθρωπος που υπηρέτησε τη λαϊκή πολιτιστική παράδοση με όλες του τις δυνάμεις σε όλη τη διάρκεια της ζωής του. Το Λαϊκό Σχολείο Παραδοσιακής Μουσικής "Αριστείδης Μόσχος" είναι μία αστική μη κερδοσκοπική εταιρεία που έχει έδρα την Αθήνα και στεγάζεται σε διατηρητέο κτίριο από το 1986. 
Ασχολείται με τη διδασκαλία των παραδοσιακών μουσικών οργάνων και διαθέτει μουσικό συγκρότημα με το οποίο συμμετέχει σε εκδηλώσεις στην Ελλάδα και στο εξωτερικό. Αυτή η διδασκαλία βεβαίως απευθύνεται σε νέα παιδιά, τα παιδιά καταβάλλουν και τα αντίστοιχα δίδακτρα προκειμένου να παρακολουθήσουν αυτά τα μαθήματα. Και αυτό είναι λογικό και σωστό να γίνεται, διότι εξασφαλίζει μία καλή ισορροπία στη λειτουργία όλων αυτών των σχολών και δεν τις εξαρτά διαρκώς από τις δυνατότητες και τις δυνάμεις του κρατικού προϋπολογισμού και των δημόσιων οικονομικών. 
Το Λαϊκό Σχολείο Παραδοσιακής Μουσικής έχει κατά καιρούς υποβάλει διάφορα αιτήματα στο Υπουργείο Πολιτισμού και το Υπουργείο στα πλαίσια των οικονομικών και άλλων δυνατοτήτων ανταποκρίθηκε κατά περίπτωση θετικά στα ζητήματα αυτά. 
Θα ήθελα συγκεκριμένα να αναφέρω ότι μετά τα προβλήματα που δημιουργήθηκαν στο κτίριο που στεγαζόταν το Λαϊκό Σχολείο λόγω των σεισμών του 1999, υπήρξε επιχορήγηση 5.000.000 δραχμών προκειμένου να καλυφθούν οι δαπάνες επισκευής και να αντιμετωπισθεί η προσωρινή μετεστέγασή του. 
Στη συνέχεια υπεβλήθη ένα νέο ερώτημα για τη συμμετοχή του σχολείου σε εκδηλώσεις της Πολιτιστικής Ολυμπιάδας, το οποίο η αρμόδια Διεύθυνση Λαϊκού Πολιτισμού του Υπουργείου Πολιτισμού, αφού εξέτασε την περίπτωση, πρότεινε στη σχολή να χρησιμοποιήσει, να εντάξει το συγκρότημα το οποίο διαθέτει σε διάφορες εκδηλώσεις που διοργανώνει το Υπουργείο Πολιτισμού και με αυτόν τον τρόπο να εξασφαλιστεί και μια πρόσθετη οικονομική ενίσχυση για τη δραστηριότητά του. 
Ακολούθησε, βεβαίως, ο θάνατος του ιδρυτή του Λαϊκού Σχολείου, του Αριστείδη Μόσχου και το Υπουργείο Πολιτισμού για να βοηθήσει τη συνέχιση της λειτουργίας του εξασφάλισε μία πρόσθετη ενίσχυση πέντε εκατομμυρίων δραχμών στο πρόγραμμα του 2002 της Διεύθυνσης Λαϊκού Πολιτισμού.
Βεβαίως αυτήν την στιγμή υπάρχει η ανάγκη εξέτασης και μελέτης των προβλημάτων τα οποία προκύπτουν με βάση τη καταστατικό της σχολής και η αποσαφήνιση ορισμένων νομικών θεμάτων, για τα οποία η Διεύθυνση Λαϊκού Πολιτισμού του Υπουργείου Πολιτισμού επισκέφθηκε τη Σχολή και είχε μία γόνιμη συζήτηση με την κα Μόσχου. Αποφασίστηκε επίσης μία έκτακτη πρόσθετη επιχορήγηση της σχολής με 10.000.000 δραχμές προκειμένου να μπορέσει να αντιμετωπίσει τις ανάγκες αυτής της περιόδου. 
Όσον αφορά το δεύτερο ερώτημα του συναδέλφου κ. Καρρά, πρέπει να πούμε ότι η αρμοδιότητα ενίσχυσης και επιχορήγησης πολιτιστικών φορέων σε όλη τη χώρα έχει μεταβιβασθεί στην Τοπική Αυτοδιοίκηση και είναι η μόνη αρμόδια για την έγκριση τέτοιων αιτημάτων. Όσον αφορά δε φορείς πανελλήνιας εμβέλειας υπάρχει μία αυστηρή αξιολόγηση και με βάση τις οικονομικές δυνατότητες του Υπουργείου Πολιτισμού αντιμετωπίζονται αιτήματα ενίσχυσης των φορέων που προωθούν τη λαϊκή μας παράδοση. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Καρράς.
ΚΩΣΤΑΣ ΚΑΡΡΑΣ: Κύριε Υπουργέ, δεν ήξερα ότι ασχολείστε με τα πολιτιστικά, χαίρομαι πάρα πολύ, νόμιζα ότι είστε επί των Ολυμπιακών Αγώνων και είναι απορίας άξιο το ότι υπάρχει κάποιος εκ των πολιτιστικών. Αλλά τα λόγια αν λείψουν, οι πράξεις είναι κούφια και μάταια, όπως είπε ο Δημοσθένης, διότι στην προκειμένη περίπτωση ο πολιτισμός για το ΠΑΣΟΚ, έχει δηλώσει, αποτελεί ξεχωριστή μέριμνα και κυρίαρχο στοιχείο του προγράμματός σας αλλά και της στρατηγικής σας. Και φευ, η πραγματικότητα ήρθε να σας διαψεύσει με το σκληρότερο τρόπο. 
Αναφέρομαι στο συγκεκριμένο πρόγραμμα της κ. Μόσχου για το παραδοσιακό αυτό ναό, θα έλεγα. Είναι σκληρή η πραγματικότητα διότι εδώ και πέντε μήνες μετά τον αιφνίδιο θάνατο του Αριστείδη Μόσχου η σύζυγός του, η κα Μόσχου, αδυνατεί να καλύψει τα έξοδα της λειτουργίας και είναι παράλογο να έχει εγκαταλειφθεί στην τύχη του αυτός ο πολιτιστικός θησαυρός μας. Αυτό συμβαίνει πάρα πολλές φορές, έχω κάνει και άλλες φορές ερωτήσεις και στον κύριο Υπουργό Πολιτισμού και πάντοτε είμαστε στα λόγια. Γνωρίζετε πολύ καλά κύριε Υπουργέ, ότι σε αυτόν τον ανεκτίμητης σημασίας χώρο διδάσκονται είκοσι δύο παραδοσιακά όργανα, φωνητική, βυζαντινή μουσική, απασχολούνται δεκαέξι δάσκαλοι με μικρές αμοιβές και αυτό που πρέπει πάνω απ' όλα να τονιστεί είναι όπως είπατε, ότι τα παιδιά που παρακολουθούν αυτά τα μαθήματα πληρώνουν ένα συμβολικό ποσό. Και όμως, πιστέψτε με ότι νιώθω θλίψη. Χρειάζονται 8.800 ευρώ. Όταν γίνονται εκδηλώσεις δισεκατομμυρίων, για μια μέρα μόνο 1.200.000.000 δραχμών για μια εκδήλωση, νομίζω ότι για να τροφοδοτήσουμε την παράδοσή μας μπορούμε να ξοδέψουμε αυτά τα 8.800 ευρώ. Προς Θεού. Πλησιάζοντας μάλιστα τους Ολυμπιακούς Αγώνες, τι θα κάνουμε; Δεν μπορώ να καταλάβω γιατί δεν θέλουμε να αναβαθμίσουμε την παράδοσή μας, το ελληνικό χρώμα και το ωραίο είναι πως υποτίθεται ότι βρισκόμαστε στην εξέλιξη της Πολιτιστικής Ολυμπιάδας.
Θα ήθελα πάρα πολλά να ρωτήσω,αλλά δεν ξέρω αν είστε αρμόδιος για την Πολιτιστική Ολυμπιάδα. Γιατί απουσιάζει, γιατί δεν την βλέπουμε; Ποιες εκδηλώσεις γίνονται; Οι εκδηλώσεις που γίνονται είναι μικρές, είναι καλοκαιρινές, είναι μόνο για τραγούδια. Δεν υπάρχει τίποτα, δεν έχουμε συζητήσει ποτέ και κανένας δεν δέχεται να μιλήσει για την Πολιτιστική Ολυμπιάδα. Δεν μας ενημερώνει κανείς.
Εμείς είμαστε σε θέση να σας βοηθήσουμε, γιατί η Νέα Δημοκρατία πιστεύει ότι ο πολιτισμός είναι στάση ζωής. Ευχαριστώ πολύ και ελπίζω να σκύψετε πάνω από τα προβλήματα όλων αυτών των οργανισμών. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ο συνάδελφος κ. Καρράς έχει υπηρετήσει ο ίδιος την τέχνη και τον πολιτισμό με εξαιρετική επιτυχία και γι' αυτό κατανοώ την αγωνία του και, αν θέλετε, έναν υπερβολικό τόνο στη διαπίστωση ορισμένων προβλημάτων. Είναι όμως γεγονός ότι το Υπουργείο Πολιτισμού έχει την υποχρέωση να απευθύνεται στο σύνολο της χώρας και να υποστηρίζει τον πολιτισμό και διάφορες πολιτιστικές δραστηριότητες. Είναι λαϊκό είδος ο πολιτισμός και γι' αυτό πρέπει να υποστηριχθεί σε όλη τη χώρα που υπάρχουν εκατοντάδες αντίστοιχες περιπτώσεις θεατρικών, ομάδων, λαϊκών σχολείων παραδοσιακής μουσικής, σχολών άλλων θεατρικών οι οποίες υπηρετούν με άριστο τρόπο την υπόθεση του πολιτισμού. Όμως τα δημόσια οικονομικά τα γνωρίζουν όλοι οι συνάδελφοι και όλος ο κόσμος ότι δεν είναι απεριόριστα και δεν είναι ανεξάντλητα. Η σύγκριση δε με μεγάλες εκδηλώσεις που έχουν ένα μεγάλο κοστολόγιο, είναι μια αναφορά ατυχής διότι η κάθε εκδήλωση και η κάθε παράσταση υπηρετεί ένα συγκεκριμένο σκοπό και έχει ένα συγκεκριμένο στόχο. Δεν είναι σωστό να λέμε ότι αν δεν γίνει μια μεγάλη παράσταση θα ανεγερθούν είκοσι σχολεία. Όλα μπορούν να γίνουν, όλα πρέπει να γίνουν με μια κατάλληλη ισορροπία και μια ισόρροπη διάταξη και αφιέρωση των δυνάμεών μας, όχι μόνο των ψυχικών και συναισθηματικών αλλά και των υλικών δυνάμεων, γιατί οι υλικές δυνάμεις κυρίως είναι αυτές που δεν είναι ανεξάντλητες αλλά εξαντλούνται στα όρια του κρατικού προϋπολογισμού και των συγκεκριμένων πιστώσεων.
Το Υπουργείο Πολιτισμού ενίσχυσε τη σχολή του Αριστείδη Μόσχου ήδη για το 2002 με 15.000.000, ένα ποσό το οποίο δίνει τη δυνατότητα μιας σημαντικής ανάσας. Είμαστε σε επαφή με τη σχολή, μελετάμε αυτήν τη στιγμή τα οικονομικά στοιχεία τα οποία ζήτησε η αρμόδια διεύθυνση του Υπουργείου Πολιτισμού και πιστεύουμε ότι με την κατάλληλη συνεργασία θα μπορέσουμε να δώσουμε τις όποιες δυνατές βοήθειες στη σχολή η οποία πράγματι επιτελεί ένα σπουδαίο έργο.
Όσον αφορά την επισήμανσή σας, η οποία βεβαίως δεν είναι της ερώτησης, για την Πολιτιστική Ολυμπιάδα, ο Υπουργός έχει απαντήσει πολλές φορές στην αρμόδια επιτροπή σε ερωτήματα τα οποία έχουν τεθεί και θα έχουμε ιδιαίτερη χαρά…
ΚΩΣΤΑΣ ΚΑΡΡΑΣ: Ήμουν στην Επιτροπή. Σας παρακαλώ μην το θίγετε το θέμα.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Την Κυριακή είχαμε την μοναδική παράσταση της Λυσιστράτης, η οποία ήταν μία παράσταση ενταγμένη στο πρόγραμμα της Πολιτιστικής Ολυμπιάδας.
ΚΩΣΤΑΣ ΚΑΡΡΑΣ: Κύριε Υπουργέ…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καρρά. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Και εν συνεχεία υπάρχει ένα μεγάλο πρόγραμμα…
ΠΡΟΕΔΡΕΥΩΝ (Παναγιώτης Σγουρίδης): Εσείς υπηρετήσατε τον πολιτισμό. Ας υπηρετήσουμε και τον πολιτικό πολιτισμό εντός της Αίθουσας.
(Θόρυβος από την πτέρυγα της Νέας Δημοκρατίας)
ΚΩΣΤΑΣ ΚΑΡΡΑΣ: Είναι "χοντρό" αυτό που μου λέτε. Είναι "χοντρή" προσβολή.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Υπάρχει ένα μεγάλο πρόγραμμα…
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, δεν σταματάει στο Μίκη Θεοδωράκη ο Πολιτισμός. Ο Αριστείδης….
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ο κ. Κακλαμάνης έχει τις δικές του απόψεις…
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριοι συνάδελφοι.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): …δεν είναι, όμως, σωστό να κρίνουμε τον πολιτισμό με βάση τις προσωπικές μας απόψεις. Ο πολιτισμός είναι ένα σύνολο και πρέπει να τον υπηρετούμε καθολικά.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην τέταρτη και τελευταία επίκαιρη ερώτηση δευτέρου κύκλου με αριθμό 568/16.4.2002 του Ανεξάρτητου Βουλευτή κ. Γεωργίου Καρατζαφέρη προς τον Υπουργό Πολιτισμού, σχετικώς με την επιλογή της μασκότ για τους Ολυμπιακούς Αγώνες του 2004.
Η επίκαιρη ερώτηση του κ. Καρατζαφέρη έχει ως ακολούθως:
"Αν η καλή ημέρα από το πρωί φαίνεται και η μασκότ των Ολυμπιακών Αγώνων του 2004 αποτελεί το προοίμιο, τότε δεν πρέπει να αποκλείσουμε το χαμηλό βαρομετρικό κατά τη διεξαγωγή των Αγώνων.
Το σύνολο σχεδόν του ελληνικού λαού απέρριψε τις κακόγουστες, μη αντιπροσωπευτικές της ιστορίας και του ελληνικού πνεύματος, παρουσιασθείσες φιγούρες με τις ονομασίες ΦΟΙΒΟΣ και ΑΘΗΝΑ. Οι δε περιγραφές τουριστών στο περίπτερο των Ολυμπιακών Αγώνων στο αεροδρόμιο "Ελευθέριος Βενιζέλος" ήταν τουλάχιστον απαξιωτικές αν όχι προσβλητικές.
Ερωτάται ο κύριος Υπουργός:
Τι θα πράξει για την αναχαίτιση των ήδη κλιμακούμενων λοιδοριών εις βάρος της μασκότ αλλά και της Ελλάδας, τόσο από τους άμεσους θιγόμενους πολίτες της χώρας που γέννησε και ανέδειξε τους Ολυμπιακούς Αγώνες αλλά και από τη διεθνή κοινή γνώμη;
Αν η επιλογή της καρικατούρας, που πήρε το όνομα δύο Θεών της αρχαιότητας, έγινε κατόπιν εγκρίσεως του Υπουργείου Πολιτισμού ή και αυτό ενημερώθηκε την ημέρα επιδείξεως της μασκότ από τον Οργανισμό 2004;"
Ο Υφυπουργός Πολιτισμού κ. Αλευράς έχει το λόγο τρία λεπτά, για να πρωτολογήσει.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, τα προσωπικά αισθητικά γούστα ενός εκάστου εξ ημών νομίζω ότι είναι δύσκολο να αποτελέσουν αντικείμενο συζήτησης. Και εγώ βεβαίως είμαι σε πολύ δύσκολη θέση να προσπαθήσω να κάνω τον κ. Καρατζαφέρη να αγαπήσει μία μασκότ η οποία δεν του αρέσει.
ΓΕΩΡΓΙΟΣ ΚΑΡΑΤΖΑΦΕΡΗΣ: Εσάς σας αρέσει;
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Εμένα μου αρέσει.
Για τη συγκεκριμένη, όμως, ερώτηση και για την ακρίβεια της απάντησης, η οποία πρέπει να δοθεί τουλάχιστον στα όρια που ξεφεύγουν του υποκειμενισμού, έχω να πω τα εξής:
Η Οργανωτική Επιτροπή, η οποία σύμφωνα με το νόμο και τις συμβάσεις που υπάρχουν με τη Διεθνή Ολυμπιακή Επιτροπή είναι η μόνη αρμόδια για την επιλογή της μασκότ, προχώρησε σε ένα διεθνή διαγωνισμό σύμφωνα με την κοινοτική νομοθεσία. Υπεβλήθησαν οι σχετικές προτάσεις από 196 ενδιαφερόμενους και μετά από αξιολόγηση μιας ειδικής επιτροπής, στην οποία συμμετείχαν η κα Μαρίνα Λαμπράκη-Πλάκα, Διευθύντρια της Εθνικής Πινακοθήκης, ο κ. Γιάννης Κυριακόπουλος, ο γνωστός σκιτσογράφος και ο γνωστός ζωγράφος κ. Μυταράς, προεκρίθησαν στη δεύτερη φάση του διαγωνισμού επτά συμμετοχές και εν συνεχεία μέσα από μία νέα εξέταση τρεις και έγινε η τελική επιλογή στης 26 Οκτωβρίου 2001. Η επιλογή αυτή εγκρίθηκε, σύμφωνα με τα συμβόλαια της διοργανώτριας πόλης, από την Εκτελεστική Επιτροπή της ΔΟΕ το Δεκέμβριο του 2001, κατοχυρώθηκε και παρουσιάστηκε τον Απρίλιο του 2002.
Τα κριτήρια επιλογής για τη μασκότ είναι συγκεκριμένα με βάση τη Διεθνή Ολυμπιακή Επιτροπή. Και αυτά τα κριτήρια είναι τα εξής: 
Θα πρέπει να είναι συμβατή με την εξελισσόμενη θεματική πλατφόρμα των Ολυμπιακών Αγώνων της Αθήνας του 2004 και να περιλαμβάνει τις αξίες τις οποίες θέλει να αναδείξει η διοργάνωση των Ολυμπιακών Αγώνων του 2004, δηλαδή την ιστορική κληρονομιά της διοργάνωσης, το ανθρώπινο μέτρο, τη συμμετοχή και τη γιορτή.
Ένα δεύτερο κριτήριο ήταν να είναι συμβατή η μασκότ με τη σύγχρονη εικόνα που επιθυμεί να προβάλει η Οργανωτική Επιτροπή "ΑΘΗΝΑ 2004", στο πλαίσιο της οποίας η μασκότ θα πρέπει να είναι ανταγωνιστική σε σχέση με άλλους γνωστούς χαρακτήρες ιδιοκτησίας άλλων εταιρειών που απευθύνονται στο παιδικό και νεανικό κοινό, να είναι ξεχωριστή, να διακρίνεται δηλαδή από τις προηγούμενες μασκότ των Ολυμπιακών Αγώνων και να έχει καλλιτεχνική και σχεδιαστική αρτιότητα και ευελιξία, δηλαδή να μπορεί να έχει πολλές ηλεκτρονικές εφαρμογές και να έχει μία πολύ καλή παρουσίαση σε μεγάλη γκάμα προϊόντων και να ενσωματώνει βεβαίως το έμβλημα των Ολυμπιακών Αγώνων της Αθήνας 2004.
Με βάση αυτά, λοιπόν, τα κριτήρια έγινε η επιλογή. Και η θετική υποδοχή την οποία έχει τύχει στο αεροδρόμιο "Ελευθέριος Βενιζέλος" όπου πραγματικά έχει πραγματοποιήσει πάρα πολύ μεγάλες πωλήσεις, αντίθετα με αυτό το οποίο αναφέρει στην ερώτησή του ο κ. Καρατζαφέρης, όσο και η θετικότατη υποδοχή που είχε από τα διεθνή Μέσα Μαζικής Ενημέρωσης -ενδεικτικά αναφέρω το "CNN" και το "NBC"- νομίζω ότι δικαιολογούν την αισιοδοξία ότι η πορεία της μασκότ θα είναι εντυπωσιακή, όπως εντυπωσιακή θα είναι και η διοργάνωση των Αγώνων του 2004.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καρατζαφέρη, έχετε το λόγο για δύο λεπτά, να αναπτύξετε την ερώτησή σας.
ΓΕΩΡΓΙΟΣ ΚΑΡΑΤΖΑΦΕΡΗΣ: Ουαί και αλίμονο αν οι Ολυμπιακοί Αγώνες έχουν την επιτυχία αυτής της μασκότ. Καταστραφήκαμε, κύριε Υπουργέ. Είδα βέβαια και από το ύφος σας ότι προσπαθείτε να υπερασπιστείτε κάτι το οποίο δεν πιστεύετε. Δεν υπάρχει κανένας. Οι σφυγμομετρήσεις οι οποίες έγιναν από τα τηλεοπτικά δίκτυα της χώρας και όλα τα κανάλια, δείχνουν μία απέχθεια της τάξης του 85%-87%. Πού βρήκατε εσείς υποκειμενικότητα; Είναι η αντικειμενικότητα. Ο ελληνικός λαός είναι αυτός ο οποίος απέβαλε αυτό το πράγμα. Δεν του πηγαίνει. Δεν έχει καμία σχέση.
Παραπέμπει καθόλου σε Φειδία ή σε Ικτίνο; Εμείς δεν έχουμε μία κληρονομιά, δεν έχουμε πολιτισμό; Η οποιαδήποτε χώρα είναι η Ελλάδα; Εμείς δεν είμαστε αυτοί που διδάξαμε την τέχνη, διδάξαμε τον πολιτισμό; Τι κουβαλάει από Ελλάδα; Θα μπορούσε να είναι αυτή η μασκότ της Μαγαδασκάρης, θα μπορούσε να είναι της Χιλής, των Φιλιππίνων, των νησιών Φίτζι. Δεν θα μπορούσε να είναι της Ελλάδας. Τι έχει από Ελλάδα εκτός από τα ονόματα τα οποία ήταν καλή επιλογή; Σας θυμίζει δηλαδή αυτό το πράγμα εσάς καθόλου το Φοίβο ή την Αθηνά; Πηγαίνετε να δείτε πώς είναι το άγαλμα της Αθηνάς στην Πανεπιστημίου. Για όνομα του Θεού! Προσβάλλουμε και την ιστορία μας, προσβάλλουμε το παρελθόν μας!
Όταν, λοιπόν, κάνουμε μία μασκότ είναι ένα δημιούργημα, είναι ένας πρεσβευτής της Ελλάδας στο εξωτερικό. Είναι αυτό το πράγμα; Τι είναι; Ακούσατε στο "CNN" -που είπατε- την περιγραφή Αμερικανίδων τουριστριών στο αεροδρόμιο "Ελευθέριος Βενιζέλος" σαν τι μοιάζει; Οποία προσβολή! Προσβολή!
ΠΡΟΕΔΡΕΥΩΝ (Παναγιώτης Σγουρίδης): Γεροντοκόρες θα ήταν.
ΓΕΩΡΓΙΟΣ ΚΑΡΑΤΖΑΦΕΡΗΣ: Μην το πείτε, κύριε Πρόεδρε, σας παρακαλώ. Είναι και χυδαίο και αηδιαστικό. 
Αυτή, λοιπόν, την αηδία γιατί τη μεταφέρατε στα σπίτια; Μου λέτε, υποδοχή. Μα, ότι και να βγάζατε, ο κόσμος θα το έπαιρνε. Δεν θα μπορούσε να έχει κάτι από Ελλάδα, να μείνει στην ιστορία; Πείτε μου, τι θυμίζει Ελλάδα από αυτά τα δύο πράγματα που κανείς δεν μπορεί να περιγράψει τι είναι; Τι είναι; Σκουλήκια είναι; Φώκιες με βατραχοπέδιλα; Τι είναι; Κανείς δεν ξέρει τι είναι. Και, όμως, εσείς το υπερασπίζεστε. Και μάλιστα, κύριε Υπουργέ, μας τα φέρατε εδώ, ενώ στην Ταϊβάν ήταν εδώ και οκτώ μήνες και τα τύπωναν και τα έφτιαχναν τα κουκλάκια. Ήξεραν οι Κινέζοι τι έφτιαχναν και δεν ήξεραν οι Έλληνες.
Δεν είναι, λοιπόν, πάρα πολύ σοβαρά όλα αυτά τα οποία μας είπατε. Αντιλαμβάνομαι, κύριε Υπουργέ, τη διάθεσή σας να υπερασπιστείτε αλλά, εν πάση περιπτώσει, ας υπερασπιστούμε και λίγο τη λογική και λίγο την αισθητική, την οποία βάναυσα προσβάλλει αυτό το πράγμα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλευρά, έχετε δύο λεπτά για να δευτερολογήσετε.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, είναι γεγονός ότι με τις αισθητικές αντιλήψεις του κ. Καρατζαφέρη μας χωρίζει άβυσσος. Ο κ. Καρατζαφέρης έχει τα δικά του πρότυπα. Εμείς πιστεύουμε σε κάτι διαφορετικό.
Θα πρέπει, όμως, να μην ξεχνάμε ότι όλα αυτά τα σύμβολα, τρόπον τινά, πρέπει να υπηρετούν την προβολή και την προώθηση της διοργάνωσης. Γι' αυτό το λόγο άλλωστε και η Οργανωτική Επιτροπή συνεργάζεται στενά με τη Διεθνή Ολυμπιακή Επιτροπή.
Η ελληνικότητα της μασκότ προκύπτει κατ' αρχάς, αν θέλετε, από την ίδια την αφετηρία, από την κωδωνόσχημη κούκλα η οποία αποτέλεσε την πηγή της έμπνευσης από την οποία προέκυψαν οι δύο μασκότ.
Το δεύτερο ελληνικό στοιχείο, το οποίο αναζητά εναγωνίως και με πάθος ο γνωστός λάτρης της ελληνικότητας κ. Καρατζαφέρης, είναι τα ίδια τα ονόματα, η Αθηνά και ο Φοίβος, δύο ονόματα που παραπέμπουν όχι μόνο σε δύο αρχαίες θεότητες, αλλά ταυτόχρονα και στο συμβολισμό αυτών των δύο θεοτήτων, το συμβολισμό που είχαν στον αρχαίο πολιτισμό.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΣΤΑΣ ΓΕΙΤΟΝΑΣ)
Και νομίζω ότι απ' αυτόν το συμβολισμό όλος ο κόσμος μπορεί να αναζητήσει και να βρει πλούσια και άφθονα μηνύματα ελληνικού πολιτισμού.
Συνεπώς νομίζω ότι ήταν μία εξαιρετικά επιτυχημένη επιλογή. Οι επιλογές αυτού του είδους θέλουν βεβαίως κάποιο χρόνο για να γίνουν ευρύτερα γνωστές. Νομίζω όμως ότι η επιλογή αυτή πολύ σύντομα θα αποδειχθεί ότι έχει την έγκριση και την αποδοχή όχι μόνο του ελληνικού λαού αλλά και της παγκόσμιας κοινής γνώμης.
ΓΕΩΡΓΙΟΣ ΚΑΡΑΤΖΑΦΕΡΗΣ: Συγχαρητήρια, κύριε Υπουργέ, που κρατηθήκατε και δεν γελάσατε.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 44/20-2-2002 επερώτηση των Βουλευτών της Νέας Δημοκρατίας κυρίων Γεράσιμου Γιακουμάτου, Νικόλαου Αγγελόπουλου, Κωνσταντίνου Κιλτίδη, Γεωργίου Καρασμάνη, Απόστολου Ανδρεουλάκου, Παναγιώτη Αδραχτά, Αθανασίου Μπούρα, Σπύρου Σπύρου, Ελευθέριου Παπαγεωργόπουλου, Γεωργίου Κωνσταντόπουλου, Νικόλαου Λέγκα και Νικήτα Κακλαμάνη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με την ανεργία, τις δαπάνες ιατροφαρμακευτικής περίθαλψης και τις συντάξεις του ΟΓΑ.
Από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Α΄ Αθηνών κ. Νικήτας Κακλαμάνης. 
Το λόγο έχει ο πρώτος των επερωτώντων κ. Γεράσιμος Γιακουμάτος.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, εγώ κατανοώ την ανάγκη της Κυβέρνησης, μετά και από τις επανειλημμένες και συνεχείς δημοσκοπήσεις που σας φέρνουν σε απόγνωση μέχρι απελπισία, μιας κοινωνικής και επικοινωνιακής προβολής. Δεν μπορείτε όμως αυτό να το κάνετε εις βάρος της κοινωνικής πολιτικής. Δεν μπορείτε να χτίσετε το ΠΑΣΟΚ της πανωλεθρίας και της ήττας πάνω στις πλάτες των φτωχών και νεόπτωχων Ελλήνων πολιτών.
Το λέω αυτό, κύριε Πρόεδρε, γιατί θέλω να κάνω δύο παρατηρήσεις. Αυτό το περίφημο κοινωνικό δίχτυ για τη φτώχεια, που συζητάμε σήμερα, το συζητάμε -είναι η πρώτη παρατήρηση- παράλληλα με την Επιτροπή Οικονομικών Υποθέσεων. Πληροφορηθήκαμε το πρωί και είδαμε και στις τηλεοράσεις προχθές να γίνεται κυβερνητική επιτροπή και ο κύριος Πρωθυπουργός να εξαγγέλλει για πολλοστή φορά το κοινωνικό δίχτυ και τα μέτρα για τη φτώχεια.
Θα θυμίσουμε όμως, κύριε Υπουργέ, τα δημοσιεύματα, που τα έχω στη διάθεσή σας στις 23 Αυγούστου του 2001 πριν την Έκθεση της Θεσσαλονίκης: Περισσότερο κοινωνικό πρόσωπο, συνέδριο του ΠΑΣΟΚ, δίχτυ κατά της φτώχειας, εξαγγελίες μέτρων, οι στόχοι της τριετίας, σύμφωνο για μια ισχυρή κοινωνία. Αυτά είναι τον Αύγουστο του 2001. 
Η μία παρατήρηση είναι ότι πραγματικά η Αξιωματική Αντιπολίτευση επιτελεί σωστά το έργο της και είναι χρήσιμη για την κοινωνία η θέση της, όταν μ' αυτήν την επερώτηση εδώ κι ενάμιση μήνα που έχει κατατεθεί αναγκάσαμε και σύραμε την Κυβέρνηση να συνεδριάσει με την προσφιλή μέθοδο της τελευταίας εποχής, των τελευταίων ημερών, των συνεντεύξεων δηλαδή και των παρουσιάσεων στην τηλεόραση του Πρωθυπουργού ως άλλη μασκότ των Ολυμπιακών Αγώνων. Καθημερινά βομβαρδίζετε την ελληνική κοινωνία και σας αναγκάσαμε πραγματικά να φέρετε σήμερα τη ρύθμιση αυτή. Και θα πούμε παρακάτω με τι ψίχουλα και με τι φιλοδώρημα ευελπιστείτε να χτίσετε το κοινωνικό πρόσωπο της Κυβέρνησής σας. 
Η δεύτερη παρατήρηση. Και δεν θα μιλήσω εγώ. Αντί προλόγου και αντί για θέσεις και απόψεις της Νέας Δημοκρατίας, θα πω και θα υπενθυμίσω σε όλους σας ποιες υποσχέσεις, ποιες δεσμεύσεις, τι λέγατε προεκλογικά και μετεκλογικά. Ειδικότερα θα αναφερθώ στο τι έλεγε ο κ. Σημίτης.
Στις 31.3.2000 προεκλογικά στα Ιωάννινα έλεγε ο κ. Σημίτης ότι "το κοινωνικό κράτος δεν γίνεται με παροχές, με δανεικά. Όταν η οικονομία υπερχρεώνεται, το κόστος το πληρώνουν πολλαπλάσια οι εργαζόμενοι". Αλήθεια, μετά τις εκλογές και σήμερα ποιος παίρνει δανεικά και αγύριστα, ποιος με ομόλογα προσπαθεί να χρηματοδοτήσει και να χτίσει το ασφαλιστικό μέλλον του ελληνικού λαού;
Δεύτερη παρατήρηση: Συνέντευξη στο "STAR CHANNEL" στις 5.4.2000 του κυρίου Σημίτη. "Θα φτάσουμε στη στιγμή που θα έχουμε πολύ λίγους ή καθόλου ανέργους". Αλήθεια, τέσσερις μέρες προ των εκλογών τι σημαντική δέσμευση! Πόση αξιοπιστία στην πολιτική δίνουμε και πόση σοβαρότητα εμφανίζουμε όταν το λέμε αυτό στις 5.4.2000, προεκλογικά! Και σήμερα απαντάμε με την ανεργία στα ύψη και θα πω παρακάτω πώς συνεχώς αυξάνεται ενώ σε όλη την Ευρώπη μειώνεται. 
Ομιλία στη Θεσσαλονίκη του κ. Σημίτη στις 4.4.2000 "Δημιουργούμε το δίκτυο ενάντια στη φτώχεια". Να το που μπήκε προεκλογικά αυτό το περίφημο δίκτυο κατά της φτώχειας. Δημιουργούμε, λέει, το δίκτυο ενάντια στη φτώχεια και τον αποκλεισμό με το οποίο διασφαλίζουμε ότι καμιά οικογένεια δεν θα κινείται κάτω από ένα επαρκές επίπεδο διαβίωσης. Ξέχασε και μπέρδεψε το παρκέ του σπιτιού του με το επαρκές. Διότι το "επαρκές", κύριε Υπουργέ, ποιο είναι; Οι εκατό χιλιάδες το χρόνο που δίνετε σε μία οικογένεια που έχει εισόδημα κάτω από 500.000 το χρόνο; Αυτό είναι υπόγειο, δεν είναι οροφή. Δεν είναι ένας τρόπος μέσου όρου επιβίωσης, είναι τάρταρα, είναι υπόγειο. 
Κύριε Υπουργέ, πρέπει σε αυτήν την Αίθουσα να σας θυμίζω συνεχώς αυτά που υπόσχεστε, αυτά για τα οποία δεσμεύεστε και που ποτέ δεν πραγματοποιείτε. 
"ΒΗΜΑ", Τετάρτη 23 Αυγούστου 2001. Παροχές Σημίτη. Σε ποιους; Εδώ μπορούσαμε να αλλάξουμε τον τίτλο και να λέγαμε "Παροχή στον κ. Σημίτη", γιατί άλλες παροχές δεν έχουν γίνει μέχρι τώρα. 
Πάλι στο "ΒΗΜΑ" στις 23 Αυγούστου 2001. "Ενόχλησαν τον κ. Καραμανλή οι παροχές Σημίτη", λες και εδόθησαν. 
"ΕΛΕΥΘΕΡΟΤΥΠΙΑ" 23 Αυγούστου 2001. "Έμφαση του ΠΑ.ΣΟ.Κ. στην κοινωνική πολιτική". 
Και το πιο χαρακτηριστικό δημοσίευμα είναι στα "ΝΕΑ" της Δευτέρας 28 Αυγούστου 2001. Ο κ. Χριστοδουλάκης, ο σημερινός τσάρος της οικονομίας λέει σε πρωτοσέλιδο "Όχι ψίχουλα σε λίγους, αλλά παροχές που μετράνε".
Έχω, κύριε Υπουργέ, στη διάθεσή σας όλα αυτά τα δημοσιεύματα για να δείτε ποιος εμπαίζει τον ελληνικό λαό. Από τότε και ενόψει της Διεθνούς Έκθεσης Θεσσαλονίκης η Κυβέρνηση διεκήρυττε, διέρρεε και δήλωνε ότι θα δώσει 800 δισεκατομμύρια για το κοινωνικό κράτος. 
Λέγατε, όμως, συνεχώς ότι θα ενισχύατε τις πάμπτωχες οικογένειες της ελληνικής κοινωνίας με αυτό το γνωστό δίκτυο κατά της φτώχειας και του αποκλεισμού. Πέρασαν αρκετοί μήνες, πάνω από ενάμισης χρόνος και έρχεται στις αρχές του 2002 ο Πρωθυπουργός και λέει από το βήμα της ΔΕΘ ότι κανένα από τα μέτρα που είχε εξαγγείλει σχετικά με το δίκτυο δεν έχει προωθηθεί και εγκαλεί τους Υπουργούς του και τους καλεί μάλιστα να απολογηθούν γιατί δεν έγιναν αυτά τα μέτρα. Ήξερε, όμως, πολύ καλά ο κ. Σημίτης ότι αυτά τα μέτρα δεν ήταν παρά λόγια του αέρα και μεγαλόσχημες υποσχέσεις όπως παραδοσιακά -σ' αυτό πράγματι έχει συνέπεια και σταθερότητα το ΠΑ.ΣΟ.Κ.- συνηθίζει να πράττει η Κυβέρνηση του ΠΑ.ΣΟ.Κ., δηλαδή μόνο υποσχέσεις.
Ουδείς, κύριε Υπουργέ, από τους αρμόδιους Υπουργούς είχε την ευαισθησία να παραδεχθεί στους πολίτες ότι σας τάξαμε λαγούς και πετραχήλια, σας τάξαμε δίκτυα κατά της φτώχειας και ότι όλα αυτά είναι 62 δισεκατομμύρια, δηλαδή ψίχουλα. Μόλις έσβησαν τα φώτα της ΔΕΘ, έσβησαν και οι εξαγγελίες. 
Για του λόγου το αληθές, κύριοι συνάδελφοι, μέχρι σήμερα και παρά το ρεζιλίκι της Κυβέρνησης στην κοινή γνώμη και κυρίως σ' αυτούς που έταξαν "φιλοδωρήματα" και περίμεναν να τα πάρουν, καμιά υπουργική απόφαση, καμιά νομοθετική ρύθμιση δεν είχε έρθει προς τη Βουλή. Και ω, το μεγαλείον, ήρθαν σήμερα το πρωί, στο άρθρο 27 να μπουν αυτές οι ρυθμίσεις.
Αυτά είχαν εξαγγελθεί από το 2001 και από τον κ. Γιαννίτση και τώρα και από τον κ. Ρέππα. Θα δικαιολογηθείτε άλλη μια φορά. Θα απολογηθείτε σε κανέναν για την ανευθυνότητά σας και για την αναξιοπιστία σας; Τι θα πείτε; Ότι σήμερα φέρνετε το θέμα στην Επιτροπή Οικονομικών Υποθέσεων και νομοθετείτε; Πώς; Με τι λεφτά; Δεν είναι εγγεγραμμένα ούτε στον προϋπολογισμό. Και εδώ δεν πιστεύω στο δείκτη φτώχεια να δώσετε ομόλογα, γιατί αυτό υποπτεύομαι.
Το ελάχιστο που μπορούν να κάνουν οι αρμόδιοι Υπουργοί του ΠΑΣΟΚ είναι να σκύψουν το κεφάλι και να ζητήσουν επιτέλους και μια συγγνώμη. Δεν είναι κακό. Γιατί τα 2,5 εκατομμύρια νεόπτωχων που εσείς έχετε δημιουργήσει ζουν κάτω από το όριο της φτώχειας. Εκεί τους έχει οδηγήσει η πολιτική εξαθλίωση του ΠΑΣΟΚ. Και εσείς αυτή τη πολιτική εξαθλίωσης την ονομάζετε κοινωνική πολιτική. Με γεια σας με χαρά σας! Ζητείστε όμως συγγνώμη. Και συγγνώμη πρέπει να ζητήσουμε όλοι που έχουμε οδηγήσει τον ελληνικό λαό στην απόγνωση. 
Έρχομαι τώρα στα μέτρα. Σήμερα, κύριε Υπουργέ, έπρεπε να είχαν εφαρμοστεί τα μέτρα και να είχαν ισχύ από 1.1.2002. Σήμερα, νομοθετείτε. Θα δούμε μήπως χρειαστεί να κάνουμε πάλι επερώτηση για να γίνει πράξη και αυτή η νομοθετική ρύθμιση. Γιατί έχουμε δει και νομοθετικές ρυθμίσεις που δεν γίνονται πράξη. 
Εάν εφαρμόζονταν σήμερα αυτά τα φτωχά σε οικονομικό περιεχόμενο μέτρα, μια οικογένεια με χαμηλό εισόδημα θα είχε 100.000. Θα μπορούσαν μ' αυτά τα ψίχουλα να αντιμετωπίσουν τα σχολικά έξοδα των παιδιών τους. Ένα ζευγάρι ηλικιωμένων που ζει σε κάποιο ορεινό χωριό θα ήλπιζε ότι με 100.000 το χρόνο θα μπορούσε να αντιμετωπισει το βαρύ χειμώνα που πέρασε. Και ένας πενηνταπεντάρης άνεργος, που δεν μπορεί να βρει δουλειά, θα είχε τουλάχιστον μια παρηγοριά ενός φιλοδωρήματος των 50.000. 
Αυτό το επίδομα ανεργίας για τους μακροχρόνια ανέργους το έχετε εξαγγείλει ακριβώς τέσσερις φορές. Μέχρι και ο Πρωθυπουργός ο κ. Σημίτης στις 11 Ιουλίου του 2001 σε συζήτηση προ ημερησίας διατάξεως στη Βουλή είχε δεσμευθεί ότι θα καταβαλλόταν στους δικαιούχους από 1.1.2002. Πιστεύω, κύριε Υπουργέ να υπάρχει στη νομοθετική ρύθμιση που κάνετε τώρα στην Επιτροπή Οικονομικών αυτή η ρύθμιση από 1.1.2002. Δεν το πιστεύω όμως. 
Τίποτα απ' όλα αυτά δεν φρόντισε να εφαρμόσει η Κυβέρνηση. Δεν συγκινείσθε. Δεν ασχολείσθε με το καθημερινά προβλήματα των πολιτών και των εργαζομένων. Η επικοινωνιακή πολιτική σας ενδιαφέρει, εάν θα είναι η σχολή Λαλιώτη ή αν θα είναι κράμα ή αν θα είναι οτιδήποτε. Αυτό που σας ενδιαφέρει είναι μόνο το γάντζωμα στην εξουσία. 
Να θυμίσω όμως και άλλες υποσχέσεις για την κοινωνική πολιτική σας.
Τι τάξατε προεκλογικά στους συνταξιούχους; Τι είπε ο Πρωθυπουργός στις 6 Απριλίου; Έσπευσε να εγγυηθεί στην πρόταση της Νέας Δημοκρατίας των 150.000 ελάχιστη σύνταξη επιβίωσης, 152.000, αρχικά για τους ασφαλισμένους στο ΙΚΑ και κατόπιν για τα υπόλοιπα ταμεία. Μετά τις εκλογές όμως, αφού υφάρπαξε την ψήφο του ελληνικού λαού έρχεται και λέει, θα δώσω το ΕΚΑΣ. 
Σας έχω καταθέσει, κύριε Υπουργέ, τα στοιχεία. Θα τα καταθέσω και για τα Πρακτικά της Βουλής. Το ΕΚΑΣ είναι χρήματα των εργαζομένων, από το ΛΑΥΚΑ πληρώνεται. Δεν το πληρώνει η Κυβέρνηση. Έρχεσθε, λοιπόν, με τα χρήματα των εργαζομένων να δώσετε το ΕΚΑΣ από το ΛΑΥΚΑ. Σύμφωνα με τα στοιχεία λοιπόν, από τους οκτακοσίους είκοσι συνταξιούχους του ΙΚΑ, ΕΚΑΣ λαμβάνουν μόνο εξήντα δύο χιλιάδες, κύριοι συνάδελφοι. Όταν κάποιος έπαιρνε 145.000 σύνταξη με το ΕΚΑΣ εάν το ετήσιο οικογενειακό του εισόδημα πήγαινε πάνω από 1.800.000 δραχμές, το χρόνο τότε έχανε το ΕΚΑΣ και είχαμε μείωση συντάξεως. 
Δεύτερο τάξιμο και μπαξίσι, τριακόσιες χιλιάδες νέες θέσεις εργασίας στη τετραετία, δηλαδή 75.000 το χρόνο. 
Η μόνη χώρα στην Ευρώπη που η EUROSTAT δεν δίνει στοιχεία για την ανεργία, η μόνη χώρα αναξιόπιστη και σ' αυτό ακόμα το δυστύχημα για τον ελληνικό λαό που είναι άνεργος, είναι η Ελλάδα. Για τα έτη 2000-2001 δεν υπάρχει κανένα στοιχείο για την ανεργία στην Ελλάδα. 
Θα καταθέσω στη Βουλή, κύριε Υπουργέ την απάντηση του Σόλμπες Μίρα του υπεύθυνου της Ευρωπαϊκής Ένωσης, όπου λέει ξεκάθαρα ότι τα στοιχεία από την Ελλάδα είναι ψεύτικα, ότι δεν υπάρχουν στοιχεία να αποδειχθεί πού είναι η ανεργία στην Ελλάδα. Έχω υποβάλει και ερώτηση γι' αυτό.
Λέει ότι τα στοιχεία που μας στείλατε ως ποσοστό της ανεργίας, βασίζονταν μόνο στο 4,4% απογραφικών δελτίων, δηλαδή σε χίλια τριακόσια ογδόντα έξι απογραφικά δελτία, ενώ υπολείπονται 95,6%, δηλαδή τριάντα χιλιάδες δελτία. Άρα κι εδώ ακόμα εμπαίζετε τον ελληνικό λαό λέγοντας και διακηρύσσοντας ότι έχουμε μείωση της ανεργίας, ενώ έχουμε αύξηση της ανεργίας και μείωση της απασχόλησης. 
Καταθέτω στα Πρακτικά, κύριε Υπουργέ, την απάντηση του Solbes Mira της Ευρωπαϊκής Ένωσης, όπου για άλλη μια φορά διασύρθηκε η χώρα μας.
(Στο σημείο αυτό ο Βουλευτής κ. Γ. Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και είναι μόνο αυτό; Θέλω, κύριε Υπουργέ, παρ' όλο που δεν έχετε καμιά ευθύνη και σας εκτιμώ, να σας πω ότι προσπαθεί να γίνει ένα έγκλημα πάλι μέσα στο μεγάλο έγκλημα του 1999 με το Χρηματιστήριο. Γίναμε δέκτες χθες και προχθές οικονομικών εντύπων και τα παπαγαλάκια, οι γνωστοί άγνωστοι, που μάδησαν ενάμισι εκατομμύριο νοικοκυριά, που αυτοκτόνησαν, που έστειλαν πραγματικά στην καταστροφή ενάμισι εκατομμύριο Έλληνες έλεγαν ότι τα ασφαλιστικά ταμεία θα επενδύσουν στο Χρηματιστήριο και θα έχουμε αύξηση του Χρηματιστηρίου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, σας παρακαλώ να μου δώσετε και τη δευτερολογία μου.
Είδαμε ένα ψιλοπαιχνίδι, αλλά έχει τέτοια μεγάλη κατρακύλα η ελληνική οικονομία, που δυστυχώς δεν μπόρεσε να ανταποκριθεί. Όμως, κύριε Υπουργέ, ερωτώ και θέλω απάντηση: Στις παλιές πολιτικές που το 1999-2000 ο Έλληνας εργαζόμενος από τις εισφορές του, τα ασφαλιστικά ταμεία έχασαν πάνω από 1 τρισεκατομμύριο στο ελληνικό Χρηματιστήριο. Προσέξτε καλά, εάν υπάρχει τέτοιο παιχνίδι. Έπρεπε να βγείτε, κύριε Υπουργέ, να το διαψεύσετε.
Κύριε Πρωθυπουργέ, είναι σοβαρό το θέμα. Βγήκαν χθες κανάλια, βγήκαν εφημερίδες και έλεγαν ότι τα ασφαλιστικά ταμεία θα στηρίξουν το Χρηματιστήριο, με αποτέλεσμα να παγιδεύσουν και άλλους μέσα. Κάνω ερώτηση: Το Ταμείο Πρόνοιας του ΟΤΕ επένδυσε; Εσείς όμως, κύριε Υπουργέ, χθες έπρεπε να κάνετε δήλωση στο Υπουργείο και να πείτε ότι δεν υπάρχει αυτό το παιχνίδι που λέμε με τα ασφαλιστικά ταμεία να μη ζημιώσουν και να μην πληρώσουν πάλι το έγκλημα του Χρηματιστηρίου. Το λέω αυτό, διότι το έγκλημα αυτό του Χρηματιστηρίου και των ασφαλιστικών ταμείων που έχασαν τα λεφτά τους και άλλων, είναι διαχρονικό αδίκημα και θα ζητηθούν ευθύνες. Όσο και να θέλει η Κυβέρνηση του ΠΑΣΟΚ να το σκεπάσει, να είσθε σίγουροι ότι για μας και για μένα προσωπικά είναι διαχρονικό αδίκημα και θα υπάρξουν πολιτικές, αλλά και ποινικές ευθύνες σ΄ αυτούς που οδήγησαν σε χρεοκοπία ασφαλιστικά ταμεία και αυτοί που οδήγησαν σε απόγνωση εκείνους, που έπαιζαν στο Χρηματιστήριο.
Κύριοι συνάδελφοι, δυόμισι εκατομμύρια νεόπτωχοι συμπατριώτες μας ζουν κάτω από τα όρια της φτώχειας. Ο κ. Ρέππας ομολόγησε προχθές ότι είναι ένα εκατομμύριο επτακόσιες χιλιάδες. Δεν είναι ποσοτικό το θέμα, είναι ποιοτικό. Δεν μπορεί κανείς να είναι περήφανος, δεν μπορεί κανείς να κοιτάει στα μάτια τον ελληνικό λαό. Πρέπει τουλάχιστον όλοι οι πολιτικοί να ζητήσουμε συγγνώμη, όταν υπάρχουν συμπολίτες μας άνεργοι, συμπολίτες που πραγματικά στοιβάζονται σε ένα νοσοκομείο. Γιατί κοινωνική πολιτική δεν είναι μόνο τα επιδόματα και τα φιλοδωρήματα. Κοινωνική πολιτική είναι η παιδεία, είναι τα σχολεία, είναι τα νοσοκομεία, είναι όλα αυτά που κατατρέχουν τον Έλληνα πολίτη και τον βασανίζουν καθημερινά. Αδυνατείτε να προστατεύσετε, όπως σήμερα λειτουργείτε, το κοινωνικό κράτος. Το κοινωνικό κράτος με την πολιτική που εφαρμόζετε δεν μπορεί παρά να έχει μόνο επικοινωνιακό μανδύα. 
Εμείς πιστεύουμε ότι η μεγαλύτερη απειλή απ' όλα είναι ο εμπαιγμός που κάνετε. Γι΄ αυτό, κύριε Πρόεδρε, η Νέα Δημοκρατία πιστεύει στο κοινωνικό κράτος, γιατί ο ριζοσπαστικός φιλελευθερισμός λέει ένα μικρό κράτος, ένα κράτος αφέντη που εμείς θα καταργήσουμε, που ζει με διαφορά παρασιτικά, σπάταλο από τον Έλληνα φορολογούμενο πολίτη και αυτά τα χρήματα που θα εξοικονομηθούν από τα μεγάλα ελλείμματα, Ολυμπιακή, ΟΣΕ και όλες τις άλλες αμαρτωλές ΔΕΚΟ και κρατικές επιχειρήσεις, θα πάνε στο κράτος πρόνοιας, στην κοινωνική προστασία. Είναι δέσμευση, είναι στόχος, είναι όραμα της Νέας Δημοκρατίας. Και όποτε οσονούπω κριθεί να κυβερνήσει, να είσθε σίγουροι για ένα πράγμα: Τουλάχιστον γι΄ αυτά που δεσμεύτηκε ο Κώστας Καραμανλής, το 150.000, 152.000 σύνταξη και όλα τα άλλα θα είναι πράξη για τον ελληνικό λαό. 
Να, λοιπόν, γιατί σήμερα έχετε σπείρει ΠΑΣΟΚ απογοήτευση και κούραση. Νέα Δημοκρατία ελπίδα, η μόνη ελπίδα για τον πρόπτωχο, για τον φτωχό, για τον άνεργο, για όλους αυτούς. Να γιατί οι δημοσκοπήσεις ξεπερνούν το 10%.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Βλέπω ότι παρ' όλο που είναι λίγοι οι κύριοι συνάδελφοι στην Αίθουσα, εισπράττετε θερμό χειροκρότημα, κύριε Γιακουμάτε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Είδατε τι επίπεδο έχει η Β' Αθηνών! 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι παρακολουθούν τη συνεδρίασή μας από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Χρόνια από την Ελληνική Επανάσταση", μαθητές και μαθήτριες και συνοδοί καθηγητές από το 8ο Γυμνάσιο Ηρακλείου Κρήτης. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ορίστε, κύριε Αγγελόπουλε, έχετε το λόγο, παρακαλώ από το έδρανό σας.
ΝΙΚΟΛΑΟΣ ΑΓΓΕΛΟΠΟΥΛΟΣ: Θα πάρω και το χρόνο της δευτερολογίας μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε από το Βήμα, κύριε συνάδελφε. Σας διευκολύνω. Είναι πέντε λεπτά ο χρόνος σας και πρέπει να μιλήσετε από το έδρανό σας. Θα έχετε την ευκαιρία σε άλλη περίπτωση να τοποθετηθείτε από το Βήμα, αλλά τώρα παρακαλώ από το έδρανό σας. 
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, παρακαλώ να μου δώσετε και το χρόνο της δευτερολογίας μου.
ΠΡΟΕΔΡΕΥΩΝ (Κωνσταντίνος Γείτονας): Κύριε Αγγελόπουλε, και το λέω και για όλους τους συναδέλφους. Μου το ζητούν πολλοί αυτό. Είναι "καταχρηστική" άσκηση δικαιώματος, διότι ο κοινοβουλευτικός λόγος έχει αξία μέσα από το λόγο και τον αντίλογο. Αλλιώς δεν θα προέβλεπε δευτερολογίες ο Κανονισμός. 
ΝΙΚΟΛΑΟΣ ΑΓΓΕΛΟΠΟΥΛΟΣ: Αν υπάρχει δυνατότητα λόγου και αντιλόγου.
ΠΡΟΕΔΡΕΥΩΝ (Κωνσταντίνος Γείτονας): Θα σας διευκολύνω λίγο στο χρόνο, για να εκφράσετε τις απόψεις σας και να σας μείνει και χρόνος για τη δευτερολογία. Μη χαλάσουμε αυτό που πραγματικά είναι θεμέλιο του κοινοβουλευτικού λόγου, το λόγο και τον αντίλογο, αυτή την αντίθεση. Αλλιώς, θα οδηγηθούμε σε μονολόγους. 
Ορίστε, έχετε το λόγο.
ΝΙΚΟΛΑΟΣ ΑΓΓΕΛΟΠΟΥΛΟΣ: Ευχαριστώ πολύ, κύριε Πρόεδρε.
Κύριε Πρόεδρε, κύριοι συνάδελφοι, δύο χρόνια μετά τις εκλογές και την ένταξή μας στην Ο.Ν.Ε. και παρά τις πρωθυπουργικές εξαγγελίες για πραγματική σύγκλιση, οι κοινωνικές και περιφερειακές ανισότητες διευρύνονται, ενώ τα μέτρα για την αντιμετώπιση της φτώχειας και του κοινωνικού αποκλεισμού ή μένουν στα χαρτιά ή αποδεικνύονται ανεπαρκή και ατελέσφορα. 
Δυόμισι εκατομμύρια περίπου Έλληνες, όπως αναφέρθηκε και από το συνάδελφο που κατέβηκε από το Βήμα, εξακολουθούν να βρίσκονται κάτω από το όριο της φτώχειας, ενώ όλα δείχνουν ότι ο αριθμός αυτός θα αυξηθεί αντί να μειωθεί. Οι τέσσερις φτωχότερες περιφέρειες της Ευρώπης εξακολουθούν να βρίσκονται στην Ελλάδα, παρ' όλο που, όπως διαβάζω στο σημερινό Τύπο, χθες στο Υπουργικό Συμβούλιο κάποιοι Υπουργοί ψάχνουν να βρουν φτωχούς και ζητάνε να τους δείξουμε φτωχούς, σύμφωνα με την παλιά ρήση "δείξτε μου έναν που να πέθανε από το νέφος".
Κύριε Υπουργέ, η "ανεργία, το πρώτο κοινωνικό πρόβλημα σήμερα, δεν είναι το αποτέλεσμα του ενός ή του άλλου μεμονωμένου παράγοντα, που αφορά τις επιχειρήσεις, τους εργαζόμενους ή τις κρατικές πολιτικές. Είναι το αποτέλεσμα τεχνολογικών, οργανωτικών, θεσμικών, εκπαιδευτικών και άλλων υστερήσεων, οι οποίες θα αναπαράγονται αν δεν προχωρήσουμε σε νέους συνδυασμούς πολιτικών και θεσμών, σε νέες θεωρήσεις και απαντήσεις. Παράλληλα όμως χρειάζεται να πετύχουμε ένα συνδυασμό πολιτικών και αξιών, που θα εξασφαλίζουν βεβαιότητα, κοινωνική παρέμβαση και συνοχή, ανάπτυξη με κοινωνική σταθερότητα". Αυτά έλεγε στις προεκλογικές εξαγγελίες και στις προγραμματικές δηλώσεις της Κυβέρνησης ο Πρωθυπουργός και επαναλάμβανε σχεδόν αυτολεξεί με ανακοινώσεις του ο Υπουργός Εργασίας το Σεπτέμβριο του 2000. Διαβεβαίωναν με τους λόγους τους ότι η αύξηση των θέσεων απασχόλησης και η καταπολέμηση της ανεργίας σήμερα αποτελεί το πρώτο μέλημα, πρώτη προτεραιότητα τόσο για την ελληνική κοινωνία όσο και για την Κυβέρνηση. Ο στόχος της απασχόλησης είναι τριπλός, έλεγε ο Πρωθυπουργός:
"Είναι η δημιουργία τριακοσίων χιλιάδων θέσεων εργασίας, η δημιουργία τριακοσίων χιλιάδων θέσεων κατάρτισης, η ενδο-επιχειρησιακή κατάρτιση για τριακόσιες χιλιάδες εργαζόμενους". Δύο χρόνια όμως μετά τις εκλογές έμειναν μόνο τα πολλά "θα" και οι απλόχερες υποσχέσεις του Πρωθυπουργού και των στελεχών της Κυβέρνησης για εκατοντάδες θέσεις απασχόλησης. Έμεινε η άρνηση στους ανέργους για το δικαίωμα στην ελπίδα και στο όνειρο. Δύο χρόνια μετά τις εκλογές η ανεργία, παρά τα τρικ και τις ωραιοποιήσεις των στοιχείων που ανακοινώνει η Ε.Σ.Υ.Ε εξακολουθεί να βρίσκεται κοντά στο 11%, ενώ θα ήταν πολύ μεγαλύτερη αν προσμετρώντο και άλλες κατηγορίες ανέργων, όπως οι καταρτιζόμενοι, οι νέοι αγρότες και άλλοι. Περισσότεροι από πεντακόσιες χιλιάδες Έλληνες εξακολουθούν να είναι άνεργοι και άλλοι τόσοι ημι-απασχολούμενοι ή μερικώς απασχολούμενοι, δηλαδή μερικώς άνεργοι και αυτοί.
Δύο χρόνια μετά τις εκλογές, παρά τις πρωθυπουργικές εξαγγελίες και υποσχέσεις, εξακολουθούμε να δαπανούμε τα λιγότερα χρήματα στην Ευρώπη για την ενίσχυση της απασχόλησης, εξακολουθούμε να είμαστε οι δεύτεροι από το τέλος στα ποσοστά της ανεργίας. Τα ποσοστά της ανεργίας των νέων μέχρι είκοσι πέντε ετών εξακολουθούν να είναι καρφωμένα στο 29,4% για τους άνδρες και στο 33% για τις γυναίκες. Το 17,9% των γυναικών είναι άνεργες, ενώ οι μακροχρόνιοι άνεργοι ανέρχονται περίπου στο 60% του συνόλου. Η απασχόληση όχι μόνο δεν αυξήθηκε κατά τριακόσιες χιλιάδες θέσεις, όπως διαβεβαίωνε προεκλογικά ο Πρωθυπουργός, αλλά ο αριθμός των απασχολουμένων είναι μικρότερος από αυτόν που είχε διαμορφωθεί πριν από τις εκλογές. Σύμφωνα με πρόσφατα στοιχεία της Ε.Σ.Υ.Ε, η απασχόληση την περίοδο 1998-1999 μειώθηκε κατά 0,7%, δηλαδή είκοσι επτά χιλιάδες τετρακόσια άτομα λιγότερα, παρά το γεγονός ότι στους αντίστοιχους κρατικούς προϋπολογισμούς είχε τεθεί ως στόχος η αύξησή τους κατά 1,2% το 1999 και κατά 1,3% το 2000, ενώ οι απασχολούμενοι το γ΄ τρίμηνο του 2001 σε σχέση με το ίδιο τρίμηνο του 1999 μειώθηκαν κατά δεκατρείς χιλιάδες.
Σημειώνεται επίσης ότι οι δείκτες της Ε.Σ.Υ.Ε που μέχρι χθες αμφισβητούνταν μόνο από τα ελληνικά πολιτικά κόμματα ή τους εκπροσώπους των κοινωνικών εταίρων εντός των συνόρων, σήμερα κρίνονται αναξιόπιστα και από αυτήν την Ευρωπαϊκή Επιτροπή. Πανηγυρική επιβεβαίωση η σχετική ερώτηση του κ. Μαρίνου. Με βάση τα στοιχεία της Ε.Σ.Υ.Ε τα ποσοστά της ανεργίας για την περιφέρεια της Ηπείρου είναι για το έτος 1999 14%, δεκαέξι χιλιάδες τριακόσιοι άνεργοι, και 11,92 για το 2001. Στο τέλος όμως του 2001 ο ΟΑΕΔ για την αντιμετώπιση της ανεργίας στην περιφέρεια της Ηπείρου προκήρυξε πρόγραμμα ολοκληρωμένων παρεμβάσεων και στους τέσσερις νομούς. Η διαδικασία της ολοκληρωμένης παρέμβασης ήταν η καταγραφή των ανέργων και η ένταξή τους στην ανεργία. Ακούστε τα αποτελέσματα, κύριε Υπουργέ. Τα αποτελέσματα αυτής της καταγραφής που έγινε κατ' εντολήν του ΟΑΕΔ κατέδειξαν δεκαεπτά χιλιάδες τριακόσιους τέσσερις ανέργους, ήτοι ποσοστά ανεργίας 15%, τη στιγμή που η Ε.Σ.Υ.Ε ανακοίνωνε επισήμως 11,92%.
Κύριε Υπουργέ, η ανεργία αποτελεί τη σκληρότερη μορφή κοινωνικού αποκλεισμού. Η κοινωνική συνοχή, η καταπολέμηση των ανισοτήτων, η διασφάλιση του δικαιώματος στην εργασία και η ευημερία για όλους πρέπει να αποτελεί πρώτη προτεραιότητα και αδιαπραγμάτευτο πολιτικό στόχο για κάθε κυβέρνηση. Στην πραγματικότητα όμως η Κυβέρνηση βρίσκεται ακόμη στο στάδιο του πειραματισμού και της αναζήτησης λύσεων, προγράμματος και οράματος. Γιατί πέρα από τις βαρύγδουπες και πολλές φορές αλαζονικές δηλώσεις για σχέδια δράσης, για αποτελεσματικές πολιτικές και μεγάλες λύσεις πάνω απ' όλα και πρώτα απ' όλα απαιτείται απόφαση, αλλά κύρια, δράση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Τελειώνω, κύριε Πρόεδρε.
Απαιτείται επίσης πολιτική αναδιάρθρωση του παραγωγικού συστήματος της χώρας με προσπάθεια τεχνολογικού εξοπλισμού, με τη δημιουργία του εκτεταμένου δικτύου υποδομών που υλοποιούνται μέσα από το Β΄ και Γ΄ Κοινοτικό Πλαίσιο Στήριξης, με νέους θεσμούς, με την ποιοτική βελτίωση του συστήματος εκπαίδευσης και κατάρτισης σε όλες τις μορφές, με μια συνολική βελτίωση των πολιτικών και των εργαλείων απασχόλησης.
Δυστυχώς, όμως, απ' ό,τι φαίνεται από τα αποτελέσματα που έχουμε μέχρι σήμερα, η Κυβέρνηση ή δεν ξέρει ή δεν μπορεί ή δεν θέλει να προχωρήσει σε τέτοιες τομές.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κύριε Υπουργέ, ζούμε στην κυριολεξία σ' ένα σταυροδρόμι διεθνώς που θα πρέπει να μας προβληματίσει ιδιαίτερα, διότι έχει μια αντιστοιχία περίπου με αυτό το σταυροδρόμι του 18ου αιώνα, όταν οι λίγοι εργάζονται και οι πολλοί είναι υποχρεωμένοι να δεχθούν την πρόνοια του αυτονόμου κράτους ή άλλων συμμαχιών και ενώσεων. Είναι, πιστεύω, από τις επικινδυνότερες διαστροφές που μπορούν να υπάρξουν στον πολιτικό διεθνή στίβο και αγγίζουν βεβαίως και την ύπαρξη και τη συνοχή των αυτονόμων κρατών. 
Έτσι και η Ευρωπαϊκή Ένωση σαν ένας μεγαλύτερος φορέας αποτελούμενος από αυτόνομα κράτη και διαδραματίζοντας ένα συγκεκριμένο ρόλο στη διεθνή πολιτική σκηνή, προτρέπει τα μέλη-κράτη να προνοήσουν για τους ανήμπορους, για τους περιθωριοποιημένους και αυτούς που βρίσκονται στο χώρο του λεγομένου "κοινωνικού αποκλεισμού". Επομένως η Κυβέρνηση όφειλε πολλαπλάσια να πάρει αυτήν την τραγική διεθνή συγκυρία, αλλά και την προτροπή της Ευρωπαϊκής Ενώσεως και να επιδείξει την αυτονόητη κρατική πρόνοια που έπρεπε να έχει επιδείξει χωρίς να αναμένει την ύπαρξη της προτροπής της Ευρωπαϊκής Ενώσεως.
Αναφέρεστε, κύριε Υπουργέ, στο συγκεκριμένο σχέδιο νόμου που έχετε εξαγγείλει για τις ορεινές περιοχές, τους ορεινούς όγκους. Θέλω να σας θυμίσω, για να μην ξεχνούμε την ελληνική ιστορία, όταν δεν υπήρχε και Ευρωπαϊκή Ένωση, οι κάτοικοι αυτών των περιοχών έτυχαν κρατικής αρωγής, όχι με προνοιακό χαρακτήρα, αλλά με αναπτυξιακή διαδικασία. Οι κάτοικοι αυτών των περιοχών, δεν μπορούν να ζήσουν με ψίχουλα ελεημοσύνης. Οι συνταξιούχοι ειδικότερα του ΟΓΑ και με τα εθνικά κριτήρια, αλλά και με τα κριτήρια της Ευρωπαϊκής Ενώσεως, πλην των νέων ασφαλισμένων από το 1988, που η ασφάλιση έχει ανταποδοτικό χαρακτήρα στον ΟΓΑ, είναι κατατασσόμενοι σε αυτούς που ονομάζουμε και προσδιορίζουμε ως πτωχούς. 
Και έρχεται το αμείλικτο ερώτημα απ' αυτούς τους ανθρώπους: Είναι δυνατόν η ελληνική πολιτεία να έχει το βοήθημα, το περίφημο και διαβόητο ΕΚΑΣ προς τους λεγομένους χαμηλοσυνταξιούχους άλλων κατηγοριών και να το αρνείται σε αυτόν τον πολίτη, το συνταξιούχο του ΟΓΑ που ούτως ή άλλως με εθνικά ή ευρωπαϊκά κριτήρια ανήκει στην κατηγορία των φτωχών; Ποιος άραγε θα πείσει αυτούς τους ανθρώπους, που έχουν και εισπράττουν τη σύνταξή τους με κριτήριο και χαρακτήρα προνοιακό; Και ξέρετε ότι από το 1961 η σύνταξη του ΟΓΑ -αυτήν του παλαιού τύπου ασφαλισμένων συνταξιούχων του ΟΓΑ- είναι με προνοιακό χαρακτήρα. Επομένως θα έπρεπε η φροντίδα προς αυτούς τους ανθρώπους -και όχι με ιδιαίτερα τοπικιστικά, αν το θέλετε, κριτήρια καταγωγής ή εκλογικής προελεύσεως- να είναι στην κορωνίδα του μελήματος της κρατικής εθνικής κυβερνήσεως. 
Είμαστε και είσαστε υπόλογοι έναντι αυτών των ανθρώπων. Ακόμα, ούτε ισοτιμία στην αναπηρία δεν έχουν οι ασφαλισμένοι εν γένει του ΟΓΑ, πόσο μάλλον οι αναξιοπαθούντες συνταξιούχοι του ΟΓΑ. 
Το Ταμείο του ΟΓΑ δε, κατά την εκτίμηση και του Συνηγόρου του Πολίτη, κύριε Υπουργέ, η οποία έφτασε ως έκθεση με τα τελικά συμπεράσματα στον Πρωθυπουργό, αναγορεύει ότι το πρώτο πρόβλημα αθλιότητας -θα τολμούσα να πω- βγαίνει από τα ασφαλιστικά ταμεία και ειδικότερα με προεξάρχοντα οργανισμό τον ΟΓΑ. Αλλά πώς να μην είναι αυτός ο Οργανισμός του ΟΓΑ σ' αυτήν την άθλια κατάσταση, όταν εδώ και πολλά χρόνια δεν έχει κουνήσει η Κυβέρνηση το δαχτυλάκι της, για να υπάρξει η στοιχειώδης υποδομή στην απονομή τουλάχιστον αυτής της συντάξεως; Ζούμε καθημερινά και μεταφέρουμε προς την Κυβέρνηση και προς τη διοίκηση του ΟΓΑ το δράμα αυτών των συνταξιούχων που καλούνται, πέρα από τη δεδομένη φτώχεια που θα τους συνοδεύει για όλη τους τη ζωή, να μένουν χωρίς τη σύνταξη επί ένα , δύο και δυόμισι έτη. 
Οφείλετε να δώσετε πειστικές απαντήσεις για όλα αυτά τα ζητήματα που σας έχω θέσει. Πιστεύω ότι η ύπαιθρος στο παρελθόν κατέκτησε τη ζωή και την ανάπτυξη με διαδικασία παραγωγική. Δεν φθάνουν τα ψίχουλα ελεημοσύνης που επικαλείσθε ότι μπορείτε να δώσετε στους αναξιοπαθούντες ανθρώπους της υπαίθρου και ειδικότερα στους συνταξιούχους του Ο.Γ.Α..
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δεν υπάρχει καμία αμφιβολία ότι ζούμε σε μία χώρα κοινωνικών ανισοτήτων, σε μία χώρα με κοινωνικά ελλείμματα, ελλείμματα στη φροντίδα και στην ασφάλεια του πολίτη. Από την άλλη πλευρά, έχουμε αύξηση της ανεργίας, η οποία καλπάζει και πλήττει τις πιο ευαίσθητες κοινωνικές ομάδες, όπως οι νέοι και οι γυναίκες, αλλά και τις προβληματικές περιοχές της χώρας μας, οι οποίες φιγουράρουν στις πρώτες θέσεις των φτωχότερων περιοχών σε ολόκληρη την ευρωπαϊκή κοινότητα.
Αντί των λύσεων, αντί της ευαισθησίας, αντί του κράτους δικαίου, καταφέρατε -διότι πρόκειται περί κατορθώματος- να κάνετε τους πλούσιους πλουσιότερους και τους φτωχούς φτωχότερους. Στα επιτεύγματά σας ακόμα μπορεί να συμπεριληφθεί το γεγονός ότι το 20% των Ελλήνων, δηλαδή ένας στους τέσσερις Έλληνες, εν έτει 2002, ζει ή μάλλον φυτοζωεί κάτω από τα όρια της απόλυτης φτώχειας.
Εκεί όμως που η κατάσταση είναι δραματική, είναι στην τάξη των συνταξιούχων, την τάξη που προεκλογικά αναγορεύεται σε περήφανα γηρατειά και την επομένη των εκλογών ξεχνιέται και αφήνεται στο έλεος του θεού και στην κακή τους μοίρα. Τι χρεία μαρτύρων έχουμε, όταν η συντριπτική πλειοψηφία αυτών των συνταξιούχων μαζί με τις οικογένειές τους ζουν με λιγότερο από 100.000 δραχμές σύνταξη το μήνα;
Όσο όμως και αν φαίνεται απίστευτο, υπάρχουν και χειρότερα και είναι η κατάσταση την οποία βιώνουν τα τελευταία χρόνια οι συνταξιούχοι του Ο.Γ.Α.. Η κατάσταση αυτή μπορεί να χαρακτηρισθεί ως τραγική.
Έχετε οδηγήσει, κύριε Υπουργέ, τον Ο.Γ.Α. στα πρόθυρα της διάλυσης τόσο σε επίπεδο κεντρικών υπηρεσιών όσο και επίπεδο περιφέρειας. Και θα είχε από καιρό καταρρεύσει, εάν πραγματικά οι εργαζόμενοι δεν υπερέβαλαν τον εαυτό τους σε εργατικότητα και σε φιλοτιμία, παρά το γεγονός ότι τους αδικείτε και δεν τους δίνετε το επίδομα εξομάλυνσης, το οποίο δίνετε σε όλους τους άλλους εργαζόμενους των ασφαλιστικών ταμείων και καλά κάνετε.
Να αναφέρω ένα κραυγαλέο παράδειγμα διάλυσης και χαοτικής κατάστασης που επικρατεί στον Οργανισμό Γεωργικών Ασφαλίσεων. Το περιβόητο υποκατάστημα της Θεσσαλονίκης δημιουργήθηκε για να εξυπηρετούνται δεκάδες χιλιάδες συνταξιούχοι στην κεντρική Μακεδονία. Αυτό το υποκατάστημα λειτουργεί εδώ και ενάμιση χρόνο μόνο με επτά όλα κι όλα άτομα. Και παρά το γεγονός ότι έχετε δεσμευθεί εδώ και ενάμιση χρόνο ότι θα το στελεχώσετε, μέχρι στιγμής δεν έχετε κάνει καμία πρόσληψη.
Μπορείτε, κύριε Υπουργέ, εσείς να καμαρώνετε και να υπερηφανεύεστε ή να μιλάτε για εξυπηρέτηση συνταξιούχων του Ο.Γ.Α.; Όταν χρειάζεται για την έκδοση μιας σύνταξης γήρατος ή μιας σύνταξης αναπηρίας πάνω από ένα χρόνο; Ακόμα και οι υπερήλικες ανασφάλιστοι, πάνω από ενάμιση χρόνο χρειάζεται για να πάρουν τη σύνταξη.
Και από εκεί και πέρα υπάρχουν και οι συνταξιούχοι με διαδοχική ασφάλιση, αυτοί δηλαδή που είναι ασφαλισμένοι και σε άλλους ασφαλιστικούς φορείς, όπως στο Τ.Ε.Β.Ε. και στο Ι.Κ.Α. κλπ. Αυτοί περιμένουν πάνω από δύο χρόνια να πάρουν τη σύνταξή τους. Επίσης, υπάρχουν και ασφαλισμένοι σε ασφαλιστικό φορέα του εξωτερικού, για παράδειγμα σε γερμανικό φορέα, οι οποίοι κάνουν πάνω από τρία χρόνια να πάρουν τη σύνταξή τους.
Κύριε Υπουργέ, υπάρχουν χιλιάδες αιτήσεις στοιβαγμένες, πεταμένες μέσα στα τσουβάλια και οι φάκελοι είναι ακόμα στοιβαγμένοι στα ντουλάπια του Οργανισμού πάνω από ένα και δύο χρόνια. Και παρά την προσπάθεια του αριθμητικά ανεπαρκέστατου προσωπικού, είναι ανθρωπίνως αδύνατο να διεκπεραιωθούν αυτά και μάλιστα κάποιοι από τους συνταξιούχους δεν προλαβαίνουν να πάρουν την πρώτη σύνταξή τους, γιατί ήδη έχουν αποβιώσει.
Δεν έχουμε, κύριε Υπουργέ, αυταπάτες. Δεν πρόκειται να παραπλανηθούμε από νέες διαβεβαιώσεις και νέες εξαγγελίες. Και δεν πρόκειται να παραπλανηθεί κανένας πολίτης αυτής της χώρας, γιατί βιώνει πραγματικά στο πετσί του την αντικοινωνική σας πολιτική.
Όσες υποσχέσεις κι αν δώσατε, είστε υπόλογοι απέναντι σ' αυτούς για το έργο σας, όπως είστε υπεύθυνοι και θα λογοδοτήσετε γι' αυτούς ακριβώς τους συνταξιούχους του ΟΓΑ για ένα διπλό λόγο, αφού τους στερείτε την ανθρώπινη περίθαλψη, αφού τους στερείτε το δικαίωμα μιας έγκαιρης σύνταξης και δεν τους δίνετε το επίδομα της συλλογικής αλληλεγγύης, τις 28.000 σήμερα, που τα παίρνουν όλοι οι ασφαλισμένοι, οι χαμηλοσυνταξιούχοι και αυτοί που παίρνουν σύνταξη κάτω από 100.000 δραχμές . 
Εν ονόματι ποιας δικαιολογίας γίνεται αυτό, κύριε Υπουργέ, και ποιας σκοπιμότητας; Στερείτε απ' αυτούς τους ανθρώπους αυτό το κοινωνικό επίδομα. Τη σκοπιμότητα και τη δικαιολογία να μειώσετε το δημόσιο χρέος και τα ελλείμματα τις καταλαβαίνουμε και το επικροτούμε και το επιδιώκουμε, όχι όμως αφαιρώντας αυτό το επίδομα της κοινωνικής αλληλεγγύης από τους συνταξιούχους αγρότες. Να μειώσετε τις δαπάνες και τις σπατάλες της νομενκλατούρας.
Αντιλαμβάνεστε, κύριε Υπουργέ, ότι αν αυτοί οι άνθρωποι ήταν οργανωμένοι, αν είχαν συνδικάτα και κατέβαιναν στους δρόμους, σίγουρα θα το έπαιρναν. Ή αν είχαν συνδικάτα και έκαναν προσφυγές στα δικαστήρια, στο Συμβούλιο Επικρατείας, στα πλαίσια του Συντάγματος και της ισονομίας και της ισοπολιτείας, θα το δικαιούνταν. Τώρα όμως τους αδικείτε. Αυτό, λοιπόν, είναι το κερασάκι της κοινωνικής σας πολιτικής και να είστε βέβαιος ότι πολύ σύντομα οι συνταξιούχοι του ΟΓΑ θα σας το αποδώσουν.
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανδρεουλάκος έχει το λόγο. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, υπό το βάρος της προοδευτικά εξαπλούμενης φτώχειας, κυριολεκτικά τσάκισε η Ελλάδα. Θρυμματίστηκε ο κοινωνικός ιστός με τις στρατιές των νεόπτωχων, με τις στρατιές των ανέργων και με τις στρατιές των κολασμένων του Χρηματιστηρίου, τύπου Γιάννου Παπαντωνίου και Νικολάου Χριστοδουλάκη. Οι μεγάλες επιχειρήσεις και οι τράπεζες συνεχώς αυξάνουν τα κέρδη τους. Καταγράφουν συνεχώς υπερκέρδη και παράλληλα βλέπουμε συρρικνούμενο το εισόδημα των εργαζομένων. 
Συζητείται αυτές τις μέρες στην Επιτροπή Οικονομικών Υποθέσεων, κύριε Πρόεδρε, το νομοσχέδιο για την εταιρική διακυβέρνηση και για το μισθολόγιο. Βλέπουμε ότι η εισοδηματική πολιτική της Κυβέρνησης απέναντι στους δημοσίους υπαλλήλους, στους υπαλλήλους των νομικών προσώπων δημοσίου δικαίου και στους υπαλλήλους των ΟΤΑ, είναι πολιτική συρρίκνωσης του εισοδήματός τους, αφού δίνονται αυξήσεις της τάξεως του 2,5% με πληθωρισμό, ο οποίος ήδη τρέχει στο 4,4%. Προβλέπω ότι θα συνεχίσει επιδεινούμενος και αυξανόμενος ο πληθωρισμός. Το εισόδημα από τόκους καταθέσεων μηδενίστηκε και ουσιαστικά είναι αρνητικό, διότι οι καταθέτες που είναι άνθρωποι του λαού, ουσιαστικά πληρώνουν φύλακτρα στις τράπεζες. Αυτή είναι η πολιτική σας! 
Η ισχυρή Ελλάδα του κ. Σημίτη, κύριε Υπουργέ, δυστυχώς είναι πρώτη στην ανεργία των νέων ανθρώπων και των γυναικών. Είναι πρώτη στις περιφερειακές ανισότητες. Διευρύνονται οι περιφερειακές ανισότητες με πέντε από τις δέκα πιο φτωχές περιφέρειες της Ευρωπαϊκής Ένωσης να είναι ελληνικές. Είναι πρώτη στη διεύρυνση των κοινωνικών ανισοτήτων με ένα στα τέσσερα νοικοκυριά κάτω από τα όρια της φτώχειας. Το εισόδημα των αγροτών συνεχώς βαίνει συρρικνούμενο. Θα έρθουν εδώ οι αγρότες να αυξήσουν τις στρατιές των ανέργων και των νεόπτωχων, αν δεν κάνετε κάτι ως Κυβέρνηση. 
Κουραστήκαμε να σας τονίζουμε το μέγα ζήτημα όχι της ονομαστικής σύγκλισης, αλλά της πραγματικής σύγκλισης, διότι χρειαζόμαστε, πραγματική σύγκλιση και όχι ονομαστική. Και κουραστήκατε προκλητικότατα να μας κατηγορείτε, διότι βάζαμε το ζήτημα, γιατί λέγατε ότι δεν υπάρχει ζήτημα. 
Χαιρόμαστε, κύριε Πρόεδρε, γιατί η Κυβέρνηση έστω και στο παρά ένα λεπτό ομολογεί ότι υπάρχει ζήτημα και αποφασίζει να το αντιμετωπίσει. Εύχομαι να το αντιμετωπίσει πραγματικά και όχι απλώς επικοινωνιακά για τις εντυπώσεις και μόνο. Η Ελλάδα, αυτήν τη στιγμή, είναι στο 70% του κοινοτικού μέσου όρου σε ό,τι αφορά το κατά κεφαλήν ακαθάριστο εθνικό προϊόν. 
Κάποτε η Ελλάδα ήταν πάνω από την Ισπανία και εμφανώς πάνω από την Πορτογαλία. Όταν η Ισπανία, κύριε Πρόεδρε, μπήκε στην τότε ΕΟΚ ήταν καλύτεροι οι δείκτες οι δικοί μας. Ήμασταν σε καλύτερη οικονομική κατάσταση. Τώρα βεβαίως είναι εμφανώς χειρότερη. Είναι 74% η Πορτογαλία και 82% του μέσου κοινοτικού όρου είναι η Ισπανία. Αυτή είναι η πραγματική σύγκλιση που κάνετε; Έχουμε σύγκλιση, κύριε Υπουργέ, ή έχουμε πρόοδο απόκλισης; Πρέπει να κάνετε κάτι. Δεν μπορεί να συνεχίζεται η πορεία απόκλισης από το μέσο κοινοτικό όρο. Χαίρομαι διότι κάτω από την πίεση αυτής της επερώτησης, κύριε Υπουργέ και με καθυστέρηση ενάμιση χρόνο φέρατε τις νομοθετικές εκείνες ρυθμίσεις που θα υλοποιήσουν τις τρεις δράσεις, που θα ρυθμίσουν την πάταξη και τον περιορισμό της φτώχειας. Όμως, ανησυχώ, κύριε Πρόεδρε, διότι δεν είναι τυχαίο ότι δεν είχατε διαλάβει τα σχετικά κονδύλια στους οικείους κωδικούς αριθμούς του εκτελούμενου προϋπολογισμού. Εάν ήταν στις προθέσεις σας να υλοποιηθεί αυτή η πολιτική κατά της φτώχειας μέσα στο 2002 έπρεπε να έχετε διαλάβει τα σχετικά κονδύλια. Τι φοβάμαι, λοιπόν και το λέω με παρρησία. Φοβάμαι ότι θα κάνετε άλλο ένα ενάμιση χρόνο για να τύχουν εφαρμογής αυτά τα μέτρα κατά της φτώχειας. Αλλά πρέπει εδώ να τονιστεί ότι οι πάμφτωχοι τους οποίους θέλουμε να ευεργετήσουμε δεν έχουν χρονικά όρια αντοχής, ακριβώς διότι είναι πάμφτωχοι, για να τους τα δώσουμε, έστω και αναδρομικά. 
Επίσης θα μου επιτραπεί να διατυπώσω μια εύλογη απορία. Γιατί, κύριε Υπουργέ, ο κ. Σημίτης βάπτισε αυτά τα μέτρα "δίχτυ"; Η φτώχεια δεν έχει ανάγκη από δίχτυ. Η φτώχεια έχει ανάγκη από ομπρέλα προστασίας. Από δίχτυ έχουν ανάγκη οι φοροφυγάδες. Με το δίχτυ να συλλάβετε τους φοροφυγάδες και όχι τους κοινωνικά απόκληρους, για να εξασφαλίσετε τα κονδύλια τα οποία θα διαθέσετε για τους κοινωνικά απόκληρους. 
Ανησυχώ δε περαιτέρω γιατί βλέπω ότι η Κυβέρνηση προσπαθεί να συμπήξει ένα μέτωπο κατά της φτώχειας με την εκκλησία. Δεν λέγει και με τις μεγαλοκυρίες του πλούτου, διότι και οι μεγαλοκυρίες του πλούτου κάνουν φιλανθρωπικό έργο, κύριε Υπουργέ. Δηλαδή θα τα διαθέσετε τα κονδύλια; Θα τα εξασφαλίσετε, διότι βλέπω ότι καταφεύγετε στο δανεισμό. Με ομόλογα, με προμέτωπα θα αντιμετωπίσετε τη φτώχεια, η οποία συνεχώς εξαπλώνεται στην ελληνική κοινωνία;
Και έρχομαι στις προεκλογικές επαγγελίες του κυρίου Πρωθυπουργού. Στην Ηλεία 6/4/2000. "Οι συντάξεις του ΙΚΑ πάνε πολύ πιο πάνω από τις 150.000 και όλες οι κατώτερες συντάξεις ενισχύονται σταθερά ώστε να φτάσουν τις 150.000". Εγώ θα καταθέσω στα Πρακτικά, κύριε Πρόεδρε, μια απόφαση κανονισμού συντάξεως που εξεδόθη το Γενάρη του 2002. Ασφαλισμένος με ένδεκα χιλιάδες ένα ημερομίσθια ασφαλίσεως εκ των οποίων των έξι χιλιάδες ενιακόσιες πενήντα μία στο ΙΚΑ και τα τέσσερις χιλιάδες πενήντα στο ΤΣΑ. λαμβάνει σύνταξη 122.716 δραχμές. Προσέξτε δεν μιλάμε για κατώτερες συντάξεις γιατί ένας ο οποίος έχει ένδεκα χιλιάδες ασφαλιστικά ημερομίσθια δεν είναι των κατωτέρων συντάξεων και του δίνετε 122.716 δραχμές. Το καταθέτω στα Πρακτικά.
(Στο σημείο αυτό ο Βουλευτής κ. Α. Ανδρεουλάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτό το κοινωνικό κράτος υπερασπίζεστε και γι' αυτό σεμνύνεστε; Αυτό δεν λέγεται κοινωνική ευαισθησία, κύριε Υπουργέ, λέγεται κοινωνική αναλγησία.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η συνάδελφος Βουλευτής Επικρατείας κα Αγγελική Λαΐου ζητεί ολιγοήμερη άδεια απουσίας της στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε, τη ζητηθείσα άδεια. 
Το λόγο έχει ο Υφυπουργός Εργασίας και Κοινωνικών Ασφαλίσεων κ. Σπυρόπουλος. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, κύριοι συνάδελφοι, θα ήθελα εξαρχής να διευκρινίσω και να δεσμευθώ απέναντί σας και κυρίως σε αυτούς που ενδεχομένως μας παρακολουθούν ότι δεν πρόκειται να παρακολουθήσω ούτε το ύφος ούτε τον τόνο και κυρίως το πολιτικό περιεχόμενο της δέσμης των άτακτων λόγων και κυρίως των ανεδαφικών και των αστήρικτων ισχυρισμών που ακούστηκαν στις πρωτολογίες των συναδέλφων. Και αυτό γιατί δεν έχω ενοχές. 
Εκπροσωπώ ένα κόμμα και μία Κυβέρνηση που έχει συντεταγμένες και πολιτικά διακριτές και κυρίως κοινωνικά, ταξικά και αγωνιστικά σχέσεις με τους εργαζόμενους, με το λαό, με τους φτωχούς, με τους ανήμπορους, τους αγρότες, τους διωγμένους, τους κατατρεγμένους. Και είναι για μας, για την παράταξή μας, για το ΠΑΣΟΚ, για την Κυβέρνησή μας, για τον Πρωθυπουργό της χώρας αυτή η σχέση ακατάλυτη, σχέση διαλεκτικά δεμένη με την ιδεολογία μας, όχι με τα κενά μας λόγια, σχέση με τις αρχές, την καρδιά, το αίμα και το περιεχόμενο της πρακτικής μας και της πολιτικής μας. 
Αναμετρηθήκαμε με κριτή το λαό, τους αγρότες, τους φτωχούς, τους ανήμπορους χρόνια ολόκληρα απέναντι σε αυτά τα κενά λόγια και σ' αυτήν την καινοφανή πολιτική. 
Αναμετρηθήκαμε με αυτά τα λόγια χρόνια ολόκληρα μαζί σας, με κριτές τον ίδιο το λαό, τους εργαζόμενους, αυτούς που σήμερα επιχειρείτε να παραπλανήσετε και νικήσαμε πάντα. 
Είμαστε η παράταξη που εγκαθιδρύσαμε στη χώρα τα κοινωνικά δικαιώματα, το κοινωνικό κράτος, το κράτος πρόνοιας, την κοινωνία της αλληλεγγύης. Είμαστε η παράταξη που αγωνιστήκαμε και θέλουμε να αγωνιζόμαστε μαζί σας και σε αρκετές φορές το πράξαμε για να εμπεδώσουμε και να διευρύνουμε τη δημοκρατία. 
Είμαστε η παράταξη που όσα χρόνια κυβερνάμε τον τόπο, πάντα προσπαθούμε και πάντα σχεδόν επιτυγχάνουμε να συνδυάζουμε την οικονομική ανάπτυξη και σταθερότητα με την κοινωνική πρόοδο. Και είναι μία αφάνταστα δύσκολη ισορροπία. Σ' αυτήν την ισορροπία εξαντλούμε όλες μας τις δυνατότητες άσκησης πολιτικών, που στοχεύουν στην προώθηση του στόχου της κοινωνικής δικαιοσύνης. 
Αγαπητοί συνάδελφοι, ξέρετε πολύ καλά, όταν λέτε αυτά τα κενού, ουσιαστικά, πολιτικού περιεχομένου λόγια, πολλές φορές δεν είναι συμβατά με το βασικό στόχο της οικονομικής σταθερότητας. 
Είμαστε η παράταξη που διευρύναμε ουσιαστικά την καθολικότητα και την υποχρεωτικότητα των ασφαλιστικών δικαιωμάτων σε όλη τη χώρα. Είμαστε η παράταξη που γέννησε τον Ο.Γ.Α. σαν ιδέα και είμαστε αυτοί που τον μετεξελίξαμε σε κύριο οργανισμό ασφάλισης. Και βέβαια ξέρουμε, κύριε Καρασμάνη, ότι έχει προβλήματα. Ξέρουμε όμως ότι θα τα διορθώσουμε και να είστε βέβαιοι γι' αυτό. 
Είμαστε η παράταξη που χάραξε τις πιο τολμηρές πολιτικές ανακατανομής υπέρ των ασθενέστερων, υπέρ των φτωχών, υπέρ των ατόμων με ειδικές αναπηρίες, υπέρ των παλιννοστούντων, υπέρ των πολυτέκνων, υπέρ των αγωνιστών της Εθνικής Αντίστασης. 
Είμαστε η παράταξη που ολοκληρώσαμε το βασικό πυρήνα για την απόδοση των βασικών δικαιωμάτων στην εργαζόμενη μητέρα και στη γυναίκα. Και βέβαια, όλα αυτά με αίσθημα ευθύνης ότι ο δρόμος που πρέπει να διανύσουμε ακόμα για την προώθηση του στόχου της κοινωνικής δικαιοσύνης είναι πολύ μακρύς, ίσως και ατελείωτος. 
Η εξισορρόπηση του στόχου της συμβατότητας της οικονομικής και δημοσιονομικής πολιτικής την προηγούμενη επταετία, προκειμένου να πετύχουμε την ένταξη της χώρας στην Ο.Ν.Ε. με την καρδιά της πολιτικής μας για άσκηση κοινωνικών πολιτικών, ήταν πάντα ένα κρίσιμο ζητούμενο για το ΠΑΣΟΚ και την Κυβέρνησή του. 
Η εξισορρόπηση του στόχου της κοινωνικής σύγκλισης με τη συμβατότητα της αδήριτης αναγκαιότητας να ενδυναμώσουμε τη θέση της χώρας μας μέσα στο πλαίσιο του Συμφώνου Σταθερότητας είναι η μεγάλη τωρινή μας ευθύνη και η κρίσιμη πολιτική μας προτεραιότητα.
Και ο στόχος δεν θέλει λεκτικούς βερμπαλισμούς και φραστικές και μόνο κενού περιεχομένου διακηρύξεις. Πολύ φοβούμαι ότι όποιος ή όποιοι ανέξοδα χωρίς ολοκληρωμένη πολιτική επιχειρηματολογία στο διά ταύτα και όχι ως Γιάννης Αϊ Γιάννης να εντοπίζει τις αδικίες, να λέει πώς θα τις διορθώσει, ουσιαστικά προσπαθεί να αντιπαρατεθεί με λαϊκισμό απέναντί μας, δεν πράττει τίποτα άλλο πέρα από την άσκηση μιας τάχα φιλολαϊκής αντιπολιτευτικής αντιπαράθεσης, που θα διαρκέσει τόσο χρόνο όσο διαρκεί ο λόγος του, με ένα και μοναδικό στόχο να παγιδευτεί, αν παγιδευτεί ο λαός σε πολιτικά μυθεύματα και σε λόγια κενού πολιτικού περιεχομένου. 
Στηρίζετε τις ελπίδες σας, συνάδελφοι της Νέας Δημοκρατίας, ότι ο λαός έχει ξεχάσει την πραγματική πολιτική σας. Όποτε και αν ασκήσατε την πολιτική εξουσία ως Κυβέρνηση, κυρίως στηρίζετε τις ελπίδες σας ότι οι νέοι και οι νέες δεν έχουν γνωρίσει την πολιτική σας και αυτό επιτρέψτε μου να αναγνωρίσω ότι είναι το πιο ισχυρό σας όπλο, η μοναδική σας ελπίδα. Όμως εμείς έχουμε ευθύνη να θυμίζουμε σε αυτούς που ξεχνούν και να προστατεύσουμε αυτούς που δεν γνωρίζουν να διαβάσουν και κυρίως να μάθουν. Έχουμε ευθύνη απευθυνόμενοι προς όλο το λαό να τους επισημάνουμε κάτι πολύ απλό, κάτι πολύ κατανοητό. Ας στρέψουν τα βλέμματά τους στη διπλανή μας Ιταλία, στην Ισπανία και αλλού, όπου κυβερνούν πολιτικές δυνάμεις ταυτόσημες ή συγκλίνουσες με τις απόψεις σας. 
Είτε το θέλετε συνάδελφοι είτε όχι στην Ελλάδα στην Ευρώπη σε όλο τον κόσμο και κυρίως σε όλες τις ώριμες δημοκρατίες η πολιτική πρέπει να είναι πάντα παρούσα. Η Βαρκελώνη απέδειξε ότι καλούμαστε και πάλι ως πολιτικοί και ως κόμματα να θέσουμε το δάκτυλο επί των τύπων των ήλων. Και αντί να λέμε και να εντοπίζουμε προβλήματα να αντιπροτείνουμε λύσεις που να αντιστοιχεί σε κάθε πρόβλημα. Στην εποχή της νέας οικονομίας, της παγκοσμιοποιημένης πραγματικότητας των νέων σχέσεων παραγωγής στην εργασία, καλούμαστε πάλι όλοι μας να αναμετρηθούμε στη γένεση νέων πολιτικών. Και θα ήμουν ο τελευταίος που θα μπορούσα να πω ότι μόνο εμείς μπορεί να γεννήσουμε τέτοιες πολιτικές. 
Από τη δική μας την πλευρά όμως νομίζω ότι τολμούμε και προτείνουμε, τολμούμε και υλοποιούμε πολιτικές και αυτό γιατί η ζωή, η οικονομία και ο κόσμος αλλάζουν. Στην αναζήτηση αυτής της νέας πολιτικής για τον εκσυγχρονισμό των βασικών παραμέτρων οι αρχές που οριοθετούν τον πυρήνα των πολιτικών μας επιλογών είναι ίδιες. Όμως αναμφίβολα τα εργαλεία για τα μέσα που πρέπει να χρησιμοποιήσουμε είναι διαφορετικά. 
Σήμερα, αγαπητοί συνάδελφοι, στο επίκεντρο του πολιτικού μας ενδιαφέροντος είναι ο άνθρωπος, ο εργαζόμενος, ο αγρότης, η γυναίκα, ο απειλούμενος από κοινωνικό αποκλεισμό πολιτικός ή οικονομικός μετανάστης, ο νέος ή η νέα που αντιμετωπίζει νέα προβλήματα και νέες δυσκολίες στη μόρφωση, στην εργασιακή ένταξη. Καρπός αυτής της πολιτικής μας αναζήτησης είναι η γένεση νέων ιδεών και νέων δράσεων για άτομα και κοινωνικές ομάδες που απειλούνται ιδιαίτερα από τη φτώχεια και τον αποκλεισμό. Και έχει ιδιαίτερη σημασία αυτή η δέσμη πολιτικών, γιατί απευθύνεται σε άτομα και μικρές κοινωνικές ομάδες που εκφεύγουν από τις παραδοσιακές κοινωνικές ομάδες που ξέρουμε, από αυτές που μπορούν να μιλούν, από αυτές που ακούγονται, από αυτές που οργανώνονται, από αυτές που μπορούν και πιέζουν. Πίσω από τον εργαζόμενο, υπάρχει ο άνεργος. Πίσω από τον αγρότη με κλήρο ο φτωχός και ανήμπορος αγρότης, ο κτηνοτρόφος των ορεινών και απομεμακρυσμένων περιοχών. Πίσω από τη μητέρα και την οικογένεια υπάρχει η μονογονεική πραγματικότητα, πίσω από τον εργαζόμενο ή άνεργο πολίτη, υπάρχει ο άνεργος ακρίτας, ο ξεχασμένος πολίτης αυτής της χώρας. Πίσω από τους οργανωμένους πολίτες υπάρχουν οι ξεχασμένες χωρίς φωνή και δύναμη, με διεκδικήσεις, ανθρώπινες μονάδες. Αυτές τις ξεχασμένες ανθρώπινες μονάδες αφορά η πολιτική μας και η οργανωμένη προσπάθειά μας μέσα από το εθνικό σχέδιο δράσης για την κοινωνική ενσωμάτωση. 
Και επιτρέψτε μου, αγαπητοί συνάδελφοι …
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ζητώ συγγνώμη για τη διακοπή, μιας και κάνατε μία παύση.
Θέλω να εκμεταλλευτώ την ευκαιρία και να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για το "180 Χρόνια από την Ελληνική Επανάσταση", πενήντα οκτώ μαθητές και μαθήτριες και οι συνοδοί καθηγητές από το Γυμνάσιο Περάματος Μυλοποτάμου Ρεθύμνου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Συνεχίστε, κύριε Υπουργέ.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Αυτές, λοιπόν, αγαπητοί συνάδελφοι, τις ξεχασμένες ανθρώπινες μονάδες αφορά η πολιτική μας και η οργανωμένη προσπάθειά μας μέσα από το εθνικό σχέδιο δράσης για την κοινωνική ενσωμάτωση. 

Πριν όμως πάω σε αυτό, θα ήθελα να πω δυο λόγια γιατί, αγαπητοί συνάδελφοι, μέσα από το λόγο τους άσκησαν κριτική για θέματα που δεν αναφέρονται στην επερώτηση. Είναι θεμιτό όμως και κατανοητό. Και θα πω δύο λόγια για την ανεργία και δυο λόγια για την κοινωνική ασφάλιση, που δεν είναι θέματα, αν θέλετε, που να αφορά η απόφαση πολιτικών για την κοινωνική ενσωμάτωση. Είναι δύο διαφορετικά πράγματα.
Δύο λόγια, λοιπόν, για την ανεργία. Αγαπητοί συνάδελφοι, αναμφίβολα διανύουμε μία περίοδο πάρα πολύ κρίσιμη. Κρίσιμη για την επιλογή πολιτικών, που θα καταπολεμήσουν πραγματικά την ανεργία. Είμαστε οι πρώτοι σ' αυτήν την Αίθουσα, που ως κόμμα, επιχειρούμε να ψηλαφίσουμε το πρόβλημα με τόλμη και αποφασιστικότητα. Διαπιστώνουμε ότι το ίδιο το μοντέλο της παραγωγής αλλάζει και η ίδια η διαδικασία της παραγωγής είναι αυτή που κατά βάση γεννά τη νέα ανεργία. Ο όγκος των προϊόντων και των υπηρεσιών αυξάνεται. Ωστόσο, όμως, ο τρόπος και η παραγωγική διαδικασία αλλάζουν.
Δεν παραβλέπουμε ότι ό,τι οικοδομήθηκε τις προηγούμενες δεκαετίες, τον προηγούμενο αιώνα, τουλάχιστον σε ό,τι αφορά τη μορφή της εργασίας, αφορούσε, ήταν διαλεκτικά δεμένα με ένα μοντέλο παραγωγής που σήμερα αρχίζει και αλλάζει. 
Έχουμε δύο δρόμους να επιλέξουμε για να αντιπαλέψουμε την ανεργία. Ο ένας δρόμος είναι να επιχειρήσουμε με έναν άκρατο βερμπαλισμό να λέμε ότι είναι φοβερό να υπάρχουν άνεργοι, να λέμε ότι είναι τρομερό ότι η κοινωνία και το κράτος δεν κάνουν κάτι για την καταπολέμηση της ανεργίας, δεν τολμούμε κάτι, γιατί εκεί, κύριοι συνάδελφοι, υπάρχει ευθύνη, αν τολμήσουμε να προσεγγίσουμε συγκεκριμένα μέτρα αναδιάρθρωσης που ο καθένας ιδεολογικός χώρος μπορεί να θέσει στην κρίση της κοινωνίας, προκειμένου να απαντήσουμε στην ανεργία.
Από τη δική μας τη μεριά, κυρίες και κύριοι συνάδελφοι, πιστεύω ότι η Κυβέρνηση και το Υπουργείο Εργασίας προσεγγίζουν αυτό το θέμα και κουβεντιάζουν και με την ίδια την κοινωνία και με τα συνδικάτα ότι το θέμα της ανεργίας πια είναι ένα θέμα που πρέπει να αντιμετωπισθεί στη ρίζα του και ένας δρόμος που μπορεί να μας οδηγήσει σε ορθότερα αποτελέσματα είναι να συζητήσουμε μαζί με τα συνδικάτα και τη νέα δομή της εργασίας. Είναι ορθό αυτά τα λόγια να ακούγονται σ' αυτήν την Αίθουσα, γιατί πιστεύω ότι όταν στερούμε από τον ελληνικό λαό και εμείς ως κόμματα δεν προσπαθούμε να προσεγγίσουμε νέες προτάσεις και νέες ιδέες, τότε η κοινωνία, μη νομίζετε ότι μπορεί ποτέ είτε να υιοθετήσει είτε να αρχίσει να συζητά μια τέτοια εξέλιξη. 
Στη χώρα μας, κύριοι συνάδελφοι, μειώνεται η ανεργία, μόνο που τελικά από τη δική σας τη μεριά, με έναν τρόπο ακατανόητο επιχειρείτε ακόμα και σήμερα να αμφισβητείτε κάθε τι που έχει μία επίσημη πιστοποίηση είτε από τη EUROSTAT είτε από άλλους οργανισμούς.
Στη χώρα μας, κύριοι συνάδελφοι, η ανεργία μειώθηκε, έχει φθάσει στο 10,5% και πολύ σύντομα θα γίνει μονοψήφιος ο αριθμός της ανεργίας. 
ΓΕΡΑΣΙΜΟΣ ΓΙΑΚΟΥΜΑΤΟΣ: Από πού βγαίνει αυτό;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Από τα επίσημα στοιχεία, αγαπητέ συνάδελφε.
Πιστεύω, λοιπόν, ότι θα πρέπει να δούμε αυτήν την εξέλιξη. 
Ένα θέμα ακόμα σε σχέση με την κοινωνική ασφάλιση. Θα πάρω μόνο μία πτυχή. Δεν θα μιλήσω καθόλου. Άλλωστε οι επόμενες εβδομάδες θα μας δώσουν τη δυνατότητα να μιλήσουμε για την κοινωνική ασφάλιση. 
Θέλω να επικαλεστώ εδώ ότι αρκετές φορές μπορεί να δολοφονούμε ή να κάνουμε πολύ μεγάλο κακό απέναντι στο μέλλον, απέναντι στις εξελίξεις επειδή αξιοποιούμε αυτό το Βήμα ή την αντιπολιτευτική μας τακτική με μια απέραντη κομματική και ενδεχομένως μερικές φορές προσωπική ιδιοτέλεια.
Κύριοι συνάδελφοι, δολοφονούμε την προοπτική αναβάθμισης της κοινωνικής ασφάλισης -και το λέω με πλήρη ευθύνη ως Υφυπουργός Εργασίας και Κοινωνικών Ασφαλίσεων- όταν προσπαθούμε να πλήξουμε τους όρους εμπιστοσύνης των διαχειριστών των διαθεσίμων των ασφαλιστικών ταμείων με το χρηματοπιστωτικό σύστημα και με το χρηματιστήριο. 
Δεν προσφέρουμε, κύριοι συνάδελφοι. Ένα από τα σημαντικά ζητήματα που πρέπει να αντιμετωπίσουμε είναι ακριβώς η παραγωγικότερη και ουσιαστικότερη αξιοποίηση των αποθεματικών των ασφαλιστικών ταμείων. Το λέω αυτό σαφώς σε μία περίοδο που για να το πεις πρέπει να τολμήσεις, να επωμιστείς την ευθύνη. Και θέλω να διαβεβαιώσω τον ελληνικό λαό και όλους όσους διαχειρίζονται τα χρήματα της κοινωνικής ασφάλισης, ότι καμία διοίκηση κανενός ασφαλιστικού ταμείου αυτήν τη στιγμή δεν επιχειρεί να δρομολογήσει εξελίξεις και να θέσει εν αμφιβόλω τα διαθέσιμα και τα αποθεματικά των ασφαλιστικών ταμείων. 
Περνούμε μια περίοδο όπου θα πρέπει να είμαστε ιδιαίτερα προσεκτικοί. Αλίμονο όμως εάν με την αντιπολιτευτική μας διάθεση ή μ' αυτήν την πρόσκαιρη αντίληψη ότι μπορεί να έχουμε κάποια οφέλη πλήξουμε στρατηγικά τη σχέση που πρέπει να έχει αυτή η εξέλιξη και ιδιαίτερα η στροφή, η ορθή επιλογή μέσα από ολοκληρωμένες διαδικασίες της δυναμικότερης αξιοποίησης των διαθεσίμων και των αποθεματικών των ταμείων. 
Κύριοι συνάδελφοι, δεν πρέπει να χτυπούμε το μέλλον της κοινωνικής ασφάλισης με τέτοιες τοποθετήσεις που, επιτρέψτε μου να πω, ούτε πρόσκαιρο όφελος έχουν. Ταυτόχρονα όμως πληγώνουν το μέλλον της κοινωνικής ασφάλισης, ενδεχομένως μερικές φορές χωρίς να το κατανοούμε. Και θα σταθώ σε δύο-τρία σημεία ακόμα σε σχέση με το εθνικό σχέδιο δράσης για την κοινωνική ενσωμάτωση. 
Είναι η πρώτη φορά που η χώρα μας προσπαθεί να ολοκληρώσει και να οριοθετήσει πολιτικές που θα αφορούν στην κοινωνική ενσωμάτωση. Πιστεύω ότι τις πολιτικές αυτές πια αρχίζει να τις συνειδητοποιεί ο ελληνικός λαός, τα κόμματα τις προσεγγίζουν και η Κυβέρνηση βέβαια και οι κυβερνήσεις όλο και πιο πολύ σε ορθότερη βάση θα προσεγγίζουν τέτοια θέματα. 
Πρόκειται για ένα κρίσιμο θέμα. Κι εδώ πάλι δεν πρέπει να αποδυναμώνουμε την άσκηση αυτών των πολιτικών, γιατί οι πολιτικές κοινωνικής ενσωμάτωσης είναι εντελώς διαφορετικές από εκείνες που αφορούν στην κοινωνική ασφάλιση. Αυτές οι πολιτικές θέλουν αναμφίβολα ένα ελάχιστο modus vivendi ανάμεσα στα κόμματα και κυρίως μια νέα οικοδόμηση μιας νέας αντίληψης συνεργασίας με όλους τους κοινωνικούς φορείς, με όλους τους κοινωνικούς εταίρους, με την εκκλησία όπως ειπώθηκε και με άλλες πλευρές ακόμα της οργανωμένης κοινωνίας μας. 
Είναι μια πολιτική όπου δοκιμάζεται η υπευθυνότητά μας και η δυνατότητά μας να συναισθανόμαστε το χρέος μας απέναντι στο φτωχό και στον ανήμπορο. Ας αφήσουμε αυτό το πεδίο άσκησης πολιτικής έξω από την καθημερινή πολιτική αντιπαράθεση. Μπορούμε να το αφήσουμε; Σαφώς ο καθένας μπορεί να διατυπώνει την άποψή του. Ας επιχειρήσουμε όμως να διατυπώσουμε και θετικό πολιτικό λόγο. 
Η Κυβέρνηση κατέθεσε τον προηγούμενο χρόνο ένα ολοκληρωμένο πρόγραμμα. Το πρόγραμμα αυτό μπήκε σε δημόσιο διάλογο. Και για πρώτη φορά μέσα από τη διαδικασία αυτού του διαλόγου που αρχίζουν και διαμορφώνονται ομάδες-στόχοι, που αρχίζουν και οι ξεχασμένοι πολίτες να προσδιορίζουν τον εαυτό τους, το ονοματεπώνυμό τους ως δικαιούχοι αυτής της πολιτικής. Και αυτό είναι το πιο σημαντικό. 
Έχουμε προσδιορίσει με στατιστικά στοιχεία που παίρνουμε από την περιφέρεια, από διάφορους φορείς, ότι τόσες είναι οι ομάδες-στόχοι. Οι ομάδες-στόχοι θα καταδειχθούν όταν πάνε στη ΔΟΥ, όταν πάνε στην εφορία, όταν δώσουν τα δικαιολογητικά τους και πάρουν το δικαίωμά τους. Και τότε να ξέρετε ότι από την επόμενη μέρα, όταν γίνουν χρήστες αυτής της υπηρεσίας, αρχίζουν και συγκροτούνται και οι ίδιοι συνειδητά ως κοινωνική ομάδα, η οποία στο μέλλον και θα διεκδικήσει και θα έχει φωνή και θα έχει και δικαιώματα. Τέτοια συγκροτημένη κοινωνική ομάδα σήμερα είναι οι τριακόσιες χιλιάδες δικαιούχοι του ΕΚΑΣ που μπορεί να διεκδικούν για μεγαλύτερο ή για περισσότερο ΕΚΑΣ ή για μια ορθότερη διαδικασία κατανομής του ΕΚΑΣ. 
Ας δούμε αυτές τις επιλογές γιατί έχουν και πολιτικό περιεχόμενο. 'Ολο και πιο πολύ πρέπει να ασκήσουμε κοινωνικές πολιτικές που δεν θα χάνονται, δεν θα είναι -επιτρέψτε μου τη λέξη- χύμα. Υπάρχουν προβλήματα καθολικά, υπάρχουν προβλήματα εξειδικευμένα και η δυσκολία είναι να προσδιορίσουμε τις ομάδες στόχους και να προσδιορίσουμε ειδική πολιτική γι αυτές τις ομάδες στόχους. Αυτό κάνουμε σήμερα. Και νομίζω ότι είναι η πρώτη φορά που γίνεται ολοκληρωμένα, σχεδιασμένα και μεθοδευμένα από μια Κυβέρνηση. 
Δεν θέλω να υποβάλω στοιχεία όμως κάποιες φορές θα πρέπει, γιατί νομίζω ότι δεν έχω άλλο επιχείρημα, να προσπαθήσουμε να μιλήσουμε σε μια βάση που να μπορέσουμε να συνεννοηθούμε και να κάνουμε μια συμφωνία. Θα αποδεχθούμε τα στοιχεία της EUROSTAT; Θα πρέπει να συμφωνήσουμε, κύριοι συνάδελφοι, εάν πράγματι για μας τα στοιχεία της EUROSTAT είναι ένα σημείο που τελικά μας δεσμεύει να συνομιλούμε πολιτικά μεταξύ μας. Εγώ πιστεύω ότι ναι, είτε το ΠΑΣΟΚ είναι στην κυβέρνηση είτε η Νέα Δημοκρατία είναι στην κυβέρνηση είτε είναι αντίστροφα στην Αντιπολίτευση, πρέπει να έχουμε ένα κοινό σημείο που να μπορούμε να αξιολογούμε τις προτάσεις μας. Στη βάση αυτής της παραδοχής με τα στοιχεία του ΟΟΣΑ σας λέω τα εξής: Ότι το 1993 η Ελλάδα σας επαναλαμβάνω, ακούστε το, δαπάνησε το 22% του ΑΕΠ για άσκηση κοινωνικών πολιτικών, πολιτικών κοινωνικής προστασίας. Το 1999 το ποσοστό αυτό είναι 25,5%. Με βάση αυτό το ποσοστό η Ελλάδα είναι πάνω από το μέσο όρο του ευρωπαϊκού μέτρου. Και είναι από τις χώρες εκείνες που έχει το μεγαλύτερο βηματισμό αύξησης των δαπανών της κοινωνικής προστασίας.
Με βάση τα στοιχεία της EUROSTAT η Ελλάδα το 2003 εάν ακολουθήσει το ρυθμό θα έχει πετύχει απολύτως τη σύγκλιση του ποσοστού με το μέσο όρο της Ευρωπαϊκής Ένωσης.
Θα ήθελα να πω και κάτι άλλο. Αναφέρθηκε εδώ πέρα ότι είναι μεγάλη η απόσταση από τον κοινοτικό μέσο όρο. Σαφώς υπάρχει αλλά μειώνεται. Η Ελλάδα το 1993 βρισκόταν στο 51%, το 1996 στο 52,9% και το 1999 στο 63%. Η αύξηση σε πραγματικούς όρους του κατά κεφαλήν εισοδήματος ήταν περίπου 25% στην περίοδο 1996-1999. 
Θα πρέπει να συμφωνήσουμε κύριοι συνάδελφοι, ότι μπορούμε να αποδεχόμαστε τα στοιχεία της EUROSTAT, να συμφωνήσουμε πολιτικά. Εγώ θα καταθέσω αυτά τα στοιχεία στα Πρακτικά της Βουλής. 
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα πρέπει κάποτε να συμφωνήσουμε, να συνομολογήσουμε ότι μπορούμε να αποδεχόμαστε στοιχεία κάποιων διεθνών οργανισμών. 'Η ας δούμε κάποια άλλη διαδικασία για να μπορούμε να συμφιλιωθούμε στην πολιτική μας κουβέντα, αριθμοί και πολιτική, λόγια και πολιτική. 
Πιστεύω ότι κανείς δεν μπορεί να μονοπωλεί μια κατάσταση ούτε να θεωρεί ότι αυτός μπορεί να διεκδικήσει και να οικοδομήσει την ιδανικότερη κοινωνία. 'Όχι, αυτό είναι αλαζονεία. Δεν πιστεύω, κύριοι συνάδελφοι, ότι έχουμε όλη την αλήθεια. Δεν το πιστεύω. Πιστεύω ότι η αλήθεια αναζητάται από όλους μας. 
Να πω και κάτι ακόμα. Αυτό που μας έχει συμφιλιώσει εάν θέλετε και με την πολιτική και με την κοινωνία είναι αυτό που κυρίως μας αναγνωρίζει ο ελληνικός λαός, ότι προσπαθούμε να κάνουμε όλοι ό,τι το καλύτερο. 
Θέλω να διαβεβαιώσω τον ελληνικό λαό και κυρίως τους ανήμπορους πολίτες, ότι το ΠΑΣΟΚ και η Κυβέρνησή του μέσα από αυτό το πρόγραμμα βλέπει αυτούς τους απομακρυσμένους και ανήμπορους πολίτες και δεν τους βλέπει ως ψήφους, τους βλέπει ως πολίτες που τώρα δεν έχουν φωνή. Κάποιοι που επιχειρούν να μετατρέψουν τη δυστυχία τους σε οργή για να τους χρησιμοποιήσουν ως ψήφο κατά την άποψή μας κάνουν λάθος. Δεν θα εγκλωβιστούμε σε αυτήν τη λογική. Θα συνεχίσουμε στον ίδιο δρόμο που είκοσι επτά χρόνια παλεύουμε για τα πολιτικά και κοινωνικά πράγματα της Ελλάδας. Θέλει πίστη της πολιτικής μας ο λαός. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω τη τιμή να ανακοινώσω στο Σώμα ότι ο συνάδελφος Βουλευτής κ. Πέτρος Μαντούβαλος ζητεί ολιγοήμερη άδεια απουσίας στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Επίσης, θέλω να ανακοινώσω στο Σώμα ότι η Διαρκής Επιτροπή Κονωνικών Υποθέσεων καταθέτει την έκθεσή της στη πρόταση νόμου αρμοδιότητας του Υπουργείου Υγείας και Πρόνοιας "Τροποποίηση του ισχύοντος θεσμικού πλαισίου περί των ναρκωτικών ουσιών και η κωδικοποίηση του συνόλου των νομικών διατάξεων που αφορούν την πρόληψη της διάδοσης των ναρκωτικών, την καταπολέμηση του παράνομου εμπορίου, τη θεραπεία και την ένταξη στη κοινωνία, εξαρτημένων από ναρκωτικά προσώπων".
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικητας Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε και κύριοι συνάδελφοι, ακούγοντας το κλείσιμο του κυρίου Υφυπουργού και την αγωνία του που παραδοσιακά κοινωνικά στρώματα που αποτελούσαν το πολιτικό κοινωνικό υπόστρωμα του ΠΑΣΟΚ μέχρι πρότινος, το εγκαταλείπουν, πρέπει να τον συγχαρώ όμως παρά ταύτα, διότι αν και Αρκάς είναι εκτός κλίματος χάραξης πολιτικής στα Δολιανά. 
ΠΡΟΕΔΡΕΥΩΝ (Κωνσταντίνος Γείτονας): Δεν κατάλαβα τώρα, εμένα με αγνοείτε... Προεδρεύει επίσης Αρκάς!
ΝΙΚΗΤΑΣ ΚΑΚΛΑΜΑΝΗΣ: Για τον κύριο Υφυπουργό που μόλις κατέβηκε από το Βήμα. Βεβαίως δεν είναι ο μόνος!
Κύριε Υφυπουργέ, καταναλώσατε τα δύο τρίτα της ομιλίας σας, δεν θα έλεγα έκθεση ιδεών, σε ένα πολύ ωραίο πολιτικό κείμενο, χωρίς όμως να πείτε τίποτα επί της ουσίας της επερώτησης. Ήταν ωραίο όμως το πολιτικό κείμενο, εγώ οφείλω να το πω. Ακόμα και σε μένα άρεσε.
Εκείνο όμως που δεν μας είπατε, είναι ότι για να γίνουν όλα αυτά χρειάζονται χρήματα. Τελικά πού βρίσκεται η οικονομία σήμερα; 
Μας θεωρείτε υπερβολικούς όταν σας λέμε ότι φαλιρίσατε οικονομικά την Ελλάδα γιατί αυτή είναι η δική μας η άποψη για τα οικονομικά. Θα μου πείτε, είσθε Αντιπολίτευση, είσθε υπερβολικοί, είσθε και κακόπιστη Αντιπολίτευση. Μα, πώς είμαστε κακόπιστοι όταν χθες διαβάζουμε όλες τις εφημερίδες, ότι δανείζεσθε από τράπεζα ως κυβέρνηση 1,5 δισεκατομμύρια ευρώ για να καλύψετε ανάγκες του 2004; Γιατί δεν τα βγάζετε αυτά από το πλεόνασμα του προϋπολογισμού, αφού ακόμα και σήμερα ισχυρίζεται ο κ. Χριστοδουλάκης, ότι έχει πλεονασματικό προϋπολογισμό, όταν ταυτόχρονα άλλος Υπουργός παραγωγικού Υπουργείου, σε συνέντευξή του πρόσφατα, κρούει τον κώδωνα του κινδύνου και λέει έχουμε στέρηση εσόδων 200 δισεκατομμύρια και αύξηση δαπανών. 
Και ύστερα λέτε ότι δημιουργούμε εμείς σύγχυση. Εμείς δημιουργούμε σύγχυση; Εσείς μεταξύ σας δεν μπορείτε να συνεννοηθείτε. Ταυτόχρονα σε σχέση με τις εξαγγελίες τις προχθεσινές, που είναι η πέμπτη φορά στα δύο χρόνια που τις ακούμε, για το δείκτη όπως είπε ο κ. Γιακουμάτος, ενάντια στη φτώχεια και ορθή ήταν η παρατήρηση του κ. Ανδρεουλάκου. Είχε και ένα θετικό, ότι παρά τα όσα είπε ο κ. Ρέππας στο υπουργικό συμβούλιο, που έλεγε δείξτε μου ένα φτωχό, για πρώτη φορά η Κυβέρνηση επισήμως παρεδέχθη αυτό που η Αντιπολίτευση έλεγε δύο χρόνια -ολόκληρη η Αντιπολίτευση, εμείς βέβαια λέγαμε για 20%- ότι 17% των Ελλήνων είναι νεόπτωχοι, γιατί τη φράση "κάτω από το όριο της φτώχειας", εγώ δεν την πολυκαταλαβαίνω εννοιολογικά. Και αυτό είναι θετικό ότι το παραδεχθήκατε.
Βεβαίως, μέχρι χθες το αρνιόσασταν. Και κατηγορούσατε το σύνολο της Αντιπολίτευσης ότι λαϊκίζει όταν το έλεγε αυτό το πράγμα. Για να έρθουμε, λοιπόν, σε τρία τέσσερα πράγματα απ' αυτά που εξαγγείλατε προχθές και έχουν να κάνουν και με την επερώτηση και που είπε και ο κύριος Πρωθυπουργός. Ο κ. Ρέππας δεν το είπε αυτό που θα πω τώρα το είπε ο κύριος Πρωθυπουργός όμως. Μϊλησε και για δαπάνες για την υγεία. Μέσα από το συνολικό πακέτο κοινωνική πολιτική σαφέστατα κυρίαρχο θέμα είναι η δημόσια υγεία. Και επειδή ορθώς και εγώ εδώ θα το προσϋπογράψω να συνεννοηθούμε επιτέλους, επικαλούμεθα όλη την EUROSTAT ή δεν την επικαλούμεθα, εγώ συμφωνώ μαζί σας, γιατί δεν την επικαλεστήκατε και για τις δαπάνες για την υγεία; Δεν λέω την κα Διαμαντοπούλου, τη EUROSTAT. 
Πως είναι δυνατόν να μιλάτε για κοινωνική πολιτική και για δημόσια υγεία όταν το 54% του συνόλου των δαπανών είναι δημόσιες δαπάνες και το 46% είναι από την τσέπη του Έλληνα φορολογούμενου;
Και εδώ ανοίγω τώρα μία μικρή παρένθεση. Είναι έξω από την επερώτηση λίγο, κύριε Πρόεδρε, αλλά επειδή μιλάμε για υγεία και θα πρέπει να δοθεί μία απάντηση μέσα στη Βουλή για τις απαράδεκτες, από άποψη ύφους, δηλώσεις του κυρίου Υπουργού Υγείας χθες, σχετικά με το νοσοκομείο του Χαϊδαρίου. Όχι για το ότι πήρε απόφαση η Κυβέρνηση να το πάει στο ΕΣΥ. Αυτό θα το συζητήσουμε άλλη φορά. Δεν πάω εκεί. Μιλώ για το ότι χαρακτήρισε τους πανεπιστημιακούς γιατρούς ούτε λίγο ούτε πολύ Ντεκτάς.
ΠΡΟΕΔΡΕΥΩΝ (Κωνσταντίνος Γείτονας): Δεν απευθύνεται η επερώτησή σας, προς τον Υπουργό Υγείας. Γι' αυτό θα σας παρακαλέσω…
ΝΙΚΗΤΑΣ ΚΑΚΛΑΜΑΝΗΣ: Δεν απευθύνεται. Κλείνω αμέσως την παρένθεση, κύριε Πρόεδρε. Δεν θέλω ούτε εσάς που είστε πολύ επιεικής στη διαδικασία απέναντι όλων των συναδέλφων, ούτε τον κ. Σπυρόπουλο να φέρω σε δύσκολη θέση, υπό την έννοια του να χρειαστεί να γίνει κουβέντα. Ήταν, όμως, απαράδεκτες οι δηλώσεις αυτές.
Έρχομαι ξανά στο θέμα της EUROSTAT, επειδή μιλήσατε για τις κοινωνικές δαπάνες. Έχετε δίκιο, κύριε Υφυπουργέ. Πράγματι το EUROSTAT στην πρώτη σελίδα του αναφέρει τα νούμερα τα οποία είπατε. Πόσο ήταν το 1993, πόσο είναι σήμερα και πόσο ενδεχομένως θα είναι το 2003. Γιατί δεν γυρίσατε τη σελίδα από πίσω, κύριε Σπυρόπουλε; Γιατί λέει και κάτι άλλο από πίσω η σελίδα του EUROSTAT. Λέει ότι η αύξηση αυτή των δαπανών οφείλεται σε δυο κυρίως λόγους. Πρώτον γιατί αυξήθηκαν οι δικαιούχοι στην Ελλάδα και δεύτερον -και το κυριότερο- γιατί αυξήθηκαν οι εισφορές των εργαζομένων. Ενώ σε ολόκληρη την Ευρώπη οι εισφορές των εργαζομένων για την κοινωνική πολιτική μειώνονται και αυξάνονται οι εισφορές του κράτους, στην Ελλάδα έχει γίνει ακριβώς το ανάποδο. Αυτό λέει το EUROSTAT στη δεύτερη σελίδα. 
Εάν δεν το έχετε, κύριε Υφυπουργέ, τη Δευτέρα θα σας το στείλω εγώ στο γραφείο σας. Διότι το έχετε, αλλά το αποκρύψατε. Και επαναλαμβάνω ότι εγώ συμφωνώ να μιλάμε με βάση το EUROSTAT.
Όπως και για την ανεργία δεν θα επικαλείστε το EUROSTAT όπως σας συμφέρει. Εδώ είναι -σας το είπε ο κ. Γιακουμάτος- η επίσημη απάντηση του αρμόδιου επιτρόπου για το EUROSTAT και για την ανεργία και γιατί με καθυστέρηση δυο ετών δημοσιεύει στοιχεία για την ανεργία στην Ελλάδα. Σας τιμά ως Κυβέρνηση η απάντηση αυτή; 
Και επικαλεσθήκατε, όπως λέτε, επίσημα στοιχεία. Ποια επίσημα στοιχεία; Της Εθνικής Στατιστικής Υπηρεσίας; Αυτά; 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Υπάρχουν άλλα στοιχεία.
ΝΙΚΗΤΑΣ ΚΑΚΛΑΜΑΝΗΣ: Έχετε άλλα. Να μας τα καταθέσετε να τα δούμε. Ωραία, εγώ δεν θέλω σήμερα να το αμφισβητήσω. Να μας τα καταθέσετε, όμως, για να τα δούμε. Και όπως εγώ θα σας στείλω τη Δευτέρα για το EUROSTAT, στείλτε μου και εσείς σας παρακαλώ στο γραφείο μου τα δικά σας επίσημα στοιχεία, που λέτε, για την ανεργία. 
ΠΡΟΕΔΡΕΥΩΝ (Κωνσταντίνος Γείτονας): Θα συνεχίσετε με αλληλογραφία τώρα;…
ΝΙΚΗΤΑΣ ΚΑΚΛΑΜΑΝΗΣ: Όχι, επισήμως τα ζητάμε. Ο κ. Σπυρόπουλος ως Υφυπουργός και εγώ ως Κοινοβουλευτικός Εκπρόσωπος για να τα δώσω και στους συναδέλφους μου.
Από εκεί και ύστερα εγώ εν μέρει θα προσυπογράψω την έκθεση που κάνατε για τα ασφαλιστικά ταμεία και το χρηματιστήριο και πιστεύω και όλοι οι συνάδελφοι. 
Οφείλατε, όμως, εσείς, ως εκπρόσωπος σήμερα της Κυβέρνησης, να μας πείτε και κάτι άλλο, διότι έχουμε θέσει το θέμα επανειλημμένως στους αρμόδιους Υπουργούς και απαντήσεις δεν παίρνουμε. Τι έχει γίνει μέχρι τώρα με τα ασφαλιστικά ταμεία και το χρηματιστήριο; Έχουμε επανειλημμένως ζητήσει και κυρίως για το τρίμηνο προ των εκλογών και το τρίμηνο μετά τις εκλογές -και στοιχεία δεν μας δίδονται- πόσα παίχτηκαν και πόσα χάθηκαν. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Δεν χάθηκε τίποτα. 
ΝΙΚΗΤΑΣ ΚΑΚΛΑΜΑΝΗΣ: Λέτε ότι δεν χάθηκε τίποτα. Αφού, λοιπόν, δεν χάθηκε τίποτα, κύριε Υφυπουργέ, δεν υπάρχει κανένας λόγος να κάνετε εκκλήσεις. Κανείς δεν ανησυχεί αφού δεν χάθηκε τίποτα, κατά την άποψή σας. Δεν λένε, όμως, τα ίδια οι διοικήσεις των ταμείων στις κατ' ιδίαν συζητήσεις. Και το ξέρετε αυτό το πράγμα, γιατί σας το έχουν πει και εσάς ότι δεν λένε το ίδιο.
Ταυτόχρονα επειδή επικαλεσθήκατε τη Βαρκελώνη, κυβερνήσεις της Ευρώπης κλπ., θέλω να πω τα εξής: Εγώ τώρα δεν μπαίνω στο θέμα κυβερνήσεις της Ευρώπης, διότι επειδή επικαλεσθήκατε την Ισπανία, σας υπενθυμίζω ότι επανεξελέγη εκεί η κυβέρνηση με αυξημένη πλειοψηφία. Και ένας από τους λόγους που επανεξελέγη ήταν ότι μείωσε την ανεργία. Βεβαίως είχε υψηλότερη από εμάς, αλλά οι ρυθμοί μείωσης είναι πολύ ραγδαίοι. Εμένα, όμως, δεν με ενδιαφέρει τι κάνει η Ισπανία, κύριε Υφυπουργέ. Εμένα με ενδιαφέρει τι κάνει συνολικά η Ευρώπη και αυτό επειδή είπατε για τη Βαρκελώνη. Γνωρίζετε, κύριε Υφυπουργέ, τη σύσκεψη που έγινε πριν από δεκαπέντε μέρες στη Χάγη για το ασφαλιστικό;
Καταρχήν γιατί δεν στείλατε εκπρόσωπο του Υπουργείου σας; Πήγε μόνο ένας ως εκπρόσωπος του Ινστιτούτου της ΓΣΕΕ ο κ. Ρωμανιάς και εκπροσωπούσε "ολόκληρη" την Ελλάδα. Ο κ. Ρωμανιάς δεν πήγε να εκπροσωπήσει την Ελλάδα, πήγε να εκπροσωπήσει τον κοινωνικό φορέα που τον έστειλε. 'Όλα τα άλλα κράτη είχαν στείλει εκπροσώπους σε όλα τα επίπεδα. 
Γνωρίζετε τι συζητήθηκε εκεί, για να δούμε και ποιος λαϊκίζει και ποιος δεν λαϊκίζει με το ασφαλιστικό; Γνωρίζετε ότι εκεί φτιάχτηκε κατ' αρχήν το κείμενο βάσει του οποίου θα γίνει συζήτηση στη Σύνοδο Κορυφής της Μαδρίτης; Γνωρίζετε τι λέει αυτό το κείμενο; Γνωρίζετε πόση σχέση έχει με αυτά πού είπατε εσείς ως Κυβέρνηση, για να δούμε ποιος λαϊκίζει και ποιος δεν λαϊκίζει;. Μα, για μας που είμαστε Αντιπολίτευση είναι το πιο εύκολο να σας υπερκεράσουμε σε υποσχέσεις. Αντίθετα εσείς, ως Κυβέρνηση, πρέπει να είσαστε πιο προσεκτικοί που θα πρέπει να τα υλοποιήσετε. Και εδώ είναι η διαφορά, στη σοβαρότητα αντιμετώπισης των προβλημάτων. 
Οι εκκλήσεις καλές είναι, οι χαμηλοί τόνοι επίσης καλοί είναι, κυρίως όταν μιλάμε για τέτοια πράγματα, αλλά θα πρέπει να ξέρουμε και πού τα εντάσσουμε. Τα εντάσσουμε μέσα σ' ένα μακροχρόνιο σχέδιο, όπως επανειλημμένα έχω πει σ' αυτήν την Αίθουσα; Διαβάζοντας και τις χθεσινές ανακοινώσεις του Υπουργικού Συμβουλίου, σας λέω: Ξέρετε, δεν μπορούμε να ασκούμε συνεχώς κοινωνική πολιτική με δανεικά, εννοώ χρήματα ερχόμενα απέξω. Βεβαίως να τα αξιοποιούμε, βεβαίως να τα εντάσσουμε μέσα σ' αυτό το σχέδιο, αλλά κάποια στιγμή πρέπει να καταλάβουμε ότι αυτά θα σταματήσουν να έρχονται και πρέπει η κοινωνική μας πολιτική να είναι ενταγμένη μέσα σ' ένα άλλο σχέδιο από το περίσσευμα του εθνικού πλούτου που οφείλουμε να διασφαλίσουμε. Γι' αυτό δεν ακούσαμε τίποτα, ίσως επειδή δεν είναι του αμέσως αύριο, γιατί τώρα έχουμε την πολυτέλεια να ξοδεύουμε χρήματα ερχόμενα απέξω. Και μου λέτε ότι δεν σας αφορά άμεσα, υπό την έννοια του τυπικού ότι είναι άλλου Υπουργείου. Σας αφορά υπό την ευρεία έννοια ως Κυβέρνηση. 
Ακούσαμε και σήμερα και χθες προχθές, για δισεκατομμύρια. Μα, είναι δυνατόν, κύριε Υφυπουργέ, να υπόσχεστε δισεκατομμύρια και να βλέπω ότι στο ένα θεραπευτήριο χρονίων παθήσεων υπάρχει αίτηση -την είδα, μου την έδειξε η διευθύντρια την οποία εσείς διορίσατε- δαπάνης 2.100.000 δραχμών για εξοπλισμό του θεραπευτηρίου και δύο χρόνια τώρα να μην τα έχετε δώσει ως Κυβέρνηση; Δεν πιστεύω ότι δεν τα δώσατε για να εκδικηθείτε. Ή ανικανότητα είναι ή δεν έχετε. Και πώς υπόσχεστε δισεκατομμύρια, όταν δεν έχετε να δώσετε 2 εκατομμύρια; Εκεί είναι οι δικές μας οι ενστάσεις. Και ναι μεν μας κατηγορείτε για λαϊκισμό ότι τα εντάσσουμε αυτά για να υποκλέψουμε την ψήφο του ελληνικού λαού και όλα αυτά τα πράγματα, αλλά εγώ δεν πρόκειται να καθίσω να σας κάνω τέτοιου είδους αντιπαράθεση. Εσείς θέλετε να μας κάνετε να σας πιστέψουμε και να σας πιστέψει και ο ελληνικός λαός ότι αυτά που είπατε για πέμπτη συνεχή φορά μέσα στα δύο χρόνια τα εντάσσετε μόνο και μόνο στα φιλεύσπλαχνα αισθήματά σας; 
Και η παρατήρηση που είπα -χαίρομαι που την άκουσα από το στόμα σας ως άτομο- αν και Αρκάς και για τα Δολιανά, το ότι δεν μπορεί να μονοπωλείται η κοινωνική ευαισθησία, και εμάς μας βρίσκει σύμφωνους. Ούτε εμείς μονοπωλούμε την κοινωνική ευαισθησία. Και πιστεύω ότι μέσα σε όλα τα κόμματα και μέσα σε όλους τους ιδεολογικούς χώρους υπάρχουν κοινωνικά ευαίσθητοι άνθρωποι και κάποιοι άλλοι που έχουν -δεν θα έλεγα ανάλγητη, εγώ τη λέξη δεν τη χρησιμοποιώ, σπάνια- μια άλλη αντίληψη περί οικονομικής πολιτικής. Επαναλαμβάνω ότι δεν μπορείτε με τα ψέματα ή με δωρεάν χρήματα να υπόσχεστε στον κόσμο πράγματα που δεν γίνονται. Τίποτα δεν υπάρχει δωρεάν σ' αυτό τον κόσμο, κύριε Υφυπουργέ. Για να έχω εγώ κάτι δωρεάν ή εσείς, πρέπει κάποιος άλλος να έχει πληρώσει γι' αυτό. Και αυτό βεβαίως δεν είναι κακό ως πολιτική, αλλά να τα λέμε ξεκάθαρα. Δεν έχουμε βρύση που την ανοίγουμε και τρέχει ευρώ και υποσχόμαστε στον κόσμο πράγματα που δεν γίνονται. 
Και κοινωνική πολιτική γίνεται μόνο από το περίσσευμα του εθνικού πλούτου και όχι από δανεικά που μπορούν να έρχονται είτε από δάνεια από τράπεζες, είτε όσο κρατούν τα πακέτα ακόμα από την Ευρωπαϊκή Ένωση. Και περίσσευμα του εθνικού πλούτου δεν έχετε. 
Τα οικονομικά είναι σε άθλια κατάσταση. Επαναλαμβάνω, φαλιρίσατε την Ελλάδα, την έχετε φαλιρίσει οικονομικά. Δάνεια από δω, δάνεια από εκεί, δάνεια για το Ασφαλιστικό, δάνειο τώρα για το 2004, ενάμισι δισεκατομμυρίου ευρώ, πέραν των όσων θα χρειαστεί να ξοδέψουμε μέχρι τώρα. Ήδη έφυγε ο προϋπολογισμός του 2004. Και βεβαίως δεν κοστίζει τίποτα. Σκέπτεσθε: μήπως εμείς θα είμαστε κυβέρνηση για να πληρώσουμε τα δάνεια; Άσε αυτούς που θα μας διαδεχθούν να δούμε τι θα κάνουν. Αυτό όμως δεν λέγεται κοινωνική πολιτική, κύριε Υφυπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, δεν θα δευτερολογήσω, οφείλω όμως να σας απαντήσω. Η Νέα Δημοκρατία κι όλοι εμείς ούτε μονοπωλούμε ούτε διεκδικούμε την αποκλειστικότητα, αλλά πάνω από όλα ποτέ δεν σκεφθήκαμε και δεν διανοηθήκαμε να μετατρέψουμε την οργή, την αγανάκτηση των πολιτών σε ψήφους. Αυτή η παράταξη έχει μια ιστορία, που εσείς δεν μπορείτε και δεν τολμάτε ούτε στο ελάχιστο να την πλησιάσετε. Πληρώσαμε το πολιτικό κόστος 1990-1993 της μεγάλης μεταρρύθμισης και αυτό αποδεικνύει ότι αυτά που είπατε δεν στέκουν και ιστορία πρέπει να διδαχθείτε και από την άλλη πλευρά και όχι μονόπλευρα. 
Λέτε συνέχεια και λέγατε: "είμαστε η παράταξη" και "είμαστε η παράταξη". Με αυτήν την αλαζονεία και αυτήν την αναδρομή στο παρελθόν, θα σας κάνει σύντομα ο ελληνικός λαός να λέτε "περασμένα μεγαλεία και διηγώντας τα να κλαις". Αυτό, κύριε Υπουργέ, θα σας ταιριάζει σε λίγο. 
Πήρα το λόγο γιατί είπατε μια βαριά κουβέντα. Είπατε ότι δολοφονούμε την κοινωνική ασφάλιση, και πληγώνουμε όταν αγγίζουμε το θέμα των αποθεματικών των ασφαλιστικών ταμείων. Σας είπα στην πρωτολογία μου ότι δεν σας αφορά το θέμα, αλλά αυτή η χώρα κι αυτοί οι πολίτες αυτής της χώρας έχουν δολοφονηθεί από την παράταξη που εσείς - σε εισαγωγικά- είπατε ότι είστε υπερήφανος. Και δολοφονήθηκαν όταν ξεκληρίστηκαν νοικοκυριά ολόκληρα. Από την εποχή του Καποδίστρια ποτέ δεν είχε ξαναδεί η Ελλάδα τέτοια αναδιανομή πλούτου από εκατομμύρια σε ελάχιστους αετονύχηδες.
Επειδή, λοιπόν, και στον κοινωνικό προϋπολογισμό, κύριε Υπουργέ, υπήρχε και υπάρχει χάσιμο από τα ασφαλιστικά ταμεία πάνω από ένα τρισεκατομμύριο για το 1999-2000 σας έκανα την απλή ερώτηση, κύριε Υπουργέ, και δεν χρειαζόταν να μας κάνετε θεωρία πώς θα αξιοποιήσουμε τα κινητά και ακίνητα. Σας είπα ότι χθες και προχθές οικονομικές εφημερίδες, ραδιόφωνα και τηλεοράσεις, διαφήμιζαν και συγκεκριμένα για το Ταμείο Πρόνοιας του ΟΤΕ, ότι θα κάνει επένδυση μόνο αυτό το ταμείο 30 δισεκατομμυρίων, για να ανακάμψει το χρηματιστήριο. Και τι πιο απλό, κύριε Υπουργέ. Σας ρώτησα: αφού δεν το κάνατε χθες, να κάνετε δήλωση, να διαψεύσετε, να δείτε ποιοι διασπείρουν, ποια είναι αυτά τα "παπαγαλάκια", ήρθατε σήμερα να μας κατηγορήσετε ότι υπονομεύουμε; Εμείς δεν υπονομεύουμε, εμείς περιφρουρούμε, εμείς έχουμε ταχθεί -και θα κάνουμε αυτήν την αποστολή μας πράξη- να περιφρουρούμε το χρήμα, να περιφρουρούμε τους κόπους και τις θυσίες μιας ζωής των εργαζομένων να μην πάνε χαμένοι.
Θέλω να τελειώσω, κύριε Υπουργέ, με το εξής. Μην επικαλείστε και δεν πείθετε κανέναν για τη μείωση της ανεργίας. Το λέει και ο κ. Σημίτης. Η μεν Εθνική Στατιστική Υπηρεσία είναι σε ΕΔΕ και σε ανάκριση, δεν έχει ολοκληρωθεί ακόμη. Στη EUROSTAT εδώ και δύο χρόνια, 2000-2001, η Ελλάδα είναι η μοναδική ευρωπαϊκή χώρα που έχει παύλα για την ανεργία και σας ερωτώ: Δεν σας φθάνει το ότι κάθε οικογένεια έχει έναν άνεργο; Δεν σας φθάνει ότι δαπανήσατε ένα τρισεκατομμύριο για το Εθνικό Σχέδιο για την Απασχόληση το 2001; Και κατηγορείτε την Αντιπολίτευση, παρά το ένα τρισεκατομμύριο, τις λιγότερες θέσεις απασχόλησης και περισσότερη ανεργία, ότι δεν τολμάμε και δεν έχουμε θέση;
Αφού, λοιπόν, μας προκαλείτε, σας λέω ότι στην ημερίδα του Βόλου το Μάιο του 1998, η Νέα Δημοκρατία με τον Πρόεδρό της Κωνσταντίνο Καραμανλή, κατέθεσε οκτώ προτάσεις. Οκτώ προτάσεις! Και μία απ' αυτές ήταν και η νοσοκομειακή και φαρμακευτική περίθαλψη για τους ανέργους. Και από τις οκτώ προτάσεις της Νέας Δημοκρατίας τις τρεις τις κάνετε αποδεκτές. Και εν πάση περιπτώσει, κοντολογίς εμείς θα εκθέσουμε στον ελληνικό λαό το πρόγραμμά μας.
Εμείς, κύριε Υπουργέ, το ένα τρισεκατομμύριο που δαπανήσατε για το σχέδιο για την απασχόληση -δηλαδή ένα τρισεκατομμύριο για να αυξήσετε την ανεργία- θα το δίναμε στις μικρομεσαίες επιχειρήσεις. Και σας έχουμε προκαλέσει πολλές φορές. Αυτά τα χρήματα πρέπει να πάνε στη μικρομεσαία επιχείρηση ως κίνητρα φορολογικά, ασφαλιστικά, τραπεζικά, για να μπορέσουμε να έχουμε ανάπτυξη πραγματική και να έχουμε θέσεις εργασίας μέσα από ένα εκατομμύριο διακόσιες χιλιάδες μικρομεσαίες επιχειρήσεις. Καταντήσαμε σήμερα να έχουμε εξακόσιες χιλιάδες στην Ελλάδα, εκ των οποίων οι διακόσιες χιλιάδες αν έκαναν χρήση αυτών των ρυθμίσεων, θα είχαμε αύξηση της απασχόλησης.
Να, λοιπόν, κύριε Υπουργέ, η διαφορά. Η Νέα Δημοκρατία πραγματικά ενδιαφέρεται για τον άνεργο. Η Νέα Δημοκρατία θέλει να τονώσει την οικονομία και όχι με επικοινωνιακούς μανδύες, όχι με επικοινωνιακή προβολή, αλλά με πραγματική κοινωνική πολιτική.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Ειλικρινά, δεν είχα την πρόθεση να δευτερολογήσω. Όπως όμως είπε και ο κ. Κακλαμάνης στον κύριο Υπουργό, τα δύο τρίτα της αγορεύσεώς του τα ανάλωσε σε μία -θα τολμούσα και εγώ να το πω, γιατί τη χρησιμοποίησε έντονα αυτή τη φράση- κενής περιεχομένου ιδεολογική θεωρητική αντιπαράθεση.
Θέλω σε αυτό το θέμα, μια και το θίξατε, να σας δώσω και μια απάντηση. Εμείς την κοινωνική εξαθλίωση από πεποίθηση ιδεολογική δεν την επιζητήσαμε ποτέ. Ιστορικά τούτο μόνον η Αριστερά το έχει αναζητήσει και έχει επιζητήσει, για να έχει οπαδούς. Η παράταξή μας, η με την ευρύτερη έννοια του όρου φιλελεύθερη και λαϊκή αυτή παράταξη, οδήγησε πράγματι σε δύσκολα χρόνια πτωχούς πολίτες σε ένα εισόδημα, μικρό ή μεγάλο.
Η δική σας όμως Κυβέρνηση, που είχε την ευτυχή συγκυρία για εσάς -κακή τη τύχη της πατρίδας- να κυβερνά επί μακρόν, πράγμα που ουδέποτε μετά το Β' Παγκόσμιο Πόλεμο συνέβη, οδήγησε πολίτες με εισόδημα σε κατάσταση νεοπτώχων με σύγχρονα δεδομένα.
Επί του πρακτέου, κύριε Υπουργέ. Όταν ομιλείτε για κάποιους, ονοματίστε τους. Εδώ μιλάμε με ονοματεπώνυμο, εάν πράγματι δεν έχουμε πει κάτι πρακτικότερο.
Οι συνταξιούχοι του ΟΓΑ, με εθνικά και με τα της Ευρωπαϊκής Ένωσης κριτήρια, είναι πτωχοί ναι ή όχι; Τότε, γιατί επί σειρά ετών η Κυβέρνησή σας δεν τους δίνει το βοήθημα της αλληλεγγύης. Εξηγήστε επαρκώς στον ελληνικό λαό και σ' αυτούς του αναξιοπαθούντες πολίτες και τότε θα γίνετε πειστικοί και προς εμάς.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Δεύτερο ερώτημα: είναι ψίχουλα τα εκατό χιλιάρικα για έναν πολίτη σήμερα των ορεινών περιοχών, ναι ή όχι; Η δική μας ιδεολογική προσέγγιση, κύριε Υπουργέ, θέλει να συνταιριάζει την ανάπτυξη και την κοινωνική πρόνοια -και σας τα είπε νομίζω πολύ επιγραμματικά ο κ. Κακλαμάνης- θα έπρεπε να είστε πολύ προσεκτικότερος και να μην μονοπωλείτε την κοινωνική ευαισθησία, αλλά να απαντήσετε με συγκεκριμένα μέτρα σ' αυτήν την Αίθουσα, όπως σας ζητήσαμε τουλάχιστον κάποιοι.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελόπουλος έχει το λόγο για ένα λεπτό.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, θα αποφύγω την πρόκληση να απαντήσω στις αναφορές του Υπουργού για τους ανήμπορους και τους κατατρεγμένους, για τους ξεχασμένους. Στο κάτω-κάτω της γραφής και μόνο η αναφορά ότι υπάρχουν ξεχασμένοι Έλληνες, μετά από είκοσι χρόνια διακυβέρνησης του ΠΑΣΟΚ, δεν χρειάζεται καμία επιχειρηματολογία. Θέλω όμως να πω ότι σαφώς αναφέρεται το θέμα της ανεργίας στην επερώτησή μας.
Με το τέταρτο ερώτημα της επερώτησης ζητάμε στοιχεία για την ανεργία καθώς επίσης και για τις εβδομήντα πέντε χιλιάδες θέσεις που επαγγέλθηκε η Κυβέρνηση προεκλογικά για το έτος 2001.
Για την αξιοπιστία των στοιχείων, κύριε Υπουργέ, δεν το λέμε εμείς. Η ίδια η Ευρωπαϊκή Ένωση έρχεται να επισημάνει ότι τα στοιχεία αυτά δεν είναι αξιόπιστα. Επίσης, σας είπα ότι ο ίδιος ο ΟΑΕΔ με την καταγραφή των ανέργων που επιχείρησε μέσα από το πρόγραμμα ολοκληρωμένης παρέμβασης για την περιφέρεια της Ηπείρου, έρχεται να ανακοινώσει 3% παραπάνω ανεργία από ό,τι η ΕΣΥΕ ανακοινώνει. 
Συμφωνήστε τέλος πάντων μεταξύ σας μέσα στην Κυβέρνηση, Εθνική Στατιστική Υπηρεσία, ΟΑΕΔ ή άλλες κρατικές επιχειρήσεις που ασχολούνται με το πρόβλημα της ανεργίας και πέστε μας πόση είναι αυτή. Γιατί αν η Κυβέρνηση δεν ξέρει το εύρος του προβλήματος τότε, όπως σας είπα και στην πρωτολογία μου, δεν μπορεί να αντιμετωπίσει το πρόβλημα, δεν μπορεί να απαντήσει στο πρόβλημα. Οι πολιτικές τις οποίες εφαρμόσατε μέχρι σήμερα απέτυχαν. Δεν το λέμε μόνο εμείς. Αν πάρετε τις εκθέσεις του Ινστιτούτου Εργασίας της ΓΣΕΕ που αναφέρονται στα τέσσερα ΕΣΔΑ, τα οποία επιχείρησε να υλοποιήσει η Κυβέρνηση για να αντιμετωπίσει την ανεργία θα δείτε ότι το ίδιο το Ινστιτούτο Εργασίας της ΓΣΕΕ χαρακτηρίζει τις προσπάθειές σας αναποτελεσματικές και ατελέσφορες. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Δευτερολογία, κύριε Υπουργέ, αναγκαζόμαστε να κάνουμε αυτήν την κριτική γιατί πραγματικά υπάρχουν κοινωνικές ανισότητες και είστε Κυβέρνηση, πώς να το κάνουμε, κυβερνάτε αυτό τον τόπο πάνω από είκοσι χρόνια. 
Εγώ θέλω να σας θέσω ένα ερώτημα: Είμαστε ή δεν είμαστε σαν χώρα πρώτοι στην άνιση κατανομή των εισοδημάτων; Είναι ή δεν είναι υψηλή η ανεργία στη χώρα μας; Άλλωστε η ίδια η Ευρωπαϊκή Κοινότητα μας καταλογίζει ολιγωρία και αποτυχία στα μέτρα που παίρνουμε για την καταπολέμηση της ανεργίας στις ηλικίες δεκαεννιά με εικοσιεννιά ετών και ειδικότερα στη μακροχρόνια ανεργία, σε αυτούς δηλαδή είναι πάνω από ένα χρόνο άνεργοι. Είναι γεγονός ότι υπάρχουν αυτήν τη στιγμή πάνω από εκατόν εβδομήντα χιλιάδες νεαρά άτομα τα οποία είναι κοινωνικά και οικονομικά αποκλεισμένα στην πιο παραγωγική τους ηλικία. Μάλιστα, οι προοπτικές είναι δυσοίωνες. Αυτό τουλάχιστον προβλέπει και ο ΟΟΣΑ. 
Από εκεί και πέρα, κύριε Υπουργέ, εμείς θέσαμε κάποια ερωτήματα. Ο συνάδελφος μίλησε για έναν αναχρονιστικό κανονισμό στον ΟΓΑ, τον οποίον δυστυχώς συντηρείτε και μεταβάλλετε τον ΟΓΑ από κοινωνικό φορέα σε δυνάστη και τον συντηρείτε σκόπιμα για να περικόπτετε επιδόματα από τους ανήμπορους πολίτες. 
Θα σας αναφέρω ένα κραυγαλέο παράδειγμα. Υπάρχει σήμερα συνταξιούχος ο οποίος έκανε μεταμόσχευση ήπατος και αντί η επιτροπή να τον κρίνει ολικά ανίκανο με ποσοστό 100% του δίνει μερική ανικανότητα 67%. Μπορεί αυτός ο άνθρωπος να πάει στο χωράφι να δουλέψει; Μπορεί αυτός ο άνθρωπος να συντηρήσει την οικογένειά του και τον εαυτό του με αυτά τα χρήματα της πενιχρής σύνταξης του ΟΓΑ; Για όνομα του Θεού! Είμαστε πραγματιστές, ρεαλιστές, λέμε την πραγματικότητα και την αλήθεια και από εκεί και πέρα έχουμε θέσει κάποια ερωτήματα και εσείς ζείτε στην ύπαιθρο και την ξέρετε. Ξέρετε τους συνταξιούχους, ότι έχουνε σημαντικό πρόβλημα. Υπάρχουν συνταξιούχοι που δεν μπορούν να πάρουν σύνταξη γιατί υπάρχουν προβλήματα στην Κεντρική Υπηρεσία του ΟΓΑ, αλλά και στο περιφερειακό κατάστημα της Θεσσαλονίκης. Περιμένουν πάνω από ένα χρόνο τη σύνταξη γήρατος και αναπηρίας. Υπάρχουν συνταξιούχοι που έχουν διαδοχική ασφάλιση που περιμένουν πάνω από δύο χρόνια. Συνταξιούχοι που έχουν γερμανικό φορέα πάνω από τρία χρόνια. Είναι υπαρκτά τα προβλήματα αυτά. Από εκεί και πέρα, κύριε Υπουργέ, εμείς θέσαμε ένα ερώτημα σημαντικό που απασχολεί όλους τους συνταξιούχους του ΟΓΑ και πρέπει να το έχετε ακούσει και εσείς. Υπάρχει μία κραυγαλέα αδικία και πρέπει να δώσετε μία απάντηση. Δικαιούνται ή δεν δικαιούνται οι συνταξιούχοι του ΟΓΑ το περιβόητο αυτό ΕΚΑΣ, το επίδομα κοινωνικής αλληλεγγύης; Και σας έχω θέσει ευθέως το ερώτημα: Εν ονόματι ποιας σκοπιμότητας, ποιας δικαιολογίας το παρακρατείτε; Είναι άδικο αυτό. Επειδή δηλαδή οι άνθρωποι αυτοί δεν είναι οργανωμένοι, δεν έχουν φορείς να τους εκφράσουν στο πεζοδρόμιο ή στα δικαστήρια, γι' αυτό τους αδικείτε και δεν τους δίνετε το επίδομα κοινωνικής αλληλεγγύης; 
Πρέπει να το καταλάβετε, κύριε Υπουργέ -ζείτε στην ύπαιθρο- ότι χωρίς στοργή στον αγρότη, χωρίς σωστή αγροτική πολιτική, συνταξιοδοτική πολιτική δεν μπορεί η οικονομία μας να ανακάμψει, ούτε ο τόπος να πάει μπροστά.
Διότι ο αγρότης δεν είναι μόνο το μεγαλύτερο κομμάτι, είναι και το εκλεκτότερο κομμάτι και αντιλαμβάνεσθε, αν οι νέοι αγρότες που βλέπουν αυτά τα φαινόμενα και αυτήν την κραυγαλέα αδικία που γίνεται στους συνταξιούχους αγρότες, εγκαταλείψουν την ύπαιθρο, τι κοινωνία θα κάνουν και θα είμαστε υπεύθυνοι γι' αυτήν την κοινωνία, κύριε Υπουργέ, γι' αυτό προσέξτε το αυτό.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριοι συνάδελφοι, δεν θα παρασυρθώ από τη λογική σας. Θα μιλήσω για τους συνταξιούχους του ΟΓΑ. Και δεν θα αρχίσω να πω ότι συνεχίζω να είμαι αγρότης, γιατί μπορεί να θέλω να πω την αλήθεια στους αγρότες του ΟΓΑ, γιατί δεν μπορούμε να τους δώσουμε το ΕΚΑΣ. Δεν μπορεί η ελληνική οικονομία να δώσει το ΕΚΑΣ και πρέπει να γνωρίζετε αγαπητέ μου συνάδελφε, ότι οι κυβερνήσεις δεν έχουν χρήματα, η πολιτεία, το κράτος έχει χρήματα. Πρέπει να πούμε την αλήθεια ότι δεν μπορούμε να το δώσουμε το ΕΚΑΣ στους αγρότες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μακάρι να την λέγατε γενικά την αλήθεια. Το κακό είναι ότι δεν τη λέτε. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Θέλω επίσης να πω, συνάδελφε Κιλτίδη, ότι κακή τη τύχη της πατρίδας που είμαστε Κυβέρνηση. Είναι καλότυχες οι πατρίδες που αναδεικνύουν κυβερνήσεις καλές ή κακές με δημοκρατικές διαδικασίες. Αφήστε, καλότυχες είναι. Τουλάχιστον η δική μας πατρίδα, που κακότυχε σε αρκετές περιόδους. Ας αφήνουμε και ας θεωρούμε καλότυχη την πατρίδα μας, όταν αναδεικνύει κυβερνήσεις δημοκρατικά, όποιες και αν είναι αυτές.
ΚΩΝΣΤΑΝΤΙΝΟΣ ΚΙΛΤΙΔΗΣ: Για τα αποτελέσματα μιλούμε.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κοιτάξτε, αυτά κρίνονται. Ο λαός κυρίαρχος έρχεται και στην κρίσιμη στιγμή με την ψήφο του προσδιορίζει την επόμενη τύχη της χώρας και τη δική του.
Κύριοι συνάδελφοι, νομίζω ότι τα είπα στην πρωτομιλία μου και δεν έχω να επισημάνω κάποιο από αυτά. Θα ήταν άστοχες κατά την άποψή μου επαναλήψεις. Θέλω, όμως, συμπληρωματικά να πω κάποια πράγματα που δεν ειπώθηκαν, αντλώντας, αν θέλετε, το ερέθισμα από αυτό που είπε ο αγαπητός φίλος κ. Γιακουμάτος, που είπε ότι η Νέα Δημοκρατία πλήρωσε τη μεγάλη μεταρρύθμιση το 1990-1993. 
Κοιτάξτε, κύριοι συνάδελφοι, εγώ και δημοσίως ως Υφυπουργός Κοινωνικών Ασφαλίσεων -και τα Μέσα Μαζικής Ενημέρωσης έχουν πει ότι υιοθετώ και θα το πω και στη Βουλή όταν συζητηθεί το νομοσχέδιο αρκετές πτυχές του 2084- θα έχω την τόλμη να το πω, έστω και αν κάποιοι εξ υμών δεν έχετε αυτήν την τόλμη. Και θα σας πω το εξής για να ανοίξω λίγο την κουβέντα. Δεν θα μπορούσαμε να κάνουμε αυτήν τη μεταρρύθμιση, εάν δεν πατάγαμε σε διατάξεις του 2084 και θα το πω δημοσίως όταν έρθει η ώρα στη Βουλή.
'Όμως, ξέρετε ότι τα πράγματα εξελίσσονται όταν προσπαθούμε όλοι μας να βοηθήσουμε στο να αποκτήσει ο πολιτικός μας λόγος υπευθυνότητα, τόλμη και αποφασιστικότητα και δεν νομίζω ότι έχει μοναδική ευθύνη γι' αυτό η Κυβέρνηση, έχει και η Αντιπολίτευση γι' αυτό ευθύνη και έχουν και τα συνδικάτα. 'Εχουν και τα κομματικά στελέχη γι' αυτό ευθύνη, όπως έχουν και τα συνδικαλιστικά στελέχη σας και στελέχη μας ευθύνη.
Θέλω να κλείσω, γιατί πιστεύω ότι σαφώς δεν είμαστε η μοναδική παράταξη, η μοναδική ιδεολογία που μπορούμε να επικαλούμαστε το κράτος πρόνοιας, την κοινωνία αλληλεγγύης. Μπορεί να συναγωνιζόμαστε μέσα σε αυτήν τη δημοκρατική διαδικασία της καλύτερης των ιδεών. 
Κυρίες και κύριοι συνάδελφοι να συναγωνιστούμε. Αυτό είναι το καλό της Δημοκρατίας και βέβαια αν θέλετε να δοκιμάσουμε τις δυνάμεις μας, πιστεύω ότι υπάρχει πρόκληση μπροστά μας. Έχουμε μπροστά μας την πρόκληση να συναγωνιστούμε, γιατί ειπώθηκε κάτι από τον κ. Κακλαμάνη, ότι άλλα πράγματα συνέβησαν στη Χάγη και άλλα πράγματα συμβαίνουν για το κοινωνικοασφαλιστικό σύστημα. Ας συνεργαστούμε. Και τώρα υπάρχει καιρός, να ακούσουμε πολιτικές απόψεις και πως μπορούμε να συγκλίνουμε τις ιδέες μας και τις αρχές μας -εάν μπορούμε και τις αρχές μας- για να οικοδομήσουμε ένα καλύτερο ασφαλιστικό σύστημα από αυτό που εμείς καταθέτουμε. Ας ακούσουμε συγκεκριμένες απόψεις. Το μόνο που ακούμε είναι ότι δεν δίνουμε πολλά. Αυτό ακούμε από σας, κύριοι συνάδελφοι. Εγκαλούμεθα γιατί δεν δίνουμε πολλά. Εμείς θέλουμε, λοιπόν, να πούμε την αλήθεια στον ελληνικό λαό, ότι σωστά πράττουμε. Θέλετε, λοιπόν, να συναγωνιστούμε και να συνεργαστούμε για να οικοδομήσουμε βιώσιμες προτάσεις; Έχουμε τον καιρό να το πράξουμε. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ολοκληρώθηκε η συζήτηση της υπ' αριθμ. 44/20-2002 επερώτησης Βουλευτών της Νέας Δημοκρατίας, σχετικά με την ανεργία, τις δαπάνες ιατροφαρμακευτικής περίθαλψης και τις συντάξεις του ΟΓΑ αρμοδιότητας Υπουργείων Οικονομίας και Οικονομικών, Εργασίας και Κοινωνικών Ασφαλίσεων.
Κύριοι συνάδελφοι, έχω την τιμή να ανακοινώσω στο Σώμα ότι:
Οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων και Δικαιοσύνης, κατέθεσαν σχέδιο νόμου: "Κύρωση της Συμφωνίας τεχνικής συνεργασίας μεταξύ των Ηνωμένων Εθνών και της Ελληνικής Κυβέρνησης".
Οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δημόσιας Τάξης, κατέθεσαν σχέδιο νόμου: "Για την επίλυση των διαφορών του άρθρου 88 παρ. 2 του Συντάγματος και άλλες διατάξεις".
Οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δημόσιας Τάξης, κατέθεσαν σχέδιο νόμου: "Για την επίλυση των διαφορών του άρθρου 88 παρ. 2 του Συντάγματος και άλλες διατάξεις".
Παραπέμπονται στις αρμόδιες Διαρκείς Επιτροπές.
Κύριοι συνάδελφοι, έχουν διανεμηθεί τα Πρακτικά της 9ης και 10ης Απριλίου 2002 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της 9ης και 10ης Απριλίου 2002 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.00', λύεται η συνεδρίαση για την Δευτέρα 22 Απριλίου 2002 και ώρα 18.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και στη συνέχεια επερώτηση, σύμφωνα με την ημερήσια διάταξη που θα διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


