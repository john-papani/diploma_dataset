
Δευτέρα 12 Φεβρουαρίου 2001 
ΣΥΝΕΔΡΙΑΣΗ ΡΙΑ'
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας των Βουλευτών Α. Νάκου και Ι. Παπαθανασίου,
3. Ανακοινώνεται ότι τη συνεδρίαση παρακολουθούν μαθητές, από το 36ο Γυμνάσιο Αθηνών, το Εσπερινό Γυμνάσιο Καλλιθέας,
4. Ανακοινώνεται ότι ο Πρόεδρος της Νέας Δημοκρατίας Κ. Καραμανλής
και 82 Βουλευτές του Κόμματός του κατέθεσαν πρόταση για σύσταστη εξεταστικής επιτροπής με αντικείμενο τη διερεύνηση των ευθυνών "για την έκδοση παράνομων διοικητικών πράξεων, απονομής της ελληνικής ιθαγένειας",
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου αναφορών και ερωτήσεων της Τρίτης 13
Φεβρουαρίου 2001,
4. Συζήτηση επικαίρων ερωτήσεων.
α) Προς τον Υπουργό Ανάπτυξης, σχετικά με τον έλεγχο και τις
παρατυπίες της ΑΓΕΤ ΗΡΑΚΛΗΣ,
β) Προς τον Υπουργό Εθνικής 'Αμυνας, σχετικά με τη μεταφορά σε μονάδα της Λάρισας οχημάτων της ελληνικής δύναμης στο Κόσσοβο για ανακατασκευή κλπ.,
γ) Προς τον Υπουργό Γεωργίας:
i) σχετικά με τις προθέσεις του Υπουργείου να επαναφέρει αναβαθμισμένο το καθεστώς παρέμβασης για την προστασία των ελαιοπαραγωγών,
ii) σχετικά με τη διαχείρηση των υδατικών πόρων της χώρας μας,
δ) Προς τον Υπουργό Μεταφορών και Επικοινωνιών, σχετικά με δημοσιεύματα του Τύπου, αναφερόμενα στην ύπαρξη απαξιωμένου τηλεπικοινωνιακού υλικού, στις αποθήκες του Οργανισμού Τηλεπικοινωνιών Ελλάδος (Ο.Τ.Ε.),
ε) Προς τον Υπουργό Εθνικής Παιδείας και Θρησκευμάτων, σχετικά με τις κινητοποιήσεις των φορέων του Δήμου Περιστερίου για την ανέγερση νέων κτιρίων για το 10ο Λύκειο και το 11ο και 17ο Γυμνάσιο,
4) Συζήτηση επερώτησης προς τον Υπουργό Ανάπτυξης, σχετικά με την εγγραφή στον Προϋπολογισμό του 2001 πίστωσης χρηματοδότησης του ΟΑΠ-ΔΕΗ,
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, και Δικαιοσύνης κατέθεσαν σχέδιο νόμου: "Συγχώνευση του νομικού προσώπου δημοσίου δικαίου με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρησης Ελληνικών Αυτοκινητροδρόμων" και το διακριτικό τίτλο Τ.Ε.Ο. Α.Ε." 
ΟΜΙΛΗΤΕΣ
Α. Επί των επικαίρων ερωτήσεων:
ΑΠΟΣΤΟΛΑΚΗ Μ.,
ΑΡΓΥΡΗΣ Ε.,
ΒΟΥΡΛΑΡΗΣ Α., 
ΖΩΗΣ Χ., 
ΚΑΛΟΓΙΑΝΝΗΣ Σ., 
ΜΑΝΤΕΛΗΣ Α., 
ΜΠΕΝΤΕΝΙΩΤΗΣ Ε., 
ΠΕΤΣΑΛΝΙΚΟΣ Φ., 
ΣΚΟΠΕΛΙΤΗΣ Σ., 
ΣΚΥΛΛΑΚΟΣ Α.,

Β. Επί της επερωτήσεως: 
ΒΟΥΛΓΑΡΑΚΗΣ Γ., 
ΒΥΖΑΣ Β., 
ΚΩΣΤΟΠΟΥΛΟΣ Δ.,
ΛΑΦΑΖΑΝΗΣ Π., 
ΛΙΑΣΚΟΣ Α., 
ΜΗΤΣΟΤΑΚΗΣ Κ., 
ΣΑΛΑΓΚΟΥΔΗΣ Γ., 
ΣΚΥΛΛΑΚΟΣ Α., 
ΣΠΥΡΟΠΟΥΛΟΣ Ρ., 
ΤΣΙΑΡΤΣΙΩΝΗΣ Ν., 
ΧΡΙΣΤΟΔΟΥΛΑΚΗΣ Ν.,

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' (ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΙΑ'
Δευτέρα 12 Φεβρουαρίου 2001
--------------------
Αθήνα, σήμερα στις 12 Φεβρουαρίου 2001, ημέρα Δευτέρα και ώρα 18.12' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Χρήστο Ζώη, Βουλευτή Λαρίσης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 13 Φεβρουαρίου 2001.
Α. Αναφορές-Ερωτήσεις Πρώτου Κύκλου ('Αρθρο 130 παρ.5 Καν.Βουλής)
1. Η με αριθμό 4524/11.12.2000 ερώτηση του Βουλευτή του Πανελλήνιου
Σοσιαλιστικού Κινήματος κ. Παναγιώτη Κρητικού προς τον Υπουργό Υγείας και Πρόνοιας, σχετικώς με τη λήψη μέτρων για την αντιμετώπιση του φαινομένου εκμετάλλευσης των παιδιών των φαναριών.
2. Η με αριθμό 4088/21.11.2000 ερώτηση του Βουλευτή της Νέας
Δημοκρατίας κ. Κωνσταντίνου Τσιπλάκη προς τον Υπουργό Δικαιοσύνης, σχετικώς με την προστασία της ανεξαρτησίας της Δικαιοσύνης.
3. Η με αριθμό 737/16.10.2000 αναφορά του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με τη λήψη μέτρων απορρύπανσης της θαλάσσιας περιοχής Πάρου και Αντιπάρου από τα καύσιμα και τα λάδια του ναυαγίου του πλοίου "ΕΞΠΡΕΣ ΣΑΜΙΝΑ".
Β.Αναφορές-Ερωτήσεις Δεύτερου Κύκλου ('Αρθρο 130 παρ.5 Καν.Βουλής)

1. Η με αριθμό 3701/7.11.2000 ερώτηση του Βουλευτή του Πανελλήνιου
Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης να ενεργοποιήσει το πρόγραμμα υποδομής και εξοπλισμού, που αφορά τη Μονάδα Τεχνητού Νεφρού στο Νοσοκομείο Αγίου Νικολάου Κρήτης.
2. Η με αριθμό 1515/22.11.2000 αναφορά του Βουλευτή της Νέας
Δημοκρατίας κ. Γεωργίου Γαρουφαλιά προς τον Υπουργό Υγείας και Πρόνοιας, σχετικώς με την πλήρωση θέσεων ιατρικού και νοσηλευτικού προσωπικού στο Πανεπιστημιακό Νοσοκομείο Λάρισας.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμεθα στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 587/7.2.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Ανάπτυξης, σχετικώς με τον έλεγχο και τις παρατυπίες στην ΑΓΕΤ ΗΡΑΚΛΗΣ.
Η επίκαιρη ερώτηση του κ. Μαντέλη έχει ως εξής:
"Είναι γνωστή η ταραχώδης εξαγορά, 1992, μίας σημαντικής ελληνικής
επιχείρησης τσιμέντων, της ΑΓΕΤ ΗΡΑΚΛΗΣ, από την ιταλικών συμφερόντων εταιρεία Calcestrucci ως και η εξαγορά της, Μάιος 2000, από την αγλλικών συμφερόντων εταιρεία "Blue Circle Ιnvestments".
Πρόσφατα δημοσιοποιήθηκε δικαστική διένεξη μετόχων από την οποία
απεκαλύφθη ότι ουδέποτε έγινε νόμιμη μεταβίβαση μετοχών της άνω επιχείρησης στην αγγλικών συμφερόντων εταιρεία παρά το ότι η κάτοχός των εταιρεία διελύθη και ρευστοποιήθηκε η περιουσία της.
Από τις ορατές συνέπειες των παρατυπιών αυτών είναι η αποφυγή καταβολής φόρων στο ελληνικό δημόσιο, η παράνομη συγκρότηση γενικών συνελεύσεων, η ανυπαρξία νόμιμης διοίκησης, η αμφισβήτηση του κύρους αποφάσεων και άλλα.
Επειδή οι άνω παρατυπίες είναι σοβαρές και αφορούν την εθνική μας
οικονομία εν όψει και της όλης διαχείρισης της άνω επιχείρησης,

Επειδή για το θέμα αυτό κατέθεσα την με αριθμό 128/8.1.2001 επίκαιρη ερώτηση, την αναβολή συζήτησης της οποίας ζητήσατε,
Γι' αυτό ερωτάται:
1. 'Εχετε διαπιστώσει τις άνω παρατυπίες και σε ποίες ενέργειες
προτίθεσθε να προβείτε για την αντιμετώπισή τους;
2. Υπάρχει βλάβη των συμφερόντων του δημοσίου, ποίας έκτασης και σε ποίες ενέργειες προτίθεσθε να προβείτε προς διαφύλαξή τους; Είναι νόμιμη η διοίκηση της επιχείρησης και αν όχι σε ποίες ενέργειες προτίθεσθε να προβείτε;"
Η Υφυπουργός Ανάπτυξης κα Μιλένα Αποστολάκη έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ευχαριστώ κύριε Πρόεδρε. Κύριοι Βουλευτές, όπως προκύπτει από τα Πρακτικά της τελευταίας
γενικής συνέλευσης των μετόχων της ανώνυμης εταιρείας "ΑΓΕΤ-ΗΡΑΚΛΗΣ", που πραγματοποιήθηκε στις 21 Δεκεμβρίου 2000, μεταξύ των παραστάντων σ' αυτήν τη γενική συνέλευση μετόχων, ήταν και η εδρεύουσα στο Λουξεμβούργο ανώνυμη εταιρεία "BLUE CIRCLE INVESTMENTS", κυρία και κάτοχος 27.248.062 μετοχών της εταιρείας "ΑΓΕΤ-ΗΡΑΚΛΗΣ", δηλαδή του 54% του συνόλου των μετοχών της. Αναφέρω στο Σώμα ότι το σύνολο του μετοχικού κεφαλαίου της "ΑΓΕΤ-ΗΡΑΚΛΗΣ" είναι 50.490.957 μετοχές.
Οι παραπάνω μετοχές, το 54% δηλαδή του συνόλου των μετοχών της "ΑΓΕΤ-ΗΡΑΚΛΗΣ", σύμφωνα με τα υποβληθέντα στο Υπουργείο Ανάπτυξης στοιχεία, περιήλθαν στην κυριότητα της "BLUE CIRCLE INVESTMENTS", κατόπιν εξαγοράς από αυτήν στις 27.4.2000, οπότε και εξαγόρασε το 100% των μετοχών της "CALCEMENTO INTERNATIONAL" ανώνυμης εταιρείας, μητρικής της "CONCRETO" ανώνυμης εταιρείας, η οποία ήταν κάτοχος των εν λόγω μετοχών της "ΑΓΕΤ-ΗΡΑΚΛΗΣ".
Η εκκαθάριση των δύο τελευταίων αυτών αλλοδαπών εταιρειών που εδρεύουν επίσης στο Λουξεμβούργο, έχει ήδη ολοκληρωθεί, με βάση τα στοιχεία, που έχουν υποβληθεί στο Υπουργείο Ανάπτυξης και όλα τα περιουσιακά στοιχεία, συμπεριλαμβανομένων και των μετοχών της "ΑΓΕΤ-ΗΡΑΚΛΗΣ", περιήλθαν στην "BLUE CIRCLE INVESTMENTS".
Κατά της ληφθείσης απόφασης από τη γενική συνέλευση, που όπως προανέφερα έλαβε χώρα την 21.12.2000 και που αφορούσε τη συγχώνευση της εταιρείας "ΑΓΕΤ-ΗΡΑΚΛΗΣ" με τις εταιρείες "Τσιμέντα Χαλκίδος Ανώνυμη Εταιρεία" και "Τσιμέντα Χαλκίδος Εμπορική Ανώνυμη Εταιρεία", ασκήθηκε από μέτοχο της εταιρείας Τσιμέντα Χαλκίδος Ανώνυμη Εταιρεία, ενώπιον του Mονομελούς Πρωτοδικείου Αθηνών, αίτηση με την οποία ζητείται με τη διαδικασία των ασφαλιστικών μέτρων, να διαταχθεί η αναστολή εκτέλεσης της απόφασης της γενικής συνέλευσης για το λόγο ότι ελήφθη κατά παράβαση των περί συγκρότησης των γενικών συνελεύσεων και των περί απαρτίας διατάξεων του κωδικοποιημένου ν. 2190/20 περί ανωνύμων εταιρειών.
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Υφυπουργού)
Με την ίδια αίτηση προς το μονομελές Πρωτοδικείο Αθηνών ζητήθηκε επίσης με προσωρινή διαταγή η απαγόρευση οποιασδήποτε ενέργειας για την εκτέλεση της απόφασης της γενικής συνέλευσης, η οποία αίτηση απορρίφθηκε. 
Στο πλαίσιο του ελέγχου, που διενεργήθηκε από το Υπουργείο, περιήλθε
στο Υπουργείο Ανάπτυξης το με αριθμό 268854 της 15.1.2001 έγγραφο του κεντρικού αποθετηρίου αξιών και η συννημένη σ' αυτό καρτέλα κινήσεων λογαριασμών από την οποία προκύπτει ότι η αλλοδαπή εταιρεία "BLUE CIRCLE INVESTMENTS" είναι κύρια και κάτοχος των παραπάνω 27.248.062 μετοχών της "ΑΓΕΤ-ΗΡΑΚΛΗΣ".
(Στο σημείο αυτό κτυπάει το επαναληπτικό κουδούνι λήξεως του χρόνου
ομιλίας της κυρίας Υφυπουργού)
Επίσης, το Χρηματιστήριο Αξιών Αθηνών, κύριε Πρόεδρε, με την από 23.1.2001 επιστολή του μας ενημέρωσε για τις ανακοινώσεις που έγιναν σ' αυτό, στα πλαίσια των υποχρεώσεων που έχουν οι βασικοί μέτοχοι των εισηγμένων εταιρειών σχετικά με τον έλεγχο επί των παραπάνω μετοχών. 
Επειδή η απόφαση της γενικής συνέλευσης της "ΑΓΕΤ-ΗΡΑΚΛΗΣ" για
συγχώνευση με τις δύο εταιρείες απαιτεί έγκριση της διοίκησης, με ερώτησή μας προς το νομικό σύμβουλο του κράτους ζητήσαμε να μας γνωρίσει εάν η διοίκηση θα μπορούσε, υφισταμένης της εκκρεμοδικείας, να εγκρίνει τη συγχώνευση.
Με την υπ' αριθμό λοιπόν 57/2001 γνωμοδότησή του ο νομικός σύμβουλος είπε ότι με βάση τη νομιμότητα των προϋποθέσεων της συγχώνευσης, δηλαδή την ύπαρξη αποφάσεων της γενικής συνέλευσης που λήφθηκε με τις νόμιμες διαδικασίες...
ΠΡΟΕΔΡΕΥΩΝ (Κωνσταντίνος Γείτονας): Κυρία Υφυπουργέ, σας κατανοώ...
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Συντομεύω.
ΠΡΟΕΔΡΕΥΩΝ (Κωνσταντίνος Γείτονας): Βλέπω ότι έχετε να διαβάσετε βίβλο γεννέσεως" γι' αυτήν την εταιρεία, αλλά έχετε και δευτερολογία. 
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Είναι στοιχεία επί της
ερωτήσεως, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το καταλαβαίνω αλλά ήδη έχετε
υπερβεί, κατά πολύ το χρόνο σας. Σας παρακαλώ ολοκληρώστε.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Τη συμβολαιογραφική σύμβαση συγχώνευσης λοιπόν, τη βεβαίωση για την έλλειψη αντιρρήσεων εκ μέρους των πιστωτών και γενικά τις προϋποθέσεις που θέτει ο νόμος, θα πρέπει να μην παρακωλυθεί η δημοσίευση της ληφθείσης αποφάσεως της γενικής συνελεύσεως. 
Από τα προσκομιζόμενα στοιχεία, δηλαδή τα πρακτικά της γενικής
συνέλευσης, τα έγγραφα του αποθετηρίου, ο νομικός σύμβουλος κρίνει ότι δεν διαφαίνεται παράνομη συμμετοχή της "BLUE CIRCLE INVESTMENTS" στη γενική συνέλευση της "ΑΓΕΤ-ΗΡΑΚΛΗΣ". 'Αλλωστε να θυμίσω εδώ ότι το υποβληθέν αίτημα για προσωρινή διαταγή απερρίφθη.

Σε σχέση τώρα με το θέμα της ενδεχόμενης...
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας κυρία
Υφυπουργέ.
Ο κ. Μαντέλης έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): 'Εχω δύο ερωτήματα...
ΠΡΟΕΔΡΕΥΩΝ (Κωνσταντίνος Γείτονας): Λυπάμαι αλλά δεν γίνεται. 'Εχετε ξεπεράσει το χρόνο σας, μιλήσατε τεσσεράμισι λεπτά ήδη.
Ορίστε, κύριε Μαντέλη, έχετε το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κυρία Υπουργέ, άκουσα τον τρόπο με τον οποίο απαντήσατε. Θα συνιστούσα να προσέχατε το ζήτημα περισσότερο. Μιλήσατε για εξαγορά και για συγχώνευση μεταξύ των άλλων εταιρειών, που υποδηλώνουν ότι υιοθετείτε πώς μπορεί να έγινε εξαγορά ή συγχώνευση.

Θα πρέπει να σας επισημάνω ότι αν εδώ πάσχει η έννοια "εξαγορά" ή
πάσχει η έννοια "συγχώνευση", που κατά τη γνώμη μου πάσχει, υφίσταται σοβαρή βλάβη του δημοσίου από ένα σοβαρότατο ποσό φοροδιαφυγής, που έχει ήδη γίνει.
'Ομως επιτρέψτε μου να σας επισημάνω ότι για να γίνει συγχώνευση ή εξαγορά που υποδηλώσατε, θα έπρεπε να μην είχε γίνει εκκαθάριση των εταιρειών που είχαν την κυριότητα και κατοχή των μετοχών -και αυτές ήταν δύο ιταλικές εταιρείες, η "Καλτσεμέντο" και η "Κονκρέτεν"- και να είχαν εκδοθεί νέες μετοχές με τη συγχώνευση ή την εξαγορά κατευθείαν στο όνομα των μετόχων της αποκτούσης εταιρείας, δηλαδή της "BLUE CIRCLE". Αυτό δεν έγινε.
Απεναντίας όπως βεβαιώνετε και σεις αλλά και ξέρετε πολύ καλά, έγινε εκκαθάριση της εταιρείας, μεταβίβαση των μετοχών, μεταβίβαση του ενεργητικού και εκκαθάριση του παθητικού και συνεπεία αυτής της μεταβίβασης, της ρευστοποίησης και εκκαθάρισης του παθητικού, εμφανίζεται η τελευταία εταιρεία, η "BLUE CIRCLE", ότι είναι κύριος ή κάτοχος των μετοχών.
'Ομως αυτό είναι το τέχνασμα ακριβώς για την αποφυγή της φοροδιαφυγής. 'Ολο αυτό το τέχνασμα το οποίο έχει γίνει και αποτελεί νομική μεθόδευση, σημαίνει ότι δεν κατεβλήθησαν φόροι, πράγμα το οποίο και σεις δεν δείχνετε να το λέτε, ότι δηλαδή κατεβλήθησαν φόροι. Και οι φόροι αυτοί χωρίς καμία επιβάρυνση ή πρόσθετα ανέρχονται, μόνο οι φόροι, στα τέσσερα δισεκατομμύρια εννιακόσια πενήντα τέσσερα εκατομμύρια
(4.954.000.000) δραχμές. Αν δε λάβετε υπόψη σας και τις προμήθειες για τις χρηματιστηριακές πράξεις στους χρηματιστές, ανέρχονται στα έξι δισεκατομμύρια πενήντα εκατομμύρια (6.050.000.000) δραχμές.
Επομένως έχουμε σοβαρότατο ζήτημα. Θα πρέπει να διασφαλιστεί ότι το δημόσιο θα εισπράξει τα χρήματα που μεθόδευσαν νομικά να μην καταβάλουν οι κύριοι, οι οποίοι εμφανίζονται ως κάτοχοι των μετοχών αυτών.
Εδώ μάλιστα μου γεννήθηκε η εξής απορία, όταν μιλάγατε: 'Ολα αυτά
προϋποθέτουν ότι οι μετοχές είναι στο Λουξεμβούργο. Και πράγματι βρίσκονται στο Λουξεμβούργο. 'Ομως, για εταιρείες εισηγμένες στο ελληνικό χρηματιστήριο απαγορεύεται οι μετοχές να είναι εκτός Ελλάδος και πρέπει να είναι κατατεθειμένες εντός Ελλάδος. Αν ήταν εντός Ελλάδος οι μετοχές αυτές, θα ήταν αδύνατο να μεθοδεύσουν αυτό το τέχνασμα για να αποφύγουν την καταβολή φόρων οι φερόμενοι ως κύριοι των μετοχών.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε συνάδελφε, θα έπρεπε
να γνωρίζετε -και φαντάζομαι ότι το γνωρίζετε- ότι όπως άλλωστε διαβεβαιώνει και το Υπουργείο Οικονομικών, με το οποίο υπήρξε συνεργασία για το θέμα αυτό, στην περίπτωση της παραπάνω μεταβίβασης μετοχών δεν οφείλεται φόρος.
Και δεν οφείλεται ο φόρος που επιβάλλεται στις πωλήσεις των εισηγμένων μετοχών που πραγματοποιούνται στο χρηματιστήριο και τούτο γιατί με την εξαγορά δεν πωλήθηκαν οι μετοχές της "ΑΓΕΤ ΗΡΑΚΛΗΣ", αλλά συντελέστηκε μεταβίβαση του συνόλου της περιουσίας της εξαγοραζόμενης εταιρείας στην οποία συμπεριλαμβάνονται και οι μετοχές της "ΑΓΕΤ ΗΡΑΚΛΗΣ".
Τέλος, επειδή αναφέρεστε στα θέματα νομιμότητας ως προς τη διοίκηση της επιχείρησης, θα έπρεπε να γνωρίζετε, μια που βλέπω τη σπουδή και το ενδιαφέρον σας για το θέμα, πως από ό,τι προκύπτει από τα πρακτικά και της γενικής συνέλευσης και του διοικητικού συμβουλίου, το ισχύον διοικητικό συμβούλιο της εταιρείας έχει εκλεγεί νόμιμα σύμφωνα με τις διατάξεις του κωδικοποιημένου ν. 2190 περί ανωνύμων εταιρειών και του καταστατικού της εταιρείας. 'Αρα, ουδέν θέμα νομιμότητας της διοίκησης της εταιρείας τίθεται.
ΑΝΑΣΤΑΣΙΟΣ ΜΑΝΤΕΛΗΣ: Πλην της καταβολής των φόρων.
ΠΡΟΕΔΡΕΥΩΝ (Κωνσταντίνος Γείτονας): Τώρα μη θέλετε κύριε Μαντέλη να έχετε τον τελευταίο λόγο. Είπατε, επιτιμήσατε μάλιστα κατά ένα τρόπο την κυρία Υφυπουργό ως μη οφείλατε. Εγώ δεν σας διέκοψα. Αφήστε την τουλάχιστον να έχει τον τελευταίο λόγο.
ΑΝΑΣΤΑΣΙΟΣ ΜΑΝΤΕΛΗΣ: Καλώς, έληξε.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 583/7.2.2001 επίκαιρη ερώτηση του Βουλευτή της Νέας Δημοκρατίας κ. Χρήστου Ζώη προς τον Υπουργό Εθνικής 'Αμυνας σχετικώς με τη μεταφορά σε μονάδα της Λάρισας οχημάτων της ελληνικής δύναμης στο Κόσοβο για ανακατασκευή κλπ.
Η επίκαιρη ερώτηση του κ. Ζώη έχει ως εξής:
"Σύμφωνα με πληροφορίες που είδαν το φως της δημοσιότητας τα
χρησιμοποιηθέντα οχήματα της ελληνικής δύναμης Κοσόβου καταλήγουν στο 303 πεδίο βολής στη Λάρισα είτε για ανακατασκευή είτε για..."
ΧΡΗΣΤΟΣ ΖΩΗΣ: Είναι ΠΕΒ, είναι μονάδα.
ΠΡΟΕΔΡΕΥΩΝ (Κωνσταντίνος Γείτονας): 'Ετσι έχουν γράψει εδώ οι
υπηρεσίες. Βλέπετε οι ακροστιχίδες παρασύρουν όλους. Γι' αυτό καλύτερα να τα γράφετε ολογράφως. Το έχουν μεταφράσει οι υπηρεσίες ως πεδίο βολής. Είναι μονάδα.
Συνεχίζω λοιπόν: "...είτε για ανακατασκευή είτε για απόσυρση.
Εξαιτίας της χρήσης πυρομαχικών με απεμπλουτισμένο ουράνιο και της
μόλυνσης των περιοχών όπου κινήθηκαν και αξιοποιήθηκαν τα ανωτέρω οχήματα, γεννάται εύλογη ανησυχία για το εάν τα οχήματα αυτά είναι "μολυσμένα". Το ίδιο ισχύει βεβαίως και για τα ανταλλακτικά, εξαρτήματα και λάστιχα των οχημάτων αυτών, που οδηγούνται σε απόσυρση στην περιοχή Μεζούρλο Λαρίσης και που εκποιούνται σε πολίτες.
Ερωτάται ο αρμόδιος Υπουργός:
1) 'Εγιναν μετρήσεις από ειδικούς επιστήμονες για το εάν είναι ή όχι "μολυσμένα" τα οχήματα;
2) Πώς διασφαλίζονται οι εργαζόμενοι, στρατιωτικό και πολιτικό
προσωπικό των στρατιωτικών μονάδων που ήρθαν σ'επαφή με τα οχήματα αυτά; 'Εχουν πωληθεί σε πολίτες, ανταλλακτικά λάστιχα και εξαρτήματα αυτών

των οχημάτων που έχουν οδηγηθεί σε απόσυρση;".
Ο Υφυπουργός Εθνικής 'Αμυνας κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, βασικό μέλημα του Υπουργείου Εθνικής 'Αμυνας είναι η διασφάλιση της υγείας του πολιτικού και στρατιωτικού προσωπικού. 'Αλλωστε δεν θα μπορούσαμε να έχουμε αξιόμαχο στράτευμα αν δεν φροντίζαμε για το ανθρώπινο δυναμικό.

Πάντα οι υγειονομικές εξετάσεις, που γίνονται στο προσωπικό μας είναι υψηλού επιπέδου και διενεργούνται τόσο στις μονάδες όσο και στα στρατιωτικά νοσοκομεία. Οι υγειονομικές αυτές εξετάσεις εντάθηκαν τελευταία, ιδίως μετά το θόρυβο που έγινε για το λεγόμενο "σύνδρομο των Βαλκανίων". Και αυτό το πράξαμε όχι διότι δεν είχαμε λάβει μέτρα, αλλά για να καθησυχάσουμε περισσότερο τόσο τη κοινή γνώμη όσο και τους ανθρώπους μας, το προσωπικό μας, οι οποίοι εργάζονται σε όλους τους χώρους των Ενόπλων Δυνάμεων.
Τα μέτρα τα οποία λάβαμε είναι γνωστά, τα έχουμε επανειλημμένως ανακοινώσει, τα γνωστοποιήσαμε και ενημερώσαμε την Επιτροπή Εξωτερικών και 'Αμυνας της Βουλής και έχουμε απαντήσει κι επανειλημμένα σε ερωτήσεις στο χώρο αυτό, γι'αυτά τα θέματα. Από πλευράς των Ενόπλων Δυνάμεων έχουν γίνει μετρήσεις στο χώρο του Κοσσυφοπεδίου τον Ιούλιο του 1999, το Μάρτιο του 2000, αλλά και τελευταία, μεταξύ 8ης και 12ης Ιανουαρίου του τρέχοντος έτους και μάλιστα από την πιο αρμόδια υπηρεσία σ' αυτό τον τομέα, από την Επιτροπή Ατομικής Ενέργειας, και από τις μετρήσεις αυτές δεν έχει προκύψει κανένα απολύτως ανησυχητικό εύρημα. Τα επίσημα αποτελέσματα θα ανακοινωθούν εντός των ημερών.
Πρέπει να σας πληροφορήσω ακόμη ότι σε συμφωνία με την KFOR όλα τα
υλικά και τα μηχανήματα, τα οποία επανέρχονται στην Ελλάδα, έρχονται με πιστοποιητικό ότι δεν είναι βεβαρημένα με κανένα είδος μόλυνσης. Και αν ακόμα αυτό δεν γίνεται, το Γ' Σώμα Στρατού, το οποίο τα παραλαμβάνει, τα περνάει από ειδικούς ελέγχους. Να σας πω ακόμη ότι δεν είχαμε κανένα πρόβλημα σ'αυτήν τη συνεργασία με τη Διοίκηση της KFOR.
Τώρα, όσον αφορά την υγεία του προσωπικού, πρέπει να σας πω ότι σταθερά όλο το προσωπικό περνάει ετήσιες και περιοδικές εξετάσεις, σε όλους τους τομείς στους οποίους εργάζεται. Ειδικότερα το προσωπικό της ΕΛΔΥΚΟ εξετάζεται τόσο κατά τη μετάβασή του όσο και κατά την επιστροφή. Επιπλέον έχουμε κάνει μια διακλαδική επιτροπή στο ΓΕΕΘΑ, η οποία συντάσσει ειδικό πρωτόκολλο για την παρακολούθηση εκείνων των περιστατικών, τα οποία μπορεί να είναι ύποπτα ότι οφείλονται σε ακτινοβολία ή οποιαδήποτε μόλυνση, η οποία μπορεί να προέρχεται από τα όπλα.
Ειδικότερα για τις ερωτήσεις που έγιναν, θέλω να σας πω ότι τα
στρατιωτικά οχήματα που επιστρέφουν από το Κόσοβο επισκευάζονται στην 303 ΠΕΒ στη Λάρισα και στη συνέχεια στέλνονται στις μονάδες στις οποίες ανήκουν. Κανένα δε από αυτά τα στρατιωτικά οχήματα δεν πωλήθηκε σε ιδιώτες ούτε άλλο υλικό έχει πουληθεί, που να φοβόμαστε ή να υποψιαζόμαστε ότι μπορεί να έχει μολύνει οποιονδήποτε πολίτη ή στρατιωτικό. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Ζώης έχει το λόγο.
ΧΡΗΣΤΟΣ ΖΩΗΣ: Κύριε Πρόεδρε, μετά την απάντηση του κυρίου Υφυπουργού -ο οποίος θεωρώ ότι κινείται καλοπροαίρετα και στο πνεύμα που πρέπει να κινείται μια τέτοια απάντηση σε μια τόσο σοβαρή ερώτηση- θεωρώ ότι δικαίως μπορούν και πρέπει να ανησυχούν οι πολίτες του Νομού Λάρισας και ελπίζω ότι στη δευτερολογία του ο κύριος Υφυπουργός θα απαντήσει συγκεκριμένα στα πολύ συγκεκριμένα ερωτήματα που του υποβλήθηκαν και τα οποία θα ήθελα να επαναλάβω.
Δεν αμφισβητούμε το τι γίνεται με τα οχήματα της KFOR που επανέρχονται στη χώρα. Αυτό, όμως, που ερωτάται αυτήν την ώρα ο κύριος Υφυπουργός είναι: τα οχήματα της KFOR που κατέληξαν στο 303 ΠΕΒ έτυχαν συγκεκριμένης εξέτασης από ειδικούς επιστήμονες; Αν έτυχαν εξέτασης από συγκεκριμένους επιστήμονες θα θέλαμε να γνωρίσουμε τα αποτελέσματα αυτής της εξέτασης.
Και θέλω να είναι όσο γίνεται πιο σαφής, διότι την τελευταία
εβδομάδα, μετά τις πληροφορίες που είδαν το φως της δημοσιότητας, τόσο το νομαρχιακό συμβούλιο του νομού μας όσο και το δημοτικό συμβούλιο έχουν προβεί σε κινήσεις, οι οποίες επιτείνουν την ανησυχία και δημιουργούν, αν θέλετε, ένα υπόβαθρο για πανικό στο νομό, διότι όλα είναι σε σύγχυση.
Θέλουμε, κύριε Υφυπουργέ, να μας πείτε αν συγκεκριμένα οχήματα έτυχαν συγκεκριμένης εξέτασης από ειδικούς επιστήμονες. Και να εμβαθύνω το ερώτημα -ελπίζω να γνωρίζετε την απάντηση: Τα μηχανήματα που χρησιμοποιούνται από αυτούς τους ειδικούς επιστήμονες κατά καιρούς σε ποια κλίμακα μετράνε την ύπαρξη ραδιενέργειας, διότι οι πληροφορίες λένε ότι υπάρχει κλίμακα μέτρησης σε nano και σε micro. Η μία κλίμακα δεν μπορεί να εντοπίσει τα ραδιενεργά ευρήματα, τα οποία μπορεί να εντοπίσει η εξέταση όταν αυτή γίνεται στη δεύτερη κλίμακα.
Θα ήθελα επίσης να μου πείτε εάν όλα έχουν κυλήσει σωστά μέχρι τώρα, πού οφείλεται η παραίτηση του διευθυντού υγειονομικού και εάν υπάρχει κείμενο, το οποίο να δίνει τους λόγους της παραίτησης και ποιοι είναι αυτοί. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε,
όσο είναι ανεπίτρεπτο η Κυβέρνηση και το Υπουργείο να εφησυχάζει σε οποιοδήποτε θέμα, που αφορά την υγεία του προσωπικού, άλλο τόσο είναι και ανεπίτρεπτο να ενθαρρύνουμε ή να υποδαυλίζουμε τις ανησυχίες που λογικά οι άνθρωποι, συναισθηματικά σκεπτόμενοι και ανησυχούντες για την υγεία τους, μπορεί να έχουν.
Εμείς είμαστε υπεύθυνοι, εσείς είσθε υπεύθυνος, εγώ είμαι υπεύθυνος
και θα πρέπει λοιπόν με πάρα πολλή προσοχή να χειριζόμαστε αυτά τα θέματα.
Σας είπα εξαρχής ότι έχουν γίνει όλες οι εξετάσεις με τα μηχανήματα, που πρέπει και δεν έχει βρεθεί κανένα εύρημα σε κανένα από τα
οχήματα. Κανένα δεν μολύνθηκε και κανένα δεν έχει δοθεί σε χώρους, οι οποίοι δεν είναι στρατιωτικοί.
Οι κλίμακες οι οποίες χρησιμοποιούνται
είναι αυτές που έχουν οι επιστήμονες και τα μηχανήματα είναι τα κατάλληλα μηχανήματα. Ακόμα, σας είπα ότι επειδή ακριβώς εμείς έχουμε αυτήν την ανησυχία -που πρέπει να την έχουμε- και δεν αρκεσθήκαμε στις υγειονομικές υπηρεσίες των Ενόπλων Δυνάμεων και μόνο, αλλά απευθυνθήκαμε και στην Επιτροπή Ατομικής Ενεργείας η οποία κάνει όλους αυτούς τους ελέγχους. Και τα αποτελέσματα - επειδή τα επεξεργάζομαι και θέλουν κάποιο χρόνο- γι' αυτό τα γνωρίζουμε ανεπίσημα και δεν έχουμε τίποτα για να ανησυχούμε αλλά πάρα πολύ γρήγορα θα ανακοινωθούν και επισήμως και θα τα γνωρίζετε όλοι. 
'Οσον αφορά το θέμα της παραίτησης του επικεφαλής της υγειονομικής
υπηρεσίας του Στρατού, δεν έχει απολύτως καμία σχέση με όλα αυτά τα οποία συζητούμε. Είναι θέματα καθαρά διαδικασιών και σχέσεων μέσα στις 'Ενοπλες Δυνάμεις. 'Οταν ρωτήσετε για το σχετικό θέμα και τους λόγους που επικαλείται ο στρατηγός, θα σας απαντήσουμε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεν ήταν στην ερώτησή σας αυτό το ζήτημα. 'Εχει δίκιο ο κύριος Υφυπουργός.
Τρίτη είναι η με αριθμό 573/7-2-2001 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Σταύρου Σκοπελίτη προς τον Υπουργό Γεωργίας σχετικώς με τις προθέσεις του Υπουργείου να επαναφέρει αναβαθμισμένο το καθεστώς παρέμβασης για την προστασία των ελαιοπαραγωγών.
Η επίκαιρη ερώτηση του κ. Σκοπελίτη έχει ως εξής:
"Δύο μόλις χρόνια μετά την ψήφιση και εφαρμογή του νέου κανονισμού για το λάδι με το οποίο καταργήθηκε το καθεστώς της παρέμβασης, η αγορά του ελαιολάδου έχει καταρρεύσει με αποτέλεσμα οι ονομαστικές τιμές της φετινής εσοδείας να είναι μειωμένες κατά 40% σε σχέση με τις μέσες τιμές της τριετίας πριν την εφαρμογή του νέου κανονισμού.
Στην απόγνωση των ελαιοπαραγωγών που είναι φτωχοί αγρότες άγονων και νησιωτικών περιοχών και παράγουν το υγιεινότερο διατροφικό προϊόν, η Κυβέρνηση παριστάνει τον "Πόντιο Πιλάτο" αν και έχει τεράστιες ευθύνες επειδή πριν δύο χρόνια όχι μόνο δεν ζήτησε την αναβάθμιση της παρέμβασης για να διασφαλίζεται ένα ελάχιστο ικανοποιητικό εισόδημα στους ελαιοπαραγωγούς, αλλά υπερψήφισε μαζί με τους εταίρους της την κατάργηση της παρέμβασης.
Ακόμα και σήμερα δεν διεκδικεί την επαναφορά της παρέμβασης, αλλά
συζητάει πολυσέλιδο κανονισμό για τη βελτίωση τάχα της ποιότητας. Ερωτάται ο κύριος Υπουργός:
Τι μέτρα θα πάρει για να προστατεύσει το εισόδημα των ελαιοπαραγωγών από τη ληστρική εκμετάλλευση των πολυεθνικών;
Θα διεκδικήσει να επανέλθει αναβαθμισμένο το καθεστώς παρέμβασης;"

Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Επικαλείται ο αγαπητός συνάδελφος στην ερώτησή του ότι έχουμε από την
εφαρμογή του κανονισμού μία μείωση των τιμών. Θα έλεγα ότι δεν μπορεί κανείς να ισχυρισθεί ότι η μείωση των τιμών έρχεται μέσα από την εφαρμογή του νέου κανονισμού. 'Εχουμε διαφορετική πολιτική και εκφράζεται από δύο μεγάλες παραγωγούς χώρες, ιδιαίτερα την Ισπανία που είναι πρώτη, αλλά και την Ιταλία, που καθορίζουν κατά μεγάλο μέρος την πολιτική του ελαιολάδου σε ευρωπαϊκό επίπεδο και όχι μόνο.
Το δεύτερο που θα ήθελα να επισημάνω είναι ότι έχουμε μία διαφοροποίηση της τιμής ενίσχυσης του ελαιολάδου από πέρσι σε σχέση με φέτος. Αυτό που έκανε η Κυβέρνηση -και σε συνεννόηση με όλους τους εμπλεκόμενους φορείς -ήταν να κάνει μια προσπάθεια να ανεβάσει όσο γίνεται τη δυνατότητα που δίνεται μέσα από τον κανονισμό, της ενίσχυσης του ελαιολάδου.
'Ετσι, ενώ πέρσι είχαμε μια τιμή ενίσχυσης του ελαιολάδου στις διακόσιες ογδόντα πέντε (285) δραχμές, φέτος η ενίσχυση αυτή θα είναι με την τελική εκκαθάριση στις τριακόσιες ενενήντα (390) δραχμές.
Αν λάβουμε υπόψη μας ότι και από τη στιγμή που είμαστε στην αρχή της
εμπορικής περιόδου -και εδώ θα ήθελα να κάνω μια παρατήρηση- κάθε φορά
που ξεκινάει ένα προϊόν, έχουμε μια ένταση να λέγεται ότι
έχουμε υπερπαραγωγή, ότι είναι χαμηλές οι τιμές. Αυτό δεν τονώνει την αγορά, την αποδιοργανώνει και δημιουργεί τεράστιο πρόβλημα. Θέλουμε δεν θέλουμε, οι κανόνες της αγοράς είναι συγκεκριμένοι. Για να μπορέσει να 
αποσυμφορηθεί ή αν θέλετε να ενεργοποιηθεί η αγορά, υπήρχαν δύο τρόποι. Παλιότερα, υπήρχε το θέμα της παρέμβασης. Η παρέμβαση είχε τη δυνατότητα

να απορροφά μια ποσότητα, να πληρώνεται ο παραγωγός γι'αυτήν την ποσότητα στο τέλος, η Ευρωπαϊκή 'Ενωση αναλάμβανε την ευθύνη να πουλήσει αυτήν
την ποσότητα. 'Ομως θεωρώ ότι, με τις νέες αγορές που διαμορφώνονται, αλλά και με τη δυνατότητα που δίνεται μέσα από την ιδιωτική αποθεματοποίηση, πάλι μπορεί να γίνει ουσιαστική ενεργοποίηση της αγοράς με απόσυρση στην ιδιωτική αποθεματοποίηση κάποιας μεγάλης ποσότητας.

Και το τρίτο που θα ήθελα να επισημάνω, και το θεωρώ το πιο σημαντικό απ'όλα, είναι ότι όλοι μιλάμε για το λάδι ότι είναι ένα εθνικό προϊόν
και το μόνο που δεν κάνουμε όλοι όσοι εμπλεκόμεθα μ'αυτό, είναι να του συμπεριφερόμαστε πράγματι σαν ένα εθνικό προϊόν. Από την αρχή της παραγωγής μέχρι όλο το στάδιο, δηλαδή τη μεταποίηση, την εμπορία και τα υπόλοιπα το μόνο που δεν γίνεται, είναι πράγματι μια εθνική πολιτική. Οι δυνατότητες που δίνονται μέσα απ'όλους τους κανονισμούς, τις ενισχύσεις του Α' Κοινοτικού Πλαισίου Στήριξης, του Β' Κοινοτικού Πλαισίου Στήριξης, αλλά και όλων των αναπτυξιακών νόμων, έδωσαν τη δυνατότητα στη μικρή και μεσαία επιχείρηση να εκσυγχρονιστεί με όλα εκείνα τα σχέδια, που έχουν υποβάλει και έχουν πάρει πολύ σοβαρές ενισχύσεις. 'Ομως δεν δίνεται πουθενά η δυνατότητα αυτή η μεγάλη ενίσχυση που έγινε στον εκσυγχρονισμό αυτών των επιχειρήσεων, να εκφραστεί και στην τυποποίηση του προϊόντος με αποτέλεσμα όλο το προϊόν να πουλιέται σε χύμα. Δεν μπορεί να μιλάμε για εξαιρετικά παρθένο ελαιόλαδο να το πουλάμε χύμα, να λέμε ότι είναι εθνικό προϊόν και να περιμένουμε από τους Ιταλούς και από άλλους να μας πουλήσουν το προϊόν συσκευασμένο στην Ελλάδα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, δεν μπορώ να ξέρω αν η λέξη
"δραματική" μπορεί να αποδώσει το μέγεθος της κατάστασης που αντιμετωπίζουν σήμερα οι ελαιοπαραγωγοί συνολικά της χώρας μας, αλλά ιδιαίτερα εκείνοι οι ελαιοπαραγωγοί των ορεινών και νησιώτικων περιοχών, όπως είναι και η δική μου περιοχή. Δεν είναι δυνατόν να γίνει διαφορετικά, αφού όλοι πουλάνε σήμερα το λάδι πεντακόσιες (500) δραχμές και είναι η χειρότερη τιμή -το ξέρει ο κύριος Υπουργός- των τελευταίων χρόνων για να μην πω της τελευταίας δεκαετίας. 'Οχι μονάχα δεν αφήνει κανένα περιθώριο κέρδους, αλλά ούτε τα ίδια τα έξοδα ελαιοσυλλογής δεν καλύπτει.
Κύριε Υφυπουργέ, αν δεν παρθούν μέτρα στην κατεύθυνση της ενίσχυσης και της αποκατάστασης του χαμένου εισοδήματος των ελαιοπαραγωγών από την κλοπή που γίνεται από τους εμπόρους, θα έχουμε τεράστιο πρόβλημα. Η

επιβίωση των νησιών, των ορεινών περιοχών, θα πάρει τεράστιες διαστάσεις. Ανάλογες θα είναι οι αντιδράσεις των κατοίκων. 'Οπως είναι γνωστό, την
περασμένη Τετάρτη, είχε ένα μεγάλο συλλαλητήριο έκφρασης αυτής της κατάστασης και της αγωνίας αλλά και του μεγέθους του προβλήματος, που αντιμετωπίζουν σήμερα οι ελαιοπαραγωγοί.
Γνωρίζετε πολύ καλά ότι το πρόβλημα δημιουργήθηκε από την κατάργηση
της παρέμβασης. Σήμερα δεν υπάρχει κανένα μέτρο, που να στηρίζει το εισόδημα του ελαιοπαραγωγού. Γι'αυτό βάζουμε το θέμα εμείς και οι ελαιοπαραγωγοί να επανέλθει το καθεστώς της παρέμβασης για να διασφαλιστεί μια τιμή τέτοια που θα παλέψουμε να είναι πάνω από το στο κόστος παραγωγής και να γίνεται βέβαια η παρέμβαση στις αρχές της παραγωγικής περιόδου.
'Οσον αφορά την επιδότηση, κύριε Υφυπουργέ, ξέρετε πάρα πολύ καλά ότι η επιδότηση δεν είναι ούτε τριακόσιες σαράντα (340) ούτε τριακόσιες πενήντα (350) δραχμές. Είναι τετρακόσιες εξήντα δύο (462) δραχμές. Και η υπόσχεση της Κυβέρνησης όταν υπέγραφε την ΚΟΑ ήταν ότι οι ελαιοπαραγωγοί θα παίρνουν όλη αυτή την επιδότηση.
'Οσον αφορά την ιδιωτική αποθεματοποίηση, πρέπει να ξεκαθαρίζεται
στον ελαιοπαραγωγό τι σημαίνει αυτό. Η ιδιωτική αποθεματοποίηση δεν δίνει τίποτα, σ' αυτόν.
Δίνει εννιά δραχμές το δίμηνο σε μειοδοτικό διαγωνισμό, που σημαίνει ότι μπορεί να κατέβει για τον παραγωγό δύο (2) με τρεις (3) δραχμές ανά κιλό. Η κατάργηση, λοιπόν, της παρέμβασης δημιούργησε τεράστιο πρόβλημα και πρέπει να το αναλάβετε και να θέσετε το θέμα της επαναφοράς της. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Βλέπω μια επιμονή στο θέμα της παρέμβασης. Αναλύοντας τα στοιχεία που υπάρχουν για όσα χρόνια διαρκούσε η παρέμβαση, θα πρέπει να σας πω ότι την περίοδο 1997-1998, που λειτούργησε η παρέμβαση πήγαν στην παρέμβαση δεκατέσσερις χιλιάδες

τόνοι, το 1996 δεν πήγε καθόλου και άλλη μια φορά που λειτούργησε η παρέμβαση το 1994-1995 πήγαν πεντακόσιοι δεκατρείς τόνοι. 
ΠΡΟΕΔΡΕΥΩΝ (Κωνσταντίνος Γείτονας): Σε σύνολο;

ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σε σύνολο τετρακοσίων
σαράντα χιλιάδων τόνων. Αυτό δείχνει ότι οι ποσότητες οι οποίες πήγαιναν στην παρέμβαση δεν ήταν ικανές για να μπορέσουν να λειτουργήσουν την αγορά.
Παρ' όλα αυτά όμως, είμαστε στο δεύτερο έτος και συζητάμε σήμερα την αποτελεσματικότητα του νέου κανονισμού. 'Ηδη έχουμε κάνει μια σύσκεψη και θα επαναληφθεί άλλη μια, όπου εκεί θα κατατεθούν όλες οι προτάσεις, θα δούμε και τη διάθεση και σε συνεννόηση με τις άλλες δύο παραγωγές χώρες, την Ισπανία και την Ιταλία, θα δούμε αν πράγματι η επαναφορά της παρέμβασης είναι αυτό που θα μας λύσει το πρόβλημα στο λάδι.
Εκτιμώ όμως ότι εκείνο που μπορεί να λύσει το πρόβλημα στο λάδι είναι να κάνουμε κάτι, γιατί πραγματικά το δέντρο δηλαδή η ελιά, δίνει ένα καρπό, που είναι πάρα πολύ καλός. Από αυτόν τον καρπό βγαίνει ένα πάρα πολύ καλό προϊόν. Εμείς όμως, από την ώρα που παράγεται αυτός ο καρπός από την ελιά, μέχρι να τον πάμε στην αγορά, κάνουμε οτιδήποτε για να το υποβαθμίσουμε και όχι για να το αναβαθμίσουμε. Γιατί αναβάθμιση του προϊόντος σημαίνει και προστιθέμενη αξία. Περιμένουμε μονίμως από ένα χύμα προϊόν να μας δώσει μεγάλη τιμή.
'Εχουμε από τη μια μεριά τον καταναλωτή να διαμαρτύρεται ότι οι τιμές στην αγορά είναι πολύ ακριβές και από την άλλη πλευρά τον παραγωγό να πουλά σε πολύ χαμηλές τιμές. Δεν αντιμετωπίζεται αυτό που λέτε εσείς, για τις πολυεθνικές και για τη ληστρική εκμετάλλευση, με ξόρκια. Θέλει θεσμικές παρεμβάσεις. Και θεσμικές παρεμβάσεις είναι αυτό που κάναμε, δηλαδή συγχώνευση των ομάδων παραγωγών και των συνεταιρισμών με κίνητρα, να δημιουργηθεί ένα μέγεθος στην αγορά και να λειτουργήσει με το μέγεθος στην αγορά, τυποποίηση του προϊόντος που έχουμε δώσει απ' όλες τις ενισχύσεις που έχουν γίνει μέχρι σήμερα. Δεν υπάρχει καμία μικρή και μεσαία επιχείρηση, που να έχει φέρει σχέδιο βελτίωσης αυτής της δραστηριότητας και να μην έχει επιδοτηθεί.
Δεν μπορούμε όμως μονίμως να μιλάμε με τόσο πολλά εμπορικά σήματα. Πρέπει, λοιπόν, και εδώ να υπάρξει μια διαφορετική μεταχείριση αυτού του προϊόντος. Η πολιτική μας, την οποία πολλές φορές το δικό σας κόμμα δεν συμμερίζεται, οι διεπαγγελματικές οργανώσεις και η συγχώνευση των ομάδων
παραγωγών είναι ένα αντίβαρο σ' αυτό που δημιουργείται σήμερα στην αγορά, δηλαδή στη συνεννόηση και στο μέγεθος.
Νομίζω ότι με αυτήν την προσπάθεια που κάνουμε φέτος, δηλαδή να
λειτουργήσει η διεπαγγελματική οργάνωση, είναι σίγουρο ότι θα διαμορφώσουμε καλύτερους όρους και προϋποθέσεις στην αγορά. Αυτό θεωρώ ότι είναι μια απάντηση στα μεγάλα προβλήματα που έχουν οι ελαιοπαραγωγοί. 
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των
επικαίρων ερωτήσεων δευτέρου κύκλου:
Πρώτη είναι η με αριθμό 582/7-2-2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη διαχείριση των υδατικών πόρων της χώρας μας.
Η επίκαιρη ερώτηση του κ. Μπεντενιώτη έχει ως εξής:
"Οι υδατικοί πόροι είναι απαραίτητοι για την ανάπτυξη κάθε είδους δραστηριότητας και για την διατήρηση της οικολογικής ισορροπίας στο περιβάλλον.
Ο αγροτικός τομέας στη χώρα μας καταναλώνει το 83% των διαθέσιμων
υδάτων.
Η κατανάλωση υδατικών πόρων για υδροδότηση μπορεί να θεωρηθεί σε
μερικές περιπτώσεις και υπερβολικά σπάταλη, ενώ έχουμε μεγάλες αποκλίσεις και ως προς τα τιμολόγια του νερού.
Ερωτάται ο κύριος Υπουργός, ποια είναι η πολιτική της Κυβέρνησης για μια ολοκληρωμένη διαχείριση των υδατικών πόρων για κάθε χρήση με τρόπο που να εξασφαλίζεται η αειφόρος ανάπτυξη;"
Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Αγαπητέ συνάδελφε, με την ερώτησή σας θίγετε ένα πολύ μεγάλο θέμα,
ένα θέμα που υπάρχει εδώ και πολύ καιρό και θα έλεγα ότι μετά και τις επισημάνσεις της επιστημονικής κοινότητας, θα το διαχειριζόμαστε για χρόνια. Αφορά την καλύτερη διαχείριση των υδάτινων πόρων.
Θα έλεγα ότι πολλές φορές υπάρχει μια σύγχυση -εσείς το ξέρετε πολύ
καλά αυτό, γιατί έχετε ασχοληθεί- και πολλές φορές λέμε υδάτινο πόρο ακόμα και αυτόν τον υδάτινο χώρο. Γιατί υδάτινος πόρος για να υπάρξει πρέπει να δοθεί στην κατάλληλη ποιότητα, στην κατάλληλη ποσότητα, αλλά και στον χρόνο που χρειάζεται το νερό. Γιατί αν δεν έχει αυτές τις τρεις προϋποθέσεις, τότε δεν μπορεί να είναι και υδάτινος πόρος.
Θα έλεγα, όμως, ότι μετά και από τις επισημάνσεις που έγιναν και από την επιστημονική κοινότητα αλλά και από μια μεγάλη μελέτη που έγινε γύρω από τα θέματα του νερού, αλλά και την ενασχόληση του Υπουργείου Γεωργίας όπου πάνω απο δέκα χιλιάδες συμμετέχοντες είπαν την άποψή τους για το θέμα των υδατικών πόρων μέσα από το Συμβούλιο Αγροτικής Πολιτικής μπορούμε να πούμε σήμερα και μετά τη συνεννόηση των τριών συναρμοδίων Υπουργείων Ανάπτυξης, Περιβάλλοντος και Γεωργίας, με τη συνεδρίαση η οποία έγινε υπό την προεδρία του κυρίου Πρωθυπουργού, μπορούμε να πούμε ότι βαδίζουμε σήμερα μπροστά σε ένα στρατηγικό σχέδιο για την ορθολογικότερη διαχείριση των υδάτινων πόρων.
Ο σκοπός αυτός εκφράζεται μέσα από την ίδρυση ενός ενιαίου φορέα διαχείρισης υδάτινων πόρων, θα έλεγα μια εθνική διαχειριστική αρχή με μια περιφερειακή συγκρότηση κατά λεκάνη απορροής ή υδατικό διαμέρισμα. Αυτό θα φανεί και από τις διαχειριστικές μελέτες, οι οποίες έχουν ανατεθεί από το Υπουργείο Ανάπτυξης. Μας δίνουν τη δυνατότητα να μιλάμε ότι θα προχωρήσουμε στην όσο γίνεται καλύτερη και ορθολογικότερη αξιοποίηση αυτού του υδατικού πόρου.
'Οπως αναφέρθηκε και στην ερώτησή σας, είναι
αλήθεια ότι το Υπουργείο Γεωργίας μέσα από τις εκφράσεις του, δηλαδή τη γεωργία είναι ο μεγαλύτερος καταναλωτής του υδάτινου αυτού πόρου, δηλαδή του νερού. Το 83% με 84% της κατανάλωσης, προέρχεται μέσα από τις δράσεις της γεωργίας και πολλές φορές αυτές οι δράσεις της γεωργίας, μας έφεραν μπροστά σε αλόγιστη χρήση του υδάτινου αυτού πόρου, αλλά όχι μόνο. Και άλλες φορές -γιατί θεωρώ ότι υπάρχει και μια ανθρώπινη παρέμβαση- είτε αυτό γίνεται μέσα από την αλλαγή του τρόπου ζωής, που έρχεται στα αστικά κέντρα με την περισσότερη ζήτηση του νερού αλλά και από την διαχείριση του νερού απο τη γεωργία δημιούργησε πολλές φορές ένα αρνητικό ισοζύγιο, όχι μόνο ποσοτικό, αλλά και ποιοτικό πολλές φορές από την αλόγιστη χρήση, αλλά και πολλών φυτοφαρμάκων κατά την καλλιεργητική περίοδο. Τα υπόλοιπα στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο. ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να συμφωνήσουμε ότι το
πρόβλημα του νερού ίσως είναι ένα από τα μεγαλύτερα ζητήματα που απασχολεί όχι μόνο τη χώρα μας, αλλά την παγκόσμια κοινότητα και θα μας απασχολεί στην προοπτική των χρόνων.
'Ομως πρέπει να συμφωνήσουμε ακόμη ότι η πολιτική μας, όπως συγκροτείται, πραγματικά ικανοποιεί το ενδιαφέρον, όσων αυτήν την ώρα ανησυχούν. Και ένας απ' αυτούς που ανησυχεί είναι και η πανεπιστημιακή κοινότητα. Εάν δούμε δε, την πρόσφατη έκθεση του Πανεπιστημίου Θεσσαλονίκης, θα διαβάσουμε ότι η έλλειψη συντονισμού και η απουσία σχεδιασμού στη διαχείριση των υδάτινων πόρων της Ελλάδας έχουν αρνητικές επιπτώσεις στην υδροδοτική προοπτική. Παρακάτω θα δούμε ότι
μόνη λύση για μια ορθολογική διαχείριση του νερού, είναι η άσκηση μιας συγκροτημένης υδροδοτικής πολιτικής με σαφή στόχο την εξοικονόμηση του νερού.
Βεβαίως η τελευταία σύσκεψη, η τελευταία προσπάθεια και της Κυβέρνησης και του Υπουργείου, μας οδηγεί προς αυτήν την κατεύθυνση. Αυτό πρέπει να το δεχθούμε.
'Ομως, κύριε Υφυπουργέ, δεδομένου ότι το Υπουργείο Υγείας είναι όπως και εσείς δέχεσθε, ο κύριος διαχειριστής των αρδευτικών νερών, μπορεί να μας διαβεβαιώσει σήμερα ότι παρακολουθεί την ποιότητα και ειδικότερα την υφαλμύρωση και τη νιτρορύπανση στις ειδικότερα μεγάλες πεδιάδες υψηλής στρεμματικής απόδοσης:
Δεύτερον. 'Εχουμε αυτήν τη στιγμή μελέτες εμπλουτισμού του
υπόγειου υδροφόρου ορίζοντα και αν αυτές οι μελέτες εφαρμόζονται, σε τι χρονοδιάγραμμα και πού; Αυτά είναι τα κυρίαρχα ερωτήματα σε σχέση με τη δική σας αρμοδιότητα στην προοπτική που έχει χαράξει η συλλογική προσπαθεια ολόκληρης της Κυβέρνησης. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, επειδή έχω και
την ευθύνη εκ μέρους της διάσκεψης των προέδρων για τις επίκαιρες ερωτήσεις, θέλω να σας πω ότι προωθήσαμε για συζήτηση την επίκαιρη ερώτηση, διότι πρόσφατα είχαν δει το φως της δημοσιότητας στοιχεία για λειψυδρία.
ΜΑΝΩΛΗΣ ΜΠΕΝΤΕΝΙΩΤΗΣ: Ακριβώς γι' αυτό υποβλήθηκε.
ΠΡΟΕΔΡΕΥΩΝ (Κωνσταντίνος Γείτονας): Αλλά βέβαια ο κύριος Υπουργός εχει μια δυσκολία να απαντήσει σε ένα τόσο μεγάλο ζήτημα. Μπορείτε να συνεχίσετε με μια άλλη κανονική ερώτηση ώστε να σας δώσει όλα τα στοιχεία της πολιτικής για το θέμα της διαχείρισης των υδάτων.
Δεν είναι ένα θέμα που μπορεί να συζητηθεί σε δύο λεπτά. Το ενδιαφέρον σας είναι προφανές και δικαιολογημένο αλλά εγώ ήθελα να επισημάνω αυτό ώστε να είμαστε εντάξει και με βάση τον Κανονισμό.
O κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μετά την ψήφιση και της κοινοτικής οδηγίας για τη διαχείριση των υδάτινων πόρων θεωρώ ότι ενοποιείται και η πολιτική της Ευρωπαϊκής 'Ενωσης. Αυτό είναι πολύ σημαντικό. Με το ότι σε επίπεδο Κυβέρνησης έχει αποφασιστεί με το συντονισμό του Πρωθυπουργού να υπάρξει πλέον η ενιαία διαχειριστική αρχή, γίνεται ο καλύτερος συντονισμός. Γιατί ξέρουμε ότι με τα νερά ασχολούνται τρία Υπουργεία. Και ασχολούνται πραγματικά γιατί το καθένα έχει πράγματι λόγο πάνω στο υδάτινο αυτό δυναμικό.
Αυτό που μπορώ να επισημάνω είναι ότι έχουμε στα χέρια μας το εθνικό σχέδιο για την απερήμωση. Εκεί η πανεπιστημιακή κοινότητα έχει καταθέσει την άποψή της και έχει σε πολλά σημεία κτυπήσει και το "καμπανάκι". Δηλαδή έχει δείξει ότι υπάρχουν τεράστια προβλήματα.
'Εχοντας υπόψη όλα αυτά, μέσα από τον ενιαίο φορέα διαχείρισης, αλλά και από τις διαχειριστικές μελέτες των λεκανών απορροής ή του υδατικού διαμερίσματος θα έχουμε στα χέρια μας μία πλήρη μελέτη για τις δυνατότητες και πάνω από όλα για τις δυνατότητες να μπορέσει να υπάρξει εμπλουτισμός και του υδροφόρου ορίζοντα. Γιατί αν πάρουμε παράδειγμα μία συγκεκριμένη περιοχή έχουμε μεγάλες ανατροπές του υδροφόρου ορίζοντα από την αλόγιστη χρήση που γίνεται, αλλά πολλές φορές και από την κακή κατανομή των νερών που γίνεται μέσα από γεωτρήσεις χωρίς μέτρο, χωρίς κανόνες και χωρίς ορθολογική διαχείριση.
Το πιο σημαντικό είναι ότι το Υπουργείο Γεωργίας έχει εκπονήσει
πολλές μελέτες στις περιοχές όπου υπήρχε πρόβλημα του υδάτινου πόρου, να μπορέσει με αυτόν τον τρόπο να φτιάξει έργα τέτοια που θα είναι πολύ
καλύτερη η διαχείριση και η κατανάλωση του νερού μια και το Υπουργείο Γεωργίας όπως είπαμε, είναι το Υπουργείο αυτό που έχει την άμεση σχέση με την κατανάλωση νερού που φτάνει και στο 84%.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 576/7.2.2001 επίκαιρη ερώτηση του Βουλευτή της Νέας Δημοκρατίας κ. Σταύρου Καλογιάννη προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου, αναφερόμενα στην ύπαρξη απαξιωμένου τηλεπικοινωνιακού υλικού, στις αποθήκες του Οργανισμού Τηλεπικοινωνιών Ελλάδος (Ο.Τ.Ε.).
Η επίκαιρη ερώτηση του κ. Καλογιάννη έχει ως εξής:
"Σύμφωνα με δημοσίευμα της Εφημερίδας "ΚΑΘΗΜΕΡΙΝΗ" της 4.2.2001 στις αποθήκες του Ο.Τ.Ε. βρίσκεται στοιβαγμένο απαξιωμένο τηλεπικοινωνιακό υλικό ύψους εξήντα δύο δισεκατομμυρίων δραχμών. Ακόμη προμήθειες εξοπλισμού, που πραγματοποίησε ο Οργανισμός τα τελευταία χρόνια μέσω προγραμματικών συμφωνιών βρίσκονται σε σφραγισμένα κιβώτια, χωρίς κανένας να γνωρίζει το περιεχόμενό τους.
Σύμφωνα πάντα με το δημοσίευμα, τα παραπάνω στοιχεία περιέχονται σε απόρρητο σημείωμα που υπογράφει ο Γενικός Διευθυντής Χρηματοοικονομικών του Ο.Τ.Ε. κ. Δ. Κουβάτσος.
Κατόπιν αυτών, ερωτάται ο κύριος Υπουργός Μεταφορών και Επικοινωνιών: 1. Αληθεύουν τα στοιχεία τα οποία αναφέρονται στο δημοσίευμα της
"ΚΑΘΗΜΕΡΙΝΗΣ";
2. Ποιος ευθύνεται για το απαράδεκτο αυτό φαινόμενο; Οφείλεται μήπως σε έλλειψη στοιχειώδους προγραμματισμού εκ μέρους του Οργανισμού ή εξυπηρετούνται απλώς τα συμφέροντα των προμηθευτών του Ο.Τ.Ε.;"
Ο Υφυπουργός Μεταφορών και Επικοινωνιών κ. Βούλγαρης έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κύριοι συνάδελφοι, δεν είναι αληθές το στοιχείο ότι στο ύψος των εξήντα δύο δισεκατομμυρίων (62.000.000.000) δραχμών βρίσκεται απαξιωμένο τηλεπικοινωνιακό υλικό. Η συνολική αξία των αποθεμάτων του Οργανισμού ανέρχεται στα εξήντα δύο δισεκατομμύρια (62.000.000.000) δραχμές και όχι φυσικά τα υλικά που έχουν απαξιωθεί.
Στις αρχές του 2000 οργανώθηκε ένα πρόγραμμα εξυγίανσης από τον
Ο.Τ.Ε. το οποίο εντόπισε υλικά που έχουν απαξιωθεί, διότι όπως γνωρίζετε πολύ καλά η εξέλιξη στην τεχνολογία των τηλεπικοινωνιών είναι ραγδαία και αυτό το υλικό το οποίο εντοπίστηκε είναι ύψους έξι δισεκατομμυρίων (6.000.000.000) δραχμών το οποίο εκποιήθηκε και στη συνέχεια διαγράφηκε από τα βιβλία του υλικού του Ο.Τ.Ε.
Η αναλογία, λοιπόν, της αξίας των απαξιωθέντων υλικών που έγινε με τη διαδικασία της εκποίησης ανέρχεται έτσι σε λιγότερο από 10% του υλικού το οποίο διαθέτει ο ΟΤΕ ως απόθεμα και αυτό το ποσοστό σε έναν τέτοιο τομέα όπως οι τηλεπικοινωνίες, με τόσο δυναμική ανάπτυξη, όπως αναφέρθηκα πριν λόγω της ραγδαίας ανάπτυξης της τεχνολογίας, θεωρείται και επιχειρησιακά αποδεκτό.
Επίσης επειδή γίνεται μια αναφορά σε σημείωμα του γενικού διευθυντή
χρηματοοικονομικών του ΟΤΕ του κ. Κουβάτσου σας επισημαίνω ότι δεν υπάρχουν απόρρητα σημειώματα και όλες αυτές οι διαδικασίες κινούνται με πλήρη διαφάνεια και δημόσια. Προκειμένου να προχωρήσει η διαδικασία εκποίησης απαξιωθέντος υλικού δόθηκαν οδηγίες σε όλες τις υπηρεσίες του οργανισμού πανελλαδικά, διότι όπως γνωρίζετε ένας αριθμός περίπου ογδόντα (80) με ενενήντα (90) αποθηκών υλικών του ΟΤΕ βρίσκεται σε όλη τη χώρα. 
Μάλιστα, κλείνοντας, θα ήθελα να σας ενημερώσω ότι το Διοικητικό
Συμβούλιο του ΟΤΕ στη συνεδρίαση της 6.2.2001 απεφάσισε να προσλάβει έναν εξειδικευμένο σύμβουλο, σε θέματα διαχείρισης και μεταφορών, για να μπορέσει να βοηθήσει και να στηρίξει τις υπηρεσίες του οργανισμού στην οργάνωση του έργου της διαχείρισης των αποθεμάτων. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, πενήντα μαθητές και μαθήτριες και τρεις συνοδοί του 36ου Γυμνασίου Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Καλογιάννης έχει το λόγο.
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε.
Ανέκαθεν στον ΟΤΕ υπήρχε ένα τεράστιο πρόβλημα με τις προμήθειες τηλεπικοινωνιακού υλικού. Για την πενταετία 1998-2002 ο ΟΤΕ υπέγραψε με πέντε προμηθευτές του προγραμματικές συμφωνίες ύψους 402,28 δισεκατομμυρίων δραχμών. Σε λιγότερα από δυόμισι χρόνια όμως το σύνολο των προμηθειών υλοποιήθηκε. Με το υπ' αριθμ. πρωτ. 62/131974/2000 έγγραφο του ΟΤΕ που υπογράφει ο αναπληρωτής Πρόεδρος κ. Σκαρπέλης έχουν καλυφθεί οι ανάγκες του Οργανισμού μέχρι 31 Μαρτίου 2001. Για την ολοκλήρωση όμως του επενδυτικού προγράμματος του ΟΤΕ μόνο για το 2001 σύμφωνα με το κ. Σκαρπέλη απαιτείται επιπλέον ενεργός τηλεπικοινωνιακός εξοπλισμός. Δηλαδή 
ο κ. Σκαρπέλης ομολογεί ότι δεν έχει αποθηκευμένο άλλον ενεργό εξοπλισμό. Και όμως, κύριε Πρόεδρε και αναφέρω ένα μόνο παραδειγμα- στις αποθήκες
του ΟΤΕ υπάρχει εγκιβωτισμένο υλικό προϋπολογισμού δέκα δισεκατομμυρίων (10.000.000.000) δραχμών, το οποίο δεν έχει ανοιχτεί ποτέ. Ποιος έχει παραλάβει αυτό το υλικό, πότε, υπό ποίους όρους, υπό ποιες συνθήκες, τι υπάρχει επιτέλους σ' αυτά τα κιβώτια; Το υλικό είναι εγκατελειμμένο και

δεν παρακολουθείται, κύριε Πρόεδρε, από κανέναν. 'Οταν αυτό έγινε αντιληπτό από ορισμένους ανώτατους αξιωματούχους του ΟΤΕ, προς τιμήν τους οι άνθρωποι αυτοί όρισαν επιτροπή για να ελέγξει αυτό το υλικό. Ξέρετε τι συνέβη; Μόλις η επιτροπή ξεκίνησε να πάει στις αποθήκες του Ρουφ για έλεγχο του υλικού το απαξιωμένο υλικό έφυγε προς τις αποθήκες της περιφέρειας. Παρακαλώ τον κύριο Υπουργό να ελέγξει αυτό το οποίο καταγγέλλω για να μας διαβεβαιώσει αν είναι αλήθεια ή όχι. Και για να μην πλανάται κύριε Πρόεδρε, καμία αμφιβολία, σχετικά με την καταγγελία την οποία κάνω, αναφέρω ότι σχετικό με την καταγγελία μου είναι το υπ' αριθμ. πρωτ. 61/109111/2000 έγγραφο της Γενικής Διεύθυνσης Χρηματοοικονομικών
του ΟΤΕ και παρακαλώ τον κύριο Υπουργό να καταθέσει το συγκεκριμένο έγγραφο στη Βουλή για να αποδεχθεί, κύριε Πρόεδρε, η αλήθεια των όσων καταγγέλλω και να πληροφορηθεί η κοινή γνώμη πως ο ΟΤΕ διαχειρίζεται

υλικό δεκάδων δισεκατομμυρίων δραχμών. Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
συνάδελφε, όπως σας ανέφερα και στην πρωτολογία μου πράγματι στις αρχές του 2000 οργανώθηκε το πρόγραμμα που εντόπισε όλα τα απαξιωθέντα υλικά, τα οποία ήταν ύψους έξι δισεκατομμυρίων (6.000.000.000) δραχμών και τα οποία, σε συνέχεια με τις νόμιμες διαδικασίες, εκποιήθηκαν και διαγράφηκαν από τα βιβλία του ΟΤΕ.
Σαφώς υπάρχει ένα στοκ ανταλλακτικών για υλικά νέων τεχνολογιών στις ενενήντα περίπου αποθήκες του ΟΤΕ σε όλη τη χώρα. 'Οπως δε πολύ σωστά επισημάνατε, είναι υλικό το οποίο έχει προέλθει από τις διαδικασίες προμήθειας, που έχει συνάψει ο ΟΤΕ με προγραμματικές συμφωνίες, οι οποίες βέβαια τελειώνουν, όπως πολύ σωστά επισημάνατε, το τέλος του 2002, ενώ έχει παραληφθεί το μεγαλύτερο μέρος αυτών των υλικών, που έχει υποχρέωση να παραλάβει ο ΟΤΕ, σύμφωνα με τις προγραμματικές συμφωνίες που έχει υπογράψει για να στηριχθούν και οι εγχώριες βιομηχανίες.
Ακόμη θέλω να σας πληροφορήσω ότι το επενδυτικό πρόγραμμα του ΟΤΕ
κάθε χρόνο είναι ύψους διακοσίων (200.000.000.000) -διακοσίων πενήντα (250.000.000.000) δισεκατομμυρίων δραχμών, από τα οποία το 75% αυτής της πίστωσης αφορά υλικό και το 25% εργασία. Είναι βέβαια υλικό, το οποίο χρησιμοποιείται για τον εκσυγχρονισμό όλου του δικτύου του ΟΤΕ είτε είναι εναέριο είτε επίγειο είτε υπόγειο είτε θαλάσσιο.
Επομένως ό,τι υλικό απαξιώνεται, ακολουθεί τη διαδικασία της
εκποίησης και διαγράφεται από τα βιβλία. Και το υλικό, το οποίο αυτήν τη στιγμή βρίσκεται στις διάφορες αποθήκες του ΟΤΕ, χρησιμοποιείται για τα δίκτυα. Είναι φυσικά υλικό ενεργό και δεν είναι υλικό απαξιωμένο. Ευχαριστώ.
ΠΡΟΕ0ΡΕΥΩΝ (Κωνσταντίνος Γείτονας): Τελευταία είναι η με αριθμό 572/7.2.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου, προς τους Υπουργούς Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων 'Εργων, σχετικώς με τις κινητοποιήσεις των φορέων του Δήμου Περιστερίου για την ανέγερση νέων κτιρίων για το 10ο Λύκειο, το 11ο και 17ο Γυμνάσιο.
Η επίκαιρη ερώτηση του κ. Σκυλλάκου έχει ως εξής:
"Σε κινητοποιήσεις προχώρησαν πρόσφατα γονείς, μαθητές, καθηγητές και

μαζικοί φορείς του Περιστερίου, απαιτώντας την ανέγερση νέων κτιρίων για το 10ο Λύκειο και τα Γυμνάσια 11ο και 17ο.
Εδώ και μια δεκαετία οι κάτοικοι της περιοχής περιμένουν να χτιστούν
τα νέα σχολεία. Παρ' ότι όμως υπάρχουν σχετικές αποφάσεις για την
ανέγερσή τους, λόγω της κωλυσιεργίας των αρμοδίων υπηρεσιών, οι αποφάσεις αυτές έχουν μείνει στα χαρτιά. Σήμερα διαγράφεται έντονος ο κίνδυνος να αποχαρακτηριστούν οι χώροι, αφού σε λιγότερο από τέσσερις μήνες λήγει η προθεσμία του δεκαοκτάμηνου, που απαιτείται για να αγοραστεί η γη. 
Επιπλέον το ΥΠΕΧΩΔΕ δεν έχει προχωρήσει εδώ και τρία χρόνια στην
έγκριση τοπικού ρυμοτομικού σχεδίου, οπότε δεν μπορεί να βγει άδεια για την ανέγερση των σχολείων.
Ερωτώνται οι κύριοι Υπουργοί τι μέτρα προτίθενται να πάρουν για την αντιμετώπιση των όποιων προβλημάτων υπάρχουν και την άμεση ανέγερση των παραπάνω σχολικών κτιρίων;".
Ο Υφυπουργός Παιδείας κ. Φίλιππος Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Πράγματι, στη περιοχή του Περιστερίου είναι ανάγκη να προχωρήσουμε στην ανέγερση των σχολικών μονάδων, για να επιλυθούν τα προβλήματα, που αναφέρονται στην ερώτηση του κυρίου συναδέλφου.
Θα ξεκινήσω από το 10ο Λύκειο Περιστερίου. Για την ανέγερση του 10ου
Λυκείου έχει απαλλοτριωθεί έκταση 9.397 τ.μ., έχει εκδοθεί η σχετική
κοινή υπουργική απόφαση απαλλοτρίωσης και έχει καθοριστεί και η προσωρινή αποζημίωση των ιδιοκτητών με τη σχετική απόφαση του Πρωτοδικείου Αθηνών. Η προθεσμία για την παρακατάθεση της αποζημίωσης στο Ταμείο Παρακαταθηκών και Δανείων λήγει την 17.5.2001. Για να ολοκληρωθούν αυτές οι
διαδικασίες, το Υπουργείο Παιδείας έχει ζητήσει από το ΥΠΕΧΩΔΕ ο χαρακτηρισμός του χώρου να γίνει ως σχολικού χώρου και γι' αυτόν το λόγο μάλιστα πρόσφατα, στις 2.2.2001, έγινε συνάντηση με υπηρεσιακούς παράγοντες και του αρμοδίου τμήματος χωροταξίας του ΥΠΕΧΩΔΕ, με συμμετοχή μάλιστα και εκπροσώπου των εκπαιδευτικών του σχετικού λυκείου. Δηλαδή ως Υπουργείο Παιδείας επισπεύδουμε τη διαδικασία, για να εκδώσει επιτέλους

το ΥΠΕΧΩΔΕ τη σχετική απόφαση.
Σε ό,τι αφορά το 11ο Γυμνάσιο Περιστερίου, έχει επιλεγεί χώρος
εμβαδού 4.000 τ.μ. Είναι σε περιοχή εκτός σχεδίου πόλεως και θα πρέπει να ολοκληρωθεί η διαδικασία του νέου ρυθμιστικού σχεδίου της ευρύτερης περιοχής, την οποία έχει ζητήσει ο δήμος από το ΥΠΕΧΩΔΕ.
Μάλιστα, κατόπιν συνεννοήσεων του Ο.Σ.Κ. με το ΥΠΕΧΩΔΕ έχουν ζητηθεί τα απαραίτητα στοιχεία, καθώς και οι απόψεις του Οργανισμού Αθήνας από το Δήμο Περιστερίου, προκειμένου να προωθηθεί κατά προτεραιότητα ο καθορισμός του χώρου και για το 11ο Γυμνάσιο Περιστερίου που προτείνεται να χωροθετηθεί στην εκτός σχεδίου, όπως είπα, περιοχή του Δήμου Περιστερίου.
Τέλος, για το 17ο Γυμνάσιο Περιστερίου απαλλοτριώνεται έκταση εμβαδού 5.250 τ.μ. 'Εχει εκδοθεί η σχετική κοινή υπουργική απόφαση απαλλοτρίωσης, ήδη εκδόθηκε και σχετικά πρόσφατα η απόφαση του Πρωτοδικείου, η οποία καθορίζει την προσωρινή αποζημίωση των ιδιοκτητών και προχωρούν οι διαδικασίες για να ολοκληρωθεί η διαδικασία για να μπορέσει να ξεκινήσει η ανέγερση από τον Ο.Σ.Κ. του σχετικού οικήματος που θα στεγάσει το 17ο Γυμνάσιο Περιστερίου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Πριν από λίγες μέρες, κύριε Πρόεδρε, έγινε μεγάλη κινητοποίηση στο Περιστέρι. 'Ολοι οι φορείς της περιοχής, εκπαιδευτικοί, γονείς, μαθητές και άλλοι φορείς διαμαρτύρονταν για τον εξής λόγο: Διότι υπήρχαν κυβερνητικές υποσχέσεις ότι θα χτιστούν τα σχολεία αυτά, θα καθιερωθεί η πρωινή βάρδια για όλα τα σχολεία και θα τελείωνε αυτή η 
υπόθεση ως το 1996. Μετατέθηκε η χρονολογία για το 1998 και πρόσφατα ο κ. Ευθυμίου είπε για το 2005. 'Αρα πάμε με πάρα πολύ αργούς ρυθμούς, εκτός

αν περιμένουμε για λόγους δημογραφικούς ή για άλλους λόγους να συνενωθούν σχολεία και να μη χρειαστεί ίσως να χτιστούν καινούρια σχολεία. Τα λέμε αυτά διότι και από την απάντησή σας δεν υπήρξε ρητή δέσμευση.
Στις 17 Μαϊου λήγει το δεκαοχτάμηνο που πρέπει να πληρωθεί το ποσό που επεδίκασε το Πρωτοδικείο για το 10ο Λύκειο. Στις 17 Σεπτεμβρίου το δεκαοχτάμηνο όσον αφορά το 17ο Γυμνάσιο. Θα δοθούν αυτά τα χρήματα; Υπάρχει δική σας διαβεβαίωση ότι θα δοθούν τα χρήματα. Σ' αυτά τα δύο σχολεία δεν έχουν γίνει από το ΥΠΕΧΩΔΕ οι απαραίτητες ενέργειες. Δεν

υπάρχει το τοπικό ρυμοτομικό σχέδιο για να μπορέσει να βγει άδεια. Θα λυθούν αυτά τα πράγματα; Υπάρχουν προϋπολογισμοί ότι εντός του 2001 λύνονται και τα ζητήματα και τα χρήματα καταβάλλονται από τον Ο.Σ.Κ. και ξεκινάει η διαδικασία; Υπάρχει προϋπολογισμός γι' αυτά τα σχολεία; Μιλάμε μόνο για τα δύο, διότι για το τρίτο απ' ό,τι φαίνεται ούτε απαλλοτρίωση έχει ξεκινήσει, ούτε έχει προχωρήσει ούτε υπάρχει κι εκεί έγκριση ρυμοτομικού ούτε καν συγκρότηση της Επιτροπής Καταλληλότητας. Είμαστε πολύ μακριά όσον αφορά το 11ο.
Χρειάζονται, λοιπόν, καθαρές απαντήσεις σήμερα. Θα δοθούν τα χρήματα για τα δύο σχολεία; Πότε τελειώνει το ρυμοτομικό από το ΥΠΕΧΩΔΕ; Τι λεφτά τα δοθούν για να προκηρυχθούν διαγωνισμοί και να αρχίσουν να χτίζονται τα σχολεία; Τι χρήματα προϋπολογίζονται για φέτος;
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): 'Ηταν πολύ καθαρή η απάντησή μου στην πρωτολογία μου. Θα επαναλάβω για μια ακόμη φορά ότι από πλευράς κονδυλίων δεν υπάρχει κανένα πρόβλημα. Στο Υπουργείο Παιδείας έχουμε προβλέψει τα κονδύλια αυτά και μάλιστα στις τιμές που έχουν επιδικάσει τα Πρωτοδικεία με βάση τις αποφάσεις που σας ανέφερα ενωρίτερα. Κι εκείνο που ζητούμε κι εμείς, επισπεύδουμε ως Υπουργείο Παιδείας, είναι να ολοκληρωθούν οι σχετικές διαδικασίες από πλευράς του ΥΠΕΧΩΔΕ. Γι' αυτό άλλωστε, όπως είπα, έγινε και η σύσκεψη στις 2 Φεβρουαρίου, για να ολοκληρώσουν τις σχετικές διαδικασίες οι αρμόδιες υπηρεσίες του συναρμοδίου Υπουργείου. Οι προβλέψεις των κονδυλίων έχουν γίνει και πραγματικά με την ολοκλήρωση των διαδικασιών θα μπορεί ο Οργανισμός Σχολικών Κτιρίων να ξεκινήσει την ανέγερση των σχολικών μονάδων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕ ΩΝ
Θα συζητηθεί η υπ' αριθμόν 38/15-12-2000 επερώτηση των Βουλευτών της Νέας Δημοκρατίας κυρίων Δ. Κωστοπούλου, Γ. Σαλαγκούδη, Ν. Τσιαρτσιώνη, Α. Λιάσκου, Β. Βύζα, Μ. Παπαδοπούλου, Π. Τατούλη, Α. Χειμάρα, Κ. Καραμπίνα, Γ. Αλογοσκούφη, Γ. Βουλγαράκη και της κας Μαριέττας Γιαννάκου-Κουτσίκου, προς τους Υπουργούς Οικονομικών, Ανάπτυξης και Εργασίας και Κοινωνικών Ασφαλίσεων σχετικά με την εγγραφή στον Προϋπολογισμό του 2001, πίστωση χρηματοδότησης του ΟΑΠ-ΔΕΗ.
Από τη Νέα Δημοκρατία για τη συζήτηση της υπ'αριθμόν 38/15-12-2000

επερώτησης ορίζεται Κοινοβουλευτικός Εκπρόσωπος ο Βουλευτής Α' Αθηνών κ. 
Γεώργιος Βουλγαράκης.
Κύριοι συνάδελφοι, πριν δώσω το λόγο στον πρώτο επερωτώντα τον κ. Κωστόπουλο έχω την τιμή ν' ανακοινώσω στο Σώμα ότι οι Βουλευτές
κ. Αθανάσιος Νάκος Βουλευτής Μαγνησίας, καθώς και Ιωάννης Παπαθανασίου

Βουλευτής Επικρατείας, ζητούν ολιγοήμερη άδεια απουσίας στο εξωτερικό. Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη
ζητηθείσα άδεια.
Το λόγο έχει ο πρώτος επερωτών κ. Δημήτριος Κωστόπουλος.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι άνευ αντικειμένου σήμερα η συζήτηση γιατί όλ' αυτά τα θέματα έχουν λυθεί. 
ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Θα τα συζητήσουμε, κύριε Υπουργέ. ΠΡΟΕΔΡΕΥΩΝ (Κωνσταντίνος Γείτονας): Κύριε Κωστόπουλε, σας περιμένω

στο Βήμα. Αφήστε την κουβέντα με τον κ. Χριστοδουλάκη. Σας απασχολεί και θα χάσετε χρόνο.
ΝΙΚΟΛΑΟΣ Ν. ΧΡΙΣΤΟΔΟΥΛΑΚΗΣ (Υπουργός Ανάπτυξης): Λέω, κύριε Πρόεδρε, ότι αυτά τα έχουμε λύσει, τα έχουμε απαντήσει.
ΠΡΟΕΔΡΕΥΩΝ (Κωνσταντίνος Γείτονας): Θα τα πείτε στην αγόρευσή σας,
κύριε Υπουργέ.
ΔΗΜΗΤΡΙΟΣ Ν, ΚΩΣΤΟΠΟΥΛΟΣ: Κύριοι συνάδελφοι, επερωτάται σήμερα ο
κύριος Υπουργός Ανάπτυξης και οι συναρμόδιοι Υπουργοί ουσιαστικά για τη μη ικανοποιητική απάντηση, την οποίαν έδωσε σε μία επίκαιρη ερώτηση που κατέθεσα στις 29-11-2000 και που συζητήσαμε την 1-12-2000. Ο λόγος βασικά για τον οποίο τότε ερωτήθηκε ο κύριος Υπουργός και επερωτάται και σήμερα
είναι ακριβώς το θέμα του πάγιου πόρου που έπρεπε να καταβάλει η Κυβέρνηση, αλλά και να προβλέψει στον προϋπολογισμό για την ασφάλιση προσωπικού της ΔΕΗ, το γνωστό ΟΑΠ-ΔΕΗ.
Αφορμή αυτής της ερώτησης τότε και της επερώτησης σήμερα είναι η μη πρόβλεψη στον κρατικό προϋπολογισμό του έτους 2001 πίστωση για το ποσό που έπρεπε να υπάρχει και να καταβληθεί στον ΟΑΠ, σύμφωνα με τα προβλεπόμενα από το νόμο. Το γεγονός αυτό λοιπόν εύλογα δημιούργησε και ανησυχία και αίσθημα ανασφάλειας στο προσωπικό και στους συνταξιούχους της ΔΕΗ, οι οποίοι ανέρχονται περίπου σε εξήντα χιλιάδες. Το πρόβλημα είναι ότι έχει υπογραφεί η συμφωνία, έχει γίνει η κύρωση, έχει γίνει νόμος του κράτους, αλλά αυτή η συμφωνία σύμφωνα μ' αυτά που μας είπε ο κύριος Υπουργός δεν υλοποιείται.
Τότε είχα τη ελπίδα και περίμενα ότι θα απαντήσει ο κύριος Υπουργός και θα έδινε την ενδεδειγμένη λύση στο πρόβλημα που δημιουργήθηκε και για το έτος 2000, αλλά και για το μεταβατικό έτος 2001 εντός του οποίου αναμένεται και η έναρξη λειτουργίας του ΟΑΠ-ΔΕΗ, δεδομένου ότι μέχρι τότε εξακολουθεί να ισχύει πλήρως το σύστημα ασφάλισης "παρά τη ΔΕΗ", όπως λέγεται, που θεσμοθετήθηκε με το ν. 4491 του 1966. Τότε λοιπόν πίστευα ότι ο κύριος Υπουργός θα ανακοίνωνε τη μεταβατική λύση που θα στηρίζεται σαφώς στο ν. 2773, όπως προανέφερα. Δυστυχώς κατά την ομιλία του δεν άκουσα λύση του προβλήματος και όχι μόνο για το μεταβατικό έτος 2001, αλλά και για τη λειτουργία του ΟΑΠ-ΔΕΗ στο μέλλον, αφού αρνήθηκε και για το μέλλον την εφαρμογή του νόμου.
Κύριε Υπουργέ, δεν αρνηθήκατε τότε την εφαρμογή του νόμου, αλλά
αντίθετα προτείνατε την εφαρμογή άλλων διατάξεων που δεν είναι σύννομες για τον ΟΑΠ-ΔΕΗ. Αυτή η άρνησή σας να εφαρμόσετε το νόμο ταυτόχρονα και η πρότασή σας για εφαρμογή μη σύννομων διατάξεων μου προκάλεσε κατάπληξη. Και σ' αυτό αφορά η σημερινή επερώτηση.
Για να γίνει κατανοητό πού βρισκόμαστε πρέπει να σας πω ποια είναι η ιστορία του θέματος, μία περίληψη του νόμου και γενικότερα της χρηματοδότησης και του θεσμικού πλαισίου του φορέα ασφάλισης της ΔΕΗ, του ΟΑΠ-ΔΕΗ που ιδρύθηκε με συμφωνία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Του ΟΑΠ-ΔΕΗ. Γιατί ΟΠΑΠ είναι άλλο πράγμα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Συγγνώμη, του ΟΑΠ-ΔΕΗ που ιδρύθηκε με συμφωνία μεταξύ του προσωπικού, των συνταξιούχων της ΔΕΗ και της Κυβέρνησης σύμφωνα με το ν. 2773.
ΠΡΟΕΔΡΕΥΩΝ (Κωνσταντίνος Γείτονας): Κύριε Χριστοδουλάκη, δεν ξέρω εάν είναι το ταξίδι στην Ινδία που σας βοήθησε αλλά ήλθατε ζωηρός σήμερα. Παρακαλώ όμως να τηρήσουμε τον Κανονισμό, όχι διακοπές.
Θα σας κρατήσω το χρόνο, μην ανησυχείτε, κύριε Κωστόπουλε. Δεν σας αδικώ, ιδιαίτερα εσάς. Ο κ. Χριστοδουλάκης σας διακόπτει. Μην επιτρέπετε διακοπές.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Η λύση αυτή αποτελούσε την οριστική κατά την άποψη τουλάχιστον όλων μας, και του προσωπικού και των συνταξιούχων, ρύθμιση του ασφαλιστικού θέματος του προσωπικού και των συνταξιούχων της ΔΕΗ.
Η ρύθμιση αυτή στηρίζεται στην περιουσία του φορέα ασφάλισης της ΔΕΗ που σχηματίστηκε, όπως αναφέρεται στη συμφωνία και στο νόμο, από τη λειτουργία του ν. 4491 του 1966 και ιδιαίτερα του άρθρου 7 παράγραφος 2 αυτού του νόμου. Η περιουσία αυτή παραμένει ενσωματωμένη στην περιουσία της ΔΕΗ. 'Ετσι αυξάνεται η περιουσία της ΔΕΗ και ουσιαστικά αυξάνεται η περιουσία του κράτους, αφού είναι και ο μόνος μέτοχος, ο μόνος ιδιοκτήτης.
Ο νέος φορέας, λοιπόν, του ΟΑΠ-ΔΕΗ ιδρύθηκε με τη διάταξη της
παραγράφου 1 του άρθρου 34 του ν. 2773/1999, ενώ το θέμα της χρηματοδότησής του ρυθμίστηκε και έληξε οριστικά με τις συνδυασμένες διατάξεις της παραγράφου 6 του υπόψη άρθρου 34 και των άρθρων 6 και 9 της κυρωθείσης με την παράγραφο 12 του ιδίου άρθρου 34 συμφωνίας, σύμφωνα με τις οποίες η χρηματοδότηση του νέου φορέα, πέρα από τις ασφαλιστικές εισφορές, γίνεται από την παραπάνω περιουσία του η οποία λειτουργεί ως ασφαλιστικό κεφάλαιο για τη λειτουργία του ΟΑΠ-ΔΕΗ.
Για το σκοπό αυτό το κράτος καταβάλλει στο νέο φορέα ασφάλισης ως "πάγιο πόρο" ποσό ίσο με τη διαφορά που προκύπτει κάθε χρόνο μεταξύ των εν γένει δαπανών και εσόδων του ΟΑΠ-ΔΕΗ, ενώ ποσό ίσο με τον εκάστοτε "πάγιο πόρο" αφαιρείται από την παραπάνω περιουσία του ΟΑΠ-ΔΕΗ. Δηλαδή
λειτουργεί ως ασφαλιστικό κεφάλαιο.
Η καταβολή του πάγιου πόρου από το κράτος αποτελεί αντιπαροχή έναντι της περιουσίας του ΟΑΠ-ΔΕΗ που παραμένει ενσωματωμένη στη περιουσία της ΔΕΗ.
Σημειώνεται εδώ ότι στις υπόψιν συνδυασμένες διατάξεις αναφέρεται ότι το κράτος υποκαθιστά πλήρως τη ΔΕΗ σε όλες τις ασφαλιστικές υποχρεώσεις της.
Το παραπάνω θεσμικό πλαίσιο που ανέπτυξα είναι καθαρό, διάφανο,
κρυστάλλινο και δεν αφήνει ούτε κατ' ελάχιστο περιθώριο παρερμηνείας τόσο για τις πηγές των πόρων χρηματοδότησής του, όσο κυρίως για την προέλευση, το σχηματισμό και τη διαδικασία καταβολής τους, ιδιαίτερα όσον αφορά τον πάγιο πόρο.
Θα σημειώσω ακόμη εδώ ότι το υπόψη θεσμικό πλαίσιο, "περιουσία -
πάγιος πόρος - υποκατάσταση της ΔΕΗ από το κράτος" αποτελεί μια ισόρροπη λύση του ασφαλιστικού θέματος μεταξύ κράτους - ΔΕΗ - εργαζομένων και συνταξιούχων, αφού πέρα από τη δίκαιη λύση για τους ασφαλισμένους του αποτελεί μοναδικό δρόμο για την πορεία της ΔΕΗ προς τη μετοχοποίηση και τη μετατροπή της σε ανώνυμο εταιρεία.
Θα κλείσω αυτό το σκέλος λέγοντας μόνο τούτο: Αξιοσημείωτη είναι η
ρητή αναφορά του άρθρου 34 του ν. 2773 στον "πάγιο πόρο", που ορίζει ότι για την εκάστοτε εγγραφή του στον κρατικό προϋπολογισμό θα αναφέρεται στην εισηγητική έκθεσή του ότι η εγγραφή αυτή γίνεται έναντι της περιουσίας του φορέα (αντιπαροχή).
Αυτή, λοιπόν, την ξεκάθαρη όσο και ουσιαστική κύριοι συνάδελφοι, για τη χρηματοδότηση του ΟΑΠ-ΔΕΗ, υπόσταση του πάγιου πόρου, δεν την ανέφερε ο κύριος Υπουργός στην αγόρευση την οποία έκανε στην επίκαιρη...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν έκανα αγόρευση. Μια απάντηση έδωσα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Απάντηση. Κάνατε αγόρευση κάποιων λεπτών,
κύριε Υπουργέ.
Δηλαδή αγνόησε ότι ο νόμος υποχρεώνει στην αναφορά ότι η εγγραφή στον κρατικό προϋπολογισμό γίνεται έναντι της περιουσίας του φορέα (αντιπαροχή).
Αντίθετα, επιχειρήσατε, κύριε Υπουργέ, να δώσετε στον πάγιο πόρο διάφορους προσδιορισμούς για να δικαιολογήσετε την υπαγωγή του σε μη σύννομες ρυθμίσεις κατ' εμέ.
Συγκεκριμένα είπατε τότε, κύριε Υπουργέ, ότι "τόσο ο νόμος, όσο και
το προεδρικό διάταγμα, θεσπίζουν ρητά τη συμβολή του κρατικού προϋπολογισμού στον Οργανισμό αυτό, μια συνεισφορά η οποία αποκαλείται "πάγιος πόρος" ακριβώς επειδή είναι ένας μηχανισμός επανακατάθεσης του οφέλους το οποίο έχει αποκτήσει η κοινωνία από τις επενδύσεις για σκοπούς κοινής ωφέλειας, που έκανε η επιχείρηση με χρήματα που προέρχονται από τις συνεισφορές των εργαζομένων. Αυτό αποτελεί ένα δεδομένο το οποίο και έχει νομοθετηθεί, αλλά και περιγράφεται αναλυτικά στο προς ολοκλήρωση προεδρικό διάταγμα.
Αυτή ήταν η απάντηση του κυρίου Υπουργού. Αυτά, λοιπόν, μας τα είπε
την 1.12.2000.
'Ομως αυτά που είπατε, κύριε Υπουργέ, σε σχέση με τον πάγιο πόρο δεν έχουν καμία σχέση ούτε με την αντιπαροχή έναντι της περιουσίας του φορέα ασφάλισης της ΔΕΗ, που είναι ενσωματωμένη στην περιουσία της ΔΕΗ την οποία έχει αυξήσει και ουσιαστικά έχει αυξηθεί η περιουσία του κράτους στο οποίο ανήκει η ΔΕΗ, όπως ρητά αναφέρεται στους νόμους και δεύτερον, με το γεγονός ότι η περιουσία του φορέα ασφάλισης της ΔΕΗ λειτουργεί ως ασφαλιστικό κεφάλαιο για τη λειτουργία του ΟΑΠ-ΔΕΗ, όπως επίσης ανέφερα προηγουμένως κατά τη σύντομη ανάπτυξη του θεσμικού πλαισίου του ΟΑΠ-ΔΕΗ. 
Τέλος, ως προς το υπό ολοκλήρωση προεδρικο διάταγμα, κύριε Υπουργέ,
στο οποίο είπατε ότι υπογράφετε και ακόμη το περιμένουμε, έχω να πω τα εξής: Δεν μπορώ να καταλάβω γιατί καθυστερεί. 'Ετσι δεν ολοκληρώνεται ούτε ο 2773, ούτε ο Οργανισμός Ασφάλισης -και συνεπώς υπάρχουν εκκρεμότητες- αλλά ούτε και η πορεία της ΔΕΗ μπορεί να είναι φυσιολογική με την καθυστέρηση ολοκλήρωσης αυτού του νόμου.
Και σαν να μην φτάνουν όλα αυτά, κύριε Υπουργέ, φροντίσατε να δημιουργήσετε πρόσθετες ανησυχίες για την οικονομική κατάσταση του Ασφαλιστικού Οργανισμού και τη χρηματοδότησή του από τον κρατικό προϋπολογισμό, δίνοντας σε αυτήν τη χρηματοδότηση τη μορφή κάλυψης ελλειμμάτων ή επιδοτήσεων, αφού συνδέσατε την έννοια του πάγιου πόρου με
τη χρηματοδότηση από τον κρατικό προϋπολογισμό άλλων ασφαλιστικών φορέων, που δεν έχουν περιουσία με την οποία να έχει αυξηθεί η περιουσία του κράτους.
Συγκεκριμένα είπατε τότε ότι, "πως θα γίνεται η εγγραφή στον
προϋπολογισμό των κονδυλίων"; Και είπατε ότι η εγγραφή στον προϋπολογισμό θα γίνεται ακριβώς όπως και για τους άλλους αντίστοιχους ασφαλιστικούς οργανισμούς στους οποίους έχει μια συνεισφορά το κράτος. Το τελευταίο και πολύ γνωστό παράδειγμα είναι ο Οργανισμός Αγροτικής Ασφάλισης, ο οποίος έχει ειδική εγγραφή στον προϋπολογισμό όπου προβλέπονται οι ενισχύσεις και αναφέρεται ότι θα αναγράφεται σε ειδικό κεφάλαιο κλπ. Με ένα παρόμοιο τρόπο είπατε τότε, γίνονται και οι συνεισφορές του κρατικού προϋπολογισμού σε αντίστοιχα ταμεία, όπως είναι το Ταμείο του ΤΑΠ-ΟΤΕ και μια σειρά από άλλα. Κύριε Υπουργέ, αυτά τα είπατε κατά λέξη. Αυτά θα πείτε και σήμερα γι'αυτό και δεν μας ικανοποιείτε, γι'αυτό και επερωτάσθε.
Είναι δυνατόν όμως, κύριε Υπουργέ να υπάρχει σύγκριση με όσα εμείς πιστεύουμε, εσείς ψηφίσατε, για το θεσμικό πλαίσιο του ΟΑΠ-ΔΕΗ και αυτά που περιμένουν οι ασφαλισμένοι και ο τρόπος χρηματοδότησης με τον πάγιο πόρο από τον κρατικό προϋπολογισμό, οπότε να προκύπτει αβίαστα το συμπέρασμα ότι ουδεμία σχέση έχει ο πάγιος πόρος, που αποτελεί αντιπαροχή έναντι της περιουσίας του ΟΑΠ-ΔΕΗ, που είναι ενσωματωμένη στην περιουσία της ΔΕΗ με την οποία αυξήθηκε η περιουσία του κράτους, με τις ενισχύσεις που λέτε ή τις προικοδοτήσεις και τις συνεισφορές άλλων ταμείων;
Κύριε Υπουργέ, ισχυρισθήκατε επίσης ότι δεν έχει ξεκινήσει να
λειτουργεί ακόμα ο οργανισμός, επειδή αναμένεται η ολοκλήρωση του προεδρικού διατάγματος. Πώς είναι δυνατόν να χρηματοδοτηθεί η ΔΕΗ όταν υπάρχει ειδική διάταξη κύριε Υπουργέ, που λέει ότι μέχρι να ολοκληρωθεί ο παρών ν. 2773, θα ισχύει το παλαιό σύστημα ασφάλισης; Είναι ένα ερώτημα και αναφέρομαι συγκεκριμένα.
Πώς θα γίνει εκ των υστέρων η χρηματοδότηση, του ΟΑΠ-ΔΕΗ γιατί μας είπατε για το 2000 ότι θα χρηματοδοτηθεί. Μας είπατε για το μέλλον ότι θα προβλεφθεί στον προϋπολογισμό ή θα αποδοθεί ασφαλιστικά, άλλως λέει το παλαιό διάταγμα, δηλαδή θα πληρώνει η ΔΕΗ.
Είπατε, λοιπόν, ότι από τον επόμενο προϋπολογισμό θα εγγράφεται στην ίδια ειδική γραμμή η κρατική χρηματοδότηση. Κύριε Υπουργέ, αυτό θεωρώ ότι επιβεβαιώνει το γεγονός ότι οι ασφαλισμένοι, οι υπάλληλοι της ΔΕΗ, οι συνταξιούχοι, έχουν το πρόβλημα ότι φεύγετε από την εφαρμογή, από την υλοποίηση του νόμου, όχι μόνο για το μεταβατικό έτος 2001, αλλά και για τα επόμενα έτη.
Επιμείνατε στην ομιλία σας ότι όλα είναι προγραμματισμένα και ότι οι οφειλές θα καταβληθούν για το 2000 από τον κρατικό προϋπολογισμό και εφεξής από τον προϋπολογισμό που θα συγκροτηθεί του χρόνου για τα επόμενα 
χρόνια. Θα υπάρχει ειδική γραμμή πίστωσης που θα προβλέπει τα ποσά αυτά. Αλλά δεν είπατε τίποτα για την ουσία του θέματος και επιμείνατε να μη συνδέετε αυτήν την ειδική γραμμή πίστωσης και τα ποσά με την αντιπαροχή έναντι της περιουσίας του ΟΑΠ-ΔΕΗ και τις λοιπές ρυθμίσεις που προβλέπει

ο 2773.
Φοβάμαι κύριε Υπουργέ, ότι οι προθέσεις σας, δεν ξέρω για ποιους
λόγους βέβαια, είναι άλλες. Για να μην απαντάτε σαφώς στην υλοποίηση του νόμου και την παραβίαση της συμφωνίας την οποία έχουν κάνει οι εργαζόμενοι και οι συνταξιούχοι με την Κυβέρνηση, νομίζω ότι κάτι άλλο έχει η Κυβέρνηση στο μυαλό της. Δεν ξέρω ποιες είναι οι σκέψεις της, δεν ξέρω ποιες είναι οι πιέσεις της, πάντως ουσιαστικά το πρόβλημα δεν αντιμετωπίζεται όπως προβλέπει ο νόμος.
Τώρα, όσον αφορά τις ασφαλιστικές παροχές μετά τις 19.2.2001 -και το λέω αυτό γιατί είναι μετά την απελευθέρωση της αγοράς- νομίζω ότι είναι ένα μεγάλο θέμα, σύμφωνα βέβαια με την έναρξη ισχύος της οδηγίας 96/92 της Ε.Ε. και νομίζω ότι πρέπει να το ξαναδείτε, διότι το κονδύλι των σχετικών δαπανών δεν θα μπορεί να περιληφθεί στις πιστώσεις του προϋπολογισμού. Αν δεν περιληφθεί, τότε προκύπτει ένα μεγάλο πρόβλημα, ένα μεγάλο κενό, όπως είπα και προηγουμένως στο θέμα της πορείας της ανωνυμοποίησης της ΔΕΗ και κατ'επέκταση της μετοχοποίησής της.
Θα υπενθυμίσω, λοιπόν, εδώ ότι για το 2001 το ποσό που απαιτείται, δηλαδή ο πάγιος πόρος για τον ΟΑΠ-ΔΕΗ ανέρχεται σε 80,06 δισεκατομμύρια δραχμές και ότι το ποσό αυτό δεν το συμπεριλάβατε στον προϋπολογισμό για

το έτος 2001 στην εισηγητική έκθεση του προϋπολογισμού.
Να ένα πλεονασματικό κονδύλι που δεν συμπεριελήφθη και μας δίνει κατά 40% τον πλεονασματικό προϋπολογισμό. Προέβλεπε πλεόνασμα

διακόσια (210.000.000.000) δέκα δισεκατομμύρια, να τα ογδόντα (80.000.000.000) δισεκατομμύρια, για να μην αναφερθώ και σε άλλα. 
Κύριε Υπουργέ, γνωρίζετε και το νόμο και το προεδρικό διάταγμα το

οποίο φτιάξατε. Γιατί, όμως, επιμένετε να λέτε τα ίδια πράγματα και να μη ξεκαθαρίζετε τι γίνεται για τον πάγιο πόρο και πώς θα καταβάλεται; 
Τελειώνοντας θα κάνω δύο παρατηρήσεις. Πρώτον, μετά την επίκαιρη
ερώτηση κύριε Υπουργέ, κάνατε δύο επιστολές στο Δ.Σ. της ΔΕΗ και στο Δ.Σ. της ΓΕΝΟΠ-ΔΕΗ.
Παρακαλώ πολύ, να κατατεθούν στα Πρακτικά.
(Στο σημείο αυτό ο Βουλευτής κ. Δημ. Κωστόπουλος καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Η μία είναι δική σας και στην άλλη συνυπογράφετε με τον κ. Δρυ και
αναφέρετε, ότι τα ποσά αόριστα θα καταβληθούν στη ΔΕΗ και τίποτα περισσότερο. Κατ' αρχήν, αυτές οι επιστολές δεν αποτελούν καμία δέσμευση, κύριε Υπουργέ, και κατά τη γνώμη μου, αναθεωρούν αυτά που είπατε στην ομιλία σας, στην επίκαιρη ερώτηση. Εγώ θέλω να πω ότι οι συνταξιούχοι και οι υπάλληλοι περιμένουν ξεκάθαρες θέσεις σήμερα από σας.
Επιπλέον θα πω μερικά πράγματα για την πορεία της ΔΕΗ. Είπα και προηγουμένως ότι ο ν. 2773/99 -έχουμε 2001- δεν υλοποιήθηκε, δεν κατέστη πλήρως νόμος, διότι λείπουν προεδρικά διατάγματα, υπουργικές αποφάσεις, κώδικες, κανονισμοί. Βρισκόμαστε μία εβδομάδα πριν από την απελευθέρωση της αγοράς ενέργειας. Θα έπρεπε ορισμένα πράγματα να έχουν μπει στη σειρά. Ρυθμιστική Αρχή Ενέργειας, η περίφημη ΡΑΕ: Διορίσατε πέντε ανθρώπους, με τον τρόπο που τους διορίσατε. Υπάρχει και μία ερώτησή μου στην οποία δεν πήρα ακόμα απάντηση. Ενώ το αντικείμενό τους είναι οικονομικό κατά 80%, δεν έχετε κανένα οικονομολόγο, δεν διορίσατε προσωπικό, δεν λειτουργεί στην ουσία σαν πλήρης μονάδα. Συνεπώς πώς θα γίνει η απελευθέρωση; Τι δυνατότητες δώσατε στους ενδιαφερόμενους να συμμετέχουν στους διαγωνισμούς, να κάνουν αιτήσεις για να συμμετάσχουν στην απελευθέρωση της αγοράς, να κάνουμε εργοστάσια;
Από τους μελετητές που τα έχετε δώσει πληροφορήθηκα ότι βρίσκονται
κάποια κείμενα μελετητών στην αγγλική γλώσσα σε σύνολο δύο χιλιάδων σελίδων, τους τα μοιράζεται και λέτε "βάσει αυτών" θα συμμετάσχετε στο διαγωνισμό. Ούτε νόμος του κράτους έγινε ούτε κανονισμός ούτε μπορούν αυτοί να εφαρμόσουν αυτά τα οποία λέτε. 'Εχετε το διαχειριστή του ελληνικού συστήματος μεταφοράς.
Διάβασα σήμερα ότι ετοιμάζετε μία σύμβαση με την οποία ζητάτε δανεισμό προσωπικού από τη ΔΕΗ. Πληροφορήθηκα ότι η σύμβαση αυτή επεστράφη στη ΔΕΗ από τη ΓΕΝΟΠ-ΔΕΗ ως απαράδεκτη, διότι τροποποιεί με ιδιωτικό έγγραφο τον Κανονισμό 210/74 λειτουργίας του προσωπικού της ΔΕΗ και δεν έχει δικαίωμα να το κάνει. Δεν θα έπρεπε να συνεννοηθείτε και με το προσωπικό; Δεν θα έπρεπε να έχετε φέρει μία τροποποίηση του νόμου; Πώς θα δανείσετε προσωπικό, όταν δεν δικαιούστε να το κάνετε και εν πάση περιπτώσει αυτός ο διαχειριστής του ελληνικού συστήματος μεταφοράς έπρεπε ήδη να βρίσκεται σε λειτουργία;
Είχατε μία άλλη υποχρέωση στη ΔΕΗ, το λογιστικό διαχωρισμό των δραστηριοτήτων της ΔΕΗ. Μας είπαν ότι δεν έγινε τίποτα. Είχατε χρέος,

εδώ και ένα χρόνο τουλάχιστον να είχατε δώσει το πώς λειτουργούν, ποια είναι τα κοστολόγια.
Τέλος η μετοχοποίηση. Πριν από λίγους μήνες ακούσαμε από τον πρόεδρο τον κ. Παπούλια, ο οποίος εξέφραζε την άποψη της Κυβέρνησης ότι μέχρι το τέλος του 2000 θα είχατε ξεκινήσει τη μετοχοποίηση της ΔΕΗ. Διβάσαμε προ ημερών ότι αυτό πάει μέχρι το τέλος του πρώτου εξαμήνου του 2001. Σήμερα είδαμε σε μία κατάσταση ότι ο κύριος Υπουργός ακόμα δεν έχει προβλέψει -το επαναλαμβάνω- ποιο είναι το ποσοστό της μετοχοποίησης.
Σε μία περίοδο που έχουμε ανάγκη από βαθιές αλλαγές, από σύντομες αποκρατικοποιήσεις, από την απελευθέρωση των αγορών, είναι δυνατόν να έχουμε καθυστέρηση σε θέματα νομοπαρασκευαστικά; Είναι δυνατόν να έχουμε καθυστέρηση στη θεσμοθέτηση και μόνον;

Και είναι θέματα τα οποία μπορούν να περπατήσουν το συντομότερο δυνατόν. Δεν απαιτείται να χτιστούν εργοστάσια.
Κύριε Υπουργέ, τι κάνετε με τις περίφημες ανενεργείς επενδύσεις;
Μιλάτε για απελευθέρωση της αγοράς, μιλάτε για μετοχοποίηση της ΔΕΗ. Πώς; Χωρίς να έχετε λύσει το ασφαλιστικό θέμα του προσωπικού; Χωρίς να έχετε λύσει τις ανενεργείς επενδύσεις, που απ' ότι πληροφορούμαι ανέρχονται σε εξακόσια περίπου δισεκατομμύρια δραχμές; 'Οταν μάλιστα πληροφορούμεθα ότι οι εκτιμητές τους οποίους βάλατε, εκτιμούν ότι το μετοχικό κεφάλαιο, η καθαρή θέση της ΔΕΗ, κινείται μεταξύ οκτακοσίων δισεκατομμυρίων και δύο τρισεκατομμυρίων δραχμών;
Νομίζω ότι αυτά πρέπει να λυθούν άμεσα, κύριε Υπουργέ. Πρέπει να πάρετε πρωτοβουλίες να λύσετε άμεσα αυτά τα προβλήματα διότι η ΔΕΗ αποτελεί τον σπουδαιότερο μοχλό ανάπτυξης της Ελλάδας. Και αυτό όχι μόνο διότι απασχολεί τριάντα δύο χιλιάδες άτομα, αλλά γιατί παράγει το ρεύμα, το οποίο είναι αναγκαίο για το μέλλον αυτού του τόπου. Βεβαίως κάποιον ουσιαστικό ρόλο θα παίξει και η απελευθέρωση της αγοράς. Αλλά και αυτή νομίζω ότι την έχετε φρενάρει.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Συνασπισμός της Αριστεράς και της Προόδου ορίζει για τη σημερινή συζήτηση της επερώτησης ως Κοινοβουλευτικό Εκπρόσωπο το Βουλευτή κ. Παναγιώτη Λαφαζάνη.
Επίσης, οι Υπουργοί Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων και Δικαιοσύνης, κατέθεσαν σχέδιο νόμου: "Συγχώνευση του νομικού προσώπου δημοσίου δικαίου με την επωνυμία "Ταμείο Εθνικής Οδοποιίας" και της εταιρείας "ΕΛΛΗΝΙΚΟΙ ΑΥΤΟΚΙΝΗΤΟΔΡΟΜΟΙ ΑΝΩΝΥΜΗ ΕΤΑΙΡΕΙΑ" σε ανώνυμη εταιρεία, με την επωνυμία "ΑΝΩΝΥΜΗ ΕΤΑΙΡΕΙΑ ΕΚΜΕΤΑΛΛΕΥΣΗΣ ΚΑΙ ΔΙΑΧΕΙΡΙΣΗΣ ΕΛΛΗΝΙΚΩΝ ΑΥΤΟΚΙΝΗΤΟΔΡΟΜΩΝ" και το διακριτικό τίτλο Τ.Ε.Ο. Α.Ε." 
Παραπέμπεται στην αρμόδια Διαρκή Επιτροπή.
Επίσης έχω την τιμή να ανακοινώσω στο Σώμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κώστας Καραμανλής και ογδόντα δύο (82) Βουλευτές του Κόμματός του, κατέθεσαν πρόταση για σύσταση εξεταστικής επιτροπής σύμφωνα με το άρθρο 144 του Κανονισμού της Βουλής, με αντικείμενο τη διερεύνηση των ευθυνών "για την έκδοση παράνομων διοικητικών πράξεων, απονομής της ελληνικής ιθαγένειας", όπως λεπτομερώς αναφέρεται στην κατατεθείσα σημερινή τους πρόταση.

Η πρόταση αυτή θα καταχωρισθεί στα Πρακτικά της σημερινής συνεδριάσεως, θα τυπωθεί, θα διανεμηθεί στους κυρίους Βουλευτές και θα συζητηθεί σε ημέρα κοινοβουλευτικού ελέγχου με τη διαδικασία της γενικευμένης επερώτησης όπως προβλέπει ο Κανονισμός.
(Η προαναφερθείσα πρόταση έχει ως εξής:
"Προς τον
Πρόεδρο της Βουλής των Ελλήνων ΒΟΥΛΗ ΤΩΝ ΕΛΛΗΝΩΝ

Κύριο Απόστολο ΚΑΚΛΑΜΑΝΗ ΕΙΔΙΚΗ ΓΡΑΜΜΑΤΕΙΑ
Ενταύθα ΠΡΟΕΔΡΟΥ ΒΟΥΛΗΣ
Αριθ.Πρωτ.492
Ημερομ. 12.2.2001
ΠΡΟΤΑΣΗ
ΓΙΑ ΤΗ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ
(κατά τις διατάξεις των άρθρων 144 επ. του Κανονισμού της Βουλής )
Αποτελεί κοινή πλέον πεποίθηση ότι κατά τις εθνικές εκλογές της 9ης Απριλίου 2000 έλαβαν χώρα μεθοδεύσεις, ιδίως εκ μέρους δημόσιων υπηρεσιών, οι οποίες αποσκοπούσαν στον επηρεασμό του εκλογικού

σώματος και την τελική αλλοίωση του εκλογικού αποτελέσματος. Οι μεθοδεύσεις αυτές αφορούν, μεταξύ άλλων, την έκδοση παράνομων διοικητικών πράξεων απονομής της ελληνικής ιθαγένειας και την αντίστοιχη νόθευση των εκλογικών καταλόγων, τη διασπάθιση δεκάδων δις - ιδίως κατά τη χρονική περίοδο από 1.1.2000 έως 7.4.2000 - προς συγκεκριμένους φορείς από υπηρεσίες των Υπουργείων Οικονομικών και Πολιτισμού και προεκλογικούς διορισμούς χιλιάδων υπαλλήλων, με συμβάσεις εργασίας ορισμένου χρόνου, κυρίως μέσω της διαδικασίας των διαφόρων
προγραμμάτων του ΟΑΕΔ.
Ι. Αμέσως μετά τις εκλογές η Νέα Δημοκρατία, με ερωτήσεις και
αιτήσεις κατάθεσης εγγράφων, ζήτησε τα στοιχεία που αφορούν τα ως άνω

απαράδεκτα και υποτιμητικά, για το επίπεδο και την ποιότητα της δημοκρατίας μας, φαινόμενα. Δυστυχώς τα στοιχεία αυτά είτε δεν δόθηκαν είτε χορηγήθηκαν ελλιπώς.
Α.- Ειδικότερα, τα στοιχεία που χορηγήθηκαν για τις παράνομες διοικητικές πράξεις απονομής της ελληνικής ιθαγένειας υπήρξαν ελλιπέστατα, μολονότι η Κυβέρνηση γνωρίζει και το μέγεθος και το βάθος του όλου προβλήματος. Αδιάψευστος μάρτυρας είναι σχετικό πόρισμα του Σώματος Ελεγκτών Δημόσιας Διοίκησης ως προς ορισμένες, και μόνο, περιοχές, που φέρνει στο φως τουλάχιστον 3.222 περιπτώσεις παράνομων φακέλων χορήγησης ελληνικής ιθαγένειας !!!
Β.- Κατόπιν τούτου ο Πρόεδρος της Νέας Δημοκρατίας κ. Κώστας
Καραμανλής συνέστησε ειδική Επιτροπή, υπό τον τέως Βουλευτή Καστοριάς κ. Κώστα Σημαιοφορίδη, η οποία και συνέταξε, μετά πολύμηνη ενδελεχή έρευνα, σχετικό πόρισμα, το οποίο και επισυνάπτεται.
ΙΙ. Από το κατά τ' ανωτέρω πόρισμα και τα δημόσια έγγραφα, στα οποία στηρίζεται πλήρως, προκύπτει ότι :
Α.- Ουδείς σήμερα φαίνεται να γνωρίζει τον ακριβή αριθμό των

παλιννοστησάντων καθώς και όσων απέκτησαν ως τώρα την ελληνική ιθαγένεια. Τούτο τεκμαίρεται από τους διαφορετικούς αριθμούς, τόσο κατά νόμο όσο και συνολικά, δοθέντος ότι από τους πίνακες του Υπουργείου Εσωτερικών, Δημόσιας Διοίκησης και Αποκέντρωσης και της Γραμματείας Παλιννοστούντων του Υπουργείου Μακεδονίας - Θράκης προκύπτουν σημαντικές διαφορές.
Β.- Η σύγχυση οφείλεται στο ότι η όλη κατάσταση έχει εκφύγει οιουδήποτε σοβαρού διοικητικού ελέγχου. Και αυτό, με τα μέσα της

σύγχρονης τεχνολογίας, είναι τουλάχιστον αδιανόητο. Ουδείς βεβαίως μπορεί να παραγνωρίσει τον όγκο και τις δυσκολίες του προβλήματος. 'Oμως αν η βούληση της Κυβέρνησης και η απόφασή της ήταν να παρακολουθεί με τη δέουσα σοβαρότητα το όλο θέμα θα μπορούσε ν' ασκεί τον επιβαλλόμενο έλεγχο και όχι να κατοχυρώνεται, ίσως σκόπιμα, πίσω από την πρόφαση της αδυναμίας και, φυσικά, της άγνοιας.
Γ.- Η σύγχυση αυτή οφείλεται, επίσης, και στη διάχυση των αρμοδιοτήτων για την χορήγηση της ελληνικής ιθαγένειας στους νομάρχες αρχικά και τώρα στους Γενικούς Γραμματείς Περιφέρειας. 'Ετσι ώστε να παρατηρούνται τα πλείστα όσα παράνομα και δυσάρεστα σχετικά με τις παλιννοστήσεις που και την Πολιτεία αφήνουν εκτεθειμένη και καθιστούν τον ανθρώπινο πόνο, σε ευρύτατη κλίμακα, αντικείμενο ανελέητης εκμετάλλευσης και εμπορίας.
Δ.- Ενώ το μέγεθος του προβλήματος και οι διαστάσεις του επισημαίνονται, για πολλοστή φορά, από αρμόδια όργανα και, ειδικότερα, από όργανα των Υπουργείων Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης, ο χλιαρός τρόπος με τον οποίο φαίνεται ότι τελικά αντιδρά η Κυβέρνηση δείχνει ότι μάλλον ανέχεται ή υποθάλπτει τη συνέχιση αυτής της απαράδεκτης κατάστασης.
Ε.- Πώς να δικαιολογήσει κανείς διαφορετικά περιπτώσεις χιλιάδων κλοπών ή πλαστών θεωρήσεων για παλιννόστηση ή καταγγελίες χρηματισμού υπαλλήλων ή διπλών διαβατηρίων ή χορήγησης ιθαγένειας με πλαστά ή ελλιπέστατα δικαιολογητικά και, γενικά, σωρείας άλλων παράνομων ενεργειών, προκειμένου να καταλήξουν σε χορηγήσεις ιθαγένειας ; Και μάλιστα με τόση βιασύνη, χωρίς, τις περισσότερες φορές, να υπάρχουν και στοιχειώδη ακόμη αποδεικτικά στοιχεία που να τεκμηριώνουν ελληνική καταγωγή ;
ΙΙΙ. Με βάση τα όσα εκτέθηκαν είναι προφανές ότι :
Α.- Ανακύπτουν σημαντικές ευθύνες ως προς συγκεκριμένες δημόσιες
υπηρεσίες, ιδίως αρμοδιότητας των Υπουργείων Εσωτερικών, Δημόσιας Διοίκησης και Αποκέντρωσης, Εξωτερικών και Δημόσιας Τάξης αλλά και ως προς τους αντίστοιχους πολιτικούς προϊσταμένους των υπηρεσιών αυτών. Ευθύνες που πρέπει ν' αναζητηθούν μέσω του κοινοβουλευτικού ελέγχου.
Β.- Πρέπει να προγραμματισθούν και να ληφθούν τα κατάλληλα μέτρα ώστε και τα φαινόμενα αυτά να μην επαναληφθούν στο μέλλον και τ' αποτελέσματα των ως τώρα παρανομιών να εξαλειφθούν, ιδίως ως προς το περιεχόμενο των εκλογικών καταλόγων.
IV. Επειδή το όλο ζήτημα, το οποίο αφορά ευθέως την ποιότητα της δημοκρατίας, συνιστά, αναμφισβητήτως, μείζον θέμα δημοσίου συμφέροντος, προτείνουμε τη σύσταση ΕΞεταστικής Επιτροπής, κατά τις διατάξεις των άρθρων 144 επ. του Κανονισμού της Βουλής, με αντικείμενο την πλήρη διερεύνηση των όσων εκτίθενται ανωτέρω, υπό ΙΙΙ.
Η παρούσα πρόταση υπογράφεται από τον προβλεπόμενο, κατά τις
διατάξεις του άρθρου 144 παρ. 2 του Κανονισμού της Βουλής, αριθμό Βουλευτών και παρακαλούμε να προβείτε στις προβλεπόμενες ενέργειες για τη συζήτησή της στην Ολομέλεια του Σώματος.
Αθήνα, 12 Φεβρουαρίου 2001
Οι προτείνοντες Βουλευτές
Κ. Καραμανλής
K. Mητσοτάκης
Μ. Εβερτ
Τζ. Τζαννετάκης
Ι. Βαρβιτσιώτης
Δ. Σιούφας
Πρ. Παυλόπουλος
Α. Μπενάκη - Ψαρούδα
Στ. Δήμας
Ι. Κεφαλογιάννης
Αχ. Καραμανλής
Β. Μεϊμαράκης
Α. Νεράντζης
Β. Πολύδωρας
Α. Ανδρεουλάκος
Χρ. Μαρκογιαννάκης
Μ. Σαλμάς
Ν. Αγγγελόπουλος
Κ. Καραμπίνας
Στ. Παπαδόπουλος
Στ. Δαϊλάκης
Θ. Δημοσχάκης
Λ. Λυμπερακίδης
Μ. Χαλκίδης
Η. Φωτιάδης
Αν. Μπέζας
Π. Ψωμιάδης
Γ. Ορφανός
Αν. Σπηλιόπουλος
Σ. Κούβελας
Αδ. Ρεγκούζας
Γ. Σαλαγκούδης
Κ. Τασούλας
Στ. Καλογιάννης
Γ. Καλαντζής
Γ. Παναγιωτόπουλος
Σ. Ταλιαδούρος
Αν. Αγγελής
Κ. Κιλτίδης
Ν. Τσιαρτσιώνης
Μ. Παπαδόπουλος
Β. Βύζας
Ζ. Μακρή
Ν. Κορτσάρης
Β. Λάππας
Αθ. Φλωρίνης
Γ. Γαρουφαλιάς
Χρ. Ζώης
Ν. Κατσαρός
Αλ. Κοντός
Γ. Καρασμάνης
Π. Φουντουκίδου
Ιορ. Τζαμτζής
Γ. Κωνσταντόπουλος
Ε. Πολύζος
Γ. Τρυφωνίδης
Ε. Στυλιανίδης
Θ. Λεονταρίδης
Μ. Κόλλια - Τσαρουχά
Ε. Χαϊτίδης
Κ. Τσιπλάκης
Θ. Σκρέκας
Σ. Χατζηγάκης
Ν. Λέγκας
Θ. Βασιλείου
Αθ. Δαβάκης
Β. Μιχαλολιάκος
Αικ. Παπακώστα
Ι. Λαμπρόπουλος
Δ. Κωστόπουλος
Ελ. Παπαγεωργόπουλος
Γ. Αλογοσκούφης
Θ. Αναγνωστόπουλος
Γ. Βουλγαράκης
Μ. Γιαννάκου - Κουτσίκου
Ν. Κακλαμάνης
Γ. Καλός
Εμ. Κεφαλογιάννης
Θ. Μπακογιάννη
Αθ. Νάκος
Ι. Παπαθανασίου
Αν. Παπαληγούρας
Σ. Τσιτουρίδης")
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γεώργιος
Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Από τις 19.2.97 η Ευρωπαϊκή 'Ενωση έθεσε σε ισχύ την Οδηγία 96/92 για την απελευθέρωση της αγοράς ηλεκτρικής ενέργειας. Από τις 19.2.99 θα ίσχυε για όλα τα κράτη-μέλη. Ενώ για τη χώρα μας έδωσε και δύο χρόνια παράταση ώστε στις 19.2.2001 να έχουμε και εμείς απελευθερωμένη την αγορά ηλεκτρικής ενέργειας. Μας χωρίζουν απ' αυτήν την ημερομηνία επτά ημέρες.
Δυστυχώς η Κυβέρνηση έχασε τέσσερα ολόκληρα χρόνια προκειμένου να προσαρμόσει τη χώρα μας γι' αυτό το μεγάλο γεγονός που θα ζήσουμε σε επτά μέρες. Μόλις στο τέλος του τρίτου έτους, το Δεκέμβριο δηλαδή του 1999, ψήφισε έναν ατελή νόμο τον ν.2773. Αυτά που προβλέπει αυτός ο νόμος για την προετοιμασία της χώρας μας για την απελευθερωμένη αγορά ηλεκτρικής ενέργειας, δεν τα έχει ακόμη φροντίσει.
Βεβαίως θα μας δοθεί η ευκαιρία να πούμε και όλα τα υπόλοιπα για το ανέτοιμο της Κυβέρνησης σε επιμέρους θέματα, τα οποία με σειρά ερωτήσεών μου τουλάχιστον έχω επισημάνει στην Κυβέρνηση και στον κύριο Υπουργό. Περιμένουμε τις απαντήσεις. Θα έλθουμε επίσης με επερώτηση στην οποία θα μπορέσουμε να συζητήσουμε όλα αυτά τα θέματα. Και ευελπιστώ, κύριε Υπουργέ, να έχετε φτιάξει αρκετά απ' αυτά τα θέματα που υπάρχουν τώρα, ανοιχτά, επτά μέρες πριν.
Εδώ σήμερα συζητούμε μια άλλη εκκρεμότητα του νόμου. Γιατί πραγματικά ο νόμος αυτός φρόντισε το ασφαλιστικό της ΔΕΗ με έναν τρόπο που ουσιαστικά οδηγεί και τη ΔΕΗ και το δημόσιο και τους εργαζόμενους σε αδιέξοδο, σε ένα συγκρουσιακό -θα το δούμε σε λίγο χρονικό διάστημαπιστεύω εγώ αδιέξοδο.
Είναι γεγονός ότι η περίπτωση της ασφάλισης των εργαζομένων της ΔΕΗ είναι μοναδική στην Ελλάδα. 'Ηταν ασφάλιση στον εργοδότη και δεν μοιάζει με κανένα από τα υπόλοιπα ασφαλιστικά ταμεία που ανέφερε στην απάντησή του στην επίκαιρη ερώτηση ο κύριος Υπουργός. Επειδή ισχυρίστηκε ότι θα αναφέρει τα ίδια, δεν ισχύουν, κύριε Υπουργέ. Είναι μοναδική περίπτωση ασφάλισης στον εργοδότη που δεν είχε κανένα άλλο ασφαλιστικό ταμείο.
Θα ήθελα να περιγράψω λίγο το αδιέξοδο. Μια αναλογιστική μελέτη
έβγαλε ότι αυτά που όφειλε ουσιαστικά η ΔΕΗ στο ασφαλιστικό ταμείο των εργαζομένων ήταν ένα ποσό λίγο παραπάνω από τρία τρισεκατομμύρια, επικυροποιημένα μέχρι την ημέρα της συμφωνίας, το τέλος δηλαδή του 1998. Εάν σ' αυτά υπολογίσουμε τους τόκους με ένα επιτόκιο γύρω στο 4%, όπως το υπολογίζει η αναλογιστική μελέτη, βγαίνει στο τέλος του 2001 θα γίνουν τρία τρισεκατομμύρια εκατόν είκοσι δισεκατομμύρια (3.120.000.000.000). Εάν αφαιρεθούν τα ογδόντα, θα συνεχίσει και το 2002 η ΔΕΗ να χρωστάει ένα ποσό πάνω από τρία τρισεκατομμύρια, δηλαδή ολόκληρη η ΔΕΗ ουσιαστικά
είναι χρεωμένη σ' αυτό το ασφαλιστικό ταμείο.
Να δούμε, όμως, που οδηγείται το αδιέξοδο, γιατί το 2005 ήδη η
διοίκηση της ΔΕΗ ανακοίνωσε, ότι θα προβεί σε μείωση των εργαζομένων κάνοντας μία πρόσληψη για κάθε πέντε, δέκα που θα συνταξιοδοτούνται, οπότε από τριάντα δύο χιλιάδες περίπου εργαζόμενους που έχει σήμερα η ΔΕΗ, θα μεταπέσει στους είκοσι πέντε χιλιάδες, με άμεσο αποτέλεσμα, όμως, να αυξηθούν πάρα πολύ οι ασφαλισμένοι στο ταμείο της ΔΕΗ. 'Ετσι τότε η συνεισφορά του κράτους θα είναι γύρω στα εκατόν πενήντα με εκατόν ογδόντα δισεκατομμύρια και το χρέος στο ασφαλιστικό ταμείο θα είναι πάλι περίπου τρία τρισεκατομμύρια.
Μιλάμε για μετοχοποίηση της επιχείρησης. Πώς θα γίνει η μετοχοποίηση; Βέβαια, δεν μιλάμε για τα υπόλοιπα που λείπουν, όπως τρία χρόνια ισολογισμοί που θα έπρεπε να ελεχθούν από ορκωτούς λογιστές και δεν ελέχθηκαν ακόμα, επαρκή περιουσία που θα έπρεπε να έχει κλπ.
Κύριε Υπουργέ, πώς θα γίνει η μετοχοποίηση της ΔΕΗ όταν θα έχει τρία τρισεκατομμύρια (3.000.000.000.000) χρέη στο ασφαλιστικό ταμείο και δύο κόμα τρία τρισεκατομμύρια (2,3) χρέη των δανεισμών της; Είναι πάνω από πέντε τρισεκατομμύρια χρεωμένη αυτή η επιχείρηση. Τι θα μπει για μετοχοποίηση;
Εάν, όπως ελέχθη, προσδοκάτε από το 25% να πάρετε τετρακόσια πενήντα δισεκατομμύρια (450.000.000.000), αυτά δεν θα επαρκέσουν ούτε για το ασφαλιστικό ταμείο της ΔΕΗ για τα δύο, τρία χρόνια μονάχα να δοθούν. 
Ακόμη, εκτός από αυτό το οικονομικό ουσιαστικά αδιέξοδο που έχει αυτή
η συμφωνία, είναι αμφίβολο εάν θα δεχθεί η Ευρωπαϊκή 'Ενωση αυτή τη συμφωνία ή αν θα τη θεωρήσει έμμεση επιδότηση της ΔΕΗ στην απελευθερωμένη πλέον αγορά, ένα πράγμα δηλαδή που δεν θα μπορεί να "περπατήσει". Θα θέλαμε να μας πει ο κύριος Υπουργός εάν πράγματι έχει παρθεί η σύμφωνη γνώμη της Ευρωπαϊκής 'Ενωσης ότι αυτή η συμφωνία δεν αποτελεί έμμεση επιδότηση.
Κλείνοντας, θα ήθελα να πω ότι η Κυβέρνηση μας παρουσιάζει μαγικές εικόνες. Η μεν ΔΕΗ έχει στον ισολογισμό της ως αναμενόμενα να εισπράξει τα εξήντα οκτώ δισεκατομμύρια (68.000.000.000) που της χρωστάει ακόμα για το ασφαλιστικό ταμείο το κράτος. Το κράτος δε δεν έχει εγγράψει ούτε τα εξήντα οκτώ δισεκατομμύρια (68.000.000.000) του 2000 που χρωστάει στο ασφαλιστικό ταμείο της ΔΕΗ, ούτε τα ογδόντα δισεκατομμύρια (80.000.000.000) που χρωστάει για το 2001 και μας βγάζει ένα πλεονασματικό προϋπολογισμό.
Μόνο αυτά τα εκατόν σαράντα περίπου δισεκατομμύρια δείχνουν πόσο
πλεονασματικός είναι ο κρατικός προϋπολογισμός, αλλά και μόνο τα αναμενόμενα από μέρους της ΔΕΗ μάς δείχνουν πόσο αληθινά είναι και τα οκτώ κόμα έξι δισεκατομμύρια (8,6) που βγάζει ως καθαρά κέρδη η ΔΕΗ.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιαρτσιώνης έχει το λόγο. ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, κύριοι συνάδελφοι, τα βασικά
συστατικά στοιχεία που χαρακτηρίζουν ένα αξιόπιστο σύστημα διοίκησης είναι κυρίως ο σεβασμός και η εφαρμογή των νόμων και των διατάξεων που εδώ στο Κοινοβούλιο εμείς ψηφίζουμε. Ζητούμενο στην προκειμένη περίπτωση για πολλοστή φορά σήμερα είναι και πάλι η αξιοπιστία της εκτελεστικής εξουσίας, καθόσον η δική σας Κυβέρνηση και ο δικός σας Υπουργός αρνούνται να εφαρμόσουν αυτά που νομοθετήθηκαν σε συμφωνία με τους εργαζόμενους της ΔΕΗ για το φορέα ασφάλισης του προσωπικού της.
Κυρίες και κύριοι συνάδελφοι, ο πάγιος πόρος με βάση το άρθρο 34 του ν. 2773/99 αποτελεί υποχρέωση του κράτους και είναι η αντιπαροχή για την ενσωμάτωση της περιουσίας του φορέα ασφάλισης του προσωπικού ΔΕΗ στη ΔΕΗ. 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ).
Και εδώ πρέπει να σας θυμίσω ότι αυτή η περιουσία με βάση την αναλογιστική μελέτη της Γουάιατ στις 31.12.1992 αναφερόταν στο ποσό του 1.156.000.0000 που σήμερα επικαιροποιημένο φτάνει στα 2,3 τρισεκατομμύρια, ποσό πολύ μεγάλο που εξασφάλιζε τη βιωσιμότητα και την ευρωστία του φορέα ασφάλισης για πάρα πολλά χρόνια.
Με την παραπάνω ρύθμιση μεταβιβάστηκαν και ενσωματώθηκαν στην
περιουσία της ΔΕΗ χρήματα που ανήκαν στον φορέα ασφάλισης, δηλαδή χρήματα των εργαζομένων και των συνταξιούχων της επιχείρησης. Με αυτά τα κεφάλαια οι εργαζόμενοι χρηματοδότησαν και στήριξαν από το 1966 τις δραστηριότητες

της επιχείρησης με αποτέλεσμα να δημιουργηθεί στον κλάδο της ηλεκτρικής ενέργειας ένας επιχειρηματικός κολοσσός για τα ελληνικά δεδομένα. 
Σήμερα επιτέλους προκειμένου να γίνει και στη χώρα μας πράξη η
απελευθέρωση της αγοράς ενέργειας και πάλι οι εργαζόμενοι και οι συνταξιούχοι συνήνεσαν και συνυπέγραψαν την απαλλαγή της ΔΕΗ από τις 
υποχρεώσεις της στο φορέα ασφάλισης υπό την προϋπόθεση ότι το κράτος διά του άρθρου 34 του ν. 2773/79 θα τους εξασφάλιζε και την βιωσιμότητα του νέου φορέα. Δυστυχώς όμως όταν στον προϋπολογισμό του 2001 έφτασε η ώρα που το κράτος έπρεπε αποδεικνύοντας την φερεγγυότητά του να συμπεριλάβει στο σκέλος των εξόδων του το ποσό των ογδόντα δισεκατομμυρίων περίπου για τη χρηματοδότηση του ΟΑΠ ΔΕΗ η Κυβέρνηση έδειξε και πάλι το γνωστό της πρόσωπο. Οι αιτιάσεις που προέβαλε ο Υπουργός Ανάπτυξης σε επίκαιρη ερώτησή μας της 1.12.2000 αποκαλύπτουν πλήρως τις προθέσεις της Κυβέρνησης που πλέον αναιρεί ανοικτά τα όσα με δικό της νόμο έχει συμφωνήσει.
Αυτή η συμπεριφορά δεν αρμόζει βεβαίως σε μια πολιτεία η οποία πρέπει να σέβεται στοιχειωδώς τον εαυτό της. Και προπαντός δεν είναι συμπεριφορά απέναντι σε αυτούς που εμπιστεύτηκαν τους κόπους και τον ιδρώτα της ζωής τους σε μια ρύθμιση την οποία η Κυβέρνηση αρνείται να εφαρμόσει τινάζοντας στον αέρα τον ΟΑΠ ΔΕΗ και το μέλλον των εξήντα χιλιάδων εργαζομένων και συνταξιούχων. Δυστυχώς επαληθεύονται οι ανησυχίες πολλών εργαζομένων που μιλούσαν για εκποίηση χωρίς αντίκρυσμα της περιουσίας του ΟΑΠ ΔΕΗ.
Πρέπει να επισημάνουμε, κύριε Υπουργέ, ότι αυτή η στάση υπονομεύει
όχι μόνο το μέλλον του ΟΑΠ αλλά κυρίως το ίδιο το εγχείρημα της μετοχοποίησης. Οι εργαζόμενοι είναι εξοργισμένοι και αισθάνονται ότι εξαπατήθηκαν. Αν επιμείνετε να μην εφαρμόζετε το γράμμα του νόμου τότε εσείς θα είστε η αιτία της ουσιαστικής ακύρωσης του επιχειρησιακού σχεδίου της ΔΕΗ και του ανοίγματος στην αγορά ενέργειας στη χώρα. Τώρα αν η Κυβέρνηση θέλοντας σώνει και καλά να μας παρουσιάσει έναν πλεονασματικό προϋπολογισμό δεν ενέγραψε τα σχετικά κονδύλια των εξήντα δισεκατομμυρίων για το 2000 και των ογδόντα δισεκατομμυρίων για το 2001 στο σκέλος των εξόδων σήμερα πρέπει να το κάνει γρήγορα και να βάλει τέρμα σε αυτήν την εκκρεμότητα.
Η ΔΕΗ στο νέο της ξεκίνημα δεν μπορεί σε καμία περίπτωση να αντιμετωπίσει αυτήν την επιβάρυνση η οποία πέρα από την αναστάτωση και την ανασφάλεια που προκαλεί στους εργαζόμενους και στους συνταξιούχους καθηλώνει στην ουσία και κάθε νέα προσπάθεια που αφορά τον εκσυγχρονισμό της. Η μετοχοποίηση που την αναβάλετε συνεχώς πέραν των άλλων λογων καθυστέρησης ακυρώνεται πλέον οριστικά λόγω μη εκκαθάρισης του ασφαλιστικού θέματος. Βέβαια η μεγάλη ζημιά γίνεται στον εν τη γεννέσει ασφαλιστικό φορέα ο οποίος αφού μεταβίβασε όλα τα περιουσιακά του στοιχεία στην επιχείρηση και αφού είδε πέρυσι να εκποιείται με συνοπτικές και αδιαφανείς διαδικασίες το κτίριό του επί της οδού Μητροπόλεως περιμένει τώρα με βεβαιότητα τα χειρότερα εν όψει του μεγάλου ασφαλιστικού.
Μήπως, κύριε Υπουργέ, προετοιμάζετε μια κατάσταση αδιεξόδου και απόγνωσης η οποία θα φέρει στα "μαλακά" και νέες παραχωρήσεις από τον ΟΑΠ; Σε όλα αυτά θα περιμένουμε να δώσετε σήμερα απαντήσεις που θα φέρουν λύσεις και όχι παράταση της εκκρεμότητας που θα επιφέρει αλυσιδωτές και δυσάρεστες επιπτώσεις σε όλα τα μέτωπα των προσπαθειών για την απελευθέρωση της αγοράς ενέργειας στη χώρα.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Λιάσκος. ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ ο νέος φορέας ασφάλισης προσωπικού
της ΔΕΗ ιδρύθηκε κατόπιν συμφωνίας μεταξύ της Κυβέρνησης και των εργαζομένων-συνταξιούχων ΔΕΗ και κυρώθηκε με το άρθρο 34 του ν. 2773/99, 
προβλέποντας την οριστική ρύθμιση του ασφαλιστικού στο προσωπικό της ΔΕΗ. 'Ολη αυτή η ρύθμιση στηρίζεται στην περιουσία του φορέα ασφάλισης της ΔΕΗ που σχηματίστηκε με το ν. 4491/66 και είναι ενσωματωμένη στην περιουσία της ΔΕΗ.
'Ετσι, ο νέος φορέας ασφάλισης ΟΑΠ-ΔΕΗ στο άρθρο 34 που προαναφέραμε στην παράγραφο 12 καθορίζει χρηματοδότηση του νέου αυτού φορέα πέρα από τις ασφαλιστικές εισφορές να γίνεται από την παραπάνω περιουσία του η οποία λειτουργεί ως ασφαλιστικό κεφάλαιο, όπως προειπώθηκε από τον κ. 

Κωστόπουλο του ΟΑΠ-ΔΕΗ.
Για το σκοπό αυτό το κράτος καταβάλλει στο νέο φορέα ασφάλισης ως
πάγιο φόρο το ποσό που προκύπτει ως διαφορά μεταξύ δαπανών και εσόδων του ΟΑΠ-ΔΕΗ, το οποίο αφαιρείται από την περιουσία του, που όπως είπαμε είναι ενσωματωμένη στην περιουσία της ΔΕΗ. Είναι δηλαδή ο πάγιος φόρος, η αντιπαροχή τρόπον τινα για τη περιουσία του ΟΑΠ που την έχει η ΔΕΗ.
Ας σημειωθεί ότι το κράτος υποκαθιστά με τη νομοθετική ρύθμιση που
προαναφέραμε τη ΔΕΗ σε όλες τις ασφαλιστικές της υποχρεώσεις. Το παραπάνω πλαίσιο του ΟΑΠ-ΔΕΗ είναι ξεκάθαρο και δεν αφήνει περιθώρια παρερμηνειών για τον τρόπο και τις πηγές προέλευσης της χρηματοδότησής του.
Επίσης, στο άρθρο 34 του ν. 2773/99 ορίζεται ότι ο πάγιος φόρος
εγγράφεται στον κρατικό προϋπολογισμό και αναφέρεται στην εισηγητική του έκθεση ότι η εγγραφή αυτή γίνεται έναντι της περιουσίας του φορέα. Είναι δηλαδή η αντιπαροχή που προαναφέραμε.
Παρόλα αυτά, όμως, στον κρατικό προϋπολογισμό του 2001 που κατατέθηκε στη Βουλή δεν αναφέρεται πουθενά η εγγραφή της σχετικής πίστωσης σύμφωνα με τα οριζομένα στην προαναφερθείσα διαδικασία. 'Ισως, βέβαια, έτσι έβγαζε και το πλαστό πλεόνασμα ο Υπουργός Εθνικής Οικονομίας. Το γεγονός, όμως, προκάλεσε έντονη ανησυχία και ανασφάλεια σε εξήντα χιλιάδες οικογένειες εργαζομένων και συνταξιούχων της ΔΕΗ για το σύστημα των ασφαλιστικών τους παροχών και υπηρεσιών. Από την άλλη πλευρά τίθεται μείζον θέμα αξιοπιστίας της Κυβέρνησης εφόσον δείχνει πως δεν σέβεται και δεν τηρεί τη συμφωνία που η ίδια επέλεξε ως λύση για το ασφαλιστικό σύστημα της ΔΕΗ. Και η αξιοπιστία της κλονίζεται περισσότερο όταν στο θέμα αυτό, στην επίκαιρη ερώτηση των συναδέλφων που προαναφέρθηκε την 1-12-2000 για την εφαρμογή των διατάξεων του άρθρου 34, αγνοήσατε τις ρυθμίσεις του άρθρου σχετικά με τον πάγιο φόρο, επιχειρώντας αντιστοιχίσεις και παραλληλισμούς με άλλες περιπτώσεις ασφαλιστικών φορέων που η χρηματοδότησή τους από το κράτος έχει τη μορφή της επιδότησης ή της συνεισφοράς ή αν θέλετε, της κάλυψης ελλειμμάτων, πράγμα που δεν έχει σχέση με την αντιπαροχή του πάγιου φόρου, γιατί όπως είπαμε αυτός έχει ευθεία αναφορά ασφαλιστικού κεφαλαίου πάνω στην περιουσία του. 
Ο ισχυρισμός σας ότι ο πάγιος φόρος δεν μπορεί δήθεν να περιληφθεί
στον προϋπολογισμό του 2001 επειδή ο ΟΑΠ-ΔΕΗ δεν έχει ακόμα ιδρυθεί, δεν ευσταθεί αφού το νομικό πρόσωπο του δημοσίου δικαίου, σύμφωνα με τις διατάξεις του ν. 2773 έχει ιδρυθεί από τη δημοσίευσή του που είναι 22-12-99.
Ανακεφαλαιώνοντας, το θέμα της χρηματοδότησης του ΟΑΠ-ΔΕΗ είναι ξεκάθαρο σύμφωνα με το άρθρο 34 του ν. 2773 και βέβαια η χρηματοδότηση αυτή στηρίζεται στην περιουσία του ΟΑΠ και δεν είναι ούτε συνεισφορά ούτε κάλυψη ούτε επιδότηση ούτε τίποτα. Η παράλειψη, λοιπόν, της εγγραφής του παγίου φόρου στον προϋπολογισμό, έχει επιπτώσεις τόσο στους εργαζόμενους, όπως προανέφερα, και στους συνταξιούχους, όπου εξήντα χιλιάδες οικογένειες αισθάνονται ανασφάλεια, αλλά και αρνητικές επιπτώσεις, επιπρόσθετα στη μετοχοποίηση της ΔΕΗ και στη μετατροπή της σε ανώνυμη εταιρεία, γιατί καλείται εκείνη να καταβάλει το πάγιο φόρο. Τίθεται έτσι το ερώτημα, τι θα γίνει, πάλι ειπώθηκε από τον προλαλήσαντα συνάδελφο, μετά τη 19-2-2001, σε επτά μέρες, ημερομηνία που έχει έναρξη και η οδηγία 9692 της Ευρωπαϊκής 'Ενωσης.
Πρέπει, συνεπώς να λήξει άμεσα το πρόβλημα που δημιουργήσατε, έτσι
ώστε και τους ασφαλισμένους της ΔΕΗ θα ανακουφίσετε αλλά και θα συνδράμετε το επιχειρησιακό σχέδιο της ΔΕΗ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Βύζας έχει το λόγο. ΒΑΣΙΛΕΙΟΣ ΒΥΖΑΣ: Κυρία Πρόεδρε, κύριοι συνάδελφοι, είναι πράγματι
πολλά τα ερωτήματα, ιδιαίτερα προς τον εαυτό μου, γιατί αυτή την ασφάλιση την οποία αλλάζει η Κυβέρνηση σήμερα την διακόνισα 20 χρόνια ως ιατρός της. Η Κυβέρνηση με ένα άλλο νομικό πρόσωπο δημοσίου δικαίου, ως έχει συνταγματικό καθήκον από το αντίστοιχο άρθρο δημιούργησε τον ΟΑΠ/ΔΕΗ/Νέο φορέα ασφάλισης των εργαζομένων της ΔΕΗ.
Κατ'αρχήν, εγκαλούμε την Κυβέρνηση σήμερα, την είχαμε εγκαλέσει και με επερώτησή μας στη Βουλή το 1996, για την ασφάλιση της ΔΕΗ και για την τύχη του ασφαλιστικού κεφαλαίου, που οι ίδιοι οι εργαζόμενοι της ΔΕΗ, έχουν καταβάλει στη δημόσια επιχείρηση.
Ειδικότερα, όμως, σήμερα θέλουμε να ενημερωθούμε στο τι σκέπτεται η
Κυβέρνηση για τις πολιτικές της ως προς την ασφάλιση γενικότερα. Η ΔΕΗ παύει να είναι δημόσια επιχείρηση, βαδίζει προς το Χρηματιστήριο και αυτό εμένα με φοβίζει. Εν ονόματι αυτής της μεγάλης μεταβολής, αλλά και των πολιτικών της κοινωνικής σύγκλισης, όπως αυτές καθημερινά και κάθε εξάμηνο διαμορφώνονται από τη Ευρωπαϊκή 'Ενωση, μήπως δεν θα είναι μακροχρόνια η ζωή του οργανισμού ασφάλισης προσωπικού του ΟΑΠ/ΔΕΗ, όπως σήμερα θέλει να μετονομάσει η Κυβέρνηση τον ασφαλιστικό φορέα, τη σημερινή ΔΑΠ/ΔΕΗ. Γιατί αυτός ο φορέας που δημιουργήθηκε από τα κεφάλαια των εργαζομένων, από τις εισφορές τους, είναι με μια μεγάλη πρωτοτυπία που έγινε ν. 4491/66 και είχε σαν πρότυπο την ασφάλεια της αντίστοιχης γαλλικής εταιρείας. Και πραγματικά σαν ασφάλιση διακρίνεται και διεκρίθη ως υγιής ασφάλιση και ποτέ δεν ήρθε το κράτος αρωγός για να την ενισχύσει.
Σήμερα, όλα αυτά τα κεφάλαια, που μεταφραζόμενα φθάνουν περίπου τα τρία τρισεκατομμύρια δραχμές, τα παίρνει η Κυβέρνηση ελαφρύνοντας τη μεγάλη επιχείρηση από το μεγάλο χρέος προς τους εργαζόμενους και συνταξιούχους της, για να είναι πιο εύκολη η μετοχοποίησή της και θα αρχίσει να τα ανταποδίδει με πάγιες ενισχύσεις ετήσιες, τις οποίες με το ν. 2773/99 έχει καθορίσει ότι θα συμπληρώνει το κράτος σαν υποχρέωση, σαν αντιπαροχή αν θέλετε, προς τους εργαζομένους και τους συνταξιούχους της ΔΕΗ. Το κεφάλαιο εκείνο που απαιτείται για τις δαπάνες των ασφαλισμένων της επιχείρησης. Πρόκειται για μια επιχείρηση που έχει εξήντα χιλιάδες ασφαλισμένους και τριάντα τρεις-τριάντα τέσσερις χιλιάδες εργαζόμενους και που έχει σαν στόχο στη μετεξέλιξή της προς την ιδιωτικοποίηση να φθάσει τους εργαζόμενους γύρω στους είκοσι πέντε χιλιάδες, οπότε καταλαβαίνετε ότι τα προβλήματα που θα δημιουργηθούν μελλοντικά θα είναι ακόμα περισσότερα, γιατί η δύναμη των συνδικάτων της ΔΕΗ και το μονοπώλιο του ηλεκτρικού ρεύματος δεν θα είναι πια δυνατό καλό εργαλείο για να πιέζει κάποια κυβέρνηση, για να μπορέσει να ζητούνται τα δικαιώματα των εργαζομένων.
Δεν θέλω να μπω σε λεπτομέρειες γιατί οι προηγούμενοι συνάδελφοι αναφέρθηκαν. Εγώ θέλω από τον κύριο Υπουργό να μας διαβεβαιώσει αν αυτός ο νέος ασφαλιστικός φορέας που πρώτον, διοικητικά ακόμα δεν έχει οργανωθεί και δεύτερον δεν λειτουργεί -λειτουργεί ο άλλος ο φορέας, η ΔΑΠ-ΔΕΗ- θα μπορέσει να λειτουργήσει γρήγορα, γιατί ο πρόσφατος νόμος ο 2773 το προβλέπει, θα μπορέσει να προσφέρει υπηρεσίες πρώτου και δευτέρου βαθμού υπηρεσιών υγείας, αλλά και ασφαλιστικές καλύψεις υψηλού βαθμού και δεν θα ενσωματωθεί προπαντός σε κάποιον άλλο μεγαλύτερο ασφαλιστικό φορέα, όπως προβλέπουν οι προτάσεις κοινωνικής πολιτικής που έρχονται από την Ευρώπη. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι
συνάδελφοι, απορώ κατ'αρχήν για τη σκοπιμότητα υποβολής της επερώτησης, διότι επί του ιδίου θέματος πιστεύω ότι με έναν τρόπο κατηγορηματικό και αναμφισβήτητο έχει απαντήσει πολλές φορές η Κυβέρνηση και στη διάρκεια της συζήτησης του προϋπολογισμού αλλά και με την ευκαιρία κατάθεσης είτε γραπτών είτε επικαίρων ερωτήσεων προς τα αρμόδια Υπουργεία.
Ανάλογες επίσης περιγραφές και εξηγήσεις και ενημέρωση για το θέμα έχουν δοθεί και στους αρμοδίους και στους ενδιαφερομένους και στην ίδια την επιχείρηση, με αποτέλεσμα να έχει γίνει κατανοητό από όλους για το πώς θα λειτουργήσει, πώς θα χρηματοδοτηθεί και πώς θα πορευθεί ο ασφαλιστικός φορέας του προσωπικού της ΔΕΗ στο πλαίσιο της ευρύτερης αναδιάταξης, αναδιοργάνωσης και εκσυγχρονισμού της επιχείρησης.
Πιθανόν κάπου αυτή η ενημέρωση να μην έχει φθάσει σε όλους οι οποίοι θέλουν να μάθουν. Γι'αυτό να την ξανακάνουμε. Αλλά να είσθε βέβαιοι ότι σε τίποτα δεν προσθέτει η σημερινή συζήτηση, σε τίποτα δεν αλλάζει τα μέχρι τούδε γνωστά ασφαλή δεδομένα τα οποία αφορούν τη λειτουργία και την πορεία του Οργανισμού Ασφάλισης.
Εγώ το εκλαμβάνω αυτό, αγαπητοί συνάδελφοι της Αντιπολίτευσης, ως μια άσκηση σημειωτόν. Κάνουμε σημειωτόν και δίνουμε την εντύπωση ότι προχωρούμε. Δεν είναι έτσι. Είναι πολύ χρήσιμο να κάνουμε συζητήσεις σε θέματα τα οποία είναι ανοικτά, σε θέματα στα οποία υπάρχουν αβεβαιότητες,

σε θέματα που μπορεί να υπάρχουν διάφορες επιλογές. Δεν νομίζω όμως ότι η διαρκής επανάληψη ήδη λελυμένων θεμάτων βοηθά. Θα απαντήσω, λοιπόν, συγκεκριμένα για άλλη μια φορά λέγοντας τα ίδια ακριβώς πράγματα τα οποία έχω πει και σε προηγούμενες φορές.
Κατ'αρχήν, όσον αφορά τη λειτουργία του φορέα είναι γνωστό σε όλους και σε σας καλύτερα από οποιονδήποτε άλλον, ότι ένας φορέας για να λειτουργήσει θα πρέπει να έχει δημοσιευθεί το σχετικό προεδρικό διάταγμα. Το προεδρικό διάταγμα υπεβλήθη υπογεγραμμένο από τους αρμοδίους Υπουργούς το Φθινόπωρο, το Νοέμβριο συγκεκριμένα στο Συμβούλιο της Επικρατείας, αύριο γίνεται η τελική συζήτηση γιατί έχει ελεγχθεί και έχει αναλυθεί

κατά το μεγαλύτερο μέρος του και σε λίγες μέρες ή εβδομάδες θα είναι έτοιμο και αμέσως μετά και σύμφωνα με όλα τα ισχύοντα θα ξεκινήσει η λειτουργία του φορέα. Είναι πάρα πολύ απλό και νομίζω ότι είναι γνωστό, γιατί γνωρίζετε από άλλες απαντήσεις που έχω δώσει στην ίδια αυτήν Αίθουσα όλη τη διαδικασία υποβολής και επεξεργασίας του προεδρικού διατάγματος. Το δεύτερο αφορά το περίφημο θέμα της χρηματοδότησης.
Η χρηματοδότηση έχουμε πει ότι είναι λυμένη με βάση το ν. 2773 και περιγράφεται επίσης αναλυτικά και στο συζητούμενο προεδρικό διάταγμα, το οποίο θα αποκτήσει σε λίγο μία θεσμική ύπαρξη μετά την ολοκλήρωση της σχετικής διαδικασίας στο Συμβούλιο της Επικρατείας. Τίποτα από αυτά τα οποία είτε προβλέπει ο νόμος είτε προβλέπει το προεδρικό διάταγμα δεν έχουν αμφισβητηθεί.
Παρά το γεγονός αυτό όμως επειδή υπάρχουν διάφορα ζητήματα κατά καιρούς και αμφιβολίες, οι οποίες κατά κάποιον τρόπο πυροδοτούνται και από τέτοιου τύπου κοινοβουλευτικές συζητήσεις, το Υπουργείο Οικονομικών από κοινού με το Υπουργείο Ανάπτυξης έχουν διαμορφώσει μία κοινή επιστολή την οποία απέστειλαν ήδη από το περασμένο έτος και προς τη διοίκηση της επιχείρησης, προκειμένου να κατατεθεί και να είναι γνωστή η διαδικασία χρηματοδότησης και στην επιχείρηση αλλά και στους χρηματοοικονομικούς συμβούλους, όπως επίσης απεστάλη η επιστολή αυτή και σε κάθε ενδιαφερόμενο φορέα, όπως είναι η ΓΕΝΟΠ ΔΕΗ και η 'Ενωση Συνταξιούχων.
Θα μου επιτρέψετε να διαβάσω αυτήν την επιστολή, να την καταθέσω και στα Πρακτικά, για να αρθεί η οποιαδήποτε αμφισβήτηση, είτε καλοπροαίρετη είτε όχι, που υπάρχει γύρω από το θέμα της χρηματοδότησης.
Λένε, λοιπόν, τα Υπουργεία Οικονομικών και Ανάπτυξης: Επειδή δεν ήταν δυνατή η εφαρμογή των προβλεπόμενων ρυθμίσεων πριν τη σύσταση και λειτουργία του ΟΑΠ/ΔΕΗ η οποία προϋποθέτει την έκδοση του προβλεπόμενου προεδρικού διατάγματος, η κάλυψη των χρηματοοικονομικών αναγκών θα γίνει σύμφωνα με τις διατάξεις του άρθρου 34 του νόμου 2773. Η διαφορά εσόδων και δαπανών για το έτος 2001 θα καταβληθεί απολογιστικά το προσεχές έτος. 
Δεύτερον, με την έναρξη λειτουργίας του ΟΑΠ/ΔΕΗ η οποία προφανώς θα
γίνει εντός του 2001 θα υλοποιηθούν οι ρυθμίσεις που προβλέπουν την καταβολή του αναλογούντος για κάθε έτος ποσού, ύψους όσο και η διαφορά εσόδων και δαπανών του φορέα, παράγραφοι 6 και 12 του άρθρου 34 του νόμου 2773. Τα επόμενα έτη θα προβλέπονται οι αναγκαίες ειδικές πιστώσεις στον κρατικό προϋπολογισμό και οι ετήσιες διαφορές εσόδων δαπανών και θα καταβάλλονται όπως ορίζει ο νόμος. Υπογράφεται αυτή η επιστολή από τον υποφαινόμενο και από τον κ. Δρυ. Καταθέτω την επιστολή αυτή για τα Πρακτικά.
(Στο σημείο αυτό, ο Υπουργός Ανάπτυξης κ. Ν. Χριστοδουλάκης καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αποτελεί εγγύηση;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πώς να αποτελεί εγγύηση; Εγγύηση κατ' αρχήν αποτελεί ο νόμος, εγγύηση αποτελεί το προεδρικό διάταγμα και εις επίρρωσιν και των δύο αυτών έρχεται και η από κοινού υπογραφή σε επιστολή και προς τη διοίκηση και προς το ταμείο των εργαζομένων. Και με τον τρόπο αυτό λύεται οριστικά και από πάσης απόψεως είτε θεσμικής είτε πολιτικής το περίφημο θέμα της χρηματοδότησης του οργανισμού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι ποσό συνολικά υπολογίζετε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Οπως προκύπτει. Είναι δεκάδες δισεκατομμύρια το χρόνο.
ΓΕΩΡΓΙΟΣ ΣΑΛΑΓΚΟΥΔΗΣ: Ογδόντα δισεκατομμύρια.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Της τάξεως αυτής. Εξαρτάται όμως και από τον αριθμό των εργαζομένων που θα παραμένουν κάθε χρόνο στην επιχείρηση.
Κατά συνέπεια όλο αυτό το θέμα της χρηματοδότησης είναι οριστικά
λελυμένο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στα χαρτιά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Οι συμφωνίες, κύριε Πρόεδρε, αποτυπώνονται στα χαρτιά και εφαρμόζονται όταν συσταθεί και λειτουργήσει το νομικό πρόσωπο του ασφαλιστικού φορέα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπάρχουν πολλοί νόμοι που δεν εφαρμόστηκαν. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Ερχομαι τώρα σε
ορισμένα θέματα τα οποία αναφέρθηκαν κατά τη διάρκεια της συζήτησης διότι η συζήτηση θα έπρεπε έτσι να εμπλουτιστεί και με άλλα θέματα για να δικαιολογηθεί η επερώτηση.
Κατ' αρχήν, το χαρακτηρισμό "εκποίηση της ΔΕΗ χωρίς αντίκρισμα" τον
εκλαμβάνω μόνο ως μια έτσι συνοπτική περιγραφή της πολιτικής που επιχειρήθηκε να ακολουθηθεί στη Δημόσια Επιχείρηση Ηλεκτρισμού προ οκταετίας και τίποτε άλλο. Διότι είναι γνωστά στο Σώμα, η συγκεκριμένη πολιτική και ο σχεδιασμός που έχει ακολουθήσει η ελληνική Κυβέρνηση έτσι ώστε να οδηγηθεί η ΔΕΗ από μια επιχείρηση που έχει τα χαρακτηριστικά της δημόσιας υπηρεσίας σε μια σύγχρονη επιχειρηματική μορφή η οποία εφαρμόζει επιχειρηματικά πρότυπα και επιχειρηματικά σχέδια για πρώτη φορά στην ιστορία της και τα οποία βρίσκονται σε εξέλιξη, να γίνει πολυμετοχική, να μετοχοποιηθεί και να μπορέσει έτσι να αντιμετωπίσει τον ανταγωνισμό ο οποίος θα προέλθει από την απελευθέρωση της αγοράς ενέργειας.
Κυρίες και κύριοι, και άλλη φορά είχα τη δυνατότητα να ενημερώσω το
Σώμα ότι όλη αυτή η πορεία αναδιάρθρωσης και μετοχοποίησης της επιχείρησης προχωρεί σύμφωνα με το σχέδιο. 'Ηδη το πρώτο τρίμηνο του
2001 θα έχουν οριστικοποιηθεί τα οικονομικά στοιχεία της επιχείρησης και με βάση αυτά θα ξεκινήσουν αμέσως μετά οι σύμβουλοι τη συγγραφή των τευχών μετοχοποίησης η οποία προσδοκούμε ότι θα έχει ολοκληρωθεί το πρώτο εξάμηνο του τρέχοντος έτους. Και η μετοχοποίηση αυτή θα αποτελέσει το έναυσμα και τον καταλύτη για μια επιταχυνόμενη προσαρμογή της επιχείρησης στα σύγχρονα δεδομένα, μια επιταχυνόμενη επιχειρηματική προσαρμογή η οποία θα εξασφαλίσει καλύτερες υπηρεσίες και προς το καταναλωτικό κοινό και προς τις επιχειρήσεις της ελληνικής οικονομίας, αλλά ταυτόχρονα θα εξασφαλίσει και ένα καλύτερο μέλλον για τους ίδιους τους εργαζόμενους της επιχείρησης. Θα έχουμε άλλωστε τη δυνατότητα αυτά να τα συζητήσουμε εν ευθέτω χρόνο με όλες τις λεπτομέρειες.
Το δεύτερο είναι οι αναφορές που έγιναν για την απελευθέρωση της
αγοράς ηλεκτρισμού. Η απελευθέρωση της αγοράς ηλεκτρισμού έχει προχωρήσει επίσης σύμφωνα με το σχέδιο και θα έλεγα μάλιστα ότι σε κρίσιμους τομείς έχει προχωρήσει νωρίτερα από τις σχεδιαζόμενες ημερομηνίες. 
Στις 19 Φεβρουαρίου, σε μία ακριβώς εβδομάδα από σήμερα, θα έχει επισήμως ξεκινήσει η απελευθέρωση της αγοράς ενέργειας. Για το λόγο αυτό θα υπάρξουν και οι σχετικές ανακοινώσεις προς το τέλος αυτής της εβδομάδας ή τις αρχές της επόμενης, που θα περιλαμβάνουν όλες τις θεσμικές μεταβολές που συντελούνται, έτσι ώστε να ισχύσει και στη χώρα μας η απελευθέρωση της αγοράς ενέργειας.
Το βασικότερο βέβαια σημείο, το οποίο θα κρίνει την απελευθέρωση της 
αγοράς ενέργειας, είναι η έναρξη ιδιωτικής παραγωγής ηλεκτρικού ρεύματος. Και για να επιταχύνουμε όσο μπορούμε αυτήν τη διαδικασία, δεν περιμέναμε

τη 19η Φεβρουαρίου, αλλά έχουμε ξεκινήσει ήδη εδώ και δύο μήνες μία πρόσκληση επενδυτικού ενδιαφέροντος, η οποία ολοκληρώνεται στις 19 Φεβρουαρίου, την επόμενη Δευτέρα.
Μετά από αυτήν την ημερομηνία, θα είμαι σε θέση να ανακοινώσω όλο το ενδιαφέρον το οποίο αναμένεται να εκδηλωθεί και το οποίο σύμφωνα με τα μέχρι τώρα δεδομένα θα πρέπει να είναι αρκετά ισχυρό και θα αφορά τόσο 'Ελληνες επενδυτές, όσο και πολλούς ξένους επενδυτικούς οίκους, οι οποίοι θα σπεύσουν να εκμεταλλευτούν αυτή τη δυνατότητα ιδιωτικής παραγωγής ηλεκτρισμού στο πλαίσιο της απελευθερωμένης αγοράς ενέργειας.
Εισέρχεται, κατά συνέπεια, και η χώρα μας από την επόμενη εβδομάδα
στη νέα περίοδο, η οποία φυσικά θα εκτυλιχθεί σταδιακά, της απελευθερωμένης αγοράς ηλεκτρικού ρεύματος. Είναι μία περίοδος, η οποία χαρακτηρίζεται συνάμα και από πάρα πολλές και αρκετά ενδιαφέρουσες

εξελίξεις και ανακατατάξεις στον ενεργειακό τομέα. Και είναι ανακατατάξεις που αφορούν όχι μόνο την πετρελαϊκή τροφοδοσία, αλλά και την τροφοδοσία και τη λειτουργία του φυσικού αερίου, όπως επίσης και μία σειρά από άλλες ενεργειακές δυνατότητες, οι οποίες μπορούν να αξιοποιηθούν έγκαιρα και αποτελεσματικά και από τη χώρα μας. Θα τη μετατρέψουν έτσι από έναν υποτελή παράγοντα στην ενέργεια, όπως ήταν τις προηγούμενες δεκαετίες, σε μία χώρα η οποία θα παίζει καθοριστικό και στρατηγικό ρόλο στα ενεργειακά δρώμενα ολόκληρης της περιοχής.
Πιστεύω ότι σε αυτήν την κατεύθυνση και η Δημόσια Επιχείρηση
Ηλεκτρισμού, έχοντας επιλύσει χρόνια προβλήματα δεκαετιών με έναν τρόπο αποτελεσματικό, με έναν τρόπο ο οποίος εξυπηρετεί και την οικονομία και τους καταναλωτές και τους εργαζόμενους της επιχείρησης, θα μπορέσει να προχωρήσει στη νέα αυτή περίοδο.
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο επίτιμος Πρόεδρος της Νέας
Δημοκρατίας κ. Κωνσταντίνος Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, επειδή εγώ ανήκω σε αυτούς που δεν καταλαβαίνουν τις λύσεις που δίνει η Κυβέρνηση στο θέμα της ΔΕΗ και βαδίζω και εγώ όπως λέει ο κύριος Υπουργός μαζί με τη Νέα Δημοκρατία "σημειωτόν", σε αυτό το θέμα, θα ήθελα να μου επιτρέψει η Βουλή να διατυπώσω τις δικές μου απορίες από του Βήματος και ελπίζω, κύριε Υπουργέ, ότι θα έχετε την καλοσύνη να δώσετε απάντηση.
Τι συμβαίνει, κύριοι συνάδελφοι, με τη ΔΕΗ, με το ασφαλιστικό της ΔΕΗ; Συμβαίνει, εγώ που έχω την τιμή να σας ομιλώ να είμαι και ο αρχικός αίτιος. Εγώ έκαμα την αρχική ρύθμιση και έφτιαξα το ασφαλιστικό ταμείο της ΔΕΗ. Εάν το ξαναέκανα, δεν θα το έκανα ποτέ το ίδιο, σε καμία περίπτωση, διότι έμπασα και το ταμείο και το ασφαλιστικό σύστημα σε περιπέτεια. Δεν είμαι βέβαια υπεύθυνος για όλη την εν συνεχεία πορεία τις δεκαετίες που ακολούθησαν.
Η ΔΕΗ ανέλαβε την ασφαλιστική κάλυψη των εργαζομένων και σε πολύ
υψηλό επίπεδο, στο υψηλότερο επίπεδο κοινωνικής ασφάλισης, που έχει φτάσει η χώρα. Υποτίθεται ότι κρατούσε και λογάριαζε τις εισφορές, τις οποίες έδιναν οι εργαζόμενοι για τη δική τους συμμετοχή. Υποτίθεται, κατά συνέπεια, ότι οι μισθοί θα έπρεπε να είναι κάπως λιγότεροι. Εν πάση περιπτώσει, ανέλαβε εξ ολοκλήρου την ασφαλιστική κάλυψη.
'Οταν έφτασε η ώρα της ιδιωτικοποίησης, όταν έφτασε η ώρα που η ΔΕΗ
θα έμπαινε στο Χρηματιστήριο, ήταν προφανές ότι ήταν αδύνατο να μπει στο Χρηματιστήριο με ένα τέτοιο βάρος. Γι' αυτό σας ερώτησα πριν, κύριε Υπουργέ, και νομίζω ότι είναι λάθος, είναι απαράδεκτο ότι ίσαμε σήμερα δεν έχουμε ένα συγκεκριμένο αριθμό.
Εγώ ακούω, κύριοι συνάδελφοι, ότι η επιβάρυνση αυτή σημαίνει
ενάμισι έως τρία τρισεκατομμύρια. Τέσσερα λέτε εσείς;
ΡΟΒΕΡΤΟΣ ΣΠΥΡΟΥΠΟΥΛΟΣ: 3,6 τρισεκατομμύρια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τρία τρισεκατομμύρια μου είπαν.
Εάν είναι τρία τρισεκατομμύρια, η απόφαση που πήρατε σήμερα να ρίξετε το βάρος στον 'Ελληνα φορολογούμενο, στον κρατικό προϋπολογισμό, ενώ έπρεπε να το πληρώσει η ΔΕΗ, διότι υποτίθεται ότι έχει εισπράξει τα οφειλόμενα, έχει παρακρατήσει και έχει χρησιμοποιήσει τα χρήματα αυτά, είναι μια απόφαση πολύ σημαντική.
Εγώ σας ρώτησα πριν και σας είπα ότι δεν φθάνει μια επιστολή την
οποία στέλνουν δύο Υπουργοί, παροδική...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Και ο νόμος το λέει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και ο νόμος.
Εγώ που έχω μια εμπειρία, κύριε Υπουργέ, σας πληροφορώ ότι μπορώ να
σας φέρω μια τεράστια λίστα νόμων οι οποίοι ψηφίστηκαν και δεν εφαρμόστηκαν ποτέ. Διότι εσείς που υπήρξατε Υφυπουργός των Οικονομικών ξέρετε πολύ καλά ότι ο Υπουργός των Οικονομικών είναι δερβέναγας και ό,τι θέλει δίνει και ό,τι θέλει δεν δίνει. Δεν υπάρχει πολιτικός τρόπος να υποχρεώσεις τον Υπουργό, ούτε κανένα δικαστή να βγάλει απόφαση, ότι επειδή υπάρχει νόμος πρέπει να τα δώσεις. Κατά συνέπεια έχουμε το πρόβλημα της επιβάρυνσης του ελληνικού δημόσιου χρέους κατά τρία τουλάχιστον τρισεκατομμύρια.
Η πρώτη ερώτηση που σας κάναμε είναι η εξής: Αυτά τα τρια τρισεκατομμύρια ο κ. Παπαντωνίου τα έχει προσθέσει στο ελληνικό δημόσιο χρέος; Εσείς ξέρετε πως δεν τα έχει προσθέσει. Ξέρετε ότι πουθενά δεν τα
υπολογίζετε. Ξέρετε ότι στο φετινό προϋπολογισμό δεν υπάρχει πρόβλεψη, όπως δεν θα υπάρχει πρόβλεψη και στον επόμενο. Τελικά τι θα συμβεί; Βέβαια θα πληρωθούν τα χρήματα αυτά. Στο μέτρο που πολιτικά θα ασκείται επαρκής πίεση θα πληρώνονται -δεν ξέρω πόσα χρόνια θα πληρώνονται- αλλά εν πάση περιπτώσει έχουμε στην ουσία αυτό το δεδομένο.
Δεύτερο ερώτημα που αυτόματα τίθεται: Η ανάληψη αυτής της υποχρέωσης από το κράτος, αποτελεί ή δεν αποτελεί επιδότηση στη ΔΕΗ; Είσθε βέβαιος ότι αυτό δεν θα αμφισβητηθεί στο Ευρωπαϊκό Δικαστήριο ως έμμεση επιδότηση της ΔΕΗ; Και αν αμφισβητηθεί τι θα κάνετε;
Τρίτο θέμα που θέτω εγώ: Πόση είναι η αξία της ΔΕΗ σήμερα; Εγώ ρώτησα -όσο μπορούσα να ενημερωθώ- και άκουσα ότι την υπολογίζουν σε κάτι παραπάνω από δύο τρισεκατομμύρια. Τα χρήματα τα οποία οφείλει η ΔΕΗ, άσχετα από το ασφαλιστικό, είναι περίπου άλλα τόσα. Η θέση της ΔΕΗ είναι 2,3 συν πλην. Δηλαδή η αξία της είναι μηδέν. Θα βάλετε αυτή τη ΔΕΗ με κρατικό μάνατζμεντ στο Χρηματιστήριο και θα πουλήσετε τις μετοχές αυτής της ΔΕΗ;
Επίσης, κύριοι συνάδελφοι -γιατί εμένα μ' αρέσει να λέω τα πράγματα
με το όνομά τους- υπάρχει ένα μεγάλο πρόβλημα. Πρέπει να απελευθερώσουμε την ενέργεια.
Κακώς θυμηθήκατε, κύριε Υπουργέ, τι κάναμε εμείς προ οκτώ ετών με τη ΔΕΗ. Εμείς δεν είχαμε προχωρήσει προς ιδιωτικοποίηση στη ΔΕΗ. 'Οχι ότι δεν θα προχωρούσαμε, θα προχωρούσαμε, αλλά δεν είχαμε, ακόμη, προχωρήσει καθόλου. 'Ενα πράγμα μόνο είχαμε αποφασίσει, ότι δεν θα εκτελούσαμε εφεξής κανένα έργο, παρά μόνο με αυτοχρηματοδότηση. Κανένα έργο, κύριοι συνάδελφοι, για τους γνωστούς λόγους. Διότι, όταν μπορείς να κάνεις -και μπορούσαμε τότε να κάνουμε- τα ενεργειακά έργα με αυτοχρηματοδότηση -υπάρχουν πολλές προσφορές απ' όλες τις μεριές- δεν είχαμε κανένα λόγο να τα κάνουμε δημόσια. Βεβαίως οι ενδιαφερόμενοι για τις προμήθειες είχαν λόγο να κάνουν διαγωνισμούς κατά τον τρόπο που τους έκανε η ΔΕΗ με ωφέλεια και ανθρώπων της ΔΕΗ και άλλων παραγόντων γύρω, δορυφόρων. Εμείς δεν θα το κάναμε αυτό. 'Ηταν το μόνο πράγμα που είχαμε αποφασίσει. Από κει και πέρα δεν είχαμε αποφασίσει τίποτε άλλο.
Εσείς όμως τώρα -έρχεται η ώρα της αλήθειας- πρέπει να πάτε στην απελευθέρωση της ενέργειας. 'Εχω την αίσθηση, κύριε Υπουργέ -και θέλω να σας το πω και από το Βήμα της Βουλής- ότι εδώ κοροϊδεύουμε εαυτούς και αλλήλους. Η ΔΕΗ δεν είναι αποφασισμένη να προχωρήσει ουσιαστικά στην απελευθέρωση της ενέργειας και παίζεται ένα παιχνίδι να κρατηθεί όσο μπορεί περισσότερο, με όλους τους τρόπους η σημερινή κατάσταση.
Βέβαια υποθέτω ότι έχουν αρκετό μυαλό οι πάντες να καταλαβαίνουν ότι δεν μπορεί να κρατηθεί επ' άπειρο, αλλά πάντως θα κάνουν φιλότιμη προσπάθεια να κρατήσουν όσο μπορούν το μονοπώλιο.
Μια που μιλάμε για την απελευθέρωση της ενέργειας, θα ήθελα ακόμη να σας πω, κύριε Υπουργέ, ότι δεν μπορούμε να προχωρήσουμε στην αντιμετώπιση του μεγάλου προβλήματος της τιμής της ενέργειας στην Ελλάδα, που για μένα είναι το υπ'αριθμόν ένα πρόβλημα, με τη σημερινή τιμή του φυσικού αερίου που έχετε και με τη σημερινή κατανάλωση που έχετε.
Η σημερινή κατανάλωση του φυσικού αερίου αναγκαστικά -επειδή δεν καλύπτουμε το σύνολο της δυναμικότητας του συστήματος μεταφοράς, είμαστε κάτω από το 50% της δυναμικότητας- έχει σαν συνέπεια, επειδή θέλουμε να ρίξουμε και όλο το βάρος της απόσβεσης των χρημάτων που χρησιμοποιήθηκαν γι'αυτό το έργο και βέβαια δεν ήταν και πολύ οικονομική η διαχείριση, όπως συνήθως γίνεται στην Ελλάδα, να καταλήγει στο να έχουμε μια απαγορευτική τιμή αερίου. Κατά συνέπεια, έχετε πρόβλημα όταν το αέριο το πουλάτε σ'αυτήν την τιμή; Τι θα κάνει ο ιδιώτης;
Από 'κει και πέρα, το τιμολόγιο της ΔΕΗ είναι ένα μεγάλο πρόβλημα. Η ΔΕΗ αυτήν την ώρα έχει τη δυνατότητα να παίξει με το τιμολόγιο και να ρίξει ορισμένη επιβάρυνση στη μεγάλη κατανάλωση, τη λιανική, στην οποία ο ιδιωτικός τομέας δεν μπορεί σε καμία περίπτωση να μπει, ώστε να επιδοτήσει κατά κάποιον τρόπο την τιμή της βαριάς βιομηχανίας, της ενέργειας που θα δώσει, του ηλεκτρικού ρεύματος που θα δώσει στη βαριά βιομηχανία και δημιουργεί συνθήκες αθέμιτου ανταγωνισμού. Μπορεί λέω, δεν λέω πως το κάνει ή θα το κάνει. Πάντως η πραγματικότητα αυτήν την ώρα νομίζω πως είναι αυτή. Αλλά, δεν ξέρω τι θα κάνει στη συνέχεια.
Θέλω να πω μ'αυτά, κύριοι συνάδελφοι, και τελειώνω, ότι έχουμε ένα

μεγάλο και δύσκολο έργο μπροστά μας. 'Εχουμε μια ΔΕΗ, η οποία φέρει βάρη και από πάνω έχουμε και τη δαμόκλειο σπάθη της Ευρώπης, η οποία δεν ξεγελιέται. Πέρασε η εποχή που θεωρούσαμε τους Ευρωπαίους κουτόφραγκους. 'Εχουμε δεχθεί τόσα ανελέητα κτυπήματα από το Ευρωπαϊκό Δικαστήριο, ώστε πρέπει να σοβαρευτούμε. 'Εχουμε κατά συνέπεια ένα μεγάλο πρόβλημα, το οποίο εγώ θα ήθελα αυτήν την ώρα να θέσω. Πρώτο πρόβλημα είναι το
πρόβλημα στο οποίο αναφέρεται η ερώτηση, την οποία οι κύριοι συνάδελφοι πολύ καλά έκαναν και έφεραν στη Βουλή.
Μην τα απλοποιείτε, κύριε Υπουργέ. Βγάλαμε ένα νόμο και βγάλαμε και
μια απόφαση Υπουργών και το λύσαμε το θέμα. Θα το λύσετε το θέμα, όταν αποφασίσετε να εγγράψετε στο δημόσιο χρέος την επιβάρυνση και όταν μπορέσετε να καλύψετε, με τον τρόπο που καλύφθηκε, παντού το παθητικό το οποίο το ΠΑΣΟΚ δημιούργησε με την έκδοση γραμματίων ή οπωσδήποτε όταν καλύψετε το ποσό αυτό και δεν το αφήσετε στην προαίρεση του μελλοντικού Υπουργού των Οικονομικών, διότι αν το αφήσετε εκεί, δεν θα πάει καλά

το ασφαλιστικό ταμείο της ΔΕΗ.
Κύριοι συνάδελφοι, τα τελευταία χρόνια ζούμε διαρκώς το ίδιο φαινόμενο. Πληρώνουμε αμαρτίες, οι οποίες δεν ήταν γνωστές στο λαό και γι'αυτό ακριβώς φούσκωσε, έτσι όπως φούσκωσε, το δημόσιο χρέος από το αφανές δημόσιο χρέος, για το οποίο εγώ δεν έχω πάψει να μιλώ, μονότονα ίσως, φωνή βοώντος εν τη ερήμω μπορεί να είμαι, αλλά δεν θα πάψω να το λέω. 'Εχουμε, κατά συνέπεια, μια κλασσική περίπτωση κρυφού πρόσθετου χρέους 3 τρισεκατομμυρίων, το οποίο η Κυβέρνηση έχει χρέος να αναγνωρίσει.
Θα ήθελα, λοιπόν, μ'αυτήν τη γλώσσα και βάσει της αληθείας και όχι με συμβατική κουβέντα, αν μπορείτε, να συνεχίσουμε το διάλογο, κύριε Υπουργέ της Ανάπτυξης. Και βέβαια, θέλω να τονίσω ότι αυτά τα οποία είπα, δεν σας αφορούν εσάς προσωπικά. Φέρετε αμαρτίες του παρελθόντος. Αλλά τι να κάνουμε; Τις φέρετε. Ο σταυρός του μαρτυρίου είναι στον ώμο σας τώρα.
( Χειροκροτήματα από την πτέρυγα της Νέας Δημοκρατίας )
ΡΟΒΕΡΤΟΣ ΣΠΥΡΟΠΟΥΛΟΣ: Και δικές σας, κύριε Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, θα ήθελα να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια ενσωμάτωσης της Θράκης στην Ελλάδα, τριάντα τέσσερις μαθητές και μαθήτριες και οκτώ συνοδοί-καθηγητές από το Εσπερινό Γυμνάσιο Καλλιθέας.
Τους καλωσορίζουμε.
( Χειροκροτήματα απ'όλες τις πτέρυγες )
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρία Πρόεδρε, το λόγο. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε να δώσετε μια απάντηση,
κύριε Υπουργέ;
Ορίστε, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα να διευκρινίσω ορισμένα θέματα, τα οποία έθεσε ο επίτιμος Πρόεδρος της Νέας Δημοκρατίας. 
Κατ'αρχήν, θα ήθελα να αναφερθώ στο θέμα του χρέους. Χρέος -και το
γνωρίζετε πάρα πολύ καλά- είναι εκείνο, το οποίο έχει εκδοθεί με μια συγκεκριμένη μορφή τίτλων. Χρέος δεν είναι μια υποχρέωση πληρωμής την οποία αναλαμβάνει κάποιος, έστω και αν αυτή η υποχρέωση διαρκεί για ένα πολύ μεγάλο διάστημα.
Κατά συνέπεια, όλη αυτή η συνεισφορά μέσω των εργοδοτικών εισφορών που έχει γίνει τα προηγούμενα χρόνια, προκειμένου να χρηματοδοτηθούν οι επενδύσεις της ΔΕΗ, δεν συνιστά με κανέναν τρόπο κανενός είδους χρέος, το οποίο θα πρέπει να εμφανιστεί στο δημόσιο χρέος της χώρας.
Το δεύτερο είναι ότι, ο τρόπος με τον οποίο θα αντισταθμιστεί αυτή η συνεισφορά των εργαζομένων περιγράφεται σαφέστατα τόσο στο νόμο 2773, στο προεδρικό διάταγμα, όπως και στην κοινή απόφαση των Υπουργών, την οποία κατέθεσα προηγουμένως. Συγκεκριμένα, εκεί προβλέπεται ότι η διαφορά εσόδων και δαπανών θα καλύπτεται από τον κρατικό προϋπολογισμό, -αποτελώντας έτσι αναγνώριση της εισφοράς, η οποία είχε δοθεί τα προηγούμενα χρόνια- αντί να πηγαίνει και να επενδύεται στο φορέα ασφάλισης των εργαζομένων. Νομίζω ότι αυτά είναι απόλυτα σαφή. Και είναι σαφές επίσης ότι η Κυβέρνηση, η κάθε κυβέρνηση -και δεν είναι θέμα προσωπικό- θα εφαρμόσει τη διάταξη αυτή.
Κατά συνέπεια, πιστεύω ότι δεν υπάρχει κανένας λόγος να δημιουργούμε εντυπώσεις ανασφάλειας γύρω από το θέμα αυτό, το οποίο είναι κρίσιμο και
για τους συνταξιούχους της επιχείρησης και για τους εργαζόμενους της επιχείρησης, αλλά και για την ίδια την πορεία εκσυγχρονισμού και μετοχοποίησης της επιχείρησης. Γιατί πρέπει να είναι βέβαιος ο οποιοσδήποτε ότι η χρηματοοικονομική αξιοπιστία της επιχείρησης, η οποία περιλαμβάνει ως μια κύρια συνιστώσα την αντιμετώπιση της χρηματοδότησης του ασφαλιστικού της, είναι καθοριστικής σημασίας για όλη την πορεία μετοχοποίησης.
Κατά συνέπεια, πιστεύω ότι το ζήτημα αυτό είναι λυμένο κι είναι λυμένο με έναν τρόπο, ο οποίος είναι και νομοθετικά κατοχυρωμένος και χρηματοδοτικά αξιόπιστος, αλλά και θεσμικά συμβατός με όλα όσα προβλέπεται να κάνει η επιχείρηση στην πορεία αναδιοργάνωσης και μετοχοποίησης.
Για το θέμα της αξίας της επιχείρησης σήμερα, θα μου επιτρέψετε να πω ότι αυτό είναι ένα θέμα το οποίο θα λυθεί με ένα συγκεκριμένο τρόπο κατά τη διάρκεια της πορείας της μετοχοποίησης, αλλά είναι απόλυτα φυσικό να λαμβάνει υπόψη της και τις μελλοντικές προοπτικές της επιχείρησης. Δεν είναι μόνο ένα μέγεθος το οποίο παράγεται με βάση τις επενδύσεις του παρελθόντος, αλλά παράγεται με βάση τις επιχειρηματικές δυνατότητες που θα έχει η ΔΕΗ στην απελευθερωμένη αγορά της ενέργειας.
Ο κ. Μητσοτάκης έκανε ορισμένες προτάσεις για τον τρόπο κατασκευής των ενεργειακών έργων στη χώρα μας. Πιστεύω, κύριε Πρόεδρε, ότι ο τρόπος τον οποίο ακολούθησε η Δημόσια Επιχείρηση Ηλεκτρισμού τα τελευταία χρόνια ήταν καθοριστικής σημασίας για να μετατραπεί η χώρα μας από μια χώρα η οποία ήταν ελλειμματική σε ενέργεια σε μια χώρα, η οποία έχει σήμερα ενεργειακή αυτάρκεια.
Τίποτα βέβαια δεν εμποδίζει το ενεργειακό σύστημα της χώρας να
υιοθετεί από τώρα και σύγχρονες μορφές χρηματοδότησης. Γνωρίζετε ήδη ότι έχει γίνει προκήρυξη για την εκδήλωση ενδιαφέροντος, προκειμένου για την κατασκευή ενεργειακών σταθμών στην Κρήτη και στη Ρόδο με αυτοχρηματοδότηση, με τη μέθοδο "build-operate-own", όπως επίσης έχουν γίνει κι αυτές οι προκηρύξεις, που ανέφερα, για κατασκευή εργοστασίων παραγωγής είτε συμπαραγωγής ηλεκτρικού ρεύματος, καθαρά με ιδιωτική χρηματοδότηση και ιδιοκτησία. Κατά συνέπεια και αυτές οι μέθοδοι εφαρμόζονται πλέον, αλλά εφαρμόζονται σ' ένα περιβάλλον το οποίο έχει λάβει υπόψη του και την εμπειρία άλλων χωρών, αλλά και έχει φτιάξει ένα θεσμικό πλαίσιο, το οποίο δίνει αυτές τις δυνατότητες, σε μια βάση ανταγωνιστική και αφού επέλυσε μια σειρά από θεσμικά ζητήματα για την ίδια τη ΔΕΗ.
Θέλω δε να σας πω, με έναν απόλυτα κατηγορηματικό τρόπο, ότι η ΔΕΗ δεν αγωνίζεται καθόλου να κρατηθεί το μονοπώλιο και να εμποδιστεί η απελευθέρωση. 'Αλλωστε, αυτό δεν είναι μια δυνατότητα που έχει η ΔΕΗ. Αυτό είναι θέμα της πολιτείας, είναι θέμα της Ρυθμιστικής Αρχής Ενέργειας και έχουν ληφθεί προς τούτο όλες οι αναγκαίες αποφάσεις, οι οποίες θα ανακοινωθούν, όπως σας είπα, σε μια βδομάδα από σήμερα, προκειμένου να διασφαλιστεί ο πραγματικός ανταγωνισμός στον τομέα παραγωγής ηλεκτρικού ρεύματος. Λίγες μέρες υπομονή και αυτά θα γίνουν γνωστά σε όλους.
Συμφωνώ όμως μαζί σας όσον αφορά το θέμα της αβεβαιότητος που
δημιουργεί το θέμα της τιμής και του ύψους παροχής του φυσικού αερίου. Αυτό είναι ένα θέμα, διότι οι επενδύσεις τις οποίες έχει κάνει σήμερα η χώρα μας στον τομέα του φυσικού αερίου υποχρησιμοποιούνται δραματικά. Μόλις το 1/4 των υποδομών αξιοποιείται, με αποτέλεσμα το κόστος αναπλήρωσης κεφαλαίων να είναι σημαντικό και να επηρεάζει έτσι αυξητικά την τιμή διάθεσης του φυσικού αερίου.
Για να απαντήσουμε σε αυτό, υπάρχει μόνο μία λύση: Να διευρύνουμε με ταχύτατα βήματα και να επεκτείνουμε την αγορά του φυσικού αερίου στη χώρα μας. Πώς; Πρώτον, κάναμε τρεις επιτυχείς διαγωνισμούς για την οικιακή διανομή φυσικού αερίου, όπως επίσης και για τη διανομή του σε μικρές επιχειρήσεις και σε εμπορικές επιχειρήσεις, το οποίο είχε και το συνάδον αποτέλεσμα να εισαχθούν εκατόν είκοσι πέντε δισεκατομμύρια δραχμές καθαρές ξένες επενδύσεις στην Ελλάδα, από τα μεγαλύτερα ποσά τα οποία εισήχθησαν τα τελευταία χρόνια.
Δεύτερον, προωθούμε -και θα ρυθμιστεί νομοθετικά εντός του μηνός- την ίδρυση δύο νέων εταιρειών παροχής φυσικού αερίου στην περιφέρεια ανατολικής Μακεδονίας-Θράκης και στην περιφέρεια κεντρικής Στερεάς και Εύβοιας, πράγμα το οποίο επίσης θα διευρύνει την κατανάλωση φυσικού
αερίου. Με τον τρόπο αυτό θα πετύχουμε μία εξάπλωση της αγοράς φυσικού αερίου.
Επίσης, προσπαθούμε, σε συνεννόηση με τη ρωσική πλευρά, να βρούμε μία αμοιβαία αποδεκτή και ικανοποιητική λύση στο θέμα της τιμής προμήθειας του φυσικού αερίου, έτσι ώστε να αποφευχθεί η διαφορετικά επικείμενη διαιτησία η οποία δημιουργεί μία αβεβαιότητα πάνω στο θέμα αυτό.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, κάνετε παρέμβαση, δεν δευτερολογείτε, γιατί αλλιώς ο χρόνος τρέχει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Με τον τρόπο αυτό
πιστεύω ότι δημιουργούμε τις προϋποθέσεις για την άνδρωση της αγοράς του φυσικού αερίου στη χώρα μας σε μία περίοδο μάλιστα που δημιουργούνται πολύ ευνοϊκές συνθήκες για την προμήθεια φυσικού αερίου και από διαφορετικές πηγές.
Πριν από δύο εβδομάδες υπεγράφη με την Τουρκία στο πλαίσιο του προγράμματος ENOGATE η έναρξη μελέτης για την κατασκευή ενός αγωγού που θα μπορεί να φέρνει φυσικό αέριο από Τουρκία προς Ελλάδα και εκείθεν προς Ευρώπη, πράγμα το οποίο μπορεί να αλλάξει ριζικά τον ενεργειακό χάρτη της περιοχής και της χώρας μας.
Αυτά είναι τα δεδομένα, τα οποία απαιτούν βέβαια σημαντική προσπάθεια, αλλά όμως μπορεί να σηματοδοτήσουν και μία νέα πορεία για την ενεργειακή πολιτική της χώρας μας.
Σας ευχαριστώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Πρόεδρε, έχει ζητήσει το λόγο ο κ. Βουλγαράκης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, το λόγο για ένα λεπτό. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αν είναι για ένα λεπτό, κύριε
Πρόεδρε, ευχαρίστως.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τρία πράγματα θέλω να σας επισημάνω.

Πρώτον, κύριε Υπουργέ, από την ώρα που λέτε ότι επ' ουδενί λόγο
συνιστά δημόσιο χρέος ή υποχρέωση να καλύψουμε τα ελλείμματα του ασφαλιστικού ταμείου της Δ.Ε.Η., το καταδικάζετε και πρέπει να το καταλάβετε.
'Εντιμη αντιμετώπιση του κράτους, την οποία κάναμε εμείς για λογαριασμό σας, διότι το ΠΑ.ΣΟ.Κ. είχε κάνει τα ανοίγματα και εγώ αναγκάστηκα ως Πρωθυπουργός τότε να καλύψω τα δικά σας ανοίγματα με ομόλογα. Είπατε τη λέξη, τη μισοείπατε, δεν τολμήσατε. Η τίμια λύση θα ήταν ομόλογα και δάνειο και τότε είναι εξασφαλισμένοι 100% οι εργαζόμενοι, άλλως τους αφήνετε σε αβεβαιότητα και στην τύχη τους. 
Δεύτερη παρατήρηση. Στο θέμα του τρόπου με τον οποίο προχωρούμε τα
ενεργειακά έργα, κύριε Υπουργέ, δεν μπορεί να είστε ιδιαίτερα υπερήφανος για τις επιτυχίες που εσημείωσε η Δ.Ε.Η. τα τελευταία οκτώ χρόνια. 'Επρεπε από την αρχή να προχωρήσετε την πολιτική την οποία εμείς είχαμε αρχίσει με αυτοχρηματοδότηση, αυτήν την οποία επιχειρείτε πρόσφατα.

Και για να μη σας πω τίποτε άλλο, Κρητικός είστε και εσείς, Κρητικός είμαι και εγώ, γνωρίζουμε ότι η Κρήτη θα αντιμετωπίσει άλλο ένα χρόνο τραγικής έλλειψης, διότι είναι σε παντελή αδυναμία η Δ.Ε.Η. να καλύψει τις ενεργειακές ανάγκες και αυτό αποτελεί ντροπή.
Το τελευταίο πράγμα το οποίο θα ήθελα να πω, κυρία Πρόεδρε, αναφερόμενος στο θέμα του αερίου, είναι ότι έχει δίκιο ο κύριος Υπουργός -και χαίρω διότι συμφωνούμε- στη σημασία που έχει το αέριο. Πρώτον, πρέπει να δοκιμάσετε να έρθετε σε συμβιβασμό με τη ρωσική πλευρά. Αυτό το έχουμε πει και παλαιότερα και νομίζω ότι αποτελεί επιδίωξή σας φυσικά, εφόσον τα ελληνικά συμφέροντα προστατευθούν. Αλλά πάντοτε ο συμβιβασμός είναι η καλύτερη λύση για να πετύχετε λύση τιμής.
Δεύτερον, πρέπει οπωσδήποτε να αυξηθεί η διάθεση του φυσικού αερίου και να πέσει η τιμή του φυσικού αερίου. Δεν μπορώ σε μισό λεπτό να σας πω τις απόψεις μου. Χαίρω πάντως, γιατί τουλάχιστον σ' αυτό το σημείο συμφωνούμε ότι εδώ είναι το κλειδί της ενεργειακής πολιτικής. Η Ελλάδα χωρίς φυσικό αέριο δεν θα λύσει το πρόβλημά της στο ενεργειακό.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρία Πρόεδρε, μου
επιτρέπετε;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, να ακούσετε
πρώτα και τον Κοινοβουλευτικό Εκπρόσωπο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Τέθηκε ένα θέμα για την Κρήτη και εξεδήλωσε ένα ακραίο συναίσθημα ο κύριος Πρόεδρος. Νομίζω ότι πρέπει να απαντήσω.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Εχετε δευτερολογία δεκαπέντε
ολόκληρα λεπτά. Είναι εύκολο να δώσετε μία απάντηση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μόνο για ένα λεπτό,
κυρία Πρόεδρε.
Ανέφερε ο κύριος Πρόεδρος για τη δυνατότητα της Δ.Ε.Η. να καλύψει ενεργειακά την Κρήτη. Σας πληροφορώ ότι επεξεργάζεται ένα πλήρες σχέδιο για την ενεργειακή κάλυψη και πιστεύω ότι είναι θέμα ημερών να καταλήξει στις τελικές αποφάσεις, έτσι ώστε να αυξήσει την ενεργειακή ισχύ της Κρήτης άμεσα και να μην έχουμε τα προβλήματα, τα οποία είχαμε αρκετές χρονιές στο παρελθόν.
Σας ευχαριστώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μακάρι, αλλά να το δούμε πρώτα και τότε θα
το πιστέψουμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: "Το δημόσιο θα μεταβιβάζει στον Ο.Α.Π.-Δ.Ε.Η. ποσοστό του προϊόντος από τη διάθεση μετοχών της Δ.Ε.Η. σε τρίτους της τάξης του 20% για το πρώτο 25% του μετοχικού κεφαλαίου και της τάξης του 15% για το υπόλοιπο." Παράγραφος 5 του άρθρου 14 του ν. 2737/99 κλπ.
"Το κράτος αναγνωρίζει πλήρως τις υποχρεώσεις της Δ.Ε.Η. προς τον
ασφαλιστικό της φορέα έναντι της προαναφερομένης ενσωματωμένης περιουσίας και υποκαθιστά τη Δ.Ε.Η. σε όλες τις ασφαλιστικές υποχρεώσεις της προς τους εργαζομένους και συνταξιούχους της. Προς τούτο το κράτος αναλαμβάνει την πλήρη κάλυψη με τις αναγκαίες μεταβολές, όπως προβλέπεται στην παράγραφο 6, όλων των αναγκών του νέου ασφαλιστικού φορέα προσωπικού Δ.Ε.Η., καθώς και των αναγκαίων υποχρεώσεών του."
Αυτά, κύριε Υπουργέ, έχετε την αίσθηση ότι δεν αποτελούν κονδύλια; Δηλαδή η γενικευμένη τοποθέτηση του ορισμού περί χρέους αναφέρεται σε ποσά τα οποία δεν θα προκύψουν από πουθενά, θα προέλθουν από παρθενογένεση;
Η πραγματικότητα είναι ότι υπάρχει ένα τεράστιο νούμερο, για το οποίο είναι το κράτος υπόλογο με δέσμευσή του στη Βουλή και αυτό αποτελεί στην ουσία ένα μόνιμο χρέος. Αν φυσικά μέσα από διαφορετικές ορολογίες ή ορολογία μπορεί κανείς να το περιγράψει με άλλους λόγους, αυτό δεν σημαίνει τίποτα διαφορετικό από την ουσία, ούτε μπορεί να επηρεάσει την ουσία.
Αναρωτήθηκε ο κύριος Υπουργός, για ποιο λόγο κατατίθεται αυτή η
επερώτηση.
Κύριε Υπουργέ, έχω την αίσθηση ότι το κεντρικό πρόβλημα -και φαίνεται καθημερινά- της Κυβέρνησής σας είναι η αναποτελεσματικότητα και εξαιτίας αυτής η αναξιοπιστία.
Κατατίθεται για τρεις διαφορετικούς, αλλά πολύ συγκεκριμένους λόγους. Λόγος πρώτος: Είστε ανακόλουθοι με τη συμφωνία την οποία, από του
Βήματος της Βουλής, τέσσερις Υπουργοί και στη συνέχεια διά νόμου, αλλά και σειράς κειμένων έχετε υπογράψει, με βάση την οποία οφείλεται να αναλάβετε αυτά τα οποία προηγουμένως σας ανέγνωσα.
Λόγος δεύτερος: Αυτό κατά σύμπτωση αφορά εξήντα χιλιάδες ανθρώπους, εργαζομένους και συνταξιούχους. Δεν ξέρω πόσο σας ενδιαφέρει αυτό, αλλά είναι βέβαιο ότι αυτοί οι άνθρωποι σε κάθε περίπτωση ενδιαφέρονται και πάντως η Αξιωματική Αντιπολίτευση έχει την ευθύνη να αναδείξει το γεγονός αυτό.
Λόγος τρίτος: Παρουσιάσατε έναν προϋπολογισμό στη Βουλή, πριν από κάποιους μήνες, τον οποίο διαφημίσατε ως πλεονασματικό προϋπολογισμό.
Αν δηλαδή, κύριε Υπουργέ, το κονδύλιο το οποίο εσείς είπατε ότι, διά εσωτερικής επιστολής σας, στείλατε στη ΓΕΝΟΠ-Δ.Ε.Η., λες και πρόκειται για εσωκομματικό έγγραφο που διακινείται από την κεντρική διοίκηση στην τοπική επιτροπή, το οποίο υπογράφετε εσείς και ο κ. Δρυς, αν δι' αυτού του εγγράφου τελικώς υπάρξει το κονδύλιο των εξήντα δισεκατομμυρίων, των ογδόντα δισεκατομμυρίων ή εν πάση περιπτώσει κάποιων δεκάδων δισεκατομμυρίων, αυτό από πού θα εκταμιευτεί;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οταν στον πρώτο προϋπολογισμό μετά δεν γράφεται, καταλαβαίνετε τι θα γίνει πέντε χρόνια μετά ή δέκα χρόνια μετά. 
ΓΕΩΡΓΙΟΣ ΒΟΥΛΓΑΡΑΚΗΣ: Είναι ακριβές.

ΘΕΟΔΩΡΑ ΜΠΑΚΟΓΙΑΝΝΗ: Το είχαμε πει ότι δεν θα εγγραφεί.
ΓΕΩΡΓΙΟΣ ΒΟΥΛΓΑΡΑΚΗΣ: Είναι ακριβές.
Ουσία, δηλαδή, με αυτήν την επερώτηση και πέραν όλων όσων προηγουμένως σας είπα και πολύ περιγραφικά σας είπε ο Πρόεδρος κ. Μητσοτάκης, ομολογείτε εμπράκτως, ότι αυτός ο προϋπολογισμός απέχει πόρω από το να είναι πλεονασματικός. Στην πραγματικότητα είναι βαθύτατα ελλειμματικός

και μάλιστα με ένα χρέος, το οποίο έχει τη δυνατότητα, ως αμοιβάδα να διασπάται και να πολλαπλασιάζεται. Αυτή είναι η πραγματικότητα. 
Αναφερθήκατε μεν εσείς στο έγγραφο, το οποίο είπατε ότι δώσατε -και
πράγματι έτσι, είναι το έχουμε και εμείς- παραλείψατε όμως, να αναφερθείτε και στην απάντηση, την οποία σας έστειλε η ΓΕΝΟΠ-ΔΕΗ και η Πανελλήνια Ομοσπονδία Συνταξιούχων ΔΕΗ, το οποίο επίσης θα καταθέσω και εγώ για λόγους ισορροπίας, επιτρέψτε μου να πω, στα Πρακτικά. Το έγγραφο αυτό, αφού σας υπενθυμίσει τη ρητή σας δέσμευση για το ποσό το οποίο έχετε δεσμευθεί μέσα από τον προϋπολογισμό ρητώς να εγγράφεται ότι θα εκχωρείται και αφού σας υπενθυμίσει ότι αυτό το πράγμα έπρεπε να έχει ήδη προβλεφθεί στον τρέχοντα προϋπολογισμό, θα σας πει ότι αυτό δεν αποτελεί κανενός είδους δέσμευση για οτιδήποτε εσείς πιστεύετε ότι αυτό μπορεί να δεσμεύσει εσάς και τον κ. Δρυ προσωπικώς.
Θέλω, όμως, να κάνω και μία ερώτηση πέρα όλων των άλλων. Για να
γίνει, δηλαδή, ένα προεδρικό διάταγμα πόσο καιρό χρειάζεται; Υποτίθεται ότι όλη αυτή η διαδικασία -και το λέει μέσα και το ίδιο το άρθρο ρητάσυνδέεται ευθέως με τη μετοχοποίηση της ΔΕΗ. Εδώ υπάρχουν τρία ερωτήματα. 
Κατ' αρχήν, τι σημαίνει διαρθρωτικές αλλαγές; Τι πάει να πει
διαρθρωτικές αλλαγές; 'Εχετε, δηλαδή, την αίσθηση ότι έτσι δίνετε μία λύση στο ασφαλιστικό ζήτημα; Μήπως για τη συνυπογραφή του προεδρικού διατάγματος υπήρξε διαφωνία από τον Υπουργό Κοινωνικών Ασφαλίσεων, ο οποίος σε τελική ανάλυση θα κριθεί να εποπτεύσει τον ΟΑΠ; Διότι οι πληροφορίες οι οποίες έχουν έρθει στο φως της δημοσιότητας, περί αυτού ομιλούν. Λένε ότι υπάρχει ασυμφωνία για το διά ταύτα του ΟΑΠ-ΔΕΗ. Τι σημαίνει, λοιπόν, διαρθρωτικες αλλαγές;
Δεύτερον, τι κάνει η μετοχοποίηση; Εκσυγχρονίζει τις δομές της ελληνικής οικονομίας; Βοηθάει, δηλαδή, στο να λυθεί το οικονομικό πρόβλημα το οποίο αντιμετωπίζει η χώρα;
Τρίτον, θα είναι έτοιμη η χώρα μας να παρακολουθήσει το "πανηγύρι"
που θα προκύψει από την απελευθέρωση της αγοράς ηλεκτρικής ενέργειας και θα μπορέσει το ελληνικό κράτος να συμμετέχει σε αυτήν τη διαδικασία, αφού μέχρι τώρα είχε ένα μονοπώλιο, το οποίο με πολύ μεγάλη δυσκολία γνώριζε τι ακριβώς περιλαμβάνει στα πάγια στοιχεία του, στο ενεργητικό του, στο παθητικό του κλπ.
Κυρίες και κύριοι συνάδελφοι, η πραγματικότητα είναι πολύ πιο κακή
από αυτήν την οποία εξωραϊσμένα περιέγραψε προηγουμένως, ο κύριος Υπουργός.
Η πραγματικότητα είναι ότι πρώτον η ΔΕΗ, με βάση τα αυστηρά οικονομοτεχνικά δεδομένα δεν μπορεί να έχει καθαρό ισολογισμό. Σημαίνει δηλαδή ότι, εάν η ΔΕΗ δεν έχει καθαρό ισολογισμό, αυτός ο οποίος θα εισηγηθεί τη μετοχοποίησή της, δηλαδή, την πώληση μετοχών στο επενδυτικό κοινό, θα ξέρει ότι δεν πουλά μετοχές καθαρές και ότι με τη συνεισφορά του μπορεί να οδηγήσει σε ένα πρόβλημα. Ποιο πρόβλημα; Κοιτάξτε παραδείγματος χάριν τα ελληνικά πετρέλαια. Αναρωτιέται συχνά ο Υπουργός, αλλά και η Κυβέρνηση, γιατί η μετοχή των ελληνικών πετρελαίων είναι καθηλωμένη. Κοιτάξτε τη ΔΕΗ, τον ΟΤΕ, αναρωτιούνται συχνά γιατί η μετοχή του ΟΤΕ είναι καθηλωμένη. Κοιτάξτε την ΕΥΔΑΠ.
Κύριε Υπουργέ, έχετε την αίσθηση ότι τυχαία όλες αυτές οι μετοχές των κρατικών επιχειρήσεων παραμένουν καθηλωμένες; Εσείς, δηλαδή, πιστεύετε ότι τυχαία συμβαίνουν αυτά τα πράγματα; 'Εχετε την αίσθηση ότι η αγορά αποτιμά τα πράγματα, με βάση την αισιοδοξία με την οποία κάποια μέλη της Κυβέρνησης και του ΠΑΣΟΚ αντιμετωπίζουν τα πράγματα;
Η πραγματικότητα επιτρέψτε μου να πω είναι τελείως διαφορετική. Και όχι μόνο διαφορετική, αλλά σας αναγκάζει σήμερα πλέον να προσαρμοστείτε σε αυτή κακήν κακώς. Γιατί αν δεν το κάνετε, το πιθανότερο είναι ότι θα έχετε βγάλει ένα κομμάτι χρημάτων να το διαθέσετε στην αγορά, το κομμάτι αυτό δεν θα απορροφηθεί όπως πρέπει να απορροφηθεί και θα δημιουργηθούν πάρα πολλά προβλήματα.
Υπάρχει και το δεύτερο. Αναφέρθηκε διά μακρόν και ο κ. Κωστόπουλος
αλλά και άλλοι ομιλητές και ο επίτιμος Πρόεδρος της Νέας Δημοκρατίας, στο περίφημο θέμα της απελευθέρωσης. Είναι έτοιμη η ΔΕΗ να συμμετέχει σε αυτή τη διαδικασία; Με βάση το νόμο που προηγουμένως ανέφερα, θα έπρεπε να έχετε λίγο ως πολύ συνυπογράψει και προχωρήσει τουλάχιστον σε δεκαεπτά προεδρικά διατάγματα και να είχατε βγάλει περίπου άλλες τόσες υπουργικές αποφάσεις.
'Ενας πολύ μικρός αριθμός των κειμένων αυτών έχει τελικά υπογραφεί
και ένας πολύ μεγαλύτερος φυσικά εξαγγέλλεται από καιρού εις καιρόν. Αλλά αυτό, πιστεύετε, αρκεί; Δηλαδή πρακτικά θα μπορώ εγώ αύριο το πρωί μέσα από τις διαδικασίες που το κράτος υποτίθεται μου διασφαλίζει να παράξω ηλεκτρική ενέργεια στην Ελλάδα; Θα έχω τη δυνατότητα; Μα, μόνο μια άδεια στη πολεοδομία να κάνω, κύριε Υπουργέ, χρειάζεται παραπάνω από ένα χρόνο να μου εγκρίνουν τα σχετικά διαδικαστικά. Δεν μπαίνω στην ουσία του ζητήματος, αν θα πρέπει να μιλήσουμε για τη ΔΕΣΜΙΕ, για τη λειτουργία της ΡΑΕ. Και ποια είναι η πραγματικότητα. Η πραγματικότητα σε τελευταία ανάλυση είναι ότι δυστυχώς στην Ελλάδα δεν υπάρχει ενεργειακή πολιτική. Δεν υπάρχει μια σαφώς προσδιορισμένη ενεργειακή πολιτική, δεν υπάρχουν στόχοι που αυτή η ενεργειακή πολιτική να ακολουθεί και να είναι προσανατολισμένη και σε τελική ανάλυση δεν υπάρχει και καμία πρόβλεψη για το τι μέλλει γενέσθαι σε μια αγορά, η οποία διαρκώς από αύριο θα μεταβάλλεται. Ποιος μπορεί να εγγυηθεί παραδείγματος χάρη ότι η απελευθερωμένη αγορά θα λειτουργήσει, έτσι όπως την έχετε κάνει προς όφελος της Ελλάδος και της ελληνικής οικονομίας;
Φοβούμεθα ότι αυτό το πράγμα τελικά δεν θα λειτουργήσει, έτσι όπως
εσείς τουλάχιστον προηγουμένως μας περιγράψατε εδώ.
Κύριε Υπουργέ, η αλήθεια είναι ότι χρειάζονται ακόμη πάρα πολλά βήματα, για να μπορέσει η δημόσια επιχείρηση ηλεκτρισμού κατ' αρχήν να εκσυγχρονισθεί, δεύτερον να αποτιμηθεί πλήρως και τρίτον να μπορέσει να συμμετέχει σε αυτήν τη διαδικασία.
Πρόσφατα είδαν το φως της δημοσιότητας ορισμένα δημοσιεύματα για τα υλικά, τα οποία σκουριάζουν στις αποθήκες της ΔΕΗ αξίας 250.000.000.000 δραχμών και αυτά παρά το γεγονός ότι η ΔΕΗ είναι γνωστό ότι υπάγεται στις προγραμματικές συμφωνίες, κάτι το οποίο ουσιαστικά σημαίνει ότι ένα μεγάλο κομμάτι των αποθεμάτων διατηρείται σε αυτούς, οι οποίοι προμηθεύουν τη Βουλή. 'Αρα, δηλαδή, μιλάμε για υλικά πέραν αυτών των υλικών τα οποία μέσω προγραμματικών συμφωνιών η ΔΕΗ υποτίθεται θα προμηθευθεί ή ήδη προμηθεύεται. Μιλάμε για υλικά, ένα μεγάλο κομμάτι των οποίων είναι ήδη ξεπερασμένα και ένα πάρα πολύ μεγάλο κομμάτι είναι αναμφίβολο αν θα μπορέσουν να χρησιμοποιηθούν στο μέλλον.
Σας ρώτησε ο επίτιμος Πρόεδρος της Νέας Δημοκρατίας, είστε βέβαιος
ότι οι εργαζόμενοι ή εν πάση περιπτώσει ο σκελετός , ο διοικητικός μηχανισμός της ΔΕΗ επιθυμεί τον εκσυγχρονισμό, την απελευθέρωση, τη μετοχοποίηση; Και απαντήσατε, όχι φυσικά. Δεν υπάρχει κανείς που να διαφωνεί. 'Εχετε την αίσθηση, κύριε Υπουργέ, ότι, αν συνέβαινε αυτό που λέτε, θα υπήρχαν στις αποθήκες της ΔΕΗ υλικά, 250.000.000.000 δραχμών και άλλα τόσα με προγραμματικές συμβάσεις; Είναι βέβαιο ότι η κρατική γραφειοκρατία έχει κάθε όφελος, έχει κάθε συμφέρον αυτό να διατηρείται έτσι. Και αυτό το πράγμα από μόνο του συνεισφέρει στις αγκυλώσεις και δημιουργεί πάρα πολλά προσκόμματα γι' αυτά τα οποία εσείς ο ίδιος προηγουμένως είπατε ότι φιλοδοξείτε να δείτε η ΔΕΗ να κάνει. Δυστυχώς τα πράγματα δεν είναι έτσι.
Πιστεύω θα δοθεί η δυνατότητα στο αμέσως προσεχές διάστημα να φανεί η πολύ μεγάλη διαφορά που υπάρχει ανάμεσα στις εξαγγελίες και στη πραγματική συγκυρία. Διότι, ξέρετε, κάποια στιγμή η συγκυρία ωριμάζει, τα πράγματα από μόνα τους καλούν τη ΔΕΗ να πάρει κάποιες αποφάσεις και αυτές οι αποφάσεις θα φανούν ότι είναι σε πλήρη αντίθεση, με αυτά τα οποία η πραγματικότητα έχει εκ των πραγμάτων αναδείξει. Εσείς θα μιλάτε, δηλαδή, στις 19 του μηνός για απελευθερωμένη αγορά και ουσιαστικά στην Ελλάδα θα έχουμε ένα κρατικό μονοπώλιο και μόνο.
Θα μιλάτε για εφαρμογή όλων αυτών των διατάξεων τις οποίες και προηγουμένως αναφέρατε και την ίδια ώρα δεν θα έχετε να επιδείξετε, από όλα αυτά που είπατε προηγουμένως, σε πραγματικά περιστατικά και με βάση 
την πραγματική ζήτηση η οποία ούτως ή άλλως θα πρέπει να δημιουργηθεί. 

Και εκτός όλων αυτών είναι βέβαιο ότι πρέπει να εξηγηθείτε και στους εργαζόμενους της ΔΕΗ, αλλά πολύ περισσότερο στον ελληνικό λαό, ο οποίος όλα αυτά τα χρόνια ακούει, βλέπει, παρατηρεί και επιτέλους έχει έρθει η ώρα να κρίνει και να αξιολογήσει. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
του Κομμουνιστικού Κόμματος Ελλάδος κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Τα χρήματα των ασφαλισμένων στη ΔΕΗ που έμεναν μέσα στα συνολικά έσοδά της βοήθησαν επί χρόνια σε επενδύσεις για να προχωρήσει η ΔΕΗ, να μην έχει το δανεισμό που θα είχε με επιβαρύνσεις στην περίπτωση που δεν υπήρχαν αυτά τα χρήματα και τελικά στο να έχουμε φθηνότερο ρεύμα, διότι αξιοποιήθηκαν από την επιχείρηση τα χρήματα αυτά κατάλληλα, προς όφελος του κοινωνικού συνόλου. Και ενώ υπήρχε αυτή η κατάσταση, βλέπουμε να ανατρέπεται.
Το θέμα προέκυψε με την προοπτική της απελευθέρωσης που είναι η γενικότερη πολιτική της Ευρωπαϊκής 'Ενωσης, που συμφώνησε και η Νέα Δημοκρατία παλαιότερα, αλλά και το ΠΑ.ΣΟ.Κ. στην πορεία. Επίσης, το θέμα προέκυψε και στην προοπτική της ανατροπής των ασφαλιστικών δικαιωμάτων των εργαζομένων. Γιατί θα έπρεπε να μπει κάποιο φρένο για τους συνταξιούχους και τις απολαβές τους σε ορισμένους κρίσιμους τομείς, όπως η ΔΕΗ και αλλού στο δημόσιο τομέα.
Την αρχή την έκανε η Νέα Δημοκρατία με το ν. 2190/92 και τον ν. 
2084/92 που καθόρισε πλαφόν επιχορήγησης της ΔΕΗ τριάντα πέντε δισεκατομμύρια, μετατρέποντας τον ισχύοντα μέχρι σήμερα ασφαλιστικό φορέα των εργαζομένων, σε ελλειμματικό ταμείο. Συνέχισε το ΠΑ.ΣΟ.Κ. με τη σύμπραξη της ηγεσίας ΓΕΝΟΠ-ΔΕΗ. Και εδώ θα επισημάνω ότι επιβραβεύτηκε ο επικεφαλής της σύμπραξης αυτής με το να γίνει Γενικός Γραμματέας του Αθλητισμού, παρά την καθολική και τεράστια αντίδραση των εργαζομένων. Είχαν γίνει πολλές διαμαρτυρίες και δημοψηφίσματα που ήταν αντίθετα με αυτήν την πολιτική. Και φέρατε αυτόν το νόμο, όπου προσπαθείτε να ξεφύγετε από τις διατάξεις του και με τον οποίο θέλετε να φτιάξετε έναν καινούριο ασφαλιστικό τομέα.
Η αιτία είναι ότι όχι με την προοπτική της ιδιωτικοποίησης, αλλά της μετοχοποίησης, οι μεγαλομέτοχοι κυρίως θέλουν καθαρή τη ΔΕΗ. Θέλουν άλλο ασφαλιστικό ταμείο και ξεχωριστή τη ΔΕΗ.
Εδώ θα πρέπει να σημειώσω -μια και έγινε κουβέντα για τη μετοχοποίησή της- ότι οι δικές μας πληφοροφίες και εκτιμήσεις είναι ότι πηγαίνουμε σε υποτιμολόγηση της αξίας της ΔΕΗ, για να αγοράσουν φθηνά αυτοί που θέλουν 
να αγοράσουν. Η πάγια περιουσία ξεπερνά τα επτά τρισεκατομμύρια δραχμές. Και εδώ γίνεται λόγος για τρία τρισεκατομμύρια. Μέσα στο πρώτο εξάμηνο θα φανεί ποια είναι η αξία και πώς θα τη βγάλετε στο Χρηματιστήριο.
'Οσον αφορά τις υποχρεώσεις που γεννιούνται από το νόμο το δικό σας, είναι υποχρέωση του κράτους να καλύψει τη διαφορά εσόδων-εξόδων. Αρχίσατε όμως και αυτήν την υποχρέωση να την ονοματίζετε "συνεισφορά του κράτους", "ενίσχυση του κράτους", λες και είναι χάρισμα. Αυτό σε συνδυασμό με τη γενικότερη πολιτική που έχετε στο ασφαλιστικό, που ετοιμάζετε, ουσιαστικά μας οδηγεί -όχι μόνο εμάς, αλλά και τους εργαζόμενους- στην υποψία για να μην πω βεβαιότητα, ότι βάζετε ζήτημα επαναδιαπραγμάτευσης το τι θα δίνει το κράτος στον τομέα της ΔΕΗ, παρ' όλο που είναι ρητές οι διατάξεις.
Και πού τα στηρίζουμε αυτά; Πρώτον, από πού διαρρέουν στον Τύπο, ότι

ο ασφαλιστικός φορέας της ΔΕΗ είναι υπερχρεωμένος, ελλειμματικός κλπ.; Υπάρχουν διάφορες διαρροές.
Δεύτερον, όπου έγινε συγχώνευση ταμείων, όπου κάνατε παρέμβαση στο ασφαλιστικό σύστημα είναι σε βάρος των ασφαλισμένων. Δέστε στις τράπεζες, που πάτε και τους βάζετε στο ΙΚΑ. Υπάρχει μεγάλη αντίδραση. Και τούτο, διότι πάμε για ρύθμιση προς τα κάτω. Δηλαδή είχαν κάποια ασφαλιστικά δικαιώματα και εσείς πάτε να τα συγχωνεύσετε με προϋποθέσεις που θα είναι σε βάρος των ασφαλιστικών δικαιωμάτων τους. Να μην αναφερθώ στο ασφαλιστικό γενικά, είναι δεδομένα τα σενάρια που ετοιμάζετε και που θα σας τα προσφέρει με "επιστημονικές" μελέτες η ιδιωτική εταιρία! Θα μιλάμε για αύξηση του ορίου ηλικίας, για απαλλαγή της εργοδοσίας, δηλαδή, μείωση των βαρών της εργοδοσίας όσον αφορά τις εισφορές, για επιβάρυνση των εργαζομένων, για χαμηλότερες παροχές. 'Ολα αυτά είναι στα σχέδιά σας. Θα
μείνει η ΔΕΗ απέξω; Θα μείνουν οι εξήντα χιλιάδες ασφαλισμένοι της ΔΕΗ είτε συνταξιούχοι είτε εργαζόμενοι απ' έξω απ' αυτήν τη λογική σας; 
Τρίτον, οι μεγαλομέτοχοι δεν ενδιαφέρονται για μια ΔΕΗ περισσότερο
κερδοφόρα; Το κέρδος προς ποια κατεύθυνση σπρώχνει; Στο να διατηρηθούν ή να περικοπούν τα ασφαλιαστικά δικαιώματα;
Μαζί με το π.δ. το οποίο ετοιμάζετε, σύμφωνα με το νόμο, είσθε υποχρεωμένοι, είναι υποχρεωμένη, εν πάση περιπτώσει, η ΔΕΗ να φέρει νέο κανονισμό. Χρειάζεται υπουργική απόφαση γι' αυτόν τον κανονισμό. Μήπως με αυτόν τον κανονισμό θα έχουμε ανατροπή παραπέρα των υποχρεώσεων του κράτους, όσον αφορά τον τομέα των εξόδων, αυτών που πρέπει να πληρώσει το ασφαλιστικό ταμείο, να μειωθούν, ώστε το κράτος να δίνει λιγότερα χρήματα σε αναπλήρωση αυτών που λείπουν από το ασφαλιστικό ταμείο;
Τέλος, είναι σαφής η πολιτική της Ευρωπαϊκής 'Ενωσης. Περικοπές στο ασφαλιστικό. Μάλιστα, θα συγκεντρωθούν οι αρμόδιοι Υπουργοί τώρα με την Προεδρία της Σουηδίας, για να παρουσιάσουν με τι τρόπο, σε τι μέγεθος και σε τι βάθος θα γίνουν αυτές οι περικοπές.
'Ολα αυτά είναι δεδομένα. Υπάρχουν στοιχεία, υπάρχει πείρα. Γι' αυτό η μη αναγραφή στο φετινό προϋπολογισμό του τι θα δώσετε στον ασφαλιστικό φορέα της ΔΕΗ, στον ΟΑΠ-ΔΕΗ είναι εκ του πονηρού.
Και μια τελευταία παρατήρηση. Η Νέα Δημοκρατία δεν δικαιούται να
παίζει το ρόλο του επικριτή. Είναι στη λογική της ιδιωτικοποίησης και της απελευθέρωσης. Μάλιστα ελέγχει την Κυβέρνηση γιατί δεν προχωρά πιο γρήγορα και πιο καθαρά στις ιδιωτικοποιήσεις. Η λογική, επαναλαμβάνω, αυτών που θέλουν να μπουν στην αγορά της ενέργειας, θέλουν να αγοράσουν μετοχές της ΔΕΗ, θα είναι πίεση για λιγότερα ασφαλιστικά δικαιώματα των εργαζομένων και από την άλλη κόπτεσθε γι' αυτά τα ασφαλιστικά δικαιώματα. 
Επίσης, κινείσθε στην ίδια λογική σε σχέση με το τι θα γίνει με το
ασφαλιστικό σύστημα στη χώρα μας. Μιλάτε κι εσείς ότι ζουν πολύ οι 
άνθρωποι και, εν πάση περιπτώσει, να ξαναδούμε από την αρχή τα δεδομένα. Κινείσθε δηλαδή στην ίδια λογική. Μόνο που σήμερα είναι στην Κυβέρνηση το ΠΑΣΟΚ κι εσείς είσθε Αξιωματική Αντιπολίτευση.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πάει αργά!
ΑΝΤΩΝΗΣ ΣΚΥΛΛΑΚΟΣ: Πάει αργά. Σεις είσθε Αξιωματική Αντιπολίτευση και
αναγκάζεσθε να ακουμπάτε στις ανησυχίες των εργαζομένων και των συνταξιούχων, προσδοκώντας σε πολιτικό κέρδος, τη στιγμή που έχετε τις ίδιες κατευθύνσεις και τις ίδιες πολιτικές με την Κυβέρνηση του ΠΑΣΟΚ. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός
Εκπρόσωπος του Συνασπισμού της Αριστεράς και της Προόδου κ. Παναγιώτης Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, κυρίες και κύριοι συνάδελφοι, ο
κύριος Υπουργός ανεβαίνοντας στο Βήμα προηγουμένως απόρησε για τη σκοπιμότητα αυτής της συζήτησης. Καταλαβαίνω την απορία του, αλλά νομίζω ότι η σκοπιμότητα είναι προφανέστατη. Ο προκάτοχός σας κ. Βενιζέλος με τους συμβιβασμένους και παραιτημένους συνδικαλιστές, οι οποίοι βρίσκονταν στην ηγεσία της ΔΕΗ, δυστυχώς υπέγραψε μία επαίσχυντη συμφωνία εμπαιγμού και ληστείας των εργαζομένων. Θα με συγχωρήσετε για αυτές τις φράσεις, αλλά νομίζω ότι μπορώ να τις αποδείξω.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Εχω την εντύπωση ότι η
συμφωνία είναι καθολικής αποδοχής.
ΠΑΝΑΓΙΩΤΗΣ ΛΑΦΑΖΑΝΗΣ: Καθολικής, από ποιον δηλαδή;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Και από τους δύο. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Οχι διάλογο. Εάν θέλετε
παρέμβαση, κύριε Λαφαζάνη, να το πείτε να σηκωθεί ο Υπουργός να μιλήσει. ΠΑΝΑΓΙΩΤΗΣ ΛΑΦΑΖΑΝΗΣ: Εγώ αναφέρομαι για τις συνδικαλιστικές ηγεσίες
που υπέγραψαν τη συμφωνία. Μπορεί να θεωρούνται βαριές εκφράσεις, αλλά μπορώ να τις αποδείξω και είναι υποχρέωσή μου να τις αποδείξω.
Κύριε Υπουργέ, όπως και εσείς και ο προκάτοχός σας θέλατε να κάνετε
το μεγάλο αυτό ευεργέτημα για τον τόπο, να προχωρήσετε στη μετοχοποίηση-ιδιωτικοποίηση της ΔΕΗ. Προκειμένου να παραδώσετε αυτήν την τεράστια επιχείρηση, η οποία συνέβαλε καθοριστικά στην ανάπτυξη της μεταπολεμικής Ελλάδας, που εμείς δυστυχώς είμαστε υποχρεωμένοι να την υπερασπίσουμε, παρά τα προβλήματά της που οφείλονται στις κυβερνήσεις, σε ιδιωτικά χέρια, θέλατε να προχωρήσετε σε αυτήν τη μετοχοποίηση-ιδιωτικοποίηση. Το ασφαλιστικό, όμως, ήταν ένα μεγάλο βάρος

στην πλάτη της ΔΕΗ, το οποίο δεν ήθελαν να σηκώσουν με κανέναν τρόπο οι αυριανοί μέτοχοι, οι ιδιώτες μέτοχοι της εταιρείας. Διότι πλέον είχαμε φθάσει σε ένα σημείο όπου η ΔΕΗ ενώ καρπωνόταν επί δεκαετίες τα λεφτά των εργαζομένων και επένδυε αυτά τα λεφτά, είχαμε φθάσει στο σημείο η ΔΕΗ, πλέον, να έχει έναν ασφαλιστικό φορέα ο οποίος ήταν ελλειμματικός και ήταν υποχρεωμένη να τον προικοδοτεί. Οι εργαζόμενοι ήταν ασφαλισμένοι στην επιχείρηση. Επομένως, αν συνεχιζόταν αυτό το καθεστώς και προχωρούσε η εταιρεία στη μετοχοποίηση, οι ίδιοι οι μέτοχοι θα είχαν ένα βάρος στους ώμους τους. Θα προικοδοτούσαν, θα κάλυπταν το έλλειμμα της ασφάλισης των εργαζομένων.
Θέλατε, λοιπόν, να παραδώσετε καθαρή τη ΔΕΗ στους μετόχους. Τι θέλατε δηλαδή να κάνετε; Τη μεν συσσωρευμένη περιουσία των εργαζομένων, η οποία ήταν ενσωματωμένη στη ΔΕΗ, να την παραδώσετε στους μετόχους ιδιώτες, αλλά όχι και την υποχρέωση να καλύπτουν αυτοί τα ελλείμματα του ασφαλιστικού φορέα. Να εκμεταλλεύονται δηλαδή το συσσωρευμένο πλούτο των εργαζομένων μέσα στη ΔΕΗ χωρίς κανένα απολύτως βάρος. Αυτό τι είναι, κυρίες και κύριοι συνάδελφοι; Πώς ονομάζεται αυτή η πράξη; Σας προκαλώ να μου απαντήσετε. Και να απαντήσετε όχι στρεψόδικα, αλλά να απαντήσετε ευθέως και ειλικρινώς: Ληστεία. Βουτάμε τα λεφτά, βάζουμε βαθιά το χέρι στην τσέπη των εργαζομένων, που τους αναγνωρίζουμε την περιουσία και την αναγνωρίζουμε για να την πάμε αύριο στους μετόχους ιδιώτες. Αυτό έγινε με την επαίσχυντη αυτή συμφωνία. Και τι γίνεται; Φυσικά θα έχει ελλείμματα ο νέος ασφαλιστικός φορέας. Ποιος θα τα καλύπτει τα ελλείμματα; Ιδού η εύκολη λύση των ευφυέστατων εκσυγχρονιστών: Αυτά τα ελλείμματα θα τα καλύπτει ο προϋπολογισμός. 'Οχι οι μέτοχοι που παίρνουν και καρπώνονται την περιουσία, οι αυριανοί μέτοχοι με τη μετοχοποίηση αλλά ο προϋπολογισμός. Δηλαδή ποιος; Οι φορολογούμενοι.
Δηλαδή η περιουσία των εργαζομένων θα πάει στους αυριανούς μετόχους
και αύριο ίσως στους ιδιώτες που θα ελέγχουν τη ΔΕΗ -η περιουσία εκεί πάει-και ο κρατικός προϋπολογισμός, δηλαδή ο απλός φορολογούμενος 
πολίτης, θα φορτωθεί πάνω του το έλλειμμα του ασφαλιστικού φορέα της ΔΕΗ. Ιδού η θεάρεστος συμφωνία, επιμελέστατα σχεδιασμένη για να ωφελήσει και

τη μετοχοποίηση -ιδιωτικοποίηση στο μέλλον της ΔΕΗ- να ωφελήσει τους μετόχους, να ζημιώσει το δημόσιο και να ζημιώσει και τον ελληνικό λαό. Καταγράψατε αυτήν τη συμφωνία με νόμο. Την κυρώσατε με νόμο. Κι έρχεστε τώρα και κατά περίεργο τρόπο κάνετε διπλό εμπαιγμό: Δεν υλοποιείτε ακόμα κι αυτήν τη συμφωνία.
Φέρατε εδώ τον προϋπολογισμό του 2001 και είχατε αναλάβει την
υποχρέωση με νόμο να εγγράψετε στον προϋπολογισμό και να αναφέρετε ρητά στην εισηγητική έκθεση ότι θα δοθεί αυτό το κονδύλι των δεκάδων δισεκατομμυρίων -μάλλον είναι γύρω στα ογδόντα δισεκατομμύρια (80.000.000.000) δραχμές- προκειμένου να καλυφθεί το έλλειμμα του ασφαλιστικού φορέα της ΔΕΗ.
Τι κάνατε όμως για να αποφύγετε αυτό το πικρό ποτήρι και να αναιρέσετε ακόμα και αυτήν τη συμφωνία και να εμπαίξετε τους εργαζόμενους, προωθώντας αύριο ασφαλιστικές ρυθμίσεις, οι οποίες θα

τους φάνε και αυτήν τη δυνατότητα; 'Εδωσαν δηλαδή τα λεφτά και δεν θα πάρουν ούτε το έλλειμμα καν, έτσι όπως κάνατε τη συμφωνία. Δεν το γράφετε στον προϋπολογισμό αυτό το κονδύλι ούτε η εισηγητική έκθεση το αναφέρει. 
Και τι κάνατε; Για να βρείτε άλλοθι, προκειμένου να μην το εγγράψετε
στον προϋπολογισμό και να μην το αναφέρετε στην εισηγητική έκθεση, παρατείνατε κατά έναν περίεργο τρόπο, που δεν μπορεί να ερμηνευθεί, την έκδοση του προεδρικού διατάγματος συγκρότησης του Ασφαλιστικού φορέα για να πείτε: "Δεν το γράφουμε στον προϋπολογισμό, δεν το γράφουμε στην εισηγητική έκθεση" διότι, τάχα, δεν έχει βγει το προεδρικό διάταγμα. Λες και αν το προεδρικό διάταγμα εκδίδετο αργότερα, έστω με τη δική σας λογική, ο προϋπολογισμός δεν θα κατέβαλλε τα ποσά.
Το κάνατε αυτό προφανώς για δύο λόγους. Και είμαι σαφής. Δεν ερμηνεύω προθέσεις. Εξηγώ ενέργειες και πράξεις. Γιατί το κάνατε; Για δύο λόγους προφανώς:
Ο πρώτος λόγος ήταν για να εμφανίσετε ένα πλεόνασμα στον προϋπολογισμό της τάξης των διακοσίων δέκα δισεκατομμυρίων (210.000.000.000). Διότι καταλαβαίνετε ότι με την εγγραφή αυτού του κονδυλίου, που είναι γύρω στα ογδόντα δισεκατομμύρια (80.000.000.000), αυτό το υποτιθέμενο πλεόνασμα θα έπεφτε στα εκατόν τριάντα δισεκατομμύρια
(130.000.000.000). Θα ήταν αστείο να το επικαλείστε ως πλεόνασμα. Θέλατε το πλεόνασμα να έχει ένα άρωμα, ας πούμε, άνεσης. Αυτό θα σας το χάλαγε η υπόθεση της ΔΕΗ. Είπατε λοιπόν: "'Ασε, να μην το γράψουμε το κονδύλι". 
Επομένως, σύμφωνα με τα προηγούμενα, είναι εμφανές ότι είναι
πλασματικός ο προϋπολογισμός. Το αναλύσαμε στη συζήτηση για τον προϋπολογισμό. Και δεν αποδεικνύεται αυτό μόνο από το κονδύλι για τη ΔΕΗ, αλλά από χίλια δυο άλλα πράγματα. Αλλά αυτή η περίπτωση είναι σκαστή. Ο δεύτερος λοιπόν λόγος που δεν γράψατε αυτό το κονδύλι είναι γιατί δεν θέλετε ούτε καν αυτό να παγιώσετε. Η πρόθεσή σας είναι να μη δημιουργήσετε προηγούμενο με την εγγραφή του κονδυλίου στον προϋπολογισμό.
Ξέρουμε όλοι ότι προχωράτε και ξεκινάτε τον περίφημο διάλογο για
την αναδιάρθρωση και την αλλαγή του ασφαλιστικού συστήματος. Αυτός λοιπόν είναι ένας πρόσθετος λόγος που δεν γράψατε το κονδύλι στον προϋπολογισμό, διότι θα εντάξετε τη ΔΕΗ και τον ασφαλιστικό της φορέα σ' αυτήν τη γενικότερη αλλαγή. Επομένως θα περικόψετε ασφαλιστικά δικαιώματα, θα πιέσετε και το ταμείο της ΔΕΗ και κατ' αυτόν τον τρόπο θα αποφύγετε στους επόμενους Προϋπολογισμούς να γράψετε κονδύλι που να λέει για τη ΔΕΗ. 
Κάνατε δηλαδή μια συμφωνία όπου όχι μόνο παραδώσατε περιουσία των
εργαζομένων στους μετόχους της ΔΕΗ, όχι μόνο εμπαίξατε τους εργαζομένους, όχι μόνο τους υποσχεθήκατε ότι θα τους δώσετε λεφτά, ως μη οφείλατε, από τον κρατικό προϋπολογισμό, δηλαδή από τον απλό φορολογούμενο αλλά ούτε και αυτό το πράττετε. Και θα εντάξετε τώρα στη μεταρρύθμιση για το ασφαλιστικό και τη ΔΕΗ και θα εξαφανιστεί μιας και διά παντός η εγγραφή κονδυλίου για τα ελλείμματα του ασφαλιστικού φορέα της ΔΕΗ. Αυτό είναι το περίφημο τέχνασμα το οποίο κάνατε.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Και επιτρέψετε μου να πω ότι όλα αυτά έγιναν στο βωμό της μετοχοποίησης, της ιδιωτικοποίησης και της απελευθέρωσης των αγορών για την οποία πάρα πολύ μας μιλάτε τώρα τελευταία και σεις -παλαιότερα η Νέα Δημοκρατία- ότι δήθεν είναι το φάρμακο όπου θα επιλυθούν όλα τα προβλήματα της ανάπτυξης και τα διαρθρωτικά προβλήματα που έχει η ελληνική οικονομία.
Ξέρετε τι σημαίνει απελευθέρωση; Δείτε όλους τους τομείς τους απελευθερωμένους. Μη φαντασιώνεστε με τις αγορές. Αυτό το οποίο θα γίνει και στον τομέα του ηλεκτρισμού, θα είναι να περάσει αυτός ο τομέας βασανιστικά, σε αρκετό χρονικό διάστημα, σε λίγα ιδιωτικά χέρια.
(Στο σημείο αυτό κτυπάει ξανά το κουδούνι λήξεως του χρόνου ομιλίας
του κυρίου Βουλευτή)
Και τη νύφη θα την πληρώσει πάλι ο απλός καταναλωτής. Και θα
επωφεληθεί η βιομηχανία και οι μεγάλοι καταναλωτές, με τη διπλή ταχύτητα των τιμολογίων, όπως εφαρμόζεται παντού, σε όλη την Ευρώπη και σε όλο τον κόσμο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, ολοκληρώστε,
κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κυρία Πρόεδρε.
Μη φαντασιώνεστε με τις ελεύθερες αγορές ειδικά για την ενέργεια, γιατί υπάρχει και το παράδειγμα της Καλιφόρνια. Και εκεί έτσι το πήγαν και τώρα δεν έχουν ρεύμα.
Θα νοσταλγήσουν κάποιοι τις ημέρες του φθηνού ρεύματος, της λεγόμενης αμαρτωλής ΔΕΗ και του ρόλου που έπαιξε η ΔΕΗ στην ανάπτυξη, με τους αετονύχηδες ιδιώτες στους οποίους προετοιμάζετε το δρόμο.
Αυτό έχετε κάνει στα πετρέλαια. Και υπάρχει ολιγοπώλιο και εναρμονισμένες πρακτικές.
Αυτό υπάρχει στο τσιμέντο. Αυτό υπάρχει στα γάλατα. Αυτό υπάρχει στις τράπεζες σήμερα. Αυτό θα κάνετε και με την ενέργεια. Και αυτό θα είναι επιζήμιο για τον ελληνικό λαό, για τον απλό καταναλωτή, για τον τόπο.
Η ΔΕΗ βεβαίως χρειάζεται εξυγίανση ως δημόσια επιχείρηση ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Λαφαζάνη, τελεία σας παρακαλώ.
ΠΑΝΑΓΙΩΤΗΣ ΛΑΦΑΖΑΝΗΣ: Μία φράση, κυρία Πρόεδρε.
...με κοινωνικό ρόλο. 'Οχι παράδοση της ενέργειας στα ιδιωτικά χέρια.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κυρίες και κύριοι συνάδελφοι,
θέλω να ξεκινήσω την τοποθέτησή μου με έναν σχολιασμό των όσων ειπώθηκαν από τον εκπρόσωπο του Κομμουνιστικού Κόμματος Ελλάδος και του Συνασπισμού και θα κλείσω με όσα ειπώθηκαν από τους συναδέλφους της Νέας Δημοκρατίας. 
'Οποτε κουβεντιάζουμε τέτοια θέματα, το Κομμουνιστικό Κόμμα Ελλάδος
με έναν πολύ απλό τρόπο, με έναν αφαιρετικό τρόπο, διαφωνεί ή κατακεραυνώνει όλες αυτές τις αλλαγές. Ταυτόχρονα βέβαια γνωρίζει ότι επί της ουσίας δεν μπαίνει να τις κρίνει. Και βέβαια, δεν μπαίνει στον πολιτικό προβληματισμό να απαντήσει ποια θα είναι η πολιτική του επί του πρακτέου.
Δηλαδή γνωρίζει πάρα πολύ καλά και το Κομμουνιστικό Κόμμα Ελλάδος και ο Συνασπισμός ότι μερικές αλλαγές -δεν θέλω να κρίνω εάν είναι σωστές ή όχι, αυτό είναι ένα άλλο ζήτημα- είναι αλλαγές και διαρθρωτικές προσασμογές που είναι εκ των ων ουκ άνευ.
Εδώ, σε αυτήν την Αίθουσα και γενικότερα στην πολιτική σκηνή της
χώρας, δεν μπορεί να υπάρχει μια απόκρυψη πραγματικής πολιτικής τοποθέτησης. 'Η δέχονται σαν κόμματα ότι θα πρέπει να τοποθετούνται πάνω στα πραγματικά πολιτικά προβλήματα μη παραβλέποντας διαρθρωτικές αλλαγές, που είναι αλλαγές που εκ των πραγμάτων θα γίνουν ή όχι. Αυτό το παιχνίδι πρέπει να τελειώσει.
Και για να γίνω πιο σαφής, θα πω ένα παράδειγμα που ισχύει για τις τηλεπικοινωνίες.
Κύριε Λαφαζάνη, μπορεί η ελληνική Κυβέρνηση να κρατούσε έναν κρατικό και δημόσιο ΟΤΕ μη μετοχοποιημένο κλπ. Αυτό ήταν δικαίωμά της. Δεν ήταν δικαίωμά της όμως να εμποδίσει την ανάπτυξη δεκάδων ιδιωτικών ΟΤΕ σε λίγους μήνες. Αυτό δεν ήταν δικαίωμά της. Σ' αυτό το πολιτικό πρόβλημα, σ' αυτό το θέμα δεν απαντάτε. Δεν απαντάτε, δηλαδή,
σε ένα εύλογο ερώτημα, ποια θα ήταν η θέση του ΟΤΕ σε ένα περιβάλλον, που όποιος και να κυβερνούσε τη χώρα θα ήταν ανταγωνιστικό. Δηλαδή, ας πάρουμε μία υπόθεση εργασίας, ότι υπήρχε μία συγκυβέρνηση στην Ελλάδα, Κομμουνιστικό Κόμμα Ελλάδας και Συνασπισμός. Θα υπήρχε μία δυνατότητα για να ασκηθεί αυτή η πολιτική. Να πείτε ότι δεν δεχόμαστε....
ΠΑΝΑΓΙΩΤΗΣ ΛΑΦΑΖΑΝΗΣ: 'Εχετε μεγάλη φαντασία.
ΡΟΒΕΡΤΟΣ ΣΠΥΡΟΠΟΥΛΟΣ: Σαφώς είναι μεγάλη φαντασία. Επειδή φαντασίες
είπατε και εσείς, να πω και εγώ μία φαντασία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Βάλτε και τη Νέα
Δημοκρατία να μην είναι φαντασία.
ΡΟΒΕΡΤΟΣ ΣΠΥΡΟΠΟΥΛΟΣ: Πιστεύω, λοιπόν, ότι θα έπρεπε να λέγατε: "θα
φύγουμε από την Ευρωπαϊκή 'Ενωση, θα κλείσουμε τα σύνορά μας, θα οραματιστούμε μία νέα βαλκανική δημοκρατία με κλειστά σύνορα και ένα κλειστό πολιτικό σύστημα, όπου θα είναι όλα κρατικά, θα τρώμε ό,τι παράγουμε κλπ."
Δεν πρέπει, λοιπόν, να παίζουμε μ' αυτήν την πολιτική στην Αίθουσα. Δεν αναπτύσσουμε την πολιτική μας αντιπαράθεση έτσι. Η πολιτική αντιπαράθεση είτε το θέλετε είτε δεν το θέλετε, τελικά μπορεί να γίνει μεταξύ ημών, ΠΑΣΟΚ δηλαδή και Νέας Δημοκρατίας τώρα όπως το πάτε. Είστε εκτός πολιτικής αντιπαράθεσης. Μιλάτε για πράγματα τα οποία δεν μπορούν να γίνουν στη χώρα. Να κάνω μία παρατήρηση ακόμα και να κλείσω.
Δεν έχετε δικαίωμα και επιτρέψτε μου να το πω, ούτε εγώ έχω δικαίωμα, τον πιο συμβιβασμένο συνδικαλιστή να τον λέμε επαίσχυντο. Η ιστορία της πολιτικής ζωής της χώρας είναι γεμάτη από τολμηρούς και αριστερούς κομματικούς γραφειοκράτες που λένε επαίσχυντους τους εκπροσώπους των εργαζόμενων. Ο πιο συμβιβασμένος εκπρόσωπος των εργαζόμενων στην πολιτική ιστορία και του τόπου και του κόσμου μάλλον είναι ο λιγότερο 
συμβιβασμένος από έναν κομματικό γραφειοκράτη. Και ξέρετε πολύ καλά ότι οι εκπρόσωποι των εργαζόμενων καθημερινά απολογούνται, ψηφίζονται και έχουν κουραστεί πια από κάποιους αριστερούς που ανέξοδα τους ερμηνεύουν κατά το δοκούν ως επαίσχυντους ή μη επαίσχυντους. Να τα σταματήσετε αυτά.
Τώρα να έρθω επί της ουσίας. 'Ακουσα με μεγάλη προσοχή την τοποθέτηση
του Κοινοβουλευτικού Εκπροσώπου της Νέας Δημοκρατίας, που έβαλε τρία θέματα. Το ένα ερώτημα είναι εάν η Κυβέρνηση θα είναι ανακόλουθη ως προς τις υποχρεώσεις της.
Κοιτάξτε, κύριε Βουλγαράκη, θα πρέπει να το δούμε αυτό. Εγώ να έρθω στη λογική σας ότι ενδεχόμενα να είναι ανακόλουθη. Πιστεύω λοιπόν ότι βιάζεστε να προδικάσετε την πολιτική που θα ακολουθήσει η Κυβέρνηση. Με την ίδια ευχέρεια που εσείς λέτε ότι θα είναι ανακόλουθη -είναι μία αντιπολιτευτική τακτική- εγώ δεν ακολουθώ μία αντιπολιτευτική λογική αλλά

μιλώ με βάση τα τεκμήρια που έχει δώσει η Κυβέρνηση όλα αυτά τα χρόνια που κυβερνά- σας λέω λοιπόν ότι η Κυβέρνηση θα είναι ακόλουθη, γιατί ακόλουθη ήταν σε μία σειρά από διαρθρωτικές αλλαγές που αφορούσαν τον ΟΤΕ και μία σειρά άλλες επιχειρήσεις. Βιάζεστε, λοιπόν, να χαρακτηρίσετε, να προδικάσετε. Νομίζω ότι θα πρέπει να περιμένετε για να δούμε, τουλάχιστον εσείς γιατί εγώ λέω ότι θα είναι ακόλουθη.
Λέτε ότι αφορά εξήντα χιλιάδες ανθρώπους. Συμφωνώ. Είναι ίδια η
ευαισθησία και η δική σας και η δική μας και της Κυβέρνησης.
Να έρθω τώρα σε ένα τελευταίο σημείο. Να σχολιάσουμε τώρα αυτήν καθαυτήν την αλλαγή. Δεν ήξερα ότι ο κ. Μητσοτάκης ήταν ο γεννήτορας της ιδέας της αυτασφάλισης στην Ελλάδα, αλλά, εν πάση περιπτώσει, ας δούμε τι ήταν αυτό. Στα τριάντα χρόνια που αναπτύχθηκε η ΔΕΗ -άρχισε να αναπτύσσεται σιγά-σιγά και μόνο νέοι εργαζόμενοι εντάσσονταν σ'
αυτήν- βγαίνει μία επιχείρηση που είχε ένα προνόμιο: Να έχει εισφορές, να πληρώνει μόνο στο ταμείο υγείας, να μην πληρώνει συντάξεις, γιατί οι εργαζόμενοι ήταν νέοι, δεν είχαν βγει στη σύνταξη. Και βέβαια σ' αυτόν τον πλούτο, τον πραγματικό πλούτο γιατί ήταν η μοναδική επιχείρηση στην Ελλάδα που δεν πλήρωνε σε ασφαλιστικά ταμεία, είχε μία μεγάλη ευχέρεια αυτόν τον πλούτο να τον επενδύσει.
Ας προχωρήσουμε, να δούμε αυτός ο πλούτος μέσα από αυτήν τη διαδικασία της αυτασφάλισης που επενδύθηκε. Προς το δημόσιο συμφέρον; Σαφώς. Πώς θα γινόταν ο εξηλεκτρισμός της χώρας;
Μέσα από αυτό το ενδεχόμενο και μέσα από αυτόν τον πλούτο που δημιουργήθηκε.
Ερχόμαστε σήμερα να δούμε που τα πράγματα ανατρέπονται και οι

ισορροπίες αλλάζουν και η ΔΕΗ έρχεται μπροστά σε μια νέα πραγματικότητα. Ποια είναι αυτή η πραγματικότητα; 'Οτι μετά από ένα ή δύο μήνες θα υπάρχουν ανταγωνίστριες εταιρείες παραγωγής ηλεκτρικού ρεύματος και η ΔΕΗ τον ανταγωνισμό αυτό δεν μπορεί να τον αποφύγει ό,τι απόφαση και αν πάρει η Κυβέρνηση.
Είχαμε λοιπόν δύο λογικές. 'Η να μπούμε σε αυτόν τον ανταγωνισμό με μία ΔΕΗ η οποία θα φορτώνοταν στις πλάτες για την παραγωγή ηλεκτρικού ρεύματος το κόστος ενός ασφαλιστικού συστήματος που για τριάντα χρόνια με τις εισφορές και τον τρόπο που λειτούργησε το ασφαλιστικό σύστημα βοήθησε στον εξηλεκτρισμό της χώρας, δηλαδή οι παραγωγικές μονάδες της ΔΕΗ θα
ήταν μη ανταγωνιστικές, με άλλες εταιρείες οι οποίες θα είχαν άλλο ασφαλιστικο καθεστώς.
Η Κυβέρνηση, προκειμένου να διασφαλίσει τον ανταγωνισμό και να τον καταστήσει υγιή, με παρούσα μια μετοχοποιημένη ΔΕΗ κάνει μια διαρθρωτική προσαρμογή μέσα από μια ισορροπία, προκειμένου η ΔΕΗ στο μέλλον και οι ιδιωτικές ΔΕΗ στο μέλλον να ξεκινούν από το ίδιο σημείο, προκειμένου να μετρηθούν στον ανταγωνισμό. Αυτό κάνει και το κάνει σωστά και σοφά.
'Ενα άλλο ζήτημα με το οποίο κλείνω είναι το εξής. Πιστεύω ότι στη
φάση της αναδιάρθρωσης δοκιμάζονται οι πολιτικές και της Νέας Δημοκρατιας και του ΠΑΣΟΚ. Δεν είναι του παρόντος να εντοπίσουμε τις διαφορές, γιατί δεν αρκεί και ο χρόνος. Θέλω να σχολιάσω όμως την πολιτική σοφία που έχει η Κυβέρνηση στις διαρθρωτικές προσαρμογές. Επιχειρεί να αυξήσει το επιχειρηματικό μέλλον αυτών των οργανισμών και το πράττει, δείγμα ο ΟΤΕ. Σε αυτήν την Αίθουσα δεν είναι καλό να μιλάμε για μετοχές αλλά όσον αφορά τις μετοχές του ΟΤΕ και COSMOTE ξέρετε ότι υπάρχει μια κρίση η οποία
αφορά όλους τους τηλεπικοινωνιακούς οργανισμούς. Ο ΟΤΕ, με τον τρόπο που εξελίχθηκε σήμερα, είναι ουσιαστικά ένας ΟΤΕ βαλκανικός, εγώ θα έλεγα ευρωπαϊκός, γιγάντιος. Υπάρχει η προοπτική να γίνει έτσι και η ΔΕΗ. Είναι δηλαδή ένα μοντέλο που πολιτικά, οικονομικά, κοινωνικά είναι προς τη

σωστή κατεύθυνση.
Κυρίες και κύριοι συνάδελφοι, πιστεύω ότι το θέμα ήρθε στη Βουλή για καθαρά μικροσυνδικαλιστικούς λόγους. Σε λίγες μέρες έχουμε ένα συνέδριο στη ΓΕΝΟΠ-ΔΕΗ και τμήματα της ΔΑΚΕ, όχι συνολικά, ή της Νέας Δημοκρατίας, επιχειρούν να αμφισβητήσουν μια μεγάλη συμμαχία η οποία οικοδομήθηκε σε συνδικαλιστικό επίπεδο από πραγματικούς εκπροσώπους των εργαζομένων που υπερέβησαν τους κομματικούς φραγμούς και είπαν ότι η μοίρα μας έταξε να διαμορφώσουμε όρους μιας συμφωνίας που θα διασφαλίσει το επιχειρησιακό μέλλον της ΔΕΗ. Κύριοι συνάδελφοι, για κομματικούς λόγους μην εμποδίζετε και μην προσδιορίζετε αυτές τις συμφωνίες ως επαίσχυντες. Μικροπολιτική
κάνουμε εμείς. Πολιτική κάνουν οι συνδικαλιστές της ΓΕΝΟΠ-ΔΕΗ. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Εισερχόμαστε στο στάδιο των
δευτερολογιών.
Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν περίμενα τον κύριο Υπουργό να πει ότι ήρθαμε εδώ με μια επερώτηση για να κάνουμε βήματα σημειωτόν. Νομίζω ότι τα βήματα σημειωτόν ή μάλλον το οκλαδόν ανήκει στην Κυβέρνηση. Αυτή άλλωστε είναι υποχρεωμένη να κάνει μεγάλα βήματα. Εμείς ελέγχουμε και νομίζω ελέγχουμε σωστά.
Κύριε Υπουργέ, θα επανέλθω στο θέμα του πάγιου πόρου της ΔΕΗ. Το άρθρο 34 αναφέρει σαφώς ότι για την εκάστοτε εγγραφή του στον κρατικό προϋπολογισμό θα αναφέρεται στην εισηγητική του έκθεση ότι η εγγραφή αυτή γίνεται "έναντι" της περιουσίας του φορέα "αντιπαροχή". Αυτό δεν το άκουσα ούτε την 1η Δεκεμβρίου ούτε σήμερα. Αντίθετα, ο νόμος το γράφει, αλλά εσείς ήδη περιγράφετε το νόμο και με τις ομιλίες σας στη Βουλή και με τις παραλήψεις σας εγγραφής στον προϋπολογισμό και με τις επιστολές σας στο Δ.Σ. της ΔΕΗ και ΓΕΝΟΠ ΔΕΗ. Τον περιγράφετε το νόμο.
Εδώ υπογράφονται συμβόλαια και παραβιάζονται.
Εσείς είχατε υποχρέωση να γράψετε κονδύλιο στον προϋπολογισμό ογδόντα δισεκατομμύρια φέτος και πενήντα δισεκατομμύρια περσινά. Το ξεχάσατε. Και όχι μόνο είχατε υποχρέωση να το γράψετε, αλλά κύριε Υπουργέ, είναι και το μεγάλο θέμα για το οποίο ευθύνεσθε.
Σε ένα δεύτερο τμήμα της ομιλίας σας είπατε ότι το κονδύλι αυτό θα ακολουθήσει την ίδια μορφή των επιδοτήσεων, των συνεισφορών των άλλων ταμείων. Είναι τελείως διαφορετικό αυτό που υπογράψατε στη σύμβαση με το προσωπικό και τους συνταξιούχους της ΔΕΗ, αυτό που κυρώθηκε με νόμο της Βουλής, απ'αυτά που είπατε στις ομιλίες σας. Και ο λόγος για τον οποίον είμαστε εδώ είναι ακριβώς αυτές οι ομιλίες σας.
Με έκπληξη, όμως, διαπίστωσα για άλλη μια φορά ότι ούτε σήμερα τα βεβαιώσατε. Μας καταθέσατε την επιστολή που είχατε στείλει στο Διοικητικό Συμβούλιο, της Δ.Ε.Η. Την κατέθεσα και εγώ. Και μάλιστα στην αρχική μου ομιλία σας, είπα ότι αυτή η διαφορά είναι αυτή που έπρεπε σήμερα εδώ, ενώπιον της Βουλής, να τη ξεκαθαρίσετε. Και σεις δεν το ξεκαθαρίσατε. Σας έκανα το ερώτημα -και θα επιμείνω σ'αυτό- τι συμβαίνει. Διότι αν τα πράγματα ήταν απλά, θα τα ξεκαθαρίζατε και σήμερα.
Από πού θα δώσετε τα λεφτά, κύριε Υπουργέ; Υπήρξατε και ο αρμόδιος
Υπουργός του προϋπολογισμού. Πέστε μας από πού θα δώσετε τα λεφτά. Υπάρχει στον τόπο τούτο δυνατότητα να βρίσκουμε εκατόν τριάντα δισεκατομμύρια από άλλες πηγές; Πώς είναι δυνατόν να λέτε ότι θα δώσετε χρήματα που δεν τα έχετε περάσει μέσα από τον προϋπολογισμό;
'Ηρθαμε εδώ για λόγους ουσίας. 'Ηρθαμε εδώ διότι ανησυχούν οι εξήντα χιλιάδες υπάλληλοι και συνταξιούχοι για το ασφαλιστικό τους ταμείο. 'Ηρθαμε εδώ για να μας βεβαιώσετε ότι τα χρήματα αυτά θα δοθούν ως αντιπαροχή για την περιουσία την οποία μετεβίβασαν στο ελληνικό κράτος οι υπάλληλοι και οι συνταξιούχοι. Αυτό δεν το άκουσα και επιμένω να το επαναλαμβάνω και να το φωνάζω. Μιλήσατε, κύριε Υπουργέ, για το δημόσιο χρέος. Εδώ δύο τινά συμβαίνουν: Το δημόσιο χρέος είναι το εμφανές, το καταγεγραμμένο, το καλυμμένο και με ομόλογα και είναι και το αφανές. 'Εχουν χυθεί εδώ ιδρώτες επί ιδρώτων, όσον αφορά το αφανές και το οποίο δυστυχώς είναι αυτό που παρασύρει την ελληνική οικονομία.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Αμα λέτε ανυπόστατα
πράγματα, θα συνεχίσει ο ιδρώτας.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν λέω καθόλου ανυπόστατα πράγματα.
Αναλάβατε μια υποχρέωση περίπου τριών τρισεκατομμυρίων για τα επόμενα χρόνια. Αν θέλετε, σήμερα είναι τα μισά, είναι ενάμιση τρισεκατομμύριο. Αυτό εάν δεν καλύπτεται από τη μετοχοποίηση της ΔΕΗ, από τη συμμετοχή των εισφορών των υπαλλήλων, των συνταξιούχων είναι σαφώς δημόσιο χρέος. Αν αυτό το ποσό δεν καλύπτεται από μεταβίβαση περιουσίας, από το μετοχικό κεφάλαιο της ΔΕΗ, είναι σαφές ότι είναι δημόσιο αφανές χρέος.
Και ερωτώ: 'Εχει η ΔΕΗ τα 1,8 δισεκατομμύρια που χρωστάει σε δάνεια; Tα τρία τρισεκατομμύρια που πρέπει να δώσει στους υπαλλήλους; 'Εχει αυτή την περιουσιακή αξία; Είναι πράγματι η αποτίμηση σ'αυτά τα επίπεδα; Η απάντηση μάλλον δεν είναι θετική. Και εδώ μπαίνει και ο εξής παράγων: Ποιος θα κάνει, κύριε Υπουργέ, την αποτίμηση για τη μετοχοποίηση; Ποιος
κάνει την εκτίμηση; Διάφορες φήμες κυκλοφορούν. Κάποιος σύμβουλός σας, όπως είπα και στην πρωτολογία μου, το βγάζει οκτακόσια δισεκατομμύρια -και μου έκανε εντύπωση- με δύο τρισεκατομμύρια. Αυτή είναι η αξία της ΔΕΗ;
Λέτε ότι στους επόμενους μήνες θα μπείτε στο χρηματιστήριο. Με ποια
εκτίμηση; Θα εκτιμηθούν οι υποχρεώσεις που έχετε στον οργανισμό ασφαλίσεως του προσωπικού της ΔΕΗ; Γιατί διαφορετικά δεν κάνετε σωστή εκτίμηση.
Προχωρώ σε ένα άλλο θέμα, το οποίο θέσατε και είναι η απελευθέρωση
των αγορών. Εγώ δεν λέω τίποτα περισσότερο ή λιγότερο απ'αυτά που λέγονται και που γράφονται σήμερα και που παραπονούνται και οι άνθρωποι που συμμετέχουν. Προκηρύξατε ένα διαγωνισμό, χωρίς να είναι γνωστό ποιο θα είναι το κόστος το λειτουργικό των δραστηριοτήτων της ΔΕΗ. Είχατε χρέος πριν από ένα χρόνο και πλέον να το έχετε δώσει στη δημοσιότητα. Γιατί δεν το κάνετε;
Μιλάτε για Ρυθμιστική Επιτροπή Απελευθέρωσης Ενέργειας. Την ψηφίσαμε. 'Εγινε τίποτα περισσότερο από το διορισμό των πέντε μέλων του Διοικητικού Συμβουλίου;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Υπάρχουν πάρα πολλά.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να τα δούμε, διότι αυτοί οι οποίοι συναλλάσσονται με τη Ρυθμιστική Αρχή μας λέτε ότι είναι μόνο πέντε τα μέλη του Διοικητικού Συμβουλίου. Σας είπα -το είπα και απόψε- ότι και οι πέντε δεν έχουν καμία σχέση με οικονομικά, όταν το 80% της Ρυθμιστικής Αρχής ασχολείται με οικονομικά θέματα. Είχατε και μια άλλην υποχρέωση να βγάλετε τον κανονισμό της απελευθέρωσης.
Τον βγάλατε, κύριε Υπουργέ; Εγώ είπα και στην πρωτολογία μου και το επαναλαμβάνω ότι έμαθα σήμερα ότι υπάρχουν δύο χιλιάδες σελίδες κάποιου μελετητή στην αγγλική, οι οποίες κυκλοφορούν και λέτε να τις πάρει όποιος θέλει. 'Ετσι θα κάνουμε απελευθέρωση της αγοράς;
Προσωπικά πιστεύω ότι το θέμα της ΔΕΗ θα πρέπει η Κυβέρνηση να το αντιμετωπίσει με μεγαλύτερη σοβαρότητα και με μεγαλύτερη ταχύτητα, διότι αυτή η επιχείρηση, που είναι η μεγαλύτερη επιχείρηση και η ουσιαστικότερη για την ανάπτυξη του τόπου, πρέπει και να εκσυγχρονισθεί και να οργανωθεί και βεβαίως και να απελευθερωθεί.
'Ομως απελευθέρωση σημαίνει ότι θα πρέπει να υπάρχουν και ενδιαφέροντα επενδυτών. Εάν οι επενδυτές δεν ξέρουν με τι πορείες έχουν να κάνουν, ποιο είναι το κόστος του ρεύματος το οποίο πωλείται, αν υπάρχει αυτήν τη στιγμή μεταφορά υποχρεώσεων από την άλφα παραγωγή στη Βήτα, από την οικιακή χρήση στη βιομηχανική ή από την τουριστική στην αγροτική, είναι σοβαρά θέματα, τα οποία δεν έχουν επιλυθεί, κύριε Υπουργέ. Και όχι μόνο δεν έχουν επιλυθεί, αλλά θα αποτελέσουν και το χειρόφρενο της περαιτέρω απελευθέρωσης και ανάπτυξης της ΔΕΗ.
Τέλος, κύριε Υπουργέ, σας ρώτησα για τις ανενεργές επενδύσεις, έχω κάνει και ερώτηση και δεν πήρα απάντηση. 'Ακουσα προηγουμένως ότι κάνατε επενδύσεις σύγχρονες και αποδοτικές. Μα, στη Φλώρινα στην οποία το έργο ακόμα δεν τελείωσε, θεωρείται ανενεργής η επένδυση. Πριν από δύο χρόνια περίπου σ'αυτήν εδώ την Αίθουσα υπήρξαν σοβαρές αντιπαραθέσεις για τη Φλώρινα και για το κόστος που διπλασιάστηκε. Σήμερα θεωρείται ως ανενεργός επένδυση. Τι κάνετε σε αυτόν τον τομέα, τον οποίο θα έπρεπε
ήδη -νομίζω μέχρι τις 19 του μηνός- να έχετε λύσει το θέμα με την Ευρώπη; Το λύσατε;
Υπάρχουν, λοιπόν, σοβαρά προβλήματα, τα οποία χρήζουν όχι απαντήσεων, αυτό είναι το λιγότερο, χρήζουν λύσεων. Και αν δεν τα λύσετε, φοβάμαι ότι και η απελευθέρωση θα είναι απλώς μία έννοια θεωρητική και ο εκσυγχρονισμός για ανταγωνισμό από τη ΔΕΗ θα είναι σε πολύ χαμηλά
σημεία, όπως δυστυχώς είναι και η οικονομία μας σήμερα σε ευρωπαϊκό και παγκόσμιο επίπεδο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Σαλαγκούδης. ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, στα θέματα που σας έθεσα στην
πρωτολογία μου φυσικά δεν απαντήσατε, παρά μόνο όταν μίλησε ο επίτιμος Πρόεδρος και τόνισε τα ίδια ακριβώς που εγώ σας είχα τονίσει. Δεν πειράζει, αλλά έστω και αυτές οι απαντήσεις σας δεν ήταν ξεκάθαρες. 
Φαίνεται καθαρά ότι πρέπει να αναγνώσω το νόμο για να σας πω ότι
ουσιαστικά αποδεχθήκατε τα τρία τρισεκατομμύρια (3.000.000.000.000) της αναλογιστικής μελέτης. Ο νόμος λέει στην παράγραφο 12 του άρθρου 34 του ν.2773 στην υποπαράγραφο 1: "Από τη λειτουργία του ασφαλιστικού φορέα της
ΔΕΗ βάσει του ν.4491/66 και ειδικότερα του άρθρου 7 παράγραφος 2, έχει σχηματιστεί περιουσία αυτού του φορέα ενσωματωμένη στην περιουσία της ΔΕΗ, η οποία είχε την πλήρη και αποκλειστική διαχείριση των πόρων του φορέα στο πλαίσιο τις κατά τα ανωτέρω διάταξεις ιδιότητάς της ως ασφαλιστή του προσωπικού. Η εν λόγω περιουσία προσδιορίστηκε ποσοτικά για την 31.12.1992 με την αναλογιστική μελέτη που συντάχθηκε από την εταιρεία "WYATT & PRUDENTIAL και κατατέθηκε στον ΥΠΕΚΑT το 1995. Η δε ποσοτική της εξέλιξη στο μέλλον θα προσδιορίζεται για τακτές ημερομηνίες με έναρξη την 31.12.1998, με μελέτες επικαιροποίησής της που θα βασίζονται στις ίδιες αρχές, μεθοδολογία και παραδοχές της ως άνω μελέτης".
Η υποπαράγραφος 2 έχει ως εξής: "Το κράτος αναγνωρίζει πλήρως τις
υποχρεώσεις της ΔΕΗ προς τον ασφαλιστικό της φορέα έναντι της προαναφερομένης ενσωματωμένης περιουσίας και υποκαθιστά τη ΔΕΗ σε όλες τις ασφαλιστικές υποχρεώσεις της προς τους εργαζομένους και συνταξιούχους της. Προς τούτο το κράτος αναλαμβάνει την πλήρη κάλυψη με τις αναγκαίες καταβολές, όπως προβλέπεται στην παράγραφο 6, όλων των αναγκών του νέου ασφαλιστικού φορέα προσωπικού ΔΕΗ, καθώς και των εν γένει υποχρεώσεών του. Ειδικότερα και υποχρεώσεις που αναλαμβάνει εν προκειμένω το κράτος αποτελούν αντιπαροχές έναντι της περιουσίας του ασφαλιστικού φορέα κατά τα αναφερόμενα στην παράγραφο 1, με την οποία περιουσία αυξάνεται η περιουσία της ΔΕΗ και ουσιαστικά το κράτος ως ιδιοκτήτης της επιχείρησης".
Επομένως εδώ αναγνωρίζετε με αυτόν το νόμο τρία τρισεκατομμύρια οφειλή στους εργαζόμενους. Αυτά τα οφείλει η ΔΕΗ στους εργαζόμενους. 
Είναι και ακόμη 2,3 τρισεκατομμύρια που είναι το χρέος δανεισμού της ΔΕΗ. Δηλαδή συνολικά έχουμε 5,3 τρισεκατομμύρια. Με ποιους όρους θα πάτε στη μετοχοποίηση που την ανακοινώσατε μόλις αναλάβατε. Είπατε ότι θα την

κάνετε το φθινόπωρο του περασμένου έτους και μετά την αναβάλατε για το Μάρτιο. Τώρα λέτε ότι θα γίνει τον Ιούνιο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ποτέ δεν το είπαμε
αυτό. Να μη λέτε ανακρίβειες.
ΓΕΩΡΓΙΟΣ ΣΑΛΑΓΚΟΥΔΗΣ: Να μας πείτε ποιες είναι οι ανακρίβειες. Τρία
τρισεκατομμύρια από το νόμο και 2,3 τρισεκατομμύρια ανακοίνωσε στη συνέντευξη Τύπου το Διοικητικό Συμβούλιο της ΔΕΗ. 'Αρα είναι 5,3 τρισ. οι υποχρεώσεις της ΔΕΗ. Τώρα βγαίνετε εσείς και λέτε ότι θα μετοχοποιήσετε τη ΔΕΗ. Εν τω μεταξύ όπως σας ανέφερα προηγουμένως πρέπει να έχουμε προηγουμένως τον έλεγχο τριών ισολογισμών περασμένων που δεν είχε μέχρι τώρα η ΔΕΗ, από ορκωτούς λογιστές. Αυτοί οι έλεγχοι δεν έχουν γίνει και δεν έχουν ανακοινωθεί.
(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Επιπλέον θα πρέπει η εταιρία που θα εισαχθεί στο χρηματιστήριο να
έχει επαρκή περιουσιακά στοιχεία. Πού είναι τα περιουσιακά στοιχεία, όταν ουσιαστικά τα οφείλει στους εργαζόμενους και στο δανεισμό της;
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιαρτσώνης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Αλλά δεν είναι μόνο η υπόθεση της μετοχοποίησης. Είναι υπόθεση της εξυγίανσης της επιχείρησης, της βιωσιμότητάς της...
ΠΡΟΕΔΡΕΥΩΝ (Κωνσταντίνος Βρεττός): 'Εχετε τελειώσει, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: ...και της αντοχής της στον ανταγωνισμό τώρα
που πηγαίνουμε προς την απελευθέρωση της αγοράς ηλεκτρικής ενέργειας. Σ' αυτό το θέμα σας έχω κάνει πληθώρα ερωτήσεων αλλά δεν έχω πάρει απάντηση. 
Ευελπιστώ ότι θα δώσετε μέχρι τις 19 Φεβρουαρίου όχι απαντήσεις αλλά
λύσεις σ' αυτά τα θέματα.
ΠΡΟΕΔΡΕΥΩΝ (Κωνσταντίνος Βρεττός): Δεν γράφεται τίποτα απ' όσα λέει ο κ. Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: ....
ΠΡΟΕΔΡΕΥΩΝ (Κωνσταντίνος Βρεττός): Κύριε Σαλαγκούδη, περιφρονείτε το Προεδρείο και μιλάτε με τον Υπουργό. 'Εχετε υπερβεί την ώρα σας και πέρα βρέχει. Τι να σας πω εγώ; 'Επρεπε να μου ζητήσετε να σας δώσω ένα λεπτό. 
Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: 'Ακουσα με προσοχή την απάντηση του κυρίου Υπουργού και στα δύο σκέλη της, όσον αφορά τον ΟΑΠ και το ασφαλιστικό
θέμα της ΔΕΗ και όσον αφορά στα ευρύτερα θέματα της απελευθέρωσης της αγοράς ενέργειας. Πραγματικά θα ήθελα να πιστέψω όσα εναργώς μας εκθέσατε, κύριε Υπουργέ. Με εμποδίζει όμως να το κάνω με αυτό που συμβαίνει με τη δική σας Κυβέρνηση.
Πραγματικά κυριολεκτικά τρέχετε - το λέω ως παρατηρητής και όχι ως Βουλευτής της Αντιπολίτευσης- ασθμαίνοντας πίσω από τις προθεσμίες που λήγουν η μια πίσω από την άλλη. Παίρνετε καινούρια παράταση και ούτε και στην παράταση προλαβαίνετε. 'Ολα αυτά τα χρόνια ασκείτε μια πολιτική η οποία σέρνει τα θέματα πίσω από τις ημερομηνίες. Είναι γεγονός ότι δεν "τρέχετε" την ΔΕΗ όπως θα έπρεπε να την "τρέξετε" γι' αυτά τα θέματα. Σας τρέχουν οι ημερομηνίες και οι προθεσμίες. Εσείς τρέχετε να μπαλώσετε τα αμπάλωτα.
Εγώ θα ήθελα να πιστέψω ότι καθυστερήσατε το προεδρικό διάταγμα που έπρεπε να είχε εκδοθεί πολύ πιο πριν, ότι θα θέλατε να παρουσιάσετε ένα πλεονασματικό προϋπολογισμό και ότι γι' αυτό παραλείψατε να βάλετε το κονδύλιο που έπρεπε να βάλετε για τον ΟΑΠ ΔΕΗ. Βεβαίως όμως αυτά τα πράγματα με καλή προαίρεση δεν οδηγούν πουθενά, διότι δεν μας δώσατε μια τελική απάντηση, όσον αφορά το ασφαλιστικό θέμα της ΔΕΗ, δηλαδή αν είναι λελυμένο ή πρόκειται να ενταχθεί στο πακέτο του μεγάλου ασφαλιστικού. Σας ρώτησα στην πρωτολογία μου αλλά δεν μου δώσατε απάντηση. Θα την περιμένω στη δευτερολογία σας.
Είναι ξεκομμένο το θέμα απ' αυτό του ασφαλιστικού της ΔΕΗ, ή όλα αυτά αποτελούν μεθοδεύσεις προκειμένου να το μαλακώσουμε και να το εντάξουμε ως ώριμο φρούτο; Απελευθέρωση της αγοράς της ενέργειας πώς την εννοείτε; Εγώ σας άκουσα με προσοχή. Μιλάτε για μετοχοποίηση, μιλάτε για μια εταιρεία η οποία στο άνοιγμα της αγοράς παραχωρεί το 30% σε εφτά μέρες στις 19 του μήνα, της δραστηριότητάς της. Αυτό εννοείτε ως απελευθέρωση της αγοράς; Καταλαβαίνετε ότι το 70% που το κρατάει η ΔΕΗ είναι μια ιστορία τόσο κουρασμένη, αφού ξέρουμε ότι μεγάλες επιχειρήσεις στην Ευρώπη που έχουν κάνει τις στρατηγικές τους συμμαχίες και έχουν προχωρήσει σε μεγάλα σχήματα η ΔΕΗ βγαίνει ασθμαίνουσα να ανταγωνιστεί τι και με ποια φόντα; 'Εχετε προχωρήσει στην αναδιάρθρωσή της και στον εκσυγχρονισμό της; Πιστεύετε ότι με το να απελευθερώσετε το 30% σήμερα και κάποια άλλα ποσοστά αύριο και θα μπουν ιδιώτες θα γίνει απελευθέρωση της αγοράς της ενέργειας; Το μεγάλο κομμάτι που αφορά τη ΔΕΗ που δεν εξασφαλίζει τους εργαζόμενους και που κάποια στιγμή αυτές οι θέσεις εργασίας μ' αυτόν τον παρωχημένο εξοπλισμό που δημιουργήθηκε συσσωρευμένα όλα αυτά τα χρόνια και τις διαρθρωτικές αλλαγές που δεν έγιναν αυτά πώς θα εξασφαλιστούν;
Θα περιμένω απαντήσεις, κύριε Πρόεδρε, και για το ασφαλιστικό, αλλά
και την απελευθέρωση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βύζας έχει το λόγο.
ΒΑΣΙΛΕΙΟΣ ΒΥΖΑΣ: Κύριε Πρόεδρε, θέλω να πω ότι το κόμμα μας έφερε
αυτήν την επερώτηση σήμερα για να βεβαιώσουμε τις ασφαλιστικές δικλείδες και την "πίστη" της Κυβέρνησης προς τους υπαλλήλους της ΔΕΗ ότι δεν θα διακινδυνεύσει η ασφάλειά τους. Αυτοί που συνεισέφεραν μια περιουσία τριών τρισεκατομμυρίων περίπου δραχμών προκειμένου η ΔΕΗ να γίνει ικανή για ιδιωτικοποίηση ή μετοχοποίηση, σήμερα.
Επειδή αναφέρατε την παράταξή μου, κύριε Υπουργέ, σε πραγματικές συνεργασίες, διακομματικές με τα αριστερά κόμματα, σας διαβεβαιώ ότι το ΠΑΣΟΚ όπως αποδεικνύεται από τις πολιτικές σας, μπορεί να κατηγορηθεί για "κλοπή πολιτικής ιδεολογίας". Τις πολιτικές μας εφαρμόζετε.
Τέλος, η Νέα Δημοκρατία σας έδωσε και το όραμα και την ελπίδα για τις πολιτικές αυτές που ασκείτε σήμερα. Σας ανάγκασε να αποδεχθείτε όλες τις πολιτικές της Ευρωπαϊκής 'Ενωσης και να διακονείτε με λεπτομέρειες τις οδηγίες απελευθέρωσης των δημοσίων επιχειρήσεων.
Εκείνο που φοβάται η Νέα Δημοκρατία είναι να μην "αποκλείνετε" συγκλίνοντας, στις κοινωνικές σας πολιτικές που έρχονται από την Ευρωπαϊκή 'Ενωση.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Ανάπτυξης έχει το λόγο. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' αρχήν νομίζω ότι
δεν μπορεί κανείς να στηρίζει μια επιχειρηματολογία απαιτώντας τη διαρκή επανάληψη των αυτονόητων πραγμάτων.
Κατά την άποψή μου όλη η επερώτηση όπως διεξήχθη είναι μια επανάληψη αυτονοήτων πραγμάτων και πληροφόρησης σε θέματα, που πολλές φορές η Κυβέρνηση και για άλλη μια φορά σήμερα είχε την ευκαιρία και να τα
περιγράψει και να δώσει αξιόπιστες λύσεις και συγκεκριμένες πρακτικές, με τις οποίες θα αντιμετωπίσει όλα τα θέματα.
Θέλω να πω ότι ο νόμος προβλέπει και αυτό κανείς δεν μπορεί να το
αγνοήσει ότι όλες αυτές οι συνεισφορές που δίνονται για την κάλυψη εσόδων και δαπανών είναι προφανές ότι αποτελούν αντιπαροχή της ασφαλιστικής περιουσίας, η οποία έχει ενσωματωθεί στις επενδύσεις της επιχείρησης. Αυτό το ξέρουν οι πάντες και ο νόμος το αναφέρει, το προεδρικό διάταγμα το λέει, η αλληλογραφία με επιστολές που ανταλλάσσει το Υπουργείο με άλλα Υπουργεία το λένε, είναι ένας κοινός τόπος με άλλα λόγια.
Μη στηρίζετε λοιπόν την επιχειρηματολογία σας στο πόσο συχνά επαναλαμβάνεται αυτή η φράση. Το έχουμε πει κατ' επανάληψη, το λέμε και
σήμερα, θα το λέμε και στο μέλλον και τελείωσε. Μην προσπαθείτε να δημιουργήσετε αβεβαιότητες και ανασφάλειες εκεί που δεν υπάρχουν.

Να βρείτε άλλους τομείς, άλλα πεδία, να πείτε τις διαφορετικές απόψεις
που έχετε και να πετύχετε συγκεκριμένα πράγματα.
Δεύτερον -και εκπλήσσομαι, κύριε Κωστόπουλε, πρέπει να το πω αυτόείναι η μεγάλη αμφισβήτηση που έχετε για την απελευθέρωση της αγοράς και για το πώς λειτουργεί η Ρυθμιστική Επιτροπή Ενέργειας.
Σας πληροφορώ ότι στο τέλος της εβδομάδας έχουν κληθεί εδώ και θα 
έλθουν όλες οι ρυθμιστικές αρχές ενέργειας της Ευρωπαϊκής 'Ενωσης. Τι θα έρθουν αυτές να δουν; Μια ανύπαρκτη Ρυθμιστική Αρχή, μια ανύπαρκτη διαδικασία απελευθέρωσης, την πλήρη απουσία των κωδίκων και των κανονισμών που περιγράφεται εσείς; Κανείς άλλος δεν ξέρει τι γίνεται και πώς έχουν προχωρήσει τα πράγματα στην Ελλάδα παρά μόνο εσείς που δεν έχει γίνει τίποτα κατά την άποψή σας και όλοι αυτοί θα έρθουν για να βρεθούν μπροστά σε ένα ανύπαρκτο έργο για την απελευθέρωση;
Νομίζω ότι μπορείτε να αξιολογήσετε το τι έχει γίνει, αλλά νομίζω ότι δεν δικαιούσθε να αγνοείτε το έργο το οποίο έχει εκτελεσθεί.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν είδαμε τίποτε ακόμα!
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μα το έργο, όπως σας είπα πριν, από τις 19 Φεβρουαρίου είναι θεσμικού χαρακτήρα. Το έχουμε ανακοινώσει, το έχουμε περιγράψει και σε ειδικές συνεδριάσεις που έχουν γίνει στη Βουλή κλπ.
Η πρακτική απόδειξη της απελευθέρωσης, την οποία φροντίσαμε να
φέρουμε πιο νωρίς, είναι η εκδήλωση ενδιαφέροντος για την ίδρυση ιδιωτικών εργοστασίων παραγωγής ηλεκτρισμού, που θα αποτελέσει και το μεγάλο βήμα της πραγματικής απελευθέρωσης.
ΓΕΩΡΓΙΟΣ ΣΑΛΑΓΚΟΥΔΗΣ: Μα, κύριε Υπουργέ ....
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, να μη γράφονται οι
διακοπές!
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αν θέλετε να κάνουμε συζήτηση για το ιστορικό των διαρθρωτικών αλλαγών, θα σας επισημάνω ότι και η δική σας πολιτική, η οποία ήταν πλήρως αναποτελεσματική και οδήγησε σε μια μεγάλη εχθρότητα της κοινωνίας απέναντι σε κρίσιμες διαρθρωτικές αλλαγές, είναι υπόλογη για πάρα πολλές καθυστερήσεις, οι οποίες σημειώθηκαν.
ΓΕΩΡΓΙΟΣ ΣΑΛΑΓΚΟΥΔΗΣ: ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Εν πάση περιπτώσει, νομίζω και πιστεύω ότι κι εσείς θα συμφωνείτε σε αυτό, ότι χρέος όλων σήμερα είναι να δούμε πώς οι αγορές θα απελευθερωθούν ταχύτερα και πώς θα ανοιχθεί μια προοπτική μεγαλύτερης ανταγωνιστικότητας για την ελληνική οικονομία, μεγαλύτερης ευημερίας για τους 'Ελληνες πολίτες.
ΓΕΩΡΓΙΟΣ ΣΑΛΑΓΚΟΥΔΗΣ: ....
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα να κλείσω την ομιλία μου με μια εξόχως λυπηρή διαπίστωση.
Δεν περίμενα ποτέ να ακούσω από έναν εκπρόσωπο κόμματος της Αριστεράς να λοιδορεί με τέτοιον τρόπο, με τέτοιες ανάξιες και αναξιοπρεπείς εκφράσεις το συνδικαλιστικό κίνημα. Πολλές φορές έχουμε διαφωνήσει και εγώ έχω διαφωνήσει και με το συνδικαλιστικό κίνημα και με συνδικαλιστές, ουδέποτε όμως πολιτικός έχει διανοηθεί να πλήξει και να αμφισβητήσει την ηθική του συνδικαλιστικού κινήματος. Μπορεί να διαφωνούμε, αλλά δεν μπορούμε να απαιτούμε από συνδικαλιστές για τις αποφάσεις και τις ενέργειες τις οποίες παίρνουν να έχουν εκδόσει πιστοποιητικά κομματικής ηθικής στα κομματικά γραφεία. Είναι η μεγαλύτερη ύβρις εναντίον του συνδικαλισμού που έχει ακουστεί σ' αυτήν την Αίθουσα. Ποτέ δεν θα
περίμενε κανείς από έναν εκπρόσωπο αριστερών κομμάτων να πει τέτοια πράγματα σήμερα.
Αυτό το οποίο βλέπουμε στην επιχείρηση, όπως βλέπουμε το ίδιο και σε πολλές άλλες δημόσιες επιχειρήσεις, είναι ότι οι εργαζόμενοι αντιλαμβάνονται και το σημερινό και το μακροχρόνιο συμφέρον τους ότι βρίσκεται στην επιτυχία των διαρθρωτικών αλλαγών. Οι εργαζόμενοι δεν ταυτίζουν την ευημερία τους με τη μονοπωλιακή κατάσταση των κρατικών επιχειρήσεων. 'Οταν το έκαναν αυτό και οι συνθήκες δεν το επέτρεπαν, όπως έγινε σε πάρα πολλές χώρες του ανατολικού συνασπισμού, οι επιχειρήσεις αργά ή γρήγορα κατέρρευσαν και μαζί με αυτές κατέρρευσαν και οι τύχες των ίδιων των εργαζομένων. Αυτό το οποίο έχουν αντιληφθεί οι εργαζόμενοι σήμερα είναι ότι με την πολιτική των διαρθρωτικών αλλαγών εξασφαλίζεται το μακροχρόνιο συμφέρον και η ευημερία και των πολιτών αλλά και των ίδιων των εργαζομένων στις δημόσιες επιχειρήσεις. Αυτό απέδειξε η πορεία τα προηγούμενα χρόνια στις άλλες μεγάλες δημόσιες επιχειρήσεις, αυτό θα δείξει η πορεία των επομένων μηνών και ετών και στη Δημόσια Επιχείρηση Ηλεκτρισμού, έτσι ώστε να προσδώσουμε στην ελληνική οικονομία και την ανταγωνιστικότητα που πρέπει, αλλά και στους πολίτες πολύ καλύτερες υπηρεσίες με μεγαλύτερη αξιοπιστία, με ασφαλέστερη επάρκεια και στους ίδιους τους εργαζόμενους την προοπτική να εργάζονται σε μια σύγχρονη επιχείρηση και να αμείβονται αναλόγως.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος
της Νέας Δημοκρατίας κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Δεν μου πέφτει ασφαλώς ο λόγος, κύριε Πρόεδρε, να παρέμβω στη διένεξη περί συνδικαλισμού, η οποία έχει ανακύψει αυτή την προχωρημένη ώρα μεταξύ Κυβέρνησης και ελάσσονος Αντιπολίτευσης. Θέλω όμως να πω ότι αυτό που ουσιαστικά έγινε ήταν μια υποσημείωση ότι υπάρχει ένα είδος πολιτικού εκρεμμούς που κινείται από το χώρο του παραδοσιακού συνδικαλισμού, "επαγγελματικού" συνδικαλισμού προς την Κυβέρνηση και το αντίστροφο. Και υπάρχει σειρά παραδειγμάτων που το επιβεβαιώνει κανείς αυτό. Παραδείγματα μπορεί να βρει κανείς ας πούμε στην ΠΑΣΕΓΕΣ, στη ΓΣΕΕ, στην ΑΔΕΔΥ, εσχάτως το παράδειγμα της ΓΕΝΟΠ Δ.Ε.Η., όπου ο πρόεδρος, γραμματέας, πώς τον λένε, τοποθετήθηκε Γενικός Γραμματέας του Υπουργείου Πολιτισμού, δηλαδή στον Υπουργό με τον οποίον συνεργάστηκε να εκπονηθεί ο νόμος στον οποίον προηγουμένως αναφέρθηκε ο συνάδελφος του Κ.Κ.Ε. Θέλω να πω ότι αυτά τα γεγονότα προφανώς αλλοιώνουν και προσδίδουν στο συνδικαλισμό ένα άρωμα το οποίο εγώ προσωπικά πιστεύω ότι ο συνδικαλισμός ως τουλάχιστον πρότυπο ούτε το θέλει και πολύ περισσότερο δεν μπορεί να το αποδεχθεί. Αλλά όμως ισχύει εδώ η παραδοσιακή αρχή ότι η γυναίκα του Καίσαρος όχι μόνο πρέπει αλλά οφείλει και να είναι τιμία.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να φαίνεται.
ΓΕΩΡΓΙΟΣ ΒΟΥΛΓΑΡΑΚΗΣ: Το είπα ακριβώς έτσι όπως ήθελα να το πω.
Μπορεί η Κυβέρνηση να ετοιμάζει ρωμαϊκές φιέστες για να πανηγυρίσει
για την απελευθέρωση της αγοράς ενέργειας. Μπορεί να καλέσει τους απανταχού ρυθμιστές της ενέργειας ή τους ανά τον κόσμο ρυθμιστές της ενέργειας. Είναι στη διάθεσή της. Μπορεί να το κάνει. Η ουσία βέβαια δεν αλλάζει και η ουσία είναι ότι θα έπρεπε από τις 19 του μηνός και μετά να υπάρχει στην πράξη μια απελευθερωμένη αγορά. Στις 19 του μηνός θα ξεκινήσει για να δούμε αν θα υπάρξει μία απελευθερωμένη αγορά.

Και σπεύδω να συμπληρώσω: Εμάς μας ενδιαφέρει το άνοιγμα των αγορών. Δηλαδή η κριτική την οποία κάνουμε στην Κυβέρνηση δεν είναι από την ίδια οπτική γωνία με την οποία την κάνει η υπόλοιπη Αντιπολίτευση ή τα κόμματα της Αριστεράς. Και έχουμε και ιδιοτέλεια ενδεχομένως ότι αύριο-μεθαύριο
θα κληθούμε εμείς να χειριστούμε μία κατάσταση και πιστεύουμε ότι όσο πιο γρήγορα προχωρήσει μία κατάσταση στη συγκεκριμένη κατεύθυνση που εμείς επιθυμούμε τόσο το καλύτερο είναι.
Θα έλεγα δε μάλιστα, επειδή έγιναν κάποιες αναφορές από τον κύριο
Υπουργό, χωρίς να θέλω να οξύνω την ατμόσφαιρα, αλλά στο σπίτι του κρεμασμένου δεν πρέπει να μιλάει κανείς για σκοινί. Και αναφέρομαι στην πολιτική στην οποία είπατε, δηλαδή παραδείγματος χάρη δεν κατέβαζαν τους διακόπτες άνθρωποι οι οποίοι ήταν ξένοι προς το κόμμα σας, κύριε Υπουργέ. Δεν έκαιγαν τις νομαρχίες άνθρωποι οι οποίοι ήταν ξένοι προς το κόμμα

σας. Αντιθέτως, υπήρξαν Βουλευτές που υπερασπίστηκαν αυτούς τους ανθρώπους στα δικαστήρια, όταν κάποια στιγμή οι δύσμοιροι εισαγγελείς έκαναν αυτεπάγγελτες διώξεις. Εάν κάτι στέρησε την Ελλάδα από την εξέλιξη που θα όφειλε να είχε, ήταν η παράλογη πολιτική της δεκαετίας του '80 παράλογη σε όλο το μήκος και το πλάτος των πολιτικών συντεταγμένων που μπορεί να πει κανείς.
Και τέλος -και με αυτό τελειώνω- τι έκανε η Αντιπολίτευση σήμερα με
αυτή την επερώτηση; Πώς λειτούργησε; Ουσία η Αντιπολίτευση λειτούργησε ως καλός αγωγός των απόψεων που υπάρχουν για το συγκεκριμένο θέμα, απόψεις οι οποίες όπως είπα προηγουμένως, μπορούν να συνοψιστούν σε τρία ουσιαστικά προβλήματα.
Πρόβλημα πρώτο. Ο γενικός προϋπολογισμός του κράτους δεν περιλαμβάνει κάτι το οποίο θα έπρεπε να περιλάβει, ουσία όμως έχει στηριχθεί πάνω σε αυτήν την παράλειψη ένα μεγάλο κομμάτι του πλεονάσματος, το οποίο η Κυβέρνηση εκαυχήθη ότι έχει.
Δεύτερον, υπάρχει μία εκκρεμότητα. Η εκκρεμότητα είναι ότι το κράτος παρουσιάζεται ενώπιων των εξήντα χιλιάδων εργαζομένων και συνταξιούχων ως αφερέγγυος συνομιλητής, αν θέλετε να χρησιμοποιήσουμε μια λογιστική ορολογία, ως επισφαλής πελάτης. Υπόσχεται ότι θα καλύψει και δεν φαίνεται από πουθενά. Υπάρχουν καλές και καλοπροαίρετες δηλώσεις καλοπροαίρετων εξίσου Υπουργών, αλλά αυτό πρακτικά δεν σημαίνει τίποτε. Βεβαίως ελέχθη από τον κ. Σπυρόπουλο ότι μην προτρέχουμε να λέμε ότι η Κυβέρνηση θα είναι ανακόλουθη. Μα, είναι ήδη ανακόλουθη. Θα έπρεπε ήδη στο 2000 και 2001 να υπάρχει ένα κονδύλι, το οποίο θα είχε συμπεριληφθεί.
Και τέλος, η πραγματικότητα είναι ότι πρέπει κάποια στιγμή όλα αυτά
να μπουν σε μια σειρά για να λειτουργήσουν. Διότι όσο δεν λειτουργούν, τόσο δεν μπορεί να πει κανείς ότι η διαδικασία της μετοχοποίησης βαδίζει όπως πρέπει.
Φυσικά εμείς με τη μέθοδο της μετοχοποίησης έχουμε πει κατ' επανάληψη από το Βήμα της Βουλής αλλά και από αλλού ότι διαφωνούμε. Πιστεύουμε ότι αυτό δεν συμβάλλει ούτε στην απελευθέρωση των αγορών ούτε στο άνοιγμα των αγορών ούτε στον εκσυγχρονισμό της οικονομίας ούτε στις γρήγορες ταχύτητες που σήμερα η παγκόσμια οικονομία επιτάσσει.
Αυτό βέβαια είναι ένα ζήτημα πολιτικής και οπτικής των πραγμάτων,
όπως κανείς τα βλέπει. Εν πάση όμως περιπτώσει, έστω και αυτήν τη διαδικασία οφείλει η Κυβέρνηση να την κάνει καλά.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο επί προσωπικού. ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, δεν υφίσταται
προσωπικό θέμα.
ΠΑΝΑΓΙΩΤΗΣ ΛΑΦΑΖΑΝΗΣ: Υφίσταται, κύριε Πρόεδρε, όταν...
ΠΡΟΕΔΡΕΥΩΝ (Κωνσταντίνος Βρεττός): Δεν έχει...
ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, κύριε Πρόεδρε, δώστε μου μισό
λεπτό, να εξηγήσω το προσωπικό.
ΠΡΟΕΔΡΕΥΩΝ (Κωνσταντίνος Βρεττός): Πρέπει να σας δώσω το λόγο, για να το εξηγήσετε.
Ορίστε, έχετε ένα λεπτό, για να τελειώσουμε ομαλά τη συνεδρίαση και να μη μείνετε παραπονεμένος, αν και δεν νομίζω ότι υφίσταται προσωπικό θέμα.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός παραποιώντας κατάφωρα τα όσα είπα μου απέδωσε ότι εγώ εδώ με την ομιλία μου εξύβρισα το συνδικαλισμό εν γένει, ότι απέδωσα ύβρη κατά του συνδικαλισμού.
Φυσικά εγώ δεν είμαι τιμητής του συνδικαλιστικού κινήματος, αλλά δεν νομίζω ότι ο κύριος Υπουργός, προκειμένου να φανεί ως υπερασπιστής του συνδικαλιστικού κινήματος, μπορεί να παραποιεί κατάφωρα αυτά που είπα και να αποδίδει πράγματα τα οποία ούτε καν ελέχθησαν και είναι υβριστικά για τον ομιλούντα.
Εγώ τόνισα στην ομιλία μου για παραιτημένη και συμβιβασμένη συνδικαλιστική ηγεσία, η οποία υπέγραψε αυτήν τη συμφωνία, την οποία χαρακτήρισα επαίσχυντη. Δεν αμφισβήτησα ούτε την ηθική κανενός ούτε χαρακτήρισα κανέναν επαίσχυντο.
Παρακαλώ, λοιπόν, τον κύριο Υπουργό να είναι ακριβής, να μην αποδίδει μομφές, να μην παραποιεί και καλό είναι να απαντά στα επιχειρήματα που τίθενται και όχι να προσπαθεί να αλλοιώσει και να μεταθέσει τη συζήτηση εκεί που δεν υπάρχει επίδικο αντικείμενο.
ΠΡΟΕΔΡΕΥΩΝ (Κωνσταντίνος Βρεττός): Το Προεδρείο κρίνει ότι δεν
υπάρχει προσωπικό θέμα.
Θα δώσουμε το λόγο στον κύριο Υπουργό, για να κλείσουμε τη συζήτηση. ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θέλω μόνο ένα λεπτό,
κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μπορείτε και περισσότερο, έχετε το δικαίωμα, για να κλείσετε τη συζήτηση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θέλω κλείνοντας τη συζήτηση αυτή να πω για άλλη μια φορά -νομίζω είναι η πέμπτη φορά- ότι δεν υπάρχει απολύτως κανένα θέμα επισφάλειας, αβεβαιότητος ή ανασφάλειας σε σχέση με τη χρηματοδότηση του ασφαλιστικού φορέα της Δ.Ε.Η. 'Οπως δεν υπήρξε τα προηγούμενα χρόνια, έτσι δεν θα υπάρξει και στο μέλλον, όχι μόνο για τη Δ.Ε.Η., αλλά για οποιαδήποτε άλλη ασφαλιστική υποχρέωση. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Του 2000 τα δώσατε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' αρχήν έχουν πληρωθεί, όπως γνωρίζετε, όλες ανεξαιρέτως οι ασφαλιστικές υποχρεώσεις προς πάσα κατεύθυνση, του 2000. Και μόνο το ότι έγινε το 2000, θα έπρεπε να το εκλάβετε ως ανατροπή των δικών σας επιχειρημάτων περί ανασφάλειας και αβεβαιότητος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Στις 19 Φεβρουαρίου λέτε "θα".
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αλλά μην ξεχνάτε το αυτονόητο, ότι για να γίνουν οι επιχορηγήσεις προς ένα φορέα, ο φορέας αυτός θα πρέπει να υφίσταται θεσμικά.
Συζητείται, λοιπόν, αυτές τις μέρες το προεδρικό διάταγμα -το λέω για άλλη μια φορά- στο Συμβούλιο της Επικρατείας και μετά από εκεί είναι θέμα ενός μικρού χρονικού διαστήματος, για να ξεκινήσει η θεσμική λειτουργία του ασφαλιστικού φορέα και να γίνουν όλες αυτές οι χρηματοδοτήσεις, τις οποίες περιέγραψα, κανονικά και σύμφωνα με αυτά τα οποία προβλέπει ο νόμος.
Νομίζω ότι δεν υπάρχει κανένα απολύτως περιθώριο, όσο και να προσπαθείτε, να δημιουργηθεί ανασφάλεια ή αβεβαιότητα γύρω από την ασφαλιστική χρηματοδότηση της Δημόσιας Επιχείρησης Ηλεκτρισμού.

Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχουν διανεμηθεί τα Πρακτικά της Τετάρτης 31 Ιανουαρίου 2001 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Τετάρτης
31 Ιανουαρίου 2001 επικυρώθηκαν.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.00' λύεται η συνεδρίαση για
αύριο ημέρα Τρίτη 13 Φεβρουαρίου 2001 και ώρα 10.30' με αντικείμενο εργασιών του Σώματος: νομοθετική εργασία, συζήτηση προτάσεως νόμου, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

