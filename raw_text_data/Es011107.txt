
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΖ΄
Τετάρτη 7 Νοεμβρίου 2001
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Γ΄ Αμπατζόγλου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 8 Νοεμβρίου 2001, σελ.
4. Συζήτηση επικαίρων ερωτήσεων.
α) Προς τον Υπουργό Υγείας και Πρόνοιας, σχετικά με τη λήψη μέτρων για την εξασφάλιση επάρκειας φαρμάκων στην αγορά, τη μείωση τιμών σε βασικά φάρμακα κλπ., σελ.
β) Προς τον Υπουργό Εθνικής Άμυνας σχετικά με τις προθέσεις της Κυβέρνησης να συγκροτήσει στρατιωτική δύναμη που θα τεθεί στην υπηρεσία του ΝΑΤΟ για τις πολεμικές επιχειρήσεις στο Αφγανιστάν, σελ.
γ) Προς τον Υπουργό Εθνικής Οικονομίας και Οικονομικών σχετικά με τη λήψη των απαραίτητων μέτρων για την στήριξη των γουνοποιών της δυτικής Μακεδονίας, σελ.
δ) Προς τον Υπουργό Εθνικής Παιδείας και Θρησκευμάτων σχετικά με την επίλυση του κτιριακού προβλήματος του 2ου Τεχνικού Επαγγελματικού Εκπαιδευτηρίου Ελευσίνας, σελ.
ε) Προς τον Υπουργό Γεωργίας σχετικά με τη λήψη των αναγκαίων μέτρων προστασίας των ανθοκαλλιεργητών, τον έλεγχο στις εισαγωγές λουλουδιών κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων του σχεδίου νόμου του Υπουργείου Ανάπτυξης: "Βιώσιμη ανάπτυξη Αττικής και άλλες διατάξεις", σελ.
ΟΜΙΛΗΤΕΣ
Α. Επί των Επικαίρων Ερωτήσεων
ΑΓΓΕΛΗΣ Α., σελ.
ΑΜΠΑΤΖΟΓΛΟΥ Γ. σελ.
ΑΠΟΣΤΟΛΙΔΗΣ Λ., σελ.
ΑΡΓΥΡΗΣ Ε., σελ.
ΓΚΕΣΟΥΛΗΣ Ν., σελ.
ΚΟΛΟΖΩΦ Ο., σελ.
ΜΠΕΝΤΕΝΙΩΤΗΣ Ε., σελ.
ΝΑΣΙΩΚΑΣ Ε., σελ.
ΦΩΤΙΑΔΗΣ Α., σελ.
ΧΑΪΤΙΔΗΣ Ε., σελ.
Β. Επί του σχεδίου νόμου του Υπουργείου Ανάπτυξης
ΑΜΠΑΤΖΟΓΛΟΥ Γ., σελ.
ΓΚΑΤΖΗΣ Ν., σελ.
ΚΑΛΑΦΑΤΗΣ Α., σελ.
ΝΑΚΟΣ Α. σελ.
ΠΑΝΑΓΙΩΤΟΠΟΥΛΟΣ Π., σελ.
ΣΑΛΑΓΚΟΥΔΗΣ Γ., σελ.
ΣΠΗΛΙΟΠΟΥΛΟΣ Κ., σελ.
ΣΠΥΡΙΟΥΝΗΣ Κ., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΚΖ΄
Τετάρτη 7 Νοεμβρίου 2001

Αθήνα, σήμερα στις 7 Νοεμβρίου 2001 ημέρα Τετάρτη και ώρα 10.50' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 06/11/2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΚΣΤ΄ συνεδριάσεώς του, της 6ης Νοεμβρίου 2001 σε ό,τι αφορά στην ψήφιση στο σύνολο των σχεδίων νόμων: 1. "Οργάνωση και λειτουργία των δημόσιων επιβατικών μεταφορών με λεωφορεία, τεχνικός έλεγχος οχημάτων και ασφάλεια χερσαίων μεταφορών και άλλες διατάξεις".
2. "Κύρωση του Πρωτοκόλλου τεχνικής, επιστημονικής και οικονομικής συνεργασίας στον τομέα της γεωργίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Σπηλιόπουλο, Βουλευτή Αχαΐας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Οργανισμός Ανάπτυξης Σητείας ζητεί τη νομοθετική ρύθμιση των θεμάτων πρόσληψης και ασφάλισης των εργαζομένων στους παιδικούς σταθμούς και στα κέντρα δημιουργικής απασχόλησης παιδιών.
2) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Ιστορικό Εκκλησιαστικό και Λαογραφικό Μουσείο Ανθηρού Καρδίτσας ζητεί οικονομική ενίσχυση για τη διαμόρφωση του εσωτερικού και εξωτερικού χώρου του κτιρίου στο οποίο στεγάζεται.
3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Φερών Μαγνησίας ζητεί την ανέγερση Εργατικών Κατοικιών στην περιοχή του.
4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί να ληφθούν μέτρα για τον άμεσο εκσυγχρονισμό των αεροδρομίων, την τόνωση του τουρισμού, την ενίσχυση των αερομεταφορών και την προστασία των τουριστικών επιχειρήσεων.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δημοτική Επιχείρηση Πολιτιστικής - Τουριστικής Ανάπτυξης Σητείας ζητεί την επίλυση στο πρόβλημα πρόσληψης και ασφάλισης εργαζομένων βάσει του προγράμματος "συνεχιζόμενη κατάρτιση και προώθηση της απασχόλησης".
6) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ζητεί πληροφορίες για την πορεία διερεύνησης καταγγελίας ιατρού του ΕΣΥ για εργασιακά θέματα ιατρών μερικής απασχόλησης στο ΕΣΥ.
7) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Ε.Μονογιούδης, παθολόγος, Δ/ντής ΕΣΥ, ζητεί να του καταβληθεί το επίδομα θέσης - ευθύνης ως Δ/ντού του ΕΣΥ.
8) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η 'Ενωση Νοσοκομειακών Γιατρών Ηπείρου ζητεί την κάλυψη των κενών οργανικών θέσεων προσωπικού του νοσοκομείου "Χατζηκώστα".
9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι εκπρόσωποι των μαθητών του 1ου και 2ου ΤΕΕ Αριδαίας διαμαρτύρονται για την έλλειψη εκπαιδευτικών στα σχολεία τους.
10) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Μολάων Λακωνίας ζητεί τη λήψη μέτρων για την αναβάθμιση των υγειονομικών υπηρεσιών του Νοσοκομείου Μολάων.
11) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία το Σχολικό Συμβούλιο του ΤΕΕ Σοφάδων Καρδίτσας ζητεί την άμεση πλήρωση των κενών θέσεων καθηγητών.
12) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η ΕΛΜΕ Καρδίτσας ζητεί τη συνέχιση της λειτουργίας όλων των τμημάτων του ΤΕΕ Καρδίτσας.
13) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Ι.Λινάρδος, που υπηρετεί στο Τμήμα Χρηματοοικονομικής Τ/Δ Μεσσηνίας, ζητεί να ακυρωθεί η απόφαση 7/11-10-2001 του Συμβουλίου της Τηλεπικοινωνιακής Περιφέρειας Πελοποννήσου για την τοποθέτηση του Ευθύμιου. Κοντέα.
14) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία Μαθητές του 1ου ΤΕΕ Σύμης ζητούν την παραμονή των ωρομισθίων καθηγητών που η σύμβασή τους έχει λήξει στο Σχολείο τους.
15) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας στο οποίο ζητείται η συντήρηση του πέτρινου γεφυριού στον ποταμό Νέδα κοντά στο χωριό Πλατάνια που συνδέει την ορεινή Τριφυλία με το Νομό Ηλείας.
16) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Μπελούσης Παναγιώτης, πτυχιούχος της Ιατρικής του Αριστοτελείου Πανεπιστημίου Θεσσαλονίκης και ιατρός εργασίας, ζητεί να σταματήσουν από τους Επιθεωρητές Εργασίας οι καταγγελίες των συμβάσεων των ιατρών εργασίας, οι οποίοι υπηρετούν πάνω από δεκαετία.
17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ομοσπονδία Αγροτικών Συλλόγων Αιτωλ/νίας ζητεί τη λήψη μέτρων για τη στήριξη του αγροτικού εισοδήματος, τη ρύθμιση των αγροτικών χρεών, τη μη μείωση των επιδοτήσεων στα καπνά κ.λπ.
18) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Ομοσπονδία Συλλόγων Ναυπακτίας ζητεί την ολοκλήρωση της κατασκευής της παράκαμψης της Ναυπάκτου στο 3ο Τμήμα Σκας - Ε.Ο. Ιτέας.
19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ομοσπονδία Συλλόγων Ναυπακτίας ζητεί την ολοκλήρωση της κατασκευής της παράκαμψης της Ναυπάκτου στο 3ο Τμήμα Σκας - Ε.Ο. Ιτέας.
20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου του Νομού Αιτωλ/νίας ζητεί την ίδρυση Πυροσβεστικού Σταθμού στο Δήμο Ανακτορίου Αιτωλ/νίας.
21) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι Εργαζόμενοι στη Νομαρχιακή Αυτοδιοίκηση Θεσσαλονίκης που διορίστηκαν με το ν. 2190/94 ζητούν τη θεσμοθέτηση της ειδικής μηνιαίας πρόσθετης αμοιβής της κοινής υπουργικής απόφασης του Υπουργού Εσωτερικών και του Υπουργού Οικονομικών.
22) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Ειδικό Εργαστηριακό Διδακτικό Προσωπικό - Α.Π.Θ. ζητεί την άμεση δημοσίευση των Π.Δ. για τα υπηρετούντα μέλη του κλάδου.
23) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία εργαζόμενοι στο Νοσοκομείο ΑΧΕΠΑ ζητούν τη χορήγηση εφάπαξ χρηματικού βοηθήματος και μετά την απόλυσή τους.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 131/27-6-01 ερώτηση δόθηκε με το υπ' αριθμ. 39085/20-8-01 έγγραφο από τον Υφυπουργό Oικονομικών η ακόλουθη απάντηση:
"Απαντώντας στην ερώτηση 131/27-6-01 που κατέθεσε στη Βουλή ο Βουλευτής κ. Η. Καλλιώρας και όσον αφορά τα θέματα της αρμοδιότητάς μας (ερωτήματα 2-6), σας γνωρίζουμε τα ακόλουθα:
1. Τα αποτελέσματα της ΕΑΒ Α.Ε. σε σχέση με τα προηγούμενα χρόνια είναι σημαντικά βελτιωμένα και σύμφωνα με τους όρους και τις αρχές που απαιτούνται για τον προσδιορισμό των αποτελεσμάτων αυτών. Από το πιστοποιητικό των Ορκωτών Ελεγκτών, προκύπτει ότι "δεν τροποποιήθηκε η μέθοδος απογραφής σε σχέση με την προηγούμενη χρήση και το κόστος παραγωγής που προκύπτει από τα λογιστικά βιβλία προσδιορίστηκε σύμφωνα με τις παραδεδειγμένες αρχές λογισμού του κόστους". Η πορεία που διαγράφη η εταιρεία τα τελευταία χρόνια είναι ανοδική, αλλά σίγουρα δεν έχει φθάσει ακόμη στο μέγιστο των δυνατοτήτων της. Ενδεικτικά αναφέρονται οι πωλήσεις των τελευταίων ετών, οι οποίες είναι:
- 1996 : 27,3 δις δρχ.
- 1997 : 30,9 δις δρχ.
- 1998 : 31,5 δις δρχ.
- 1999 : 41,9 δις δρχ.
- 2000 : 53,8 δις δρχ.
- Προϋπολογισμός 2001 : 75,0 δις δρχ.
2. Οι παρατηρήσεις των Ορκωτών Λογιστών για τον Ισολογισμό 2000 της εταιρείας, καταλήγουν στο ίδιο συμπέρασμα εδώ και πολλά χρόνια (από το έτος 1981) και είναι γνωστές. Η αντιμετώπισή τους δεν εξαρτάται μόνο από τη Διοίκηση της εταιρείας αφού κυρίαρχο στοιχείο είναι η λειτουργία της ΕΑΒ προς επιτέλεση του σκοπού για τον οποίο ιδρύθηκε 
Εξάλλου σημειώνεται ότι η κυριότερη παρατήρηση που αναφέρεται στον Ισολογισμό και αφορά τα έξοδα εγκατάστασης είναι ότι, λογιστικά κατά τους Ορκωτούς Ελεγκτές θα έπρεπε να βαρύνουν τα αποτελέσματα των χρήσεων 1998 - 2000.
Με ειδική όμως νομοθετική ρύθμιση που αφορά την ΕΑΒ (άρθρο 7 παράγρ. 31, ν. 1160/81), όπως τροποποιήθηκε με το άρθρο 46 του ν. 2648/98), παρέχεται η ευχέρεια στην εταιρεία να αρχίσει να αποσβένει τα ποσά αυτά από τη χρήση του 2001. Η ΕΑΒ μέχρι σήμερα από το 1981 κάνει χρήση αυτής της ευχέρειας που της παρέχεται.
3. Οσον αφορά το ποσό των 7,6 δις δρχ. που συμπεριλαμβάνεται στα έσοδα της εταιρείας, ο προσδιορισμός τους δεν στηρίζεται "σε απόφαση λογιστικής διευθέτησης της διοίκησης", αλλά στο μακροχρόνιο πρόγραμμα "ΕΡΜΗΣ" μέρος του οποίου περατώθηκε εντός του έτους 2000, είναι δηλαδή δεδουλευμένο και για το οποίο κατεγράφη το αναλογούν κόστος. Σημειωτέον, ότι καμία παρατήρηση από τους Ορκωτούς Ελεγκτές δεν έγινε που να αφορά την αξιοπιστία των εσόδων.
Σημειώνεται ότι σύμφωνα με την κείμενη νομοθεσία η εταιρεία έχει τη δυνατότητα να μεταφέρει στα έξοδα πρώτης εγκατάστασης δαπάνες που θα ωφελήσουν την εταιρεία τα επόμενα χρόνια (εκπαιδεύσεις προσωπικού κ.λπ.). Έτσι, η εταιρεία κάνοντας χρήση της δυνατότητας αυτής, όπως και όλα τα προηγούμενα χρόνια, μετέφερε τα έξοδα πρώτης εγκατάστασης 4,4 δις δρχ. τα οποία βεβαίως θα επιβαρύνουν τα αποτελέσματα μέσω των αποσβέσεων που σύμφωνα με το νόμο θα διενεργηθούν.
΄Οσον αφορά τις προκαταβολές που έχουν ληφθεί από πελάτες και ειδικότερα από το Υπουργείο Εθνικής Άμυνας (ΥΕΒΑ), αυτές έχουν χρησιμοποιηθεί για τα προγράμματα που έχουν δοθεί (αγορά πρώτων υλών, υλικών, πληρωμή υποκατασκευαστών - προμηθευτών, χρέωση εργατοωρών στην αντίστοιχη παραγωγή σε προγράμματα εξέλιξης κ.λπ.).
΄Οσον αφορά τις προβλέψεις του Προϋπολογισμού του 2001 σχετικά με το ύψος των εσόδων, σημειώνεται ότι ο Προϋπολογισμός στηρίχθηκε σε εκτιμήσεις με βάση στοιχεία του Σεπτεμβρίου 2000. Πολλά από τα στοιχεία έκτοτε έχουν διαφοροποιηθεί και η αναθεώρηση του Προϋπολογισμού με βάση νεώτερα στοιχεία είναι σε επεξεργασία. Αλλά ακόμα και στην περίπτωση που γίνει δεκτό ότι η εκτίμηση ήταν υπερβολικά αισιόδοξη και ένα ποσό της τάξης των 65 - 70 δις .δρχ. θα ήταν περισσότερο ρεαλιστική προσέγγιση, αυτό σημαίνει μία σημαντική αύξηση των εσόδων κατά 25% περίπου.
Είναι γνωστό ότι στην καθημερινή επιχειρηματική τακτική, οι προκαταβολές που λαμβάνονται από τα προγράμματα, χρησιμοποιούνται είτε για αγορές υλικών, είτε ως λειτουργικά έξοδα εφόσον τα προγράμματα αυτά τίθενται σε λειτουργία.
Άλλωστε υπάρχει στο "ενεργητικό" 31-12-00 για εργασίες - παραγωγή σε εξέλιξη - η οποία υλοποιήθηκε εντός του έτους, χωρίς να τιμολογηθεί - πληρωθεί ποσό ακόμη, ύψους 18 δις δρχ. (σε τιμές κόστους), καθώς και η αύξηση των αποθεμάτων πρώτων υλών κατά 760 εκ. δρχ. που δείχνει ότι τα 22 δις δρχ. προκαταβολές έχουν όλα τα αποτελεσματικά χρησιμοποιηθεί για την υλοποίηση προγραμμάτων για τα οποία δόθηκαν προκαταβολές.
4. Καμία τεκμηριωμένη καταγγελία δεν υφίσταται για ατασθαλίες. Οι Ορκωτοί Ελεγκτές της εταιρείας, παρά τους εξονυχιστικούς και αυστηρότατους ελέγχους που διενήργησαν δεν διαπίστωσαν ατασθαλίες.
Στο παγκοσμιοποιημένο περιβάλλον η ΕΑΒ προσπαθεί και μέχρι στιγμής το επιτυγχάνει, να βελτιώσει την ανταγωνιστικότητά της και να αυξήσει την κοινωνική της συνεισφορά.
5. Αναφορικά με το ερώτημα για υπερκοστολόγηση προϊόντων ή υπηρεσιών προς το Δημόσιο, παρατηρούμε ότι η ΕΑΒ αντιμετωπίζει το Υπουργείο Εθνικής 'Αμυνας, σαν τον καλύτερό της και όχι ευκαιριακό πελάτη και συνεπώς δεν υπάρχει θέμα υπερκοστολόγησης.
Ανεξάρτητα από τα παραπάνω σημειώνεται ότι στην ΕΑΒ, από την ίδρυσή της, λειτουργεί Υπηρεσία του Ελληνικού Δημοσίου η οποία τελεί υπό τη Διοίκηση της Πολεμικής Αεροπορίας, ενώ εκπροσωπούνται σε αυτήν και τα άλλα όπλα. Η Υπηρεσία αυτή ελέγχει τις συμβάσεις του Ελληνικού Δημοσίου που υλοποιούνται στην εταιρεία, ως προς την τήρηση των όρων της συμφωνίας και των κοστολογικών τους στοιχείων.
Επίσης πρέπει να σημειωθεί ότι, αντίστοιχοι κοστολογικοί και συμβατικοί έλεγχοι γίνονται τόσο από τις κρατικές υπηρεσίες των ΗΠΑ για προγράμματα ενδιαφέροντός τους όσο και από τη Μόνιμη Μονάδα Ελέγχου Κόστους της Γενικής Διεύθυνσης Εξοπλισμών, η οποία ιδιαίτερα ασχολείται με τα προγράμματα που η ΓΔΕ αναθέτει στην ΕΑΒ.
6. Ειδικότερα για τα επί μέρους προγράμματα που αναφέρονται στην ερώτηση διευκρινίζονται τα εξής:
ΠΙΝΑΚΕΣ ΕΚΣΤΡΑΤΕΙΑΣ
α) Η ΓΔΕ ανέθεσε στην ΕΑΒ την προμήθεια 2000 Αυτόματων Τηλεφωνικών Πινάκων Εκστρατείας την 12η Νοεμβρίου 1999.
Η ανάθεση αυτή, δεν απαιτούσε υποβολή εναλλακτικών προσφορών.
Η ΕΑΒ μετά από έρευνα αγοράς, ζήτησε προσφορά από επτά (7) εταιρείες με βάση τις τεχνικές και επιχειρησιακές προδιαγραφές και τους απαράβατους όρους της Υπηρεσίας.
Τελικά υπέβαλαν προσφορές πέντε (5) εταιρείες και δείγματα οι τέσσερις (4) εξ αυτών.
β) Στις 14-9-2000, κατατέθηκε στη ΓΔΕ η πλήρης τεχνο-οικονομική προσφορά της ΕΑΒ.
γ) Η ΓΔΕ δημιούργησε Επιτροπή Αξιολόγησης για την επιλογή του προϊόντος.
δ) Την 1-6-01 η ΓΔΕ γνώρισε την τελική επιλογή της.
ε) Το ποσοστό κέρδους της ΕΑΒ είναι σημαντικό κάτω από το 10%.
στ) Το πρόγραμμα είναι πολύπλοκο και η διαδικασία επιλογής συνεργάτη δεν είναι απλή. Επομένως, σε καμία περίπτωση δεν μπορεί να ισχυρισθεί κανείς ότι υπήρξε καθυστέρηση στο πρόγραμμα από πλευράς ΕΑΒ.
ΤΗΛΕΦΩΝΑ ΕΚΣΤΡΑΤΕΙΑΣ
α) Η ΓΔΕ ανέθεσε στην ΕΑΒ την προμήθεια των τηλεφώνων στις 23-2-2000 (Η ΕΑΒ θα έπρεπε να υποβάλει τουλάχιστον 3 εναλλακτικές προσφορές).
Η ΕΑΒ ανταποκρίθηκε άμεσα στο παραπάνω αίτημα και αφού πραγματοποίησε έρευνα αγοράς, ζήτησε προσφορές από επτά (7) εταιρίες του εξωτερικού με απαράβατους όρους τις τεχνικές προδιαγραφές της Υπηρεσίας (ΓΔΕ) και την κατασκευή των τηλεφώνων στην ΕΑΒ.
Η αίτηση προσφορών μόνο από οίκους του εξωτερικού, οφείλεται στον απαράβατο όρο της ΓΔΕ ότι τα τηλέφωνα έπρεπε να είναι σε χρήση από στρατό χώρας του ΝΑΤΟ.
Παρά ταύτα, υπεβλήθη προσφορά και από ελληνική εταιρεία η οποία αξιολογήθηκε και υποβλήθηκε μαζί με τις άλλες στη ΓΔΕ.
Τελικά, υπεβλήθησαν προσφορές και από τις εταιρείες RACAL, SIEMENS, TELEGI, EID, NAPCO και MILTECH.
Η ΕΑΒ μετά από λεπτομερή αξιολόγηση των τεχνικών και οικονομικών στοιχείων, υπέβαλε στη ΓΔΕ τεχνο-οικονομικές προσφορές για συμπαραγωγή των παραπάνω τηλεφώνων στην ΕΑΒ.
Η προσφορά της ΕΑΒ στηρίχθηκε στην τιμολογιακή πολιτική της εταιρίας και δεν υπήρξε καμία υπερτιμολόγηση, το δε κέρδος της κινείται σημαντικά κάτω από το 10%.
Β) Σημειώνεται ότι η προσφορά της ΕΑΒ δεν περιείχε εισηγήσεις ή αποφάσεις περί επιλογής κάποιου εκ των προταθέντων τηλεφώνων αλλά τιμές και βαθμολογίες σύμφωνα με τα αποτελέσματα της Επιτροπής Αξιολόγησης της ΕΑΒ.
Η πρόταση της ΕΑΒ υπεβλήθη στη ΓΔΕ την 1-1-2000 και σήμερα βρίσκεται σε αξιολόγηση από επιτροπή της ΓΔΕ και δεν έχει υπογραφεί Σύμβαση ούτε έχει αρχίσει το πρόγραμμα.
γ) Η ΓΔΕ λοιπόν έχει λάβει όλες τις εναλλακτικές προσφορές από την ΕΑΒ και έχει την ευθύνη της αξιολόγησης και επιλογής.
Σε όλες τις εναλλακτικές προσφορές, η ΕΑΒ ακολούθησε και ακολουθεί την ίδια τιμολογιακή πολιτική με κέρδος κάτω του 10%.
ΤΟW
α) Η αναβάθμιση του αντιαρματικού Πυραυλικού Συστήματος TOW σε TOW II βασίζεται σε τεχνολογία ελεγχόμενη από την Κυβέρνηση των ΗΠΑ και ως εκ τούτου απαιτείται άδεια εξαγωγής από το αρμόδιο Κυβερνητικό Όργανο των ΗΠΑ για την χρήση αυτής της τεχνολογίας.
Η εταιρία EDM, η οποία επελέγη ως συνεργάτης της ΕΑΒ, κατέχει την συγκεκριμένη τεχνογνωσία και σε κάθε περίπτωση θα αναμειγνύετο στο πρόγραμμα.
Συνεπώς η ΕΑΒ δεν είχε λόγο να καταλήξει στην EDM μέσω τρίτης εταιρίας και για το λόγο αυτό την επέλεξε ως κύριο συνεργάτη της και υπέβαλλε τη σχετική προσφορά.
Ανάλογη διαδικασία ακολουθήθηκε και σε άλλη χώρα της Ευρωπαικής Ένωσης (Σουηδία) με ανόδοχο του έργου την KONGSBERG και κύριο συνεργάτη της την ΕDM.
Β) Η Σύμβαση με τη ΓΔΕ υπεγράφη στις 16.02.2000 και δεν έχει ενεργοποιηθεί ακόμη, καθόσον δεν έχει ολοκληρωθεί η διαδικασία για την χορήγηση της άδειας εξαγωγής από την κυβέρνηση των ΗΠΑ.
ΟΤΕ-ΦΟΡΗΤΕΣ ΡΑΔΙΟΖΕΥΞΕΙΣ
α) Η ΕΑΒ με την προγραμματική συμφωνία 8008 του 1997, διέθεσε στον ΟΤΕ, Συστήματα Σταθερών Ραδιοζεύξεων Μικρής Χωρητικότητας (mini links) διαφόρων τύπων, συνεργαζόμενη με τους Οίκους SIAE και EXICOM οι οποίοι έχουν γίνει αποδεκτοί στην άνω προγραμματική συμφωνία από τον πελάτη.
β) Την απαίτηση του ΟΤΕ για προμήθεια Φορητών Ραδιοζεύξεων Μικρής Χωρητικότητας, δεν μπορούσαν να καλύψουν οι συνεργαζόμενες με την ΕΑΒ εταιρίες (SIAE και EXICOM) εκ του γεγονότος ότι δεν διέθεταν παρόμοιο σύστημα. Η ΕΑΒ ακολουθώντας την σύμβασή της με τον ΟΤΕ (8008) προέβη σε έρευνα αγοράς για φορητά συστήματα με τις προδιαγραφές του ΟΤΕ.
Η όλη αυτή διαδικασία είχε σαν αποτέλεσμα τη συνεργασία της ΕΑΒ με την L-3 με τη σύμφωνη γνώμη της Επιτροπής Αξιολόγησης του ΟΤΕ.
γ) Οι τιμές που προσφέρει η ΕΑΒ για όλα τα συστήματα είναι ανταγωνιστικές και στα πλαίσια της σύμβασής της με τον ΟΤΕ, ελέγχονται από την εταιρία που έχει προσλάβει ο ΟΤΕ για τον έλεγχο της ανταγωνιστικότητας των τιμών ΚPMG (ανεξάρτητος σύμβουλος προβλεπόμενης από την σύμβαση υπεύθυνος για την πραγματοποίηση των Bench Marking).
GPU
α) Η ΕΑΒ έχει προμηθεύσει στο πρόσφατο παρελθόν την Π.Α. με 52 GPU's.
H επιλογή της τεχνολογίας των GPU's έγινε με τις ισχύουσες διαδικασίες που έτυχαν της αποδοχής της Π.Α.
β) Ενώ λοιπόν δεν έχει ακόμη μέχρι σήμερα λήξει η περίοδος εγγύησης για τα παραπάνω GPU's, η Π.Α. (εντός του 2000) ζήτησε από την ΕΑΒ την κατασκευή άλλων 22+2 GPU'S ίδιας προέλευσης και προδιαγραφών.
γ) Κατά συνέπεια, δεν ετίθετο θέμα διερεύνησης άλλου τύπου GPU αφού ο πελάτης (Π.Α.), ζήτησε τη συνέχιση της ίδιας γραμμής παραγωγής.
δ) Η παραπάνω επιλογή είναι απολύτως λογική και συμφέρουσα και για τις δύο (2) πλευρές γιατί :
Η ΕΑΒ συνεχίζει να κατασκευάζει ένα προϊόν του οποίου κατέχει την τεχνογνωσία, δεν προβαίνει σε νέες επενδύσεις (Know how) κ.λ.π.
Ο πελάτης (Π.Α.) έχει στην χρήση του ένα αξιόπιστο υλικό, το οποίο μπορεί επιχειρησιακά να το υποστηρίζει ως συνέχεια του προηγούμενου (συνεπώς με χαμηλότερο κόστος) και βεβαίως έχει τη δυνατότητα να εναλλάσσει το υλικό του με ευκολία.
ε) Επισημαίνεται ότι η Π.Α. δεν έχει λάβει ακόμη την τελική απόφαση.
Τέλος, για το ερώτημα 1 ( συγχώνευση των ΠΥΡΚΑΛ και ΕΒΟ) αρμόδιο να απαντήσει είναι το υπουργείο Εθνικής Άμυνας.
Ο Υφυπουργός
Γ. ΔΡΥΣ"
2. Στην με αριθμό 155/28.06.01 ερώτηση δόθηκε με το υπ΄ αριθμόν 2769/24.08.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση.
"Σε απάντηση της ερώτησης με αριθμό 155/28.06.01 που κατέθεσε στη Βουλή ο Βουλευτής κ. Παναγιώτης Λαφαζάνης, σας πληροφορούμε ότι σύμφωνα με το ν.2867/2000, η Εθνική Επιτροπή Τηλεπικοινωνιών και Ταχυδρομείων είναι ανεξάρτητη Διοικητική Αρχή και απολαμβάνει διοικητική και οικονομική αυτοτέλεια. Ασκεί δε τις αρμοδιότητές της βάσει του εν λόγω νόμου, ο οποίος καθορίζει το πλαίσιο πλήρους απελευθέρωσης των τηλεπικοινωνιών σύμφωνα με την κοινοτική νομοθεσία.
Όσον αφορά την αύξηση των μηνιαίων παγίων σταθερής τηλεφωνίας του ΟΤΕ Α.Ε., σας γνωρίζουμε ότι τα τιμολόγια του Οργανισμού, καθορίζονται με απόφαση του Διοικητικού του Συμβουλίου.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
3. Στην με αριθμό 208/29.06.01 ερώτηση δόθηκε με το υπ΄ αριθμόν 425/14.08.01 έγγραφο από τον Υπουργό Πολιτισμού η ακόλουθη απάντηση.
"Σχετικά με την υπ΄ αριθμόν 208/29.06.01 ερώτηση του Βουλευτή κ. Παναγιώτη Λαφαζάνη, σας γνωρίζουμε τα εξής:
Για την αποκατάσταση του Μαλλιαροπούλειου Θεάτρου Τρίπολης έχει προταθεί η ένταξη του έργου της αποκατάστασης και εξοπλισμού του διατηρητέου κτιρίου στο Γ' ΚΠΣ-ΠΕΠ Πελοποννήσου. Έχει ήδη συμπληρωθεί το συνοπτικό Τεχνικό Δελτίο Έργου, το οποίο διαβιβάστηκε τον Οκτώβριο 2000 στην Ειδική Γραμματεία Μελετών και Έργων Ε.Ε. Η συνολική προεκτιμώμενη δαπάνη ανέρχεται στα 800.000.000 δρχ,
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
4. Στην με αριθμό 219/03.07.01 ερώτηση δόθηκε με το υπ' αριθμόν 429/14.08.01 έγγραφο από τον Υπουργό Πολιτισμού η ακόλουθη απάντηση.
"Σχετικά με την υπ' αριθμόν 219/03.07.01 ερώτηση του Βουλευτή κ. Κώστα Καρρά, σας γνωρίζουμε τα εξής:
Η Εθνική Ολυμπιακή Ακαδημία αποτελεί Επιτροπή της Ελληνικής Ολυμπιακής Επιτροπής, σύμφωνα με το άρθρο 15 του Καταστατικού της (ΠΔ 130/Α/113/06.04.2000). Η συγκρότηση της Εθνικής Ολυμπιακής Ακαδημίας έγινε με τις υπ' αριθμόν 5/07.05.2001, 6/15.05.2001 και 7/05.06.2001 αποφάσεις της Ολομέλειας της Ελληνικής Ολυμπιακής Επιτροπής.
Με τη συγκρότησή της η Εθνική Ολυμπιακή Ακαδημία συνεδρίασε άμεσα και ήδη επεξεργάζεται τριετές πρόγραμμα δράσης. Στις άμεσες προτεραιότητες της είναι η επίλυση του θεσμικού πλαισίου λειτουργίας της.Ως προς τη σχέση της με την Διεθνή Ολυμπιακή Ακαδημία η εκφρασμένη απόφαση τόσο των μελών της Εθνικής Ολυμπιακής Ακαδημίας όσο και της Διεθνούς Ολυμπιακής Ακαδημίας είναι η άμεση και στενή συνεργασία τους.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 300/04.07.01 ερώτηση δόθηκε με το υπ' αριθμόν 436/14.08.01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμόν 300/04.07.2001 ερώτηση του Βουλευτή κ. Σπύρου Σπύρου, σας γνωρίζουμε τα εξής:
Η Ένωση Αγιομαθητών Κέρκυρας δεν έχει υποβάλλει μέχρι σήμερα αίτημα οικονομικής ενίσχυσης πολιτιστικών δραστηριοτήτων της στην αρμόδια Υπηρεσία του ΥΠ.ΠΟ. Όταν παρόμοιο αίτημα υποβληθεί με τα αναγκαία δικαιολογητικά (ΦΕΚ ίδρυσης, καταστατικό, προγραμματισμός και προϋπολογισμός δραστηριοτήτων κ.λπ.), θα εξετασθεί στα πλαίσια του Γενικού Κανονισμού Χρηματοδοτήσεων και του προϋπολογισμού του ΥΠ.ΠΟ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
6. Στην με αριθμό 324/5-7-2001 ερώτηση δόθηκε με το υπ' αριθμ. 14874/29-8-2001 έγγραφο από τoν Υπουργό Ανάπτυξης η ακόλουθη απάντηση:
"Σε απάντηση της ερώτησης 324/5-7-2001 που κατατέθηκε στη Βουλή από τον Βουλευτή κ. Σπ. Στριφτάρη, σας γνωρίζουμε, όπως μας διαβεβαίωσε η ΔΕΗ με το συνημμένο έγγραφό της, ότι για την όδευση της Γραμμής Μεταφοράς ηλεκτρικής ενέργειας από την κτηματική περιοχή του Δήμου Μεσσάτιδας έχουν τηρηθεί όλες οι νόμιμες διαδικασίες σχετικά με την περιβαλλοντική της αδειοδότηση.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
7. Στην με αριθμό 339/6-7-2001 ερώτηση δόθηκε με το υπ' αριθμ. 438/14-8-2001 έγγραφο από τoν Υπουργό Πολιτισμού η ακόλουθη απάντηση:
"Σχετικά με την υπ' αριθμόν 339/06.07.2201 ερώτηση του Βουλευτή κ. Σπήλιου Σπηλιωτόπουλου, σας γνωρίζουμε τα εξής:
Η Διεύθυνση Μορφωτικών Σχέσεων του ΥΠ.ΠΟ. και ύστερα από συνεννόηση με το Υπουργείο Εξωτερικών, προτίθεται να εντάξει στο πρόγραμμα δράσης της τη συνεργασία με το Ελληνικό Πολιτιστικό Κέντρο "Μακεδονία" στη Ραμάλα της Παλαιστίνης. Έχουν ζητηθεί το καταστατικό και οι σκοποί του Πολιτιστικού Κέντρου, καθώς και απολογιστικά στοιχεία για τη μέχρι τώρα πολιτιστική του δραστηριότητα.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
8. Στην με αριθμό 380/9-7-2001 ερώτηση ΑΚΕ 38 δόθηκε με το υπ' αριθμ. 441/14-8-2001 έγγραφο από τoν Υπουργό Πολιτισμού η ακόλουθη απάντηση:
"Σχετικά με την υπ' αριθμ. 380/38/09.07.2001 ερώτηση και Αίτηση Κατάθεσης Εγγράφων του Βουλευτή κ. Μανώλη Κεφαλογιάννη και με βάση το σημείωμα της Ο.Ε.Ο.Α. "Αθήνα 2004" Α.Ε., σας γνωρίζουμε τα εξής:
Σχετικά με τη διαδικασία μίσθωσης νέων γραφείων του "ΑΘΗΝΑ 2004" επισυνάπτεται Προκήρυξη Εκδήλωσης Ενδιαφέροντος που δημοσιεύθηκε στις ακόλουθες εφημερίδες: ΒΗΜΑ και ΚΑΘΗΜΕΡΙΝΗ της 19.11.2000, ΝΑΥΤΕΜΠΟΡΙΚΗ και ΝΕΑ της 20.11.2000. Για το ζήτημα αυτό υποβλήθηκαν οι ακόλουθες προτάσεις:
ΔΑΚΩΝ Α.Ε., για κτίρια της Λ. Κηφισίας 124 και Λ. Βας. Σοφίας 112
ΜΠ. ΒΩΒΟΣ Α.Ε., για κτίρια Λ. Κηφισίας 24 (Μαρούσι), Πουλίου 6 και Θων (Λ. Κηφισίας - Λ. Αλεξάνδρας)
ΠΡΟΜΗΘΕΥΣ GAS Α.Ε., για κτίριο της Λ. Κηφισίας 280 - Χαλάνδρι
ΑΝΑΣΤΗΛΩΤΙΚΗ ΑΤΕ, για κτίριο στη Ν. Ιωνία
ΑΦΟΙ ΣΩΤΗΡΟΠΟΥΛΟΙ, Μεσίτες, για κτίριο επί των οδών ΑΧΙΛΛΕΩΣ - ΚΟΛΩΝΟΥ - Μ. ΑΛΕΞΑΝΔΡΟΥ
ΑΦΟΙ ΣΩΤΗΡΟΠΟΥΛΟΙ, Μεσίτες, για κτίριο επί των οδών ΑΡΔΗΤΤΟΥ - ΜΟΥΣΟΥΡΟΥ - Μ. ΑΛΕΞΑΝΔΡΟΥ
ΑΦΟΙ ΣΩΤΗΡΟΠΟΥΛΟΙ, Μεσίτες, για κτίριο επί των οδών ΑΡΔΗΤΤΟΥ - ΜΟΥΣΟΥΡΟΥ - ΠΗΓΑ - ΜΠΑΛΑΝΑ
COMPASS REAL ESTATE, για κτίριο της οδού ΚΥΠΡΟΥ 25 και ΑΡΧΙΜΗΔΟΥΣ (ΚΑΛΛΙΘΕΑ - ΤΑΥΡΟΣ)
Π. ΖΕΡΙΤΗΣ - ΕΨΙΛΟΝ Α.Ε., για κτίριο στο 18ο χλμ. Ε.Ο. Αθηνών - Λαμίας (κόμβος Βαρυμπόμπης)
SANYO A.E., για κτίριο της οδού Κηφισίας
Κ. ΔΕΣΠΟΖΙΤΟΣ ΚΑΙ ΣΥΝΕΡΓΑΤΕΣ - ΣΥΜΒΟΥΛΟΙ ΕΚΤΙΜΗΤΕΣ ΑΚΙΝΗΤΩΝ, για κτίριο στο 11ο χλμ. Ε.Ο. Αθηνών - Λαμίας
ΚΤΗΜΑΤΟΜΕΣΙΤΙΚΗ INTERCASA, για το κτίριο του Περισσού
Οι εν λόγω προτάσεις δεν κατατίθενται γιατί αφορούν εμπιστευτικά και απόρρητα δεδομένα των υποψηφίων εταιρειών.
Επί των ανωτέρω προτάσεων απεφάσισε το Δ.Σ. υπό ευρεία σύνθεση της Ο.Ε.Ο.Α. - Αθήνα 2004 Α.Ε., ενώ δεν υποβλήθηκαν ενστάσεις.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
9. Στην με αριθμό 400/10-7-01 ερώτηση δόθηκε με το υπ΄ αριθμ. 444/14-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ΄ αριθμ. 400/10-7-01 ερώτηση του Βουλευτή κ. Δάνη Τζαμτζή, σας γνωρίζουμε τα εξής:
Στο Πνευματικό Κέντρο Γιαννιτσών δεν έχουν δοθεί επιχορηγήσεις από τον τακτικό προϋπολογισμό και από το Πρόγραμμα Δημοσίων Επενδύσεων. Από τις πιστώσεις των Αριθμολαχείων έχει διατεθεί (29.12.2000), ποσό ενός εκατομμυρίου δραχμών, για αγορά βιβλίων και οργάνωση πολιτιστικών εκδηλώσεων.
Η αποπεράτωση του Πνευματικού Κέντρου του Δήμου Γιαννιτσών εντάσσεται στο κανονιστικό πλαίσιο λειτουργίας του Ειδικού Προγράμματος Τοπικής Αυτοδιοίκησης (ΕΠΤΑ).
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
10. Στην με αριθμό 402/10-7-01 ερώτηση δόθηκε με το υπ΄ αριθμ. 743/23-8-01 έγγραφο από τον Υπουργό Παιδείας η ακόλουθη απάντηση:
"Απαντώντας στην ερώτηση με αριθμό 402/10-7-01 την οποία κατέθεσε ο Βουλευτής κ. Στεφ. Μάνος και η οποία αναφέρεται στην αξιολόγηση Πανεπιστημιακών Ιατρών, σας γνωρίζουμε τα ακόλουθα:
Για το θέμα των κριτηρίων που καθορίζουν την αποτελεσματικότητα των Πανεπιστημιακών - Ιατρών, των υποχρεώσεων -εργασιών που έχουν, καθώς και της αξιολόγησης τους από τους φοιτητές, εφαρμόζονται οι διατάξεις που ισχύουν για όλα τα μέλη ΔΕΠ (ν. 1268/82, 2530/97), χωρίς να έχει θεσπισθεί ιδιαίτερη νομοθετική ρύθμιση για τους ανωτέρω ιατρούς - μέλη ΔΕΠ, ως προς τα θέματα αυτά.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
11. Στην με αριθμό 412/10-7-01 ερώτηση δόθηκε με το υπ΄ αριθμ. 445/14-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ΄ αριθμ. 412/10-7-2001 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
Η αρμόδια Υπηρεσία του ΥΠ.ΠΟ δεν είχε ενημέρωση μέχρι τώρα για τις δραστηριότητες του πολιτιστικού Κέντρου Wailbegen Στουτγάρδης, ούτε έχει περιέλθει στην Υπηρεσία το έγγραφο του Γενικού Ελληνικού Προξενείου, ούτε έχει λάβει έως τώρα κάποια απάντηση της ενορίας, όπου αυτό υπάγεται, ούτε αυτό απάντησε στο Ερωτολόγιο που καταρτίσαμε και αποστείλαμε σε συνεργασία με την Διεύθυνση Γραμμάτων του ΥΠ.ΠΟ. μέσω του Συμβουλίου Απόδημου Ελληνισμού και των Γραφείων Τύπου της Ελλάδας στο εξωτερικό προς όλες τις Οργανώσεις της ελληνικής Ομογένειας, κατά το 1999 και 2000.
Στο Ερωτολόγιό μας συμπεριλαμβάνεται ειδικό αναλυτικό παράρτημα, όπου ζητούνται εξειδικευμένα στοιχεία σχετικά με τις ανάγκες των Ελληνικών Αποδήμων σε βιβλία, με την λειτουργία ή μη βιβλιοθηκών, στο πλαίσιο των Οργανώσεών τους,κ.λπ. (ηλεκτρονικός κόμβος του ΥΠ.ΠΟ.: www.culture.gr - ιστοσελίδες της Διεύθυνσης Μορφωτικών Σχέσεων.
Ευθύς ως υποβληθούν συγκεκριμένες προτάσεις για συγκεκριμένες δραστηριότητες του αναφερόμενου στην σχετική ερώτηση Πολιτιστικού Κέντρου, θα φροντίσουμε να τις αντιμετωπίσουμε στο πλαίσιο των αρμοδιοτήτων και των δυνατοτήτων μας.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
12. Στην με αριθμό 416/11-7-01 ερώτηση δόθηκε με το υπ΄ αριθμ. 14875/29-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 416/11-7-01 που κατατέθηκε στη Βουλή από τον Βουλευτή κ. Β. Τσίπρα, σας πληροφορούμε, όπως μας πληροφόρησε η ΔΕΗ, ότι, το διαλαμβανόμενο στην ερώτηση αίτημα ηλεκτροδότησης συνοικίας κτηνοτρόφων του Δήμου Αγ. Τριάδος Ευρυτανίας δεν έχει μέχρι στιγμής υποβληθεί σ΄ αυτήν.
Επιπρόσθετα, σας διαβιβάζουμε συνημμένα, και το υπ΄ αριθμ. Γ.ΔΝΣ/2847/3-8-2001 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται το αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
13. Στην με αριθμό 431/11-7-01 ερώτηση δόθηκε με το υπ'αριθμ. 31152/21-8-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της με αριθμό 431/11-7-2001 ερώτησης που κατέθεσε ο Βουλευτής κ. Αθανάσιος Βαρίνος, για το μονοπώλιο αδρανών υλικών στη Χίο, σας πληροφορούμε όπως μας ενημέρωσε η Περιφέρεια Βορείου Αιγαίου, ότι ο Δήμος Μαστιχωρίων με την αριθμ. 317/99 πράξη του, αποφάσισε τη δημοπράτηση της Λατομικής Ζώνης στη θέση ΛΥΚΟΥΡΙ του Δημοτικού Διαμερίσματος ΒΕΣΣΑΣ. Η Δημαρχιακή Επιτροπή με την αριθμ. 6/2000 απόφασή της καθόρισε τους όρους για την εκμίσθωση της ανωτέρω έκτασης. Κατά των όρων εκμίσθωσης υπεβλήθη ένσταση από την εταιρεία ΛΑΤΩ ΕΠΕ με αποτέλεσμα η Δημαρχιακή Επιτροπή με απόφασή της να επανακαθορίσει τους όρους δημοπράτησης του λατομείου. Στις δημοπρασίες που πραγματοποιήθηκαν στις 11-8-2000 και 18-8-2000 δεν προσήλθε κανένας ενδιαφερόμενος με αποτέλεσμα η Δημαρχιακή Επιτροπή Μαστιχωρίων με την αριθμ. 214/2000 απόφασή της να κηρύξει την δημοπρασία άγονη.
Ο Υφυπουργός
Κ.ΚΑΪΣΕΡΛΗΣ
14. Στην με αριθμό 469/12-7-01 ερώτηση δόθηκε με το υπ'αριθμ. 451/14-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 469/12-7-2001 ερώτηση του Βουλευτή κ. Φώτη Κουβέλη, σας γνωρίζουμε τα εξής:
Το Υπουργείο Πολιτισμού (Διεύθυνση Μορφωτικών Σχέσεων) ενισχύει περισσότερες από 160 Έδρες και Τμήματα, Νέων Ελληνικών Σπουδών σε Πανεπιστήμια του Εξωτερικού (η διδακτέα ύλη Εκπαιδευτικών Ιδρυμάτων όλων των βαθμίδων στο εξωτερικό ανήκει κατ΄ αρχήν στην αρμοδιότητα και την πολιτική των ξένων χωρών).
Επιπλέον το Υπουργείο οργανώνει ετησίως στη Θεσσαλονίκη σε συνεργασία με το Ίδρυμα Μελετών Χερσονήσου του Αίμου, σεμινάριο Ελληνικής Γλώσσας, Ιστορίας και Πολιτισμού για σπουδαστές Νεοελληνικών Σπουδών ξένων Πανεπιστημίων, οι οποίοι είναι υπότροφοι του Υπουργείου Πολιτισμού, ενώ το Ευρωπαϊκό Πολιτιστικό Κέντρο Δελφών οργανώνει ετησίως σεμινάρια επιμόρφωσης καθηγητών αρχαίων ελληνικών που διδάσκουν σε σχολεία Μέσης Εκπαίδευσης των ξένων χωρών.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
15. Στην με αριθμό 478/12-7-01 ερώτηση δόθηκε με το υπ'αριθμ. 3977/28-8-01έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 478/12-7-01 που κατατέθηκε στη Βουλή από τον Βουλευτή κ. Παν. Λαφαζάνη, σχετικά με την έγκριση της Μελέτης Περιβαλλοντικών Επιπτώσεων που χορηγήθηκε από το ΥΠΕΧΩΔΕ και τον ΕΟΤ με την υπ΄ αριθ. 90410/14-6-01 απόφαση και αφορά στην επέκταση του ξενοδοχειακού συγκροτήματος ΑΣΤΗΡ ΓΛΥΦΑΔΑΣ, σας γνωρίζουμε τα εξής:
Το υφιστάμενο ξενοδοχείο, επί γηπέδου 270 στρεμμάτων ιδιοκτησίας ΕΟΤ έχει σήμερα 256 κλίνες και θα φθάσει με την επέκταση τις 450, ενώ ταυτόχρονα θα αναβαθμισθεί και θα εκσυγχρονισθεί. Για τις εγκαταστάσεις Ειδικής Τουριστικής Υποδομής (Συνεδριακό κέντρο και κέντρο Θαλασσοθεραπείας) θα εφαρμοσθούν τα οριζόμενα από τις κείμενες διατάξεις.
Η απόφαση έγκρισης περιβαλλοντικών όρων δεν είναι οικοδομική άδεια.
Η οικοδομική άδεια θα εκδοθεί μετά την έγκριση της αρχιτεκτονικής μελέτης από τον ΕΟΤ. Κατά τον έλεγχο της αρχιτεκτονικής μελέτης από τον ΕΟΤ θα ληφθούν όλα τα απαραίτητα μέτρα για τη διαφύλαξη της τεχνητής δασικής φυτείας, την οποία ο ΕΟΤ δημιούργησε αλλά και για την προστασία και περιφρούρηση του ευρύτερου περιβαλλοντικού πόρου της περιοχής.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
16. Στην με αριθμό 500/13-7-01 ερώτηση δόθηκε με το υπ' αριθμ. 7523/24-8-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 500/13-7-2001, που κατατέθηκε στη Βουλή από τον Βουλευτή κύριο Ηλία Δ. Καλλιώρα, αναφορικά με την εξεύρεση δίκαιης και άμεσης λύσης στο ζήτημα των τίτλων ιδιοκτησίας των κατοίκων της Μαλεσίνας, σας γνωρίζουμε τα εξής:
Με το από 29-7-1894 Β. Δ/γμα (ΦΕΚ 83 τ. Β΄) συστήθηκε συνοικισμός στις θέσεις "Ράχη" και "Μαχάλα" της περιφέρειας του χωριού Μαλεσίνας Λοκρίδας Ν. Φθιώτιδας, με σκοπό τη στέγαση των κατοίκων της περιοχής αυτή, οι κατοικίες των οποίων είχαν καταστραφεί τότε από μεγάλο σεισμό.
Η έκταση κάθε ενός από τα παραχωρούμενα οικόπεδα ορίσθηκε σε 600 Β.Τ.Π. (Βασιλικούς τετραγωνικούς πήχεις).
Μετά τη δημοσίευση του πιο πάνω Διατάγματος το Δημόσιο προχώρησε στην παραχώρηση των οικοπέδων στους δικαιούχους και εξέδωσε τα σχετικά παραχωρητήρια στους περισσότερους από τους κατοίκους, πλην όμως για μερικούς από αυτούς (σύνολο 134) δεν εκδόθηκαν παραχωρητήρια.
Η άρση της εκκρεμότητας αυτής θα εξετασθεί στα πλαίσια του υπό επεξεργασία νομοσχεδίου "Ιδιοκτησιακές ρυθμίσεις κατεχομένων ακινήτων του Δημοσίου".
Ο Υφυπουργός
Α. ΦΩΤΙΑΔΗΣ"
17. Στην με αριθμό 525/17-7-01 ερώτηση δόθηκε με το υπ' αριθμ. 14876/29-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 525/17.7.2001, που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη, σας πληροφορούμε ότι, η ΔΕΗ αναθέτει σε αναδόχους ορισμένες εξειδικευμένες και περιοδικού χαρακτήρα εργασίες, ασκώντας αυστηρούς ελέγχους για την τήρηση των εργασιακών και ασφαλιστικών δικαιωμάτων των εργαζομένων, και των προβλεπόμενων συνθηκών υγιεινής και ασφάλειάς τους.
Επιπρόσθετα, σας διαβιβάζουμε, συνημμένα, και το υπ' αριθμ. Γ. ΔΝΣ/2849/3.8.2001 έγγραφο της ΔΕΗ το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 8 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου (Άρθρο 130 παρ. 4 Καν. Βουλής)
1. Η με αριθμό 103/5.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εσωτερικών, Δημόσιας Διοίκησης και Αποκέντρωσης, Πολιτισμού, σχετικώς με την καθιέρωση της 14ης Σεπτεμβρίου, ως ημέρα "Εθνικής Μνήμης της Γενοκτονίας των Ελλήνων της Μικράς Ασίας από το Τουρκικό κράτος".
2. Η με αριθμό 101/5.11.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Εθνικής Παιδείας και Θρησκευμάτων, σχετικώς με τις εξετάσεις για την αναγνώριση των πτυχιούχων Ιατρικής των Πανεπιστημίων του Εξωτερικού.
3. Η με αριθμό 94/5.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απομάκρυνση των στρατοπέδων από το Γουδί, την απόδοση του χώρου στους Δήμους Αθηναίων και Ζωγράφου για τη δημιουργία πάρκου υψηλού πρασίνου.
4. Η με αριθμό 96/5.11.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Εργασίας και Κοινωνικών Ασφαλίσεων, σχετικώς με τη λήψη μέτρων αντιμετώπισης της αυθαιρεσίας των εργοδοτών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου (Άρθρο 130 παρ. 4 Καν. Βουλής)
1. Η με αριθμό 102/5.11.2001 επίκαιρη ερώτηση του Βουλευτή της Νέας Δημοκρατίας κ. Βασίλειου Μιχαλολιάκου προς τον Υπουργό Εμπορικής Ναυτιλίας, σχετικώς με την ακτοπλοϊκή κάλυψη της γραμμής Πειραιά - Κυθήρων - Αντικυθήρων - Κρήτης κλπ.
2. Η με αριθμό 95/5.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Μεταφορών και Επικοινωνιών, σχετικώς με την απόλυση των συμβασιούχων υπαλλήλων από την Ολυμπιακή Αεροπορία κλπ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η με αριθμό 98/5-11-2001 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Μεταφορών και Επικοινωνιών, Περιβάλλοντος, Χωροταξίας και Δημοσίων Έργων, σχετικώς με τις περιβαλλοντικές επιπτώσεις στην περιοχή "Στενών" του ποταμού Νέστου από την κατασκευή έργων του Οργανισμού Σιδηροδρόμων Ελλάδας (Ο.Σ.Ε.), διαγράφεται λόγω κωλύματος του κυρίου Υπουργού.
Δεύτερη είναι η με αριθμό 100/5.11.2001 επίκαιρη ερώτηση του Βουλευτή της Νέας Δημοκρατίας κ. Ευγένιου Χαϊτίδη προς τον Υπουργό Υγείας και Πρόνοιας, σχετικώς με τη λήψη μέτρων για την εξασφάλιση επάρκειας φαρμάκων στην αγορά, τη μείωση τιμών σε βασικά φάρμακα κλπ.
Η επίκαιρη ερώτηση του κ. Χαϊτίδη έχει ως εξής:
"Σύμφωνα με καταγγελίες συμπολιτών μας, παρατηρείται από τετραμήνου και πλέον μια ανεπίτρεπτη έλλειψη βασικών και αναντικατάστατων φαρμάκων για την περίθαλψη ασθενών με βαρύτατες παθήσεις όπως η μυασθένεια.
Πρόκειται για φάρμακα όπως π.χ.: α) MESTINON 60 mg και β) REOSTIGMIN-NEOSTIGMIN και άλλα η μη έγκαιρη χορήγηση των οποίων θέτει σε άμεσο κίνδυνο τη ζωή των ασθενών. 
Είναι γνωστό ότι τα σκευάσματα αυτά ανέλαβε να εισάγει αποκλειστικά ο κρατικός φορέας ΙΦΕΤ (κρατική φαρμακαποθήκη) με τιμή λιανικής πωλήσεως πολλαπλάσια εκείνης που πλήρωνε ο ασθενής, όταν η προμήθεια (εισαγωγή ή συσκευασία) γινόταν από το ελεύθερο εμπόριο.
Το φάρμακο MESTINON π.χ. διατίθεται σήμερα προς 1.228 δραχμές, έναντι 458 δραχμών πριν τη λειτουργία της κρατικής φαρμακαποθήκης (ΙΦΕΤ).
Τα ως άνω βασικότατα και αναντικατάστατα φάρμακα δεν υπάρχουν ούτε στο Γενικό Νοσοκομείο Σερρών, γεγονός που οδηγεί σε δικαιολογημένη αγωνία και πανικό ασθενείς και συγγενείς. 
Ερωτάσθε, κύριε Υπουργέ:
Πού οφείλεται ο τριπλασιασμός της λιανικής τιμής βασικών και αναντικατάστατων φαρμάκων από την ημέρα λειτουργίας του ΙΦΕΤ; 
Τι μέτρα θα λάβετε ώστε να μειωθούν οι τιμές και να εξασφαλιστεί η επάρκεια των ως άνω βασικών φαρμακευτικών σκευασμάτων;"
Το λόγο έχει ο Υφυπουργός Υγείας και Πρόνοιας κ. Έκτορας Νασιώκας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριοι συνάδελφοι, το θέμα των τιμών των φαρμάκων συζητήθηκε και την προηγούμενη εβδομάδα εδώ στη Βουλή. 
Να σας δώσω τη διάσταση και να σας απαντήσω και συγκεκριμένα, κύριε συνάδελφε, γιατί πράγματι υπήρξαν αυτά τα προβλήματα, όπως τα περιγράφετε. Έχουμε στην Ελλάδα τη χαμηλότερη τιμή φαρμάκων απ' όλες τις ευρωπαϊκές χώρες και αυτό μας δημιουργεί το πρόβλημα -ενώ είναι στόχος και θέλουμε να τον πετύχουμε, να έχουμε πάντα το φθηνότερο φάρμακο, γιατί προσφέρουμε έτσι στην ελληνική κοινωνία- των παραλλήλων εξαγωγών. Δηλαδή εισάγουν οι εταιρείες, παίρνουν την τιμή στην Ελλάδα χαμηλή και επανεξάγουν. Έτσι μας δημιουργούν τεχνητά προβλήματα και ελλείψεις φαρμάκων. 
Για τα συγκεκριμένα δύο φάρμακα ανακοίνωσα την προηγούμενη εβδομάδα στη Βουλή τα μέτρα του Υπουργείου Υγείας και του Υπουργείου Ανάπτυξης, για το πώς θα αντιμετωπισθεί το συγκεκριμένο θέμα. Τα συγκεκριμένα φάρμακα στα οποία αναφέρεσθε, αντιμετωπίζουν διαφορετικό πρόβλημα. Επειδή οι ποσότητες δεν είναι μεγάλες και οι τιμές είναι χαμηλές, δεν υπάρχει εμπορικό ενδιαφέρον. Αυτό είναι το πρώτο πρόβλημα. 
Υπήρξε και ένα δεύτερο πρόβλημα και για τα δύο φάρμακα. Υπήρξε πρόβλημα στην παραγωγή τους, δηλαδή υπήρξε αλλαγή ιδιοκτησιακού καθεστώτος της εταιρείας που παρήγαγε το ένα, ενώ το δεύτερο είχε πρόβλημα κυκλοφορίας και στην ευρωπαϊκή και στην παγκόσμια αγορά. 
Όταν ένα φάρμακο δεν προκαλεί εμπορικό ενδιαφέρον, τότε πρέπει να το φέρει ο Ε.Ο.Φ., ο οποίος αναθέτει στο ΙΦΕΤ να το αγοράσει. Το ΙΦΕΤ το αγοράζει κατ' εξαίρεση στην τιμή που υπάρχει στο εξωτερικό κι έτσι το φέρνει. Αυτό ακριβώς συνέβη και με τα δύο φάρμακα. Για το ΜΕSTINON που η δραστική του ουσία είναι η πυριδοστιγμίνη, πέραν του ότι δεν υπήρξε εμπορικό ενδιαφέρον για την Ελλάδα, υπήρξε και πρόβλημα γιατί η εταιρεία η ROCHE εξαγοράστηκε από την I.C.N. Iσπανίας κι έτσι παρουσιάστηκαν μεγάλα προβλήματα στην αγορά. Σήμερα μπορέσαμε πάλι μέσω του Ι.Φ.Ε.Τ. να μπουν πέντε χιλιάδες κουτιά στην αγορά. Έλλειψη δεν υπάρχει, η τιμή όμως είναι η τιμή που βρίσκουμε στην αγορά από την οποία το αγοράζει ο Ι.Φ.Ε.Τ. 
Θα σας πω τώρα το δεύτερο. Για τη REOSTIGMIN-NEOSTIGMIN που η δραστική της ουσία είναι η νεοστιγμίνη πραγματικά είχε σημαντικό πρόβλημα πάλι ο Ι.Φ.Ε.Τ., γιατί δεν υπάρχει κι εδώ εμπορικό ενδιαφέρον, όπως σας είπα στην αρχή. Το Ι.Φ.Ε.Τ. έφερνε το φάρμακο, αλλά βρήκαμε μεγάλη δυσκολία Μάρτιο, Απρίλιο και Μάιο στην αγορά της Ευρώπης.
Και έτσι υπήρξαν πραγματικές ελλείψεις. Σήμερα όμως ευτυχώς ευρέθη εμπορικό ενδιαφέρον. Η αγγλική εταιρεία ADARIS FARM εισάγει και νομίζω τις επόμενες ημέρες δεν θα έχουμε κανένα πρόβλημα του συγκεκριμένου φαρμάκου στην ελληνική αγορά.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Υπουργέ, χαίρομαι διότι είσθε ειλικρινής και παραδέχεσθε ότι δυστυχώς το περιεχόμενο της επίκαιρης ερώτησης είναι ακριβές και είναι ακριβώς όπως το περιγράφω.
Και βεβαίως δεν έχω καμία διάθεση να κάνω δομική αντιπολίτευση. Σε θέματα υγείας δεν κάνει κανείς αντιπολίτευση δομική. Μεταφέρω την αγωνία, την απελπισία και την δίκαιη διαμαρτυρία ασθενών που από ό,τι γνωρίζετε και ομολογήσατε, εάν δεν βρουν τα συγκεκριμένα ή ανάλογα φάρμακα, που έχουν ανάγκη κινδυνεύουν να πεθάνουν. Δεν είναι ασπιρίνες τα φάρμακα αυτά, κύριε Υπουργέ.
Ποιες είναι τώρα οι διαμαρτυρίες, για να μη χρησιμοποιήσω τη λέξη "καταγγελίες". Γιατί εγώ φυσικά αυτά τα πληροφορήθηκα από κάποιους ενδιαφερομένους, που είναι και ασθενείς, αλλά είναι και φαρμακοποιοί. Οι καταγγελίες είναι τρεις.
Η πρώτη: ότι στη βάση μιας περίεργης νοοτροπίας του ΙΦΕΤ αποκλείονται πολλές ελληνικές βιομηχανίες από την παραγωγή ελληνικού φαρμάκου αυθαίρετο καθορισμό ανώτατης τιμής πωλήσεως.
Η δεύτερη διαμαρτυρία είναι ότι, ενώ η ελληνική παραγωγή μπορεί να δώσει φάρμακο με τιμές στο 1/3 των τιμών που εξασφαλίζει ο ΙΦΕΤ, δεν επιτρέπεται στην ελληνική βιομηχανία να τροφοδοτήσει την ελληνική αγορά και γι' αυτό αναγκάζεται να εξάγει και το ελληνικό αυτό φάρμακο να το εισάγουμε σε τριπλάσια τιμή.
Τρίτη διαμαρτυρία: Δεν είναι δυνατόν με καμία δικαιολογία, όπως είπατε, ελλείψεως εμπορικού ενδιαφέροντος ή με άλλη δικαιολογία, κρατικά νοσοκομεία να στερούνται τέτοιων απαραιτήτων φαρμάκων. Σε αυτό σας παρακαλώ να δώσετε μία εξήγηση. Δεν μπορεί τα κρατικά νοσοκομεία να μη διαθέτουν και τα πιο ακριβά και τα πιο σπάνια φάρμακα για να παράσχουν την απαραίτητη περίθαλψη στους Έλληνες ασθενείς. Διαφορετικά, θα είναι μία ακόμη ομολογία ότι το Ε.Σ.Υ. έχει καταρρεύσει και όχι μόνο δεν περιθάλπει, αλλά είναι ένας κίνδυνος για την υγεία των Ελλήνων.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Νασιώκας.
Κύριε Νασιώκα, έχετε δύο λεπτά για να δευτερολογήσετε.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, κατ' αρχάς στη διακίνηση των φαρμάκων υπάρχει ευρωπαϊκή οδηγία, η οποία μάλιστα είναι έτσι διατυπωμένη, ώστε δεν μπορεί να κάνει κανείς παρέμβαση. Δηλαδή, η ελεύθερη αγορά και διακίνηση των φαρμάκων και από την ελληνική βιομηχανία και από τις ελληνικές εταιρείες και από τις ευρωπαϊκές, δεν μπορεί να παρεμποδιστεί καθόλου.
Μάλιστα φθάνουμε στο σημείο, επειδή η μόνη παρέμβαση που μπορούμε να κάνουμε είναι να βάζουμε χαμηλές τιμές και να τις κρατάμε, να εκμεταλλεύονται αυτό και να κάνουν εισαγωγές τεράστιων ποσοτήτων και στη συνέχεια εξαγωγές και καμιά φορά να μην έχουμε τα αποθέματα που χρειαζόμαστε.
Είπαμε και στην προηγούμενη επίκαιρη ερώτηση την περασμένη εβδομάδα και στην επερώτηση ότι γίνεται η παρέμβαση ούτως ώστε να κατοχυρώσουμε τις ποσότητες και στα νοσοκομεία μας, αλλά και στα φαρμακεία μας, στις φαρμακαποθήκες και στην ελληνική αγορά.
Έρχομαι τώρα στα δύο συγκεκριμένα θέματα και φάρμακα. Όταν δεν υπάρχει ενδιαφέρον καμίας εταιρείας, μόνο τότε παρεμβαίνει ο ΕΟΦ και λέει στο ΙΦΕΤ να φέρει το φάρμακο, γιατί πρέπει να υπάρχει το συγκεκριμένο στοκ στα νοσοκομεία μας και στα φαρμακεία μας για τους ασθενείς. Και το φέρνει το ΙΦΕΤ, αλλά το φέρνει με τις τιμές που τρέχουν στις χώρες που το αγοράζει.
Τα δύο φάρμακα δυστυχώς είχαν έλλειψη στην ευρωπαϊκή αγορά και στην παγκόσμια αγορά για ένα διάστημα. Και αυτό φάνηκε και σε μας. Σήμερα έχει τακτοποιηθεί. Το μεν ένα το πρώτο, το MESTINON θα το φέρνει το ΙΦΕΤ, το δε δεύτερο βρέθηκε εταιρεία που ενδιαφέρεται και ήδη κάνει τις εισαγωγές. Και έτσι τελείωσε το πρόβλημα.
Τέτοια προβλήματα, όμως, στην ελεύθερη διακίνηση φαρμάκων θα έχουμε. Γι' αυτό πρέπει να έχουμε το στοκ, συμφωνώ μαζί σας, και στα φαρμακεία, για να μη δημιουργείται ποτέ κανένα πρόβλημα. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση της με αριθμό 105/5.11.2001 τρίτης επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εθνικής Άμυνας, σχετικώς με τις προθέσεις της Κυβέρνησης να συγκροτήσει στρατιωτική δύναμη που θα τεθεί στην υπηρεσία του ΝΑΤΟ για τις πολεμικές επιχειρήσεις στο Αφγανιστάν.
Η επίκαιρη ερώτηση του κ. Κολοζώφ έχει ως εξής:
"Παρά τις πρόσφατες κυβερνητικές διαψεύσεις των πληροφοριών ότι στο Στρατόπεδο Γεωργούλα στο Βόλο γίνεται προσπάθεια να συγκροτηθεί "εθελοντικό" σώμα Ελλήνων Πεζοναυτών προκειμένου να πάρει μέρος στις πολεμικές επιχειρήσεις των Η.Π.Α και του ΝΑΤΟ στο Αφγανιστάν, αυξάνονται οι ενδείξεις ότι η Κυβέρνηση αποφάσισε την άμεση εμπλοκή των Ελληνικών Ενόπλων Δυνάμεων στον ιμπεριαλιστικό πόλεμο. Έτσι, όπως μεταδόθηκε και από τα Μέσα Μαζικής Ενημέρωσης, γίνονται "κρούσεις" σε στρατιωτικούς στο 571 Τάγμα Πεζοναυτών στο Βόλο, προκειμένου να συγκροτηθεί δύναμη που θα τεθεί στην υπηρεσία του ΝΑΤΟ και θα χρησιμοποιηθεί στις πολεμικές επιχειρήσεις στο Αφγανιστάν. 
Ερωτάται ο κύριος Υπουργός:
Εάν η Ελληνική Κυβέρνηση αποφάσισε να στείλει Έλληνες στρατιωτικούς στο Αφγανιστάν".
Ο Υφυπουργός Εθνικής Άμυνας κ. Λουκάς Αποστολίδης έχει το λόγο για τρία λεπτά να πρωτολογήσει.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε.
Θέλω να απαντήσω στον αγαπητό συνάδελφο ότι -και ο ίδιος το γνωρίζει αλλά επιμένει με το ερώτημά του αυτό- δεν υφίσταται κανένα απολύτως θέμα για την ελληνική Κυβέρνηση για αποστολή ελληνικών δυνάμεων στο Αφγανιστάν. Πολύ περισσότερο γι' αυτά που αναφέρονται στην επίκαιρη ερώτηση θα ήθελα να πω ότι είναι μακριά από την πραγματικότητα και την αλήθεια. 
Κατ' αρχήν, κύριε Κολοζώφ, δεν υπάρχει 571 Τάγμα Πεζοναυτών. Είναι το 521 Τάγμα Πεζοναυτών. Και κατά δεύτερον, σε καμία περίπτωση και με καμίας μορφής δράση ή ενέργεια το ΥΠΕΘΑ δεν έχει προβεί σε καμία, αν θέλετε, δράση συγκρότησης εθελοντικού Σώματος Πεζοναυτών, όπως αναφέρετε στην επίκαιρη ερώτησή σας, και μάλιστα σε μια τέτοια εκδήλωση, μια τέτοια δράση η οποία θα προετοίμαζε αυτό το συγκεκριμένο Σώμα για να λάβει μέρος στις επιχειρήσεις του ΝΑΤΟ και των Η.Π.Α στο Αφγανιστάν. Είναι ξεκάθαρο για την ελληνική Κυβέρνηση ότι δεν τίθεται τέτοιο θέμα. 
Επίσης δεν τίθεται και δεν έχει προγραμματιστεί καμία προετοιμασία ή προσπάθεια για συλλογή δηλώσεων από στρατιωτικούς σε οποιαδήποτε μονάδα των Ενόπλων Δυνάμεων. Και θα ήθελα πραγματικά, κάνοντας μια γενικότερη αναφορά, να γνωρίσω στον κ. Κολοζώφ ότι η χώρα μας είναι ίσως το μοναδικό κράτος στην περιοχή το οποίο είναι συγχρόνως μέλος του ΟΗΕ, του ΝΑΤΟ, του ΟΑΣΕ και ασφαλώς μέλος της Ευρωπαϊκής Ένωσης και συμμετέχει στη χάραξη, στη διαμόρφωση της κοινής εξωτερικής πολιτικής και άμυνας της Ευρωπαϊκής Ένωσης. Είναι μια μεγάλη πρόκληση για την Ευρώπη που οικοδομούμε. Είναι μια γραμμή της Κυβέρνησης, η οποία πολιτεύεται με μέτρο, με σύνεση και προπάντων προωθεί κατά τον καλύτερο δυνατό, αποτελεσματικό τρόπο τα εθνικά μας συμφέροντα. 
Σ' αυτήν την κατεύθυνση ενός νέου παγκόσμιου φαινομένου της τρομοκρατίας με τις συγκεκριμένες διαστάσεις, που πολλά γράφτηκαν και πολλά προβλημάτισαν την ανθρωπότητα παγκοσμίως, τον πλανήτη μας, ότι δηλαδή μπαίνουμε σε μία καινούρια περίοδο όπου ολόκληρη η διεθνής κοινότητα -και ενδεικτικά αναφέρω ότι πέρα από τις χώρες του ΝΑΤΟ, της Ευρωπαϊκής Ένωσης, μεγάλες χώρες της Ασίας, η Ρωσία, η Κίνα, η Ινδία, το Ιράν, το Πακιστάν- όλος ο κόσμος συμμετέχει σε δράσεις, σε ενέργειες και μιλά για συντονισμό της διεθνούς κοινότητος ενάντια στο φαινόμενο της τρομοκρατίας, όπως εμφανίζεται.
Και ασφαλώς το ενδιαφέρον της Κυβέρνησης, κύριε Κολοζώφ, μέσα από τους θεσμούς στους οποίους συμμετέχει, με τις υποχρεώσεις της και τη συμμετοχή της στους θεσμούς, έχει ως κυρίαρχο θέμα την προάσπιση της ειρήνης, της σταθερότητας, της καταπολέμησης της τρομοκρατίας και την προώθηση της συνεργασίας των λαών. Αυτά είναι τα κύρια ενδιαφέροντα της δικής μας πολιτικής. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κολοζώφ, έχετε δύο λεπτά να αναπτύξετε την ερώτησή σας. 
ΟΡΕΣΤΗΣ ΚΟΛΟΖΩΦ: Κύριε Πρόεδρε, θέλω να ευχαριστήσω για την απάντηση τον κύριο Υφυπουργό, όμως θα πρέπει να είναι πιο καθαρός στην απάντησή του και θα έχει την ευκαιρία στη δευτερολογία του να το κάνει. Όταν μας λέει ότι "δεν τίθεται" θέμα τι σημαίνει; Σημαίνει ότι έχει παρθεί ήδη απόφαση από την ελληνική Κυβέρνηση να μη συμμετέχει σε στρατιωτικές επιχειρήσεις στα πλαίσια αυτής της μεγάλης επιχείρησης που κάνουν οι Ηνωμένες Πολιτείες της Αμερικής στο Αφγανιστάν ή σημαίνει ότι δεν τους ζητήθηκε ακόμα, αλλά εάν τους ζητηθεί...
Και τα λέω αυτά γιατί το "δεν τίθεται", το έχουν πει και στη γερμανική και στην ιταλική Βουλή, αλλά αλλιώς μεταφράστηκε αυτό το "δεν τίθεται". Μόλις ετέθη το θέμα, αμέσως ανταποκρίθηκαν και η πληροφορία αυτών των ημερών είναι ότι και η Γερμανία και η Ιταλία και η Γαλλία στέλνουν τμήματα στρατού εκεί πέρα.
Θα μου επιτρέψει ο κύριος Υφυπουργός να έχω μια ένσταση στο κατά πόσο η χώρα μας έχει αναβαθμιστεί διεθνώς και κατά πόσο συμμετέχει στις συλλογικές αποφάσεις της περιοχής. 
Μα, κύριε Υφυπουργέ, δεν διαβάζετε εφημερίδες; Δεν ξέρετε ότι προχθές, την Κυριακή το Διευθυντήριο της Ευρωπαϊκής Ένωσης μαζεύτηκε και σας απέκλεισε; Και η χώρα μας και τυπικά πια είναι μια χώρα δεύτερης κατηγορίας και κανένας δεν τη ρωτάει; Για ποια ισχυρή Ελλάδα μας λέτε; Ακόμα και ο Αμερικάνος πρεσβευτής εδώ πέρα δεν ενημερώνει την ελληνική Κυβέρνηση για σοβαρά ζητήματα, όπως είναι αυτό με τα βακτηρίδια. 
Δεν υπάρχει τέτοιο θέμα, κύριε Υφυπουργέ. Είμαστε υποτελείς στο ΝΑΤΟ και είμαστε έτοιμοι να ανταποκριθούμε και μακάρι στη δευτερολογία σας να με διαψεύσετε και να πείτε ότι όχι, έχετε πάρει απόφαση να μη στείλουμε στρατεύματα στο Αφγανιστάν. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Κολοζώφ, γνωρίζω και την ιστορία σας και σέβομαι και την πολιτική σας διαδρομή πραγματικά. 
Θέλω όμως με κατηγορηματικό τρόπο να σας βεβαιώσω ότι η αποστολή ελληνικών δυνάμεων στο Αφγανιστάν έχει αποκλειστεί. Ούτε τίθεται θέμα ούτε δεν ξανατίθεται θέμα. Αυτό είναι πεντακάθαρο, ξεκάθαρο, όπως ακριβώς το διατυπώνω.
Δεύτερον, σε σχέση με αυτό που παρατηρήθηκε την Κυριακή -αν θέλετε, το "γεύμα του Μπλερ", όπως κυκλοφόρησε στον Τύπο- πράγματι είναι ένα γεγονός, το οποίο αντικειμενικά ως γεγονός δεν βοηθάει στην ολοκλήρωση της Ευρωπαϊκής Ένωσης. Για μας, για την Κυβέρνηση και για τη συντριπτική πλειοψηφία του πολιτικού κόσμου και της ελληνικής κοινωνίας, πιστεύουμε ότι η ευρωπαϊκή ολοκλήρωση και στη διάσταση την πολιτική και στη διάσταση της κοινής ασφάλειας και της άμυνας, είναι σε όφελος των εθνικών μας συμφερόντων, σε όφελος της ειρήνης και σε όφελος της σταθερότητας.
Όσο δε για την ισχυροποίηση της χώρας μας στο παγκόσμιο και ευρωπαϊκό σκηνικό, δεν θα αναφερθώ μονάχα στην παρουσία μελών της Κυβέρνησης στο διεθνές στερέωμα και σε όλους τους Οργανισμούς, που με τη δική μας παρουσία, με το δικό μας λόγο συμμετέχουμε σε αυτές τις εξελίξεις έχοντας, αν θέλετε, συνείδηση της δύναμής μας. Ταυτόχρονα, θέλω να σας υπενθυμίσω ότι στο επίπεδο της περιοχής μας, της Νοτιανατολικής Ευρώπης, των Βαλκανίων, της Μεσογείου, η Ελλάδα σήμερα αποτελεί παράγοντα σταθερότητας, παράγοντα ειρήνης. Η Ελλάδα σήμερα αποτελεί τη γέφυρα ανάμεσα σε ανατολή και σε δύση και αυτήν την καινούρια προοπτική που χτίζουμε, κύριε Κολοζώφ ...
ΟΡΕΣΤΗΣ ΚΟΛΟΖΩΦ : Όλες οι αποφάσεις παίρνονται ερήμην της Ελλάδος.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας):... είναι για μας η βεβαιότητα, η ασφάλεια, η προοπτική ειρήνης και σταθερότητας στην περιοχή μας. Και να σας πω σε τελευταία ανάλυση είναι μια πολιτική, η οποία έχει τη συντριπτική συναίνεση του ελληνικού λαού.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα την απόφαση του Σώματος να προταχθεί η δεύτερη επίκαιρη ερώτηση δευτέρου κύκλου του κ. Ανέστη Αγγελή προς τον Υφυπουργό κ. Φωτιάδη, ο οποίος πρέπει να πάει στην επιτροπή για τον αιγιαλό και την παραλία και δεν θα πρέπει να ναυαγήσουμε.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη δεύτερη επίκαιρη ερώτηση δεύτερου κύκλου με αριθμό 99/5.11.2001 του Βουλευτή της Νέας Δημοκρατίας κ. Ανέστη Αγγελή προς τον Υπουργό Εθνικής Οικονομίας και Οικονομικών σχετικά με την λήψη των απαραιτήτων μέτρων για τη στήριξη των γουνοποιών της δυτικής Μακεδονίας. 
Η επίκαιρη ερώτηση του κ. Αγγελή είναι η ακόλουθη:
"Είναι γνωστή η δραματική κατάσταση που επικρατεί στους γουνοποιούς σαν αποτέλεσμα διαφόρων εξωγενών παραγόντων. 
Η Κυβέρνηση επανειλημμένα έχει ενημερωθεί για τα αιτήματα των συλλογικών οργάνων των γουνοποιών και παρ' όλα αυτά αντιμετωπίζει το θέμα με παγερή αδιαφορία. 
Το γεγονός ότι στο δικαστικό τμήμα της Δημόσιας Οικονομικής Υπηρεσίας Καστοριάς εκκρεμούν χίλιες εξήντα περιπτώσεις που αποτυπώνουν την τραγική κατάσταση της οικονομικής ζωής μιας παραμεθορίου περιοχής με αποτέλεσμα τα οικογενειακά δράματα τη μετανάστευση και την καταρράκωση του κοινωνικού ιστού λόγω του μονοεπαγγελματισμού. 
Η ανυπαρξία εναλλακτικών μορφών απασχόλησης επιτείνει το πρόβλημα και είναι βέβαιο ότι οι επιπτώσεις ολοένα θα επιτείνονται.
Με δεδομένη την αδυναμία των οφειλετών να ανταποκριθούν στις ήδη διογκωμένες βασικές τους υποχρεώσεις απέναντι στο δημόσιο, ερωτάται ο κύριος Υπουργός:
1. Είναι στις προθέσεις της Κυβέρνησης η λήψη κάποιων συγκεκριμένων μέτρων που θα διευκολύνει τους δοκιμαζόμενους επιχειρηματίες;
2. Πιστεύει πως με διοικητικά μέτρα διασφαλίζονται επί του προκειμένου τα συμφέροντα του κράτους και εξασφαλίζεται η ομαλή λειτουργία του οικονομικού συστήματος;"
Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, δεν θα συμφωνήσω με τον ερωτώντα αγαπητό φίλο συνάδελφο Βουλευτή, για το ότι δεν υπάρχει ενδιαφέρον από την πλευρά της Κυβέρνησης για τους γουνοποιούς. Αντίθετα μάλιστα θα έλεγα, ότι ήταν πολύ μεγάλο το ενδιαφέρον και αυτής της Κυβέρνησης αλλά και όλων των προηγούμενων κυβερνήσεων μηδέ των κυβερνήσεων της Νέας Δημοκρατίας εξαιρουμένων για το θέμα της γουνοποιϊας.
΄Ετσι, λοιπόν, από το 1980 ισχύουν για τους γουνοποιούς δεκάδες ειδικών ρυθμίσεων, πολύ πλεονεκτικών για την περιοχή και τον κλάδο. Ταυτόχρονα, όμως, θέλω να σας πω ότι έχει δημιουργηθεί η πεποίθηση στους γουνοποιούς της Καστοριάς και της δυτικής Μακεδονίας ότι τα χρήματα τα οποία οφείλουν δεν θα τα πληρώσουν ποτέ, γιατί έχουν γίνει πάνω από δεκαπέντε ρυθμίσεις τα τελευταία είκοσι χρόνια -έχω τις υπουργικές αποφάσεις και τους νόμους- και δεν έχει πληρωθεί σχεδόν ούτε μια δραχμή από το χρέος.
Ενδεικτικά και μόνο, κύριοι συνάδελφοι, θα αναφέρω το εξής: Το 1993 -δεν θα πάω προηγούμενα- υπήρξε απόφαση του Υπουργού Εθνικής Οικονομίας και Οικονομικών για τη ρύθμιση όλων των ληξιπροθέσμων δανείων σε δέκα χρόνια εκ των οποίων τα πέντε χρόνια η περίοδος χάριτος με επιτόκιο 0%, γιατί τους τόκους τους πλήρωνε το κράτος, το Υπουργείο Οικονομικών. Ταυτόχρονα δινόταν δεύτερη περίοδος χάριτος δύο εξάμηνα για να εκπέσουν, δηλαδή πέντε συν ένα, έξι χρόνια. Μόλις λοιπόν ήγγικεν ο χρόνος των έξι ετών και έπρεπε να πληρώσουν την πρώτη δόση οι γουνοποιοί, ζήτησαν καινούρια ρύθμιση και δόθηκε καινούρια ρύθμιση για άλλα δέκα χρόνια με επιδότηση του επιτοκίου 30%. Όταν τελείωσε ο χρόνος και η πρώτη δόση που έπρεπε να πληρωθεί από τους γουνοποιούς έρχονται και ζητούν καινούρια ρύθμιση. Τους δίδει η Βουλή καινούρια ρύθμιση σε είκοσι εξαμηνιαίες δόσεις άτοκες για όλα τα χρέη τα οποία είχαν μέχρι εκείνη τη στιγμή και για τα οποία δεν είχαν πληρώσει ούτε μια δραχμή.
Μόλις ήρθε πάλι το πρώτο εξάμηνο για να πληρώσουν την πρώτη δόση για πρώτη φορά, ξεσηκώθηκε πάλι όλος ο κόσμος να μην πληρώσουν τη μια δόση από τις είκοσι εξαμηνιαίες δόσεις -τονίζω άτοκες- με 0% επιτόκιο 0% προσαύξηση κλπ. Σήμερα ερχόμαστε με μια μεγάλη κινητοποίηση, αδικαιολόγητη θα έλεγα, γιατί οι ρυθμίσεις οι οποίες έχουν γίνει μέχρι σήμερα είναι προκλητικά ευνοϊκές υπέρ των γουνοποιών. 
Στην επίσκεψή μου στην Κοζάνη είχα πει: Αν με πείσουν οι γουνοποιοί ότι η οποιαδήποτε μελλοντική ρύθμιση ωφελεί τον κλάδο της γουνοποιίας ή τον τόπο, τη δυτική Μακεδονία, θα την κάνουμε αύριο. Αν όμως πρόκειται η συγκεκριμένη ρύθμιση να αποσκοπεί στη μη πληρωμή των υποχρεώσεών τους από συγκεκριμένους οι οποίοι προΐστανται κινητοποιήσεων, δεν συμφωνούμε καθόλου. 
Πρέπει να πω και να τονίσουμε εδώ στη Βουλή το εξής: Δεν μπορεί επιχειρηματίες οι οποίοι οφείλουν και οι οποίοι έρχονται έξω από την εφορία για να κάνουν κατάληψη της εφορίας με τα GRAND CHEROKEE και τις MERCEDES να διαμαρτύρονται, βάζοντας μπροστά πραγματικά ταλαίπωρους και πτωχούς. Επομένως, πρέπει να σταλεί ένα μήνυμα από εδώ ότι θα πρέπει να είμαστε απόλυτα συνεπείς και ότι θα πρέπει στην τελευταία ρύθμιση που ενέκρινε η Βουλή το 1999 να συμμορφωθούν. Είναι είκοσι εξαμηνιαίες δόσεις χωρίς καμία άλλη προσαύξηση. Δεν νομίζω ότι έχουμε κάνει άλλη τέτοια ρύθμιση εδώ στη Βουλή ή η Κυβέρνηση με υπουργικές αποφάσεις. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Το μήνυμα της συγκεκριμένης επικαίρου ερωτήσεως ήταν να αναδειχθεί η πραγματική διάσταση του προβλήματος. 
Σαφέστατα δεν δέχομαι τις φράσεις περί MERCEDES κύριε Υπουργέ. Γιατί στην προκειμένη περίπτωση υπάρχουν τουλάχιστον δύο χιλιάδες επιχειρήσεις οι οποίες έχουν βεβαιωμένα χρέη στο δημόσιο. Αυτό σημαίνει ότι οι έως τώρα ρυθμίσεις ήταν εντελώς αναποτελεσματικές.
Κατά συνέπεια θα πρέπει το κράτος όχι βέβαια να επιδείξει την κοινωνική ευαισθησία προς ένα κλάδο μόνο, αλλά προς μια συγκεκριμένη περιοχή η οποία είναι παραμεθόριος και η οποία χαρακτηρίζεται από μονοεπαγγελματισμό. Δεν μπορούμε να λέμε εδώ στο Κοινοβούλιο ότι δεν έχουν γίνει ευνοϊκότερες ρυθμίσεις όταν έντεκα δισεκατομμύρια χαρίζονται στις ΚΑΕ ή ρυθμίζονται ευνοϊκά. Δεν μπορούμε να λέμε ότι έχουν γίνει ευνοϊκές ρυθμίσεις για την Καστοριά όταν για εξακόσιους εργαζόμενους κατά την αποκρατικοποίηση του Σκαραμαγκά δίνονται περί τα είκοσι επτά δισεκατομμύρια. Λέμε δύο χιλιάδες επιχειρήσεις στη δυτική Μακεδονία, που ήταν τεσσεράμισι χιλιάδες, αυτές αντανακλούν σε δεκαπέντε χιλιάδες με είκοσι χιλιάδες εργατικό δυναμικό. 
Νομίζω κύριε Υπουργέ, ότι η πολιτεία θα πρέπει να σταθεί αλληλέγγυα του κλάδου αυτού ο οποίος σήμερα μαστίζεται. Σε καμία περιοχή της Ελλάδος χίλιες εξήντα μία περιπτώσεις δεν βρίσκονται κάτω από την πίεση διοικητικών μέτρων. Τώρα τελευταία το δημοπρατήριο εκθετήριο φορολογείται σε μη κέρδη με διακόσια εβδομήντα εκατομμύρια. Αυτό σημαίνει ότι η πολιτική που εφαρμόζεται είναι χωρίς προοπτική και είναι ανάλγητη. 
Δεν σκέφτηκε κανείς πόσο συνάλλαγμα έχει φέρει η Καστοριά σ' αυτόν τον τόπο, όλα αυτά τα χρόνια. Σκεφτόμαστε όμως κάτω από τους όρους μιας αυστηράς στυγνής λογιστικής δημοσιονομικής πολιτικής άλλες καταστάσεις και άλλα πράγματα. Και δεν είναι τυχαίο που το Υπουργείο Εθνικής Άμυνας έπεται του Υπουργείου Εθνικής Οικονομίας. Έτσι όμως δεν οικοδομούμε κράτος. Δεν οικοδομούμε προοπτική. 
Είναι κατά την άποψή μας, κύριε Υπουργέ, χρήσιμο και ωφέλιμο να νιώσετε τα προβλήματα που υπάρχουν στο Νομό της Καστοριάς και στην ευρύτερη περιοχή της δυτικής Μακεδονίας για τους λόγους που σας εξήγησα. Σαφέστατα δεν διαδηλώνουν οι άνθρωποι που έχουν MERCEDES. Διαδηλώνει ένας λαός, διαδηλώνουν δεκαπέντε χιλιάδες με είκοσι χιλιάδες εργαζόμενοι. Δεν έχετε όμως αντιληφθεί την κοινωνική διάσταση και λυπάμαι γι' αυτό.
ΠΡΟΕΔΡΕΥΩΝ (Παναγιώτης Σγουρίδης): Ήταν φορτισμένος ο κ. Αγγελής διότι ζει το πρόβλημα.
Ο κύριος Υφυπουργός έχει το λόγο 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, είμαστε σαφώς υπέρ της ανάπτυξης της Δυτικής Μακεδονίας. Είμαστε υπέρ της ανάπτυξης του κλάδο της γουνοποιίας και ήδη απ' ό,τι γνωρίζετε το Υπουργείο Ανάπτυξης συνεργαζόμενο με τους αρμόδιους φορείς έχει ένα συγκεκριμένο πρόγραμμα για την ανάπτυξη του κλάδου. Είμαστε όμως σαφώς εναντίον των οργανωμένων οφειλετών του δημοσίου οι οποίοι αρνούνται να πληρώσουν. Και είμαι πολύ σαφής και κατηγορηματικός και ξέρω τις αντιδράσεις που θα προκληθούν. Διότι υπήρχαν συνεπείς φορολογούμενοι οι οποίοι ήθελαν να πληρώσουν και παρεμποδίζονταν από ανθρώπους οι οποίοι έλεγαν "μην πληρώνετε διότι θα χαρισθούν τα χρέη".
Πρέπει επίσης να ξέρετε ότι οι μεγαλοφειλέτες, αυτοί που διαμαρτύρονται δεν είναι χιλιάδες αλλά είναι εκατόν εξήντα πέντε συγκεκριμένοι οι οποίοι δεν έχουν πληρώσει ούτε μια δραχμή τα τελευταία είκοσι χρόνια και δεν είμαστε διατεθειμένοι να δεχθούμε αυτήν την κατάσταση παράτασης αυτής της εκκρεμότητας. Δεν μπορεί να ισχυρίζονται ότι δεν πρέπει να πληρώσει κανέναν επειδή υπάρχουν πραγματικά μέσα στους χίλιους περίπου οφειλέτες των επιχειρήσεων ορισμένοι που έχουν ανάγκη -και αυτό το αναγνωρίζουμε και θα δούμε πώς θα αντιμετωπίσουμε τα ζητήματα των ακραίων περιπτώσεων φτωχών οφειλετών. Υπάρχει βέβαια πρόβλεψη μέσα στον πάγιο νόμο για τις ρυθμίσεις των χρεών των οφειλετών στο δημόσιο. Εγώ καταθέτω ότι υπάρχει ένα πρόβλημα στο 5% ή στο 10% ή στο 50% των οφειλετών, αλλά δεν μπορεί να υπάρχει στο 100% των οφειλετών και να μην πληρώνει κανένας, ούτε μια δόση.
Πιστεύω, λοιπόν, ότι αυτά πρέπει να σταματήσουν και στην Καστοριά και οπουδήποτε αλλού στην Ελλάδα. Δεν πρέπει να δημιουργήσουμε την πεποίθηση ότι ορισμένοι δεν θα πληρώσουν. Θα πληρώσουν όλοι όπως πληρώνει ο κάθε Έλληνας φορολογούμενος τις υποχρεώσεις του. Είναι υποχρεώσεις προς το δημόσιο οι οποίες πρέπει να εκτελεστούν. Και επαναλαμβάνω για να μην υπάρξει καμία απολύτως παρεξήγηση ότι το Υπουργείο Ανάπτυξης σε συνεργασία και με το Υπουργείο Οικονομίας και Οικονομικών επεξεργάζεται πρόταση για την ανάπτυξη της Δυτικής Μακεδονίας και του κλάδου της γουνοποιίας η οποία όμως δεν πρέπει να συνδέεται με το χάρισμα των χρεών των συγκεκριμένων επιχειρηματιών. 
ΑΝΕΣΤΗΣ ΑΓΓΕΛΗΣ: Δεν μιλάμε για χάρισμα, για ρύθμιση μιλάμε. 
ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στην επίκαιρη ερώτηση πρώτου κύκλου. Θα συζητηθεί η τέταρτη επίκαιρη ερώτηση με αριθμό 97/5-11-2001 του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Εθνικής Παιδείας και Θρησκευμάτων, σχετικώς με την επίλυση του κτιριακού προβλήματος του 2ου Τεχνικού Επαγγελματικού Εκπαιδευτηρίου Ελευσίνας. 
Η επίκαιρη ερώτηση του κ. Αμπατζόγλου είναι η ακόλουθη: 
"Το 2ο Τεχνικό Επαγγελματικό Εκπαιδευτήριο (ΤΕΕ) Ελευσίνας με επτακόσιους τριάντα ενεργούς μαθητές και τριάντα τέσσερα τμήματα αντιμετωπίζει σοβαρό κτιριακό πρόβλημα. 
Αν καιν επί δύο χρόνια το πρόβλημα έχει επισημανθεί από τους αρμόδιους φορείς και έχουν προταθεί μεσοπρόθεσμες λύσεις με αίθουσες προκάτ και μόνιμη λύση με κατασκευή κτιρίου σε όμορο οικόπεδο, το πρόβλημα δεν έχει λυθεί. 
Ο Οργανισμός Σχολικών Κτιρίων (ΟΣΚ), ενώ αποδέχεται τις εισηγήσεις για αίθουσες προκάτ, μέχρι σήμερα δεν έχει αντιμετωπίσει το πρόβλημα. 
Η απουσία αιθουσών έχει δημιουργήσει εκρηκτικό διδακτικό πρόβλημα και σε κατάσταση απόγνωσης αναζητούνται λύσεις συστέγασης των ΤΕΕ σε κτίριο των 2ου/4ου Γυμνασίου ή του 2ου Λυκείου Ελευσίνας. 
Επειδή υπάρχει απαράδεκτη καθυστέρηση από τον ΟΣΚ στην αντιμετώπιση του προβλήματος.
Επειδή είναι διδακτικά και παιδαγωγικά απαράδεκτη η συστέγαση των ΤΕΕ με Γυμνάσιο ή Λύκειο.
Ερωτάται ο κύριος Υπουργός:
- Εάν ο ΟΣΚ θα υλοποιήσει άμεση τη δέσμευσή του για προκάτ αίθουσες στο χώρο των ΤΕΕ. 
- Εάν ο ΟΣΚ θα απαλλοτριώσει όμορο οικόπεδο και θα κατασκευάσει κτιριακό συγκρότημα για τη μόνιμη λύση του προβλήματος". 
Ο Υφυπουργός Παιδείας κ. Γκεσούλης έχει το λόγο για τρία λεπτά για να πρωτολογήσει.
Καλορίζικος, κύριε Υφυπουργέ. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Κύριοι συνάδελφοι, θα ήθελα να δώσω ένα περίγραμμα σχετικά με τη σχολική στέγη στην περιοχή της Αττικής. Ο Οργανισμός Σχολικών Κτιρίων, έχοντας τη συνολική ευθύνη για το σχεδιασμό και τον προγραμματισμό όλων των απαλλοτριώσεων, αλλά και των κατασκευών και των εξοπλισμών των σχολείων της Αττικής, υποστηρίζει με συνέπεια και αποτελεσματικότητα το έργο των υποδομών στην περιοχή της Αττικής, εξασφαλίζοντας όσο το δυνατόν γρηγορότερα και αποτελεσματικότερα τις προϋποθέσεις εκείνες που αφορούν την εκπαιδευτική στέγη, τη σχολική στέγη, έτσι ώστε να έχουμε σχολεία, τα οποία να μπορούν να λειτουργούν μέσα σε συνθήκες που προβλέπει και απαιτεί η εκπαιδευτική διαδικασία. 
Ειδικότερα, θα ήθελα να αναφέρω ότι για την εξάλειψη της διπλοβάρδιας για το σύνολο των σχολείων στην Αττική, γι' αυτό το μεγάλο πρόβλημα που εμφανίζεται και σε άλλες περιοχές της χώρας μας, έχει συνταχθεί ειδικά για την Αττική ένα πενταετές αναπτυξιακό πρόγραμμα,.
Πρέπει εδώ να υπενθυμίσω ότι σύμφωνα με το πενταετές αυτό πρόγραμμα, ο Οργανισμός Σχολικών Κτιρίων, τόσο από τον ίδιο τον Οργανισμό, όσο και από τους δήμους, μέσα από ένα σχεδιασμό που έγιναν συμβάσεις μεταξύ του Οργανισμού και των Δήμων, κατασκευάζει στο Λεκανοπέδιο αυτήν τη στιγμή πολλά νέα σχολεία, έτσι ώστε να έχουμε με την ολοκλήρωση του προγράμματος τη ριζική αντιμετώπιση της σχολικής στέγης. 
Θα ήθελα, όμως, να αναφέρω ότι εκατόν δεκαοκτώ σχολικές μονάδες βρίσκονται σε κατασκευή με χίλιες διακόσιες είκοσι πέντε αίθουσες, που έχουν έναν προϋπολογισμό γύρω στα 42,5 δισεκατομμύρια. Είναι σε δημοπράτηση σαράντα τέσσερις σχολικές μονάδες, που θα μας δώσουν τριακόσιες ογδόντα αίθουσες, προϋπολογισμού περίπου 15,8 δισεκατομμύρια. Και έχουμε εκατόν εβδομήντα τέσσερις σχολικές μονάδες, που βρίσκονται στο στάδιο της μελέτης για να μας δώσουν γύρω στις χίλιες εκατόν σαράντα πέντε αίθουσες με ένα προϋπολογισμό 54,4 δισεκατομμύρια Το σύνολο, λοιπόν, είναι τριακόσιες τριάντα έξι νέες σχολικές μονάδες σ' αυτό το πρόγραμμα που θα μας δώσουν, όταν ολοκληρωθεί, τρεις χιλιάδες πεντακόσιες αίθουσες με έναν προϋπολογισμό κοντά στα 112,7 δισεκατομμύρια Συγκεκριμένα από το Σεπτέμβριο του 2000 μέχρι σήμερα αποκτήθηκαν σαράντα οκτώ οικόπεδα και πρέπει να αναφέρω ότι από το 2000 βρισκόμαστε στη διαδικασία της απαλλοτρίωσης. 
Πρέπει να σημειώσω ακόμη ότι ο Οργανισμός Σχολικών Κτιρίων για την κάλυψη του οικονομικού του προγράμματος στο τέλος του τρέχοντος έτους έχει εξασφαλίσει δάνειο 125 δισεκατομμύρια από την Τράπεζα των Ευρωπαϊκών Επενδύσεων για να αντιμετωπισθεί άμεσα το μεγάλο πρόβλημα της σχολικής στέγης. 
Αυτή η αντιμετώπιση με το γενικό σχεδιασμό που βρίσκεται σε εξέλιξη αυτού του προγράμματος θα αντιμετωπίσει και τα προβλήματα του συγκεκριμένου σχολείου που αναφέρατε και θα απαντήσω στη συνέχεια. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, ο ομιλών τελείωσε το λύκειο της Ελευσίνας το 1968. Τότε στο ίδιο κτίριο συστεγάζονταν ένα δημοτικό σχολείο, το γυμνάσιο, το λύκειο και νυχτερινή τεχνική σχολή με πρωϊνή και απογευματινή βάρδια. Μέχρι σήμερα έχουν φτιαχτεί ένα κτίριο τον καιρό της δικτατορίας, ένα κτίριο το οποίο το εγκαινίασε ο τότε Υπουργός Παιδείας και σήμερα Πρόεδρος της Βουλής, ένα τρίτο κτίριο το 1999 και ένα τέταρτο το οποίο παραδόθηκε με την έναρξη αυτής της σχολικής χρονιάς. Χρειάστηκαν τριάντα τρία χρόνια, ώστε να αποκτήσει η Ελευσίνα μία κτιριακή υποδομή ώστε να μην πάνε πρωί απόγευμα οι μαθητές των γυμνασίων και λυκείων. Προέκυψε το πρόβλημα των ΤΕΕ. Επί δύο χρόνια ο ΟΣΚ είναι ενήμερος του προβλήματος. Αναγνωρίζει το πρόβλημα, αποδέχεται τις εισηγήσεις των φορέων, αλλά δεν υλοποιεί τις δεσμεύσεις του. Στην αρχή του καλοκαιριού δεσμεύθηκε ότι θα φέρει προκάτ αίθουσες, ώστε να μην υπάρχει η μικτή χρήση ενός κτιριακού συγκροτήματος το οποίο επί δέκα χρόνια έχει μείνει ασυντήρητο στο οποίο συστεγάζοντο δύο γυμνάσια και ένα λύκειο, έχει άθλια εμφάνιση, τα παιδιά του γυμνασίου και τα παιδιά των ΤΕΕ. Δυστυχώς βρισκόμαστε δύο μήνες μετά την έναρξη της σχολικής χρονιάς, ο ΟΣΚ απλώς υπόσχεται ότι θα φτιάξει τις αίθουσες προκάτ, προτείνει και προτρέπει να συστεγαστούν για ένα διάστημα ακαθόριστο και ασαφές και με το χαρακτήρα του προσωρινού που κινδυνεύει να γίνει μόνιμο και δεν δεσμεύεται για την απαλλοτρίωση ενός όμορου οικοπέδου. 
Θα ήθελα να πω, κύριε Υπουργέ, εκτός από τα προβλήματα περιβάλλοντος που αντιμετωπίζει αποτελεί και έδρα νομαρχίας. Εάν, λοιπόν, σε μια τέτοια πόλη χρειάστηκαν τριάντα τρία χρόνια για να λυθεί το κτιριακό πρόβλημα που στο τέλος παραμένει σε εκκρεμότητα, μπορεί κανείς να αναλογιστεί πόσο πάσχει ο πολύπαθος χώρος της παιδείας εκτός από τις εκπαιδευτικές μεταρρυθμίσεις και από την έλλειψη κτιριακής υποδομής. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κατανοώ την ευαισθησία του συναδέλφου γενικότερα για τα θέματα της σχολικής στέγης και της εκπαίδευσης και ειδικότερα για την Ελευσίνα μιας και τελείωσε το σχολείο εκεί. Θα ήθελα όμως να αναφέρω το εξής, ότι η αντιμετώπιση του προβλήματος της στέγασης του 2ου ΤΕΕ Ελευσίνας εντάσσεται μέσα σε αυτό το πρόγραμμα που είπα νωρίτερα, και ότι πράγματι υπάρχει πρόβλημα σχολικής στέγης στην ευρύτερη περιοχή. Στην Ελευσίνα λειτουργούν πράγματι δύο ημερήσια ΤΕΕ στην περιοχή του Σαρανταποτάμου στο πρώτο σε πρωινό κύκλο, με τετρακόσιους πενήντα μαθητές και είκοσι πέντε τμήματα. Το δεύτερο που είναι απογευματινό έχει επτακόσιους τριάντα πέντε μαθητές με τριάντα τέσσερα τμήματα και αυτό το σχολείο εξυπηρετεί και τους εργαζόμενους μαθητές. Έχουμε μία αύξηση σ' αυτό το σχολείο αυτού του σχολείου του μαθητικού δυναμικού. 
Θα ήθελα να πω ακόμα ότι η Διεύθυνση Δευτεροβάθμιας Εκπαίδευσης πράγματι ζήτησε και διεκδίκησε έντεκα αίθουσες για να μπορέσει να στεγάσει το σχολείο αυτό.
Εδώ πρέπει να πω ότι πρώτον δεν επιτρέπεται από την πολεοδομία για να γίνει αυτή η ανάπτυξη. Έγιναν οι απαραίτητες ενέργειες τόσο από το δήμο, όσο και από τη νομαρχία για να έχουμε αύξηση του συντελεστή δόμησης. Αυτό επίσης που θέλω να αναφέρω είναι ότι το όμορο οικόπεδο έχει εξασφαλιστεί και είναι στη φάση της απαλλοτρίωσης και επίσης γι' αυτό που θέλω να σας ενημερώσω είναι ότι δόθηκαν αίθουσες και πρέπει μέχρι 15 Δεκεμβρίου να έχουμε τρεις νέες αίθουσες που θα δώσουν τη δυνατότητα να καλυφθούν άμεσες ανάγκες. Και έχουμε και μεταφορά σε διπλανό σχολείο αρκετών τάξεων ώστε να διευκολυνθεί η λειτουργία. Έχει σημασία το ενδιαφέρον τόσο της Κυβέρνησης, όσο και του ΟΣΚ.
Έχω ευχαριστήρια επιστολή προς τον ΟΣΚ από το Δήμαρχο Ελευσίνας, που λέει ότι θέλει να εκφράσει τις ευχαριστίες για την μέχρι τώρα άριστη συνεργασία και τη μεγάλη προσπάθεια για την επίλυση σε μεγάλο βαθμό των προβλημάτων των σχολείων της περιοχής Ελευσίνας. 
Το ανέφερα αυτό για να δείξω ότι πέραν από το μακροπρόθεσμο και το μεσοπρόθεσμο υπάρχουν και άμεσες ενέργειες και βρίσκεται σε μία στενή, θα έλεγα, συνεργασία ο ΟΣΚ με το δήμο, έτσι ώστε να αντιμετωπιστούν και τα άμεσα προβλήματα και τα μακροπρόθεσμα, τα οποία πρέπει μέσα απ' αυτό το πρόγραμμα να λυθούν. Και ελπίζω και θα το επιδιώξουμε να λυθούν όσο το δυνατόν συντομότερα. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ο κ. Αμπατζόγλου ζητεί ολιγοήμερη άδεια απουσίας στο εξωτερικό. Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Επίκαιρες ερωτήσεις δεύτερου κύκλου.
Πρώτη είναι η με αριθμό 104/5.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη λήψη των αναγκαίων μέτρων προστασίας των ανθοκαλλιεργητών, τον έλεγχο στις εισαγωγές λουλουδιών κλπ.
Η επίκαιρη ερώτηση του κ. Μπεντενιώτη έχει ως εξής:
"1. Η ανθοκαλλιέργεια είναι ένας από τους δυναμικότερους κλάδους της αγροτικής οικονομίας.
2. Η εμπορία και η διακίνηση των λουλουδιών αντιμετωπίζει προβλήματα. Οι αγρότες ανθοκαλλιεργητές πολλές φορές πωλούν κάτω του κόστους παραγωγής.
3. Οι τιμές μεταξύ παραγωγής και κατανάλωσης είναι υπερβολικά διαφορετικές. 
4. Όμως το κυρίαρχο είναι στις περιόδους υψηλής ζήτησης και υψηλών τιμών οι εισαγωγές λουλουδιών από τρίτες χώρες με τη σφραγίδα της Ευρωπαϊκής Ένωσης.
Ερωτάται ο κύριος Υπουργός:
Ποια είναι η πρόθεση της Κυβέρνησης να προστατεύσει τους αγρότες ανθοκαλλιεργητές και να ελέγξει αποτελεσματικά τις εισαγωγές από τρίτες χώρες στις περιόδους υψηλής ζήτησης;".
Ο Υφυπουργός Γεωργίας, κ. Αργύρης, έχει το λόγο για τρία λεπτά να πρωτολογήσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι αλήθεια ότι η διακίνηση των ανθοκομικών προϊόντων παρουσιάζει σοβαρά διαρθρωτικά προβλήματα. Θα έλεγα ότι η ελληνική ανθοκομία έχει προσαρμοστεί ως προς την παραγωγή, έχει μεγάλο πρόβλημα προσαρμογής ως προς την αγορά. Γι΄ αυτό το Υπουργείο Γεωργίας στο σχέδιο αγροτικής ανάπτυξης 2000-2006 έχει δρομολογήσει τις προϋποθέσεις για να μπορούν να ενταχθούν οι ανθοκομικές επιχειρήσεις, να κάνουν χρήση, δηλαδή, των κινήτρων και των ενισχύσεων που υπάρχουν, ξεκινώντας από την ίδρυση νέων εγκαταστάσεων με δύο κέντρα διανομής προϊόντων: Δύο, λοιπόν, ανθαγορές μια στην Αθήνα, σε αντικατάσταση της υπάρχουσας, δηλαδή της παλιάς, και μία στη Θεσσαλονίκη. Επίσης, κέντρα διανομής. Αυτά είναι μέσα από το σχέδιο αγροτικής ανάπτυξης, από τον άξονα 2,1. 
Επίσης, μια δεύτερη δράση είναι ο εκσυγχρονισμός και η ορθολογική ανάπτυξη των υφισταμένων εγκαταστάσεων.
Τρίτη δράση είναι η ίδρυση νέων εγκαταστάσεων, η μεταποίηση και ο εκσυγχρονισμός ή η επέκταση υφιστάμενων μονάδων. Επίσης, η ίδρυση, ο εκσυγχρονισμός και η επέκταση τυποποιημένων, δρεπτών ανθέων και γλαστρικών. Η ίδρυση ξηραντηρίων, που επίσης ήταν αίτημα των παραγωγών.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Θα ήθελα τώρα να κάνω ένα σχολιασμό στο θέμα των εισαγωγών. Οι εισαγωγές των λουλουδιών από τρίτες χώρες στο χώρο της Ευρωπαϊκής Ένωσης ξέρετε ότι είναι ελεύθερες, υπόκεινται μόνο σε κανόνες ποιότητας και φυτοπροστασίας. Κατά την εισαγωγή καταβάλλουν και τους ισχύοντες δασμούς. Μετά την εισαγωγή κυκλοφορούν στο χώρο της Κοινότητας ελεύθερα, όπως και τα λοιπά ανθοκομικά προϊόντα.
Επειδή όμως γίνεται μεγάλη συζήτηση γύρω από τον όγκο των εισαγομένων προϊόντων σε επίπεδο κόστους, θα ήθελα να πω ότι οι εισαγωγές των ανθοκομικών προϊόντων αποτελούν το 15% του συνόλου της αξίας των προϊόντων και απ' αυτό το 15%, το 50% είναι πολλαπλασιαστικό υλικό. Αυτός ο μύθος ότι όλα τα ανθοκομικά στην Ελλάδα εισάγονται νομίζω ότι απ' αυτά τα νούμερα ανατρέπεται. 
Επίσης έχει γίνει μία μεγάλη προσπάθεια και βρισκόμαστε προ της υπογραφής μνημονίου με τον "ΑΘΗΝΑ 2004" για παραγωγή όλου του πρασίνου, αλλά και των ανθοκομικών προϊόντων, που θα χρειαστούν εν όψει του 2004.
Επίσης υπάρχει ένα μεγάλο έλλειμμα θεσμικό στο χώρο των ανθοκομικών επιχειρήσεων. Δεν μπορούν πλέον να πορεύονται ο καθένας μόνος του. Γι' αυτό το θεσμικό πλαίσιο για την ίδρυση διεπαγγελματικής οργάνωσης μετά από πολλές συζητήσεις που έχουμε κάνει, είναι προ των πυλών. Εκτιμώ ότι και στο επίπεδο το θεσμικό της ενιαίας έκφρασης των ανθοπαραγωγών θα βρει καλύτερο δρόμο εν όψει και της πρόκλησης του 2004. 
ΠΡΟΕΔΡΟΣ (Απόστολος Κακλαμάνης): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, η ανθοκαλλιέργεια, πρέπει να δεχθούμε, ότι είναι ένας από τους δυναμικότερους κλάδους της αγροτικής μας οικονομίας. Όμως θα πρέπει να αποδεχθούμε, κύριε Υφυπουργέ, ότι οι ανθοκαλλιεργητές, είναι υποχρεωμένοι να παράγουν σήμερα με υψηλό κόστος. Ήδη τα τελευταία χρόνια έχει αυξηθεί το κόστος παραγωγής πάνω και από 400%, ενώ οι τιμές πώλησης των ανθοκαλλιεργητικών προϊόντων είναι στα ίδια περίπου επίπεδα την τελευταία περίοδο.
Άρα αυτήν τη στιγμή, εάν σκεφτούμε ότι οι τιμές μεταξύ παραγωγής και κατανάλωσης έχουν μία μεγάλη απόσταση και εκεί προσθέσουμε ότι καρπώνονται το μόχθο των ανθοκαλλιεργητών οι διαμεσολαβητές, αυτοί που ελέγχουν την εμπορία, θα πρέπει να αποδεχθούμε ότι είναι ικανοποιητική η απάντησή σας, προς την κατεύθυνση ότι το Υπουργείο έχει στόχο να διαμορφώσει τη διακίνηση των αγροτικών προϊόντων, έτσι ώστε οι παραγωγοί να μετέχουν και να μη χάνουν ένα μεγάλο ποσοστό της τιμής της κατανάλωσης. 
Όμως, το δεύτερο σκέλος σε σχέση με τις εισαγωγές των λουλουδιών από τρίτες χώρες μέσα από την Ευρωπαϊκή Ένωση, πρέπει αυτό να το δούμε με ιδιαίτερη προσοχή, γιατί ειδικότερα στις περιόδους της μεγάλης ζήτησης, στις περιόδους των εορτών, όταν οι τιμές έχουν κάποια άλλη σημασία για τους ανθοκαλλιεργητές, καρπώνονται από τους εισαγωγείς και από αυτούς που ελέγχουν τα τεράστια δίκτυα διανομής και εμπορίας.
Άρα θα συμφωνήσουμε μαζί σας, ότι έγκαιρα και πολύ σωστά θα πρέπει να λυθεί το θέμα της διακίνησης, της εμπορίας των αγροτικών προϊόντων και εδώ ειδικότερα των λουλουδιών, έτσι ώστε οι ανθοκαλλιεργητές που έχουν επιτύχει ένα μεγάλο θαύμα, θα μπορούν να συμμετέχουν σε μία σωστή λειτουργία αγοράς, έτσι ώστε οι τιμές παραγωγής και κατανάλωσης να είναι δικό τους κέρδος και όχι κέρδος των διαμεσολαβητών και εμπόρων. Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι πολύ σημαντικό που ο συνάδελφος φέρνει για συζήτηση έναν κλάδο της φυτικής παραγωγής που είναι πραγματικά πάρα πολύ σημαντικός. Είναι πάρα πολύ σημαντικός γιατί σε πολύ μικρή έκταση έχει πάρα πολύ μεγάλη προστιθέμενη αξία. 
Επίσης είναι αυτό που είπα και πριν, ότι υπάρχει μία πρόκληση μπροστά μας για την ανθοκομία, όπως και για ορισμένα άλλα προϊόντα ενόψει του 2004. Εκτιμώ ότι ένα από τα προϊόντα που θα μας γνωρίσουν και σαν παραγωγό χώρα, θα είναι το πράσινο και τα είδη ανθοκομίας. Γι' αυτό το μνημόνιο με το 2004 είναι πολύ σημαντικό, να αναδείξει την αττική χλωρίδα, η οποία είναι πάρα πολύ σημαντική, όπως επίσης και προϊόντα τα οποία έχουν ενταχθεί στον κατάλογο, και θα προσδώσουν πραγματικά τα χαρακτηριστικά του αττικού τοπίου. Αυτό είναι πάρα πολύ σημαντικό. Υπήρχε ένα έλλειμμα ως προς την οργάνωση των ανθοπαραγωγών. Πίστευαν κάποια στιγμή ότι ο καθένας μόνος του μπορούσε να πορευθεί να αντιμετωπίσει την αγορά. 
Οι μεγάλες οργανωμένες αγορές των ανθοκομικών προϊόντων, έχουν άλλες απαιτήσεις. Εκτιμώ ότι είναι σε πάρα πολύ καλό δρόμο η σύσταση της διεπαγγελματικής οργάνωσης. Παραγωγοί, μεταποιητές και έμποροι να βρεθούν στο ίδιο τραπέζι για να συζητήσουν τα του κλάδου. Και νομίζω ότι αυτή θα είναι και η συμφωνία εν όψει των Ολυμπιακών Αγώνων.
Επίσης, είναι πολύ σημαντικό ότι η ελληνική ανθοπαραγωγή σε επίπεδο παραγωγής έχει καταφέρει να κρατάει σε πολύ καλό επίπεδο το κοστολόγιο, γιατί έχουμε δύο μεγάλες ελαφρύνσεις. Η μία ήταν το μεγάλο κόστος των επιτοκίων που τώρα είναι πολύ χαμηλό και η άλλη είναι το καύσιμο. Μετά την επιστροφή του συντελεστή για το καύσιμο που φθάνει μέχρι και 80% (επιστροφή του ειδικού φόρου κατανάλωσης) έχουμε μία βασική μείωση του κόστους. Υπάρχει όμως μεγάλη ψαλίδα, όπως είπατε και εσείς, μεταξύ της τιμής παραγωγού και της τιμής αγοράς.
Αυτόν το δρόμο καλούμαστε να διανύσουμε όσο γίνεται πιο σωστά για να μπορέσουμε να καλύψουμε αυτήν τη μεγάλη ψαλίδα.
ΜΑΝΩΛΗΣ ΜΠΕΝΤΕΝΙΩΤΗΣ: Παρ' ότι δεν έχω το λόγο θα ήθελα να αναφερθώ...
ΠΡΟΕΔΡΟΣ (Απόστολος Κακλαμάνης): Δεν έχετε το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Όσον αφορά τα επιτόκια, πρέπει να υπογραμμίσω το θέμα των πανωτοκίων και για την ανθοκαλλιέργεια...
ΠΡΟΕΔΡΟΣ (Απόστολος Κακλαμάνης): Παρακαλώ!
Ολοκληρώθηκε η συζήτηση των επικαίρων ερωτήσεων
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης "Βιώσιμη ανάπτυξη Αττικής και άλλες διατάξεις".
Έχει ψηφισθεί η αρχή του νομοσχεδίου. Οι συνάδελφοι κύριοι Σαλαγκούδης, Σπηλιόπουλος, Παναγιωτόπουλος, Γκατζής, Αμπατζόγλου επιφύλαξε το Προεδρείο με τη συγκατάθεση του Σώματος καθώς οι κύριοι Νάκος και Τριφωνίδης που ήταν παρόντες, μιλώντας επί των άρθρων να προσθέσουν σε περισσότερο χρόνο ορισμένες σκέψεις τους για το νομοσχέδιο. 
Παρακαλώ τους εισηγητές και τους Κοινοβουλευτικούς Εκπροσώπους να πουν από τα άρθρα αυτά ποια ενότητα μπορούμε να συζητήσουμε σήμερα.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μέχρι το άρθρο 8, γιατί είναι ο βασικός κορμός των ρυθμίσεων. Να αφήσουμε για αύριο τη συζήτηση των υπολοίπων άρθρων.
ΠΡΟΕΔΡΟΣ (Απόστολος Κακλαμάνης): Μάλιστα.
Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, συμφωνούμε να συζητήσουμε μέχρι το άρθρο 8.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, να μας δοθεί χρόνος γιατί είναι σοβαρά τα άρθρα.
ΠΡΟΕΔΡΟΣ (Απόστολος Κακλαμάνης): Δεν βλέπω να υπάρχει και μεγάλη συμμετοχή. Εν πάση περιπτώσει θα υπάρξει χρόνος.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, όσον αφορά τη διαδικασία, είχαμε ζητήσει να δευτερολογήσουμε. Δεν κατέστη δυνατό χθες από ευθύνη δική μας.
ΠΡΟΕΔΡΟΣ (Απόστολος Κακλαμάνης): Θα μιλήσετε σήμερα περισσότερο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ειπώθηκε από τον προεδρεύοντα τον κ. Σγουρίδη ότι θα προστεθεί χρόνος.
ΠΡΟΕΔΡΟΣ (Απόστολος Κακλαμάνης): Αυτό είπα και εγώ. Θα σας δώσω είκοσι λεπτά.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Χθες είπαμε είκοσι πέντε λεπτά.
ΠΡΟΕΔΡΟΣ (Απόστολος Κακλαμάνης): Μπορείτε να μιλήσετε και τόσο.
Ο κύριος Υπουργός έχει κάνει κάποιες αναδιατυπώσεις στα άρθρα αυτής της ενότητας.
Κύριε Υπουργέ, αν έχετε κάποιες διορθώσεις και για τα υπόλοιπα άρθρα, αυτές να αναπαραχθούν για να διανεμηθούν στους κυρίους συναδέλφους.
(Στο σημείο αυτό ο Υφυπουργός Ανάπτυξης κ. Α. Καλαφάτης, καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
"ΔΙΟΡΘΩΣΕΙΣ 7-11-2001
Άρθρα 1-8
Στο Σχέδιο Νόμου: Βιώσιμη Ανάπτυξης Αττική και άλλες διατάξεις"
Άρθρο 1
- Στην παράγραφο 1 και στον τρίτο στίχο αντί των λέξεων και των αριθμών "στο άρθρο 3 παρ. 4" τίθενται οι λέξεις και αριθμοί "στα άρθρα 3 και 4".
Άρθρο 2
- Στην παράγραφο 3 και στον πέμπτο στίχο μετά τη λέξη "Κίνησης" τίθενται οι λέξεις "σύμφωνα με το άρθρο 5 του ν. 858/1979 (ΦΕΚ 1 Α΄),".
Άρθρο 5 
- Στο προοίμιο του άρθρου προστίθεται δεύτερο εδάφιο ως εξής: "Επιτρέπεται μόνο στις περιπτώσεις που αναφέρονται παρακάτω σε συνδυασμό με τη χρήση γης της θέσης εγκατάστασης".
Άρθρο 6
- Στην παράγραφο 2 και στον πρώτο στίχο μετά τη λέξη "εργαστήρια" τίθενται οι λέξεις "και αποθήκες". Επίσης στην περίπτωση γ. στο πρώτο στίχο πριν από την λέξη "κανονισμό" τίθεται η λέξη "τον".
- Στην παράγραφο 2 και στην περίπτωση ε. διαγράφονται οι δύο τελευταίες λέξεις "εκτός οδού" και προστίθενται οι λέξεις "και των μέσων μεταφοράς που χρησιμοποιεί η επιχείρηση.".
- Στην παράγραφο 2, στο τελευταίο εδάφιο και στον δεύτερο στίχο οι λέξεις "της προηγούμενης παραγράφου" διαγράφονται.
- Στην παράγραφο 3 και στον στίχο 2-3 αντί των λέξεων "μηχανολογικής μελέτης" τίθενται οι λέξεις "μελέτης εγκατάστασης".
- Η παράγραφος 8 αναδιατυπώνεται ως εξής: "Για να χορηγήσουν οι Δ.Ο.Υ., βεβαίωση έναρξης επιτηδεύματος σε όσους ασκούν δραστηριότητα που προβλέπεται στον νόμο, οι ενδιαφερόμενοι πρέπει να προσκομίσουν άδεια εγκατάστασης.".
- Το δεύτερο και τα υπόλοιπα εδάφια της παραγράφου 3 γίνονται παράγραφος 4 και οι παράγραφοι 4,5,6,7 και 8 αναριθμούνται ως 5,6,7,8 και 9.
Άρθρο 7
- Στην παράγραφο 2 και στον πέμπτο και έκτο στίχο οι λέξεις "κατά τη διαδικασία εκπόνησης της Μελέτης" διαγράφονται.
Άρθρο 8
- Στην παράγραφο 2 και στον τέταρτο στίχο του προοιμίου οι λέξεις "σε περιοχές διαφόρων χρήσεων γης" διαγράφονται.
- Η παράγραφος 3 αναδιατυπώνεται ως εξής: "Μετεγκατάσταση βιομηχανικών και βιοτεχνικών μονάδων από περιοχή Γενικής Κατοικίας σε άλλη περιοχή Γενικής Κατοικίας, επιτρέπεται σε περιπτώσεις πυρκαγιάς, πλημμύρων, σεισμού, αναγκαστικής απαλλοτρίωσης και κατεδάφισης και εφόσον η δραστηριότητα των μονάδων εμπίπτει στη χαμηλή όχληση.".
- Στην παράγραφο 4 το πρώτο εδάφιο αναδιατυπώνεται ως εξής: "Στις περιπτώσεις της παραγράφου 3, εκτός από την περίπτωση της κατεδάφισης, επιχορηγείται μέχρι 50% από το Π.Δ.Ε. το συνολικό κόστος μετεγκατάστασης.", και στον ένατο στίχο της παραγράφου η λέξη "μηχανολογικού" διαγράφεται.") 
ΠΡΟΕΔΡΟΣ (Απόστολος Κακλαμάνης): Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριοι συνάδελφοι, στην αρχή της τοποθέτησής μου θα κάνω ορισμένες παρατηρήσεις επί της αρχής του νομοσχεδίου με βάση αυτά που ακούστηκαν χθες μέσα στην Αίθουσα του Κοινοβουλίου σε σχέση με τις διατάξεις του νομοσχεδίου.
Είναι γνωστό ότι η κατάσταση στην Αττική όσον αφορά το περιβάλλον είναι ιδιαίτερα επιβαρημένη. Αυτό τονίστηκε από όλους τους συναδέλφους που μίλησαν μέσα στο Κοινοβούλιο. Από πολλούς υπήρξαν προτάσεις για να βελτιωθεί η κατάσταση, πού θέλουμε να πάει η κατάσταση και πώς επιθυμούμε να γίνει η Αττική. Ασφαλώς θα συμφωνήσουμε σε ένα πλαίσιο, το οποίο είναι ιδεατό. Ασφαλώς όλοι θέλουμε να απομακρυνθούν όλες οι βιομηχανίες και βιοτεχνίες από την Αττική και όλη η βιομηχανική δραστηριότητα της Αττικής. Όλοι θέλουμε και επιθυμούμε να μειωθεί ο πληθυσμός της Αθήνας γιατί έτσι θα γίνουν καλύτερες οι συνθήκες διαβίωσης των πολιτών της Αθήνας.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Όλοι επίσης επιθυμούμε το περιβάλλον να αναβαθμιστεί και να αποκτήσει, αν είναι δυνατόν, την παλιά του μορφή. Όλοι επίσης θέλουμε την οικονομική ανάπτυξη και μεγάλους δείκτες οικονομικής ανάπτυξης. Ασφαλώς όμως επιθυμούμε και τη δημιουργία νέων θέσεων εργασίας. Γιατί είναι το πρόβλημα που ταλαιπωρεί σήμερα την ελληνική οικογένεια και την ελληνική κοινωνία.
Υπάρχει όμως ένα μοντέλο τέτοιο που να δίνει λύσεις και απαντήσεις σε όλα αυτά τα ερωτήματα; Ασφαλώς, αγαπητοί συνάδελφοι, δεν υπάρχει τέτοιο μοντέλο. Το νομοσχέδιο που σήμερα συζητούμε είναι ένα καινούριο θεσμικό πλαίσιο που προσπαθεί να δώσει απαντήσεις και προσπαθεί να βελτιώσει την κατάσταση στην Αττική. Και προσπαθεί να το κάνει αυτό, λαμβάνοντας υπόψη όλες τις παραμέτρους της βιώσιμης ανάπτυξης. 
Την περιβαλλοντική διάσταση κατ' αρχήν, γιατί αυτή είναι η κυρίαρχη στο πρόβλημα που αντιμετωπίζει η Αττική. Την οικονομική διάσταση, γιατί εδώ χρειάζεται η ανάπτυξη, γιατί μόνο μέσα από την ανάπτυξη υπάρχει ευημερία και δημιουργία νέων θέσεων εργασίας. Υπάρχει η κοινωνική γιατί, όπως τόνισα, οι θέσεις εργασίας είναι αυτές που απασχολούν όλους τους Έλληνες πολίτες. Και τέλος, η θεσμική, γιατί θέλουμε ένα αξιόπιστο θεσμικό πλαίσιο, για να μπορούμε να πετύχουμε αυτά που είπα προηγουμένως.
Όλα αυτά προσπαθεί να τα συνδυάσει με ένα σύγχρονο τρόπο, με κανόνες που εφαρμόζονται στην Ευρωπαϊκή Ένωση και σε όλα τα προηγμένα κράτη, με τις διεθνείς εξελίξεις που υπάρχουν στον τομέα της τεχνολογίας, καθώς και με τους ελέγχους που γίνονται σε παγκόσμιο επίπεδο.
Με αυτά, λοιπόν, τα στοιχεία προσπαθεί το νομοσχέδιο να φτιάξει εκείνο το θεσμικό πλαίσιο που θα φροντίσει να προωθήσουμε τη βιώσιμη ανάπτυξη της Αττικής. 
Υπάρχουν ασφαλώς πολλά προβλήματα. Ακούσαμε εδώ ότι πρέπει να απομακρυνθούν όλες οι χρήσεις που υπάρχουν μέσα σ' αυτήν τη χρήση γης στη γενική κατοικία. Όμως είναι γνωστό ότι δεν μπορούν να απομακρυνθούν ούτε τα εργαστήρια ούτε οι λοιπές επαγγελματικές δραστηριότητες μέσα από τον οικιστικό ιστό. Ακούστηκε επίσης ότι η αμιγής κατοικία γιατί να μην έχει κάποιες δραστηριότητες; Και αυτό ασφαλώς είναι ένα ερώτημα, πώς θα εξυπηρετείται ο κόσμος ακόμα και στις πιο μικρές του ανάγκες μέσα σ' αυτήν την περιοχή. Είναι ένα εύλογο ερώτημα, κύριοι συνάδελφοι, και νομίζω ότι αυτό δίνει απάντηση στο ότι μέσα στα πλαίσια της περιοχής γενικής κατοικίας επιβάλλεται να υπάρχουν δραστηριότητες, όμως ελεγχόμενες.
Ακούσαμε ότι το νέφος στην Αθήνα αυξάνεται αντί να μειώνεται. Αυτό δεν είναι αλήθεια και το τονίσαμε. Το νέφος στην Αθήνα μειώνεται, παρά το ότι αυξάνεται με μεγάλους ρυθμούς το πλήθος των αυτοκινήτων. Και μειώνεται για πολύ συγκεκριμένους λόγους. Κατ' αρχήν γιατί βελτιώθηκαν τα καύσιμα. Δεύτερον, μπήκαν οι καταλύτες στα αυτοκίνητα. Και τρίτον, εφαρμόζονται πλέον με αυστηρό τρόπο οι μελέτες περιβαλλοντικών επιπτώσεων. Επομένως υπάρχει μία τάση μείωσης των ρύπων της Αθήνας. Και αυτό φαίνεται από τις ανακοινώσεις και τα μέτρα που παίρνει κάθε φορά η πολιτεία, προκειμένου να αντιμετωπίσει τα οξυμμένα προβλήματα που δημιουργεί το νέφος. Παλιότερα θα θυμόμαστε ότι υπήρχαν πάρα πολλές ημέρες του έτους για τις οποίες υπήρχαν περιορισμοί και στην κυκλοφορία, ακόμα και στην κίνηση των πολιτών μέσα στην πόλη. Τώρα αυτές οι ημέρες όσο πάνε και λιγοστεύουν. Αυτό δείχνει ότι το νέφος, που είναι πράγματι ένα μεγάλο πρόβλημα της Αττικής, σιγά σιγά μειώνεται. 
Επίσης, ένα μεγάλο πρόβλημα είναι το κυκλοφοριακό στην Αθήνα. Πρώτη φορά αντιμετωπίζεται αυτή η διάσταση της επιβάρυνσης της κυκλοφορίας μέσα στην Αττική. Και πρώτη φορά λαμβάνεται υπόψη, ακόμη και για τη λειτουργία των επιχειρήσεων ή για την ίδρυση των επιχειρήσεων. Γνωρίζουμε πολύ καλά ότι το κυκλοφοριακό πρόβλημα είναι αυτό που επιβαρύνει και τη λειτουργία των επιχειρήσεων, αλλά κυρίως επιβαρύνει και δυσκολεύει τη ζωή των πολιτών της Αττικής. 
Πιστεύω, λοιπόν, ότι αυτή η διάσταση του νομοσχεδίου, που επιβάλλει περιορισμούς στον κυκλοφοριακό φόρτο, είναι πολύ σημαντική για το πρόβλημα της Αττικής. 
Ακούσαμε ότι δεν υπάρχουν κίνητρα για την περιφέρεια. Ίσα-ίσα, το αντίθετο! Κίνητρα υπάρχουν για την εγκατάσταση νέων επιχειρήσεων, νέων δραστηριοτήτων. Μόνο για την περιφέρεια υπάρχουν κίνητρα. Δεν υπάρχουν κίνητρα για την Αττική. Η επιδότηση υπάρχει μόνο για τις επιχειρήσεις που εγκαθίστανται στην περιφέρεια. Μπορεί στο παρελθόν οι υποδομές στην περιφέρεια να ήταν τέτοιες που δεν δημιουργούσαν ένα καλό περιβάλλον για να πάει κάποιος επενδυτής να κάνει την επιχείρησή του εκεί, τώρα όμως με τα μεγάλα έργα που εκτελούνται, μπορεί ένα επιχειρηματίας να εγκατασταθεί σε οποιαδήποτε περιοχή της χώρας μας και μέσα σε οργανωμένες βιομηχανικές περιοχές. Για παράδειγμα, η Πάτρα, που έχει μία εξαιρετική βιομηχανική ζώνη με τον ΠΑΘΕ, το δρόμο αυτόν το σύγχρονο που ολοκληρώνεται, ή με το σιδηροδρομικό δίκτυο που εκσυγχρονίζεται ή με το μεγάλο λιμάνι που αποκτά και είναι η πύλη της χώρας προς τη Δυτική Ευρώπη, νομίζω ότι μπορεί να δημιουργήσει εκείνες τις προϋποθέσεις για να προσελκύσει επενδυτές και να έχουμε επιχειρήσεις στην περιοχή της Αχαΐας. 
Από την άλλη μεριά, ένας επιχειρηματίας που τώρα θέλει να φτιάξει μία επιχείρηση, ασφαλώς δεν θα επιλέξει την Αττική για πολύ συγκεκριμένους λόγους. 
Πρώτα-πρώτα, το κόστος του οικοπέδου στην Αττική είναι πολύ υψηλότερο από ότι το κόστος ενός οικοπέδου σε οποιαδήποτε άλλη περιοχή της χώρας.
Δεύτερον, είναι γνωστό ότι το κόστος των κατασκευών στην Αττική είναι υψηλότερο από το κόστος των κατασκευών στην περιφέρεια για πολύ συγκεκριμένους λόγους, που δεν θα ήθελα τώρα να αναλύσω.
Τρίτον, το κόστος της λειτουργίας είναι υψηλό λόγω των μετακινήσεων, του κυκλοφοριακού προβλήματος, που ανέφερα προηγουμένως, της ενοικίασης γραφείων, εάν χρειαστεί και γραφεία στα κέντρο αυτή η επιχείρηση ή οτιδήποτε άλλο. 
Επίσης είναι γνωστό ότι το εργατικό δυναμικό στην Αθήνα πληρώνεται παραπάνω απ' ότι πληρώνεται στην περιφέρεια. Επομένως μια επιχείρηση που θέλει να εγκατασταθεί στην Αθήνα θα έχει και εδώ ένα επιπλέον κόστος για τη λειτουργία της. 
Τέταρτον, επίσης θα έχει σημαντικό κόστος χρόνου από τις μετακινήσεις και από το κυκλοφοριακό πρόβλημα, που είναι πολύ μεγάλο στην Αττική.
Τέλος, υπάρχει η επιδότηση 40% -το είπα και προηγουμένως- για να κάνει κάποιος μια επιχείρηση σε βιομηχανική ζώνη στην περιφέρεια. Αυτό το κίνητρο δεν υπάρχει στην Αττική. Άρα αυτό, που ακούσαμε χθες και τονίστηκε και από τον κ. Μάνο, δηλαδή ότι δεν υπάρχουν κίνητρα και οι επιχειρήσεις αντί να πάνε στην περιφέρεια θα έρθουν στην Αττική, νομίζω ότι δεν είναι σωστό για τους λόγους τους οποίους προανέφερα.
Όμως, κύριοι συνάδελφοι, θα ήθελα να πω και κάτι ακόμα, επειδή τονίστηκε από πολλούς ότι το π.δ. 84/84 ήταν ένα ασφαλές θεσμικό πλαίσιο, με κάποιες παρενέργειες βεβαίως. Το π.δ. 84/84 είχε μια αμυντική λογική. Είχε μόνο απαγορεύσεις και βέβαια μόνο απαγορεύσεις με διεξόδους που άνοιγε σε ορισμένες περιπτώσεις. Όμως, το νομοσχέδιο που συζητούμε σήμερα υιοθετεί μια ενεργητική αντιμετώπιση των προβλημάτων του περιβάλλοντος και της ανάπτυξης βεβαίως της περιφέρειας της Αττικής. 
Επίσης με το π.δ. 84/84 δινόταν η δυνατότητα στις επιχειρήσεις να κάνουν εκσυγχρονισμό μέσω της αύξησης της κινητήριας δύναμης, χωρίς να ληφθεί κανένα άλλο μέτρο. Με το νομοσχέδιο που συζητούμε πρέπει απαραίτητα να τεκμηριώνεται αυτός ο εκσυγχρονισμός από τη μη αύξηση των αέριων ρύπων και την τήρηση όλων των διατάξεων για το σύνολο των περιβαλλοντικών οχλήσεων.
Τέλος, ακούστηκε εδώ μέσα ότι το π.δ. 84/84 απαγόρευε την ίδρυση νέων επιχειρήσεων ανεξαρτήτως χοροθέτησης. Εδώ όμως -πρέπει να το πούμε- υπήρχε ένας μεγάλος κατάλογος εξαιρέσεων, που οδήγησε σε παρερμηνείες και βεβαίως δημιούργησε αυτό το μεγάλο πρόβλημα των αυθαίρετων ή παράνομων επιχειρήσεων που λειτουργούν σήμερα στην Αττική. 
Επομένως νομίζω, αγαπητοί συνάδελφοι, ότι το νομοσχέδιο έρχεται σήμερα να λύσει συγκεκριμένα προβλήματα και επιχειρεί να θέσει το πρόβλημα της βιώσιμης ανάπτυξης στην Περιφέρεια της Αττικής.
Θα ήθελα συνεχίζοντας να αναφερθώ στα κυριότερα σημεία των άρθρων, ξεκινώντας από το άρθρο 1 στο οποίο αναφέρονται όλοι οι ορισμοί, οι οποίοι χρησιμοποιούνται μέσα στο νομοσχέδιο.
Το άρθρο 2, το οποίο είναι σημαντικότατο άρθρο, αναφέρεται στην περιβαλλοντική αναβάθμιση των βιομηχανικών εγκαταστάσεων. Το άρθρο συγκεκριμένα αναφέρει ότι όλες οι βιομηχανίες και βιοτεχνίες και τα επαγγελματικά εργαστήρια μέσης και υψηλής όχλησης που λειτουργούν στην περιφέρεια, στην Αττικής, ως πρώτο μέτρο, υποχρεούνται εντός τετραετίας από την ισχύ του νόμου αυτού να πάρουν όλα τα απαραίτητα εκείνα μέτρα που να ανταποκρίνονται στις βέλτιστες διαθέσιμες τεχνικές.
Και ποιες είναι αυτές οι τεχνικές; Είναι αυτές που προωθούνται από το Υπουργείο Ανάπτυξης και από το Υπουργείο Περιβάλλοντος, Χωροταξίας και Δημοσίων Έργων. Και εδώ πρέπει να τονίσουμε -το είπαμε και στην επιτροπή- ότι πρέπει με πρωτοβουλία του Υπουργείου Ανάπτυξης αυτόν το χρόνο να τον μειώσει, ούτως ώστε αυτές τις τεχνικές προδιαγραφές να τις έχουν σύντομα οι επιχειρήσεις, για να μπορούν να κάνουν τις βέλτιστες διαθέσιμες προσαρμογές.
Το δεύτερο σημαντικό μέτρο: Οι βιομηχανικές και βιοτεχνικές μονάδες και τα επαγγελματικά εργαστήρια μέσης και υψηλής όχλησης που λειτουργούν εντός της περιοχής της Αττικής υποχρεούνται, επίσης εντός μίας τετραετίας, να εφαρμόσουν και να πιστοποιήσουν ένα σύστημα περιβαλλοντικής διαχείρισης, σύμφωνα με αυτά που ισχύουν σε παγκόσμιο επίπεδο, όπως το Μητρώο ΙΜΑS, το ISO-14000 κλπ.
Το τρίτο μέτρο: Όλες οι βιομηχανικές και βιοτεχνικές μονάδες και τα επαγγελματικά εργαστήρια μέσης και υψηλής όχλησης στην Αττική υποχρεούνται να υποβάλλουν ετησίως δελτίο βιομηχανικής κίνησης. Αυτό θα περιλαμβάνει, πρώτον, την ενεργειακή τους κατανάλωση, δεύτερον, τις εκπομπές και των λοιπών αποβλήτων της παραγωγικής διαδικασίας και, τρίτον, των λοιπών περιβαλλοντικών οχλήσεων. Η μη συμμόρφωση όλων των επιχειρήσεων με αυτήν την απαίτηση του νομοσχεδίου συνιστά λόγο ανάκλησης της άδειας λειτουργίας.
Άλλη σημαντική παρέμβαση μέσω αυτού του άρθρου: Μονάδες υψηλής όχλησης που λειτουργούν εντός των ορίων της γενικής κατοικίας, υποχρεούνται, εντός μίας πενταετίας από την ισχύ του νόμου αυτού, να εγκατασταθούν σε οργανωμένες βιομηχανικές περιοχές, ΒΙΟΠΑ- ΒΙΠΕ κλπ.
Επίσης, οι βιομηχανίες, οι βιοτεχνίες και τα επαγγελματικά εργαστήρια που χρησιμοποιούν υγρά καύσιμα για τις παραγωγικές τους διαδικασίες επιβάλλεται να αντικαταστήσουν το υγρό καύσιμο εντός ενός έτους με το φυσικό αέριο, εφόσον βεβαίως υπάρχει το απαραίτητο δίκτυο για να συνδεθούν με αυτό.
Επίσης, με απόφαση του Υπουργού Ανάπτυξης και του Υπουργού Περιβάλλοντος, Χωροταξίας και Δημοσίων Έργων συστήνεται εποπτικό όργανο, το οποίο θα παρακολουθεί την εφαρμογή όλων αυτών των μέτρων και κάθε άλλη σχετική λεπτομέρεια.
Με το άρθρο 3 καθορίζονται ζώνες περιβαλλοντικής αναβάθμισης. Με κοινή απόφαση των Υπουργών Ανάπτυξης και Περιβάλλοντος, Χωροταξίας και Δημοσίων Έργων, μπορούν να καθορίζονται ορισμένες περιοχές οι οποίες είναι φορτωμένες με βιομηχανικές δραστηριότητες και οι οποίες μπορούν να αναβαθμιστούν με έργα και δράσεις. Το κόστος όλων αυτών των δράσεων μπορεί να επιχορηγηθεί από το Πρόγραμμα Δημοσίων Επενδύσεων και από το Πρόγραμμα ΕΤΒΑ.
Επίσης, δίνεται η δυνατότητα στο Υπουργείο ΠΕ.ΧΩ.Δ.Ε. και στο Υπουργείο Ανάπτυξης να καθορίζουν ορισμένες δραστηριότητες οι οποίες δεν μπορούν να εγκατασταθούν μέσα σε περιοχές χρήσεων γης, για τις οποίες ήταν δυνατόν πριν να γίνει η εγκατάστασή τους.
Άρθρο 4: Ο εκσυγχρονισμός. Οι βιομηχανίες, βιοτεχνίες και επαγγελματικά εργαστήρια που λειτουργούν μέσα στην Περιφέρεια της Αττικής μπορούν να εκσυγχρονίσουν τις εγκαταστάσεις τους. Και μπορούν να τις εκσυγχρονίσουν με τις παρακάτω διαδικασίες και τους παρακάτω περιορισμούς. Πρώτον, σε περιοχές γενικής κατοικίας, οι επεμβάσεις εκσυγχρονισμού μπορούν να γίνουν για τα επαγγελματικά εργαστήρια, για τα οποία επιτρέπεται να γίνει αντικατάσταση ή συμπλήρωση του μηχανολογικού τους εξοπλισμού, χωρίς βεβαίως αύξηση της κινητήριας δύναμης, πέρα των δώδεκα κιλοβάτ και πενήντα κιλοβάτ θερμική ισχύ. Και, δεύτερον, μπορεί να γίνει αλλαγή της δραστηριότητας, με την προϋπόθεση ότι η νέα δραστηριότητα ανήκει σε μία απ' αυτές τις κατηγορίες που είναι συμβατή με τους όρους του παρόντος νομοσχεδίου.
Στις βιομηχανίες και στις βιοτεχνίες χαμηλής όχλησης επιτρέπεται η αντικατάσταση ή συμπλήρωση του μηχανολογικού εξοπλισμού με ορισμένες προϋποθέσεις σε σχέση με την ισχύ του.
Όμως, σε όλες τις περιπτώσεις δεν επέρχεται καμία αύξηση της ποσότητας των ατμοσφαιρικών εκπομπών, ρύπων, διοξιδίου του θείου, οξιδίων του αζώτου, πτητικών οργανικών ενώσεων και άλλων ρύπων, τα επίπεδα των οποίων πιθανόν να υπόκεινται σε μελλοντικούς περιορισμούς βάσει εθνικών ή κοινοτικών διατάξεων.
Αυτήν την παράγραφο, αγαπητοί συνάδελφοι, θεωρώ ότι πρέπει να την τονίσουμε ιδιαιτέρως. Δηλαδή μπορούμε να κάνουμε τον εκσυγχρονισμό, μπορούμε να έχουμε και αυτήν την αύξηση στην κινητήρια δύναμη, αλλά αυτές οι διατάξεις του εκσυγχρονισμού πρέπει να έχουν ως προϋπόθεση ότι δεν θα δημιουργούν αύξηση των ρύπων, σύμφωνα με αυτό που ανέφερα προηγουμένως.
Επίσης, για τη διασφάλιση της ποιότητας του περιβάλλοντος υποχρεούνται οι επιχειρήσεις να υποβάλλουν για έγκριση στην αρμόδια επιτροπή του ΥΠΕΧΩΔΕ, κατά τη χορήγηση της άδειας εκσυγχρονισμού, τις όψεις των κτιρίων, προκειμένου να έχουμε καλαίσθητα κτίρια. 
Στις μονάδες, επίσης, μέσης και υψηλής όχλησης δεν επιτρέπεται κατά τον εκσυγχρονισμό καμία επιπλέον αύξηση της κινητήριας δύναμης και της θερμικής ισχύος, εκτός των περιπτώσεων που αναφέρονται στην παρακάτω παράγραφο, που αναφέρεται βεβαίως στην ηλεκτρική ενέργεια η οποία χρησιμοποιείται για τον εξοπλισμό και την προστασία του περιβάλλοντος, την υγιεινή και την ασφάλεια και την άνετη διαβίωση των εργαζομένων, επίσης και στην ηλεκτρική ενέργεια που προέρχεται από τις ανανεώσιμες πηγές ενέργειας και την οποία θα παράγει είτε η ίδια η επιχείρηση είτε θα αγοράζει μέσα από την απελευθερωμένη αγορά ενέργειας.
Σε χωροθετημένα ΒΙΠΑ-ΒΙΟΠΑ και βιομηχανικές περιοχές, καθώς και σε περιοχές με ειδικότερες πολεοδομικές διατάξεις, δύναται να γίνει ο εκσυγχρονισμός και η εγκατάσταση μη ιδιαίτερα οχλουσών διατάξεων με βάση τον εκσυγχρονισμό που μπορεί να πραγματοποιηθεί με τους εξής περιορισμούς:
Στις μονάδες μέσης όχλησης επιτρέπεται να γίνει αντικατάσταση ή συμπλήρωση του μηχανολογικού εξοπλισμού, με την προϋπόθεση ότι δεν θα αυξάνουν παραπάνω από το 50% την ενεργειακή τους κατανάλωση και επίσης δεν θα επέλθει καμία αύξηση της ποσότητας των ατμοσφαιρικών ρύπων και των εκπομπών του διοξιδίου του θείου, των οξιδίων του αζώτου και των πτητικών οργανικών ενώσεων. Επίσης είναι απαραίτητο να τηρούνται όλες οι σχετικές διατάξεις για τις λοιπές περιβαλλοντικές οχλήσεις.
Τέλος, για τις μονάδες υψηλής όχλησης δεν επιτρέπεται κατά τον εκσυγχρονισμό καμιά αύξηση της ενεργειακής τους κατανάλωσης και της ποσότητας των εκπεμπομένων ρύπων, ενώ πρέπει να τηρούνται όλες οι σχετικές διατάξεις για τις λοιπές οχλήσεις.
Για τις βιομηχανικές και τις βιοτεχνικές μονάδες και τα επαγγελματικά εργαστήρια και τις αποθήκες που το οικόπεδό τους βρίσκεται σε επαφή με το εθνικό ή το επαρχιακό δίκτυο, προκειμένου να εκσυγχρονιστούν, υποχρεούνται να υποβάλουν και φάκελο με δικαιολογητικά για την έγκριση των όψεων. Θα περάσουν δηλαδή από την αρχιτεκτονική επιτροπή και με απόφαση του νομάρχη θα έχουν έγκριση των όψεων, προκειμένου τα κτίρια αυτά να είναι καλαίσθητα.
Όπως ανέφερα προηγουμένως, δεν προσμετράται στο επιτρεπόμενο ποσοστό αύξησης της ενεργειακής κατανάλωσης γι' αυτά που είπα προηγουμένως, η ηλεκτρική ενέργεια που χρησιμοποιείται για την προστασία και την υγιεινή και ασφάλεια των εργαζομένων, όπως επίσης και η ηλεκτρική ενέργεια. Όμως και σ' αυτές τις περιπτώσεις η αύξηση της ενέργειας δεν θα προκαλεί επιπτώσεις στο περιβάλλον.
Άρθρο 5, ίδρυση των νέων βιομηχανικών και βιοτεχνικών μονάδων και αποθηκών: Επιτρέπεται μέσα στην Αττική η ίδρυση μονάδων βιομηχανικών και βιοτεχνικών εγκαταστάσεων με τους εξής μόνο όρους: Μόνο στη γενική κατοικία επιτρέπεται η εγκατάσταση επαγγελματικών εργαστηρίων χαμηλής όχλησης. Επιτρέπεται επίσης η εγκατάσταση αποθηκών, όχι όμως αποθηκών που να έχουν υλικά οξιδωτικά, τοξικά ή εκρηκτικά, δηλαδή αποθηκών που δεν θα έχουν επικίνδυνα υλικά, παρά μόνο θα έχουν κατάψυξη, συντήρηση ευπαθών προϊόντων, ή αποθήκευση και συντήρηση μη επικινδύνων υλικών.
Στις βιομηχανικές περιοχές, στα ΒΙΠΑ-ΒΙΟΠΑ, επιτρέπεται η ίδρυση βιομηχανικών μονάδων χαμηλής όχλησης με κινητήρια δύναμη που δεν θα υπερβαίνει τα εκατόν πενήντα κιλοβάτ.
Στις ζώνες οικιστικού ελέγχου μπορούν επίσης να ιδρύονται αγροτοβιομηχανικές μονάδες, που να αξιοποιούν τα προϊόντα του πρωτογενούς τομέα της παραγωγής της Αττικής. Ακούσαμε αρκετά πράγματα γι' αυτό το θέμα εδώ χθες. Νομίζω ότι είναι σωστό να υπάρχει αυτή η δυνατότητα, μέσα σε χώρους που προβλέπονται από τις ζώνες οικιστικού ελέγχου να εγκαθίστανται αυτές οι δραστηριότητες, προκειμένου να αξιοποιούν τα προϊόντα που παράγει η Αττική, όπως είναι το κρασί, το λάδι και άλλες τέτοιες επιχειρήσεις.
Επίσης, στις περιοχές με χρήση γεωργική γη επιτρέπεται η εγκατάσταση επαγγελματικών εργαστηρίων και αποθηκών με την προϋπόθεση ότι θα επεξεργάζονται και θα αποθηκεύονται προϊόντα που παράγονται στην περιοχή της εγκατάστασης της μονάδος. 
Τέλος, υπάρχει η δυνατότητα στον Υπουργό Ανάπτυξης και ΥΠΕΧΩΔΕ με προεδρικό διάταγμα, μέσα σε περιοχές που προβλέπει το π.δ. 13 του 1979 καθώς και σε βιομηχανικά πάρκα, κατ' εξαίρεση των παραπάνω διατάξεων, να εγκαθιστούν μονάδες οι οποίες θα εξυπηρετούν ανάγκες του δημοσίου συμφέροντος του λεκανοπεδίου Αττικής, βέβαια λαμβανομένης υπόψη της γνώμης του οικείου δημοτικού και νομαρχιακού συμβουλίου. Και σ' αυτό το θέμα έγινε πολλή κριτική, αγαπητοί συνάδελφοι, γιατί να μην είναι δεσμευτική η απόφαση του δημοτικού ή νομαρχιακού συμβουλίου. Εδώ πρέπει να τονίσουμε -το είπαμε και στην επιτροπή- ότι δεν είναι δυνατόν να έρθει το Υπουργείο ή τα Υπουργεία να εγκαταστήσουν κάποιες δραστηριότητες σε περιοχές που υπάρχει καθολική αντίδραση του πληθυσμού και των φορέων. Υπάρχουν όμως περιπτώσεις που φορείς πολλές φορές δεν παίρνουν τις κατάλληλες αποφάσεις, προκειμένου να διευκολύνουν ακόμη και τη λειτουργία τη δική τους και την εγκατάσταση τέτοιων δραστηριοτήτων που εξυπηρετούν τα συμφέροντα τα δικά τους. Και αναφέραμε παραδείγματα που δείχνουν αυτό που λέω τώρα.
Στο άρθρο 6, "Άδεια εγκατάστασης, εκσυγχρονισμού και λειτουργίας": Εδώ αναφέρονται οι προϋποθέσεις και τα δικαιολογητικά που είναι απαραίτητο να υποβληθούν, προκειμένου να δοθεί άδεια εγκατάστασης και λειτουργίας σε μια επιχείρηση. Εδώ θα ήθελα να τονίσω μόνο ένα στοιχείο: το θέμα της μελέτης πυροπροστασίας, καθώς και το ότι πριν την άδεια λειτουργίας υποχρεούνται οι επιχειρήσεις να εφοδιαστούν με την απαραίτητη έγκριση μελέτης της πυρασφάλειας και της εγκατάστασης για την ασφάλεια της οικοδομής. 
Τέλος, θα αναφερθώ σε ένα θέμα το οποίο θίξαμε και προηγουμένως και είναι το πρόβλημα της κυκλοφοριακής φόρτισης. Κατά τη χορήγηση άδειας εγκατάστασης από την οποιαδήποτε αρχή πρέπει και θα λαμβάνεται υπόψη η μελέτη κυκλοφοριακής φόρτισης, η οποία θα υποβάλλεται μαζί με τα υπόλοιπα δικαιολογητικά, προκειμένου να δοθεί άδεια εγκατάστασης για οποιαδήποτε επιχείρηση. Αυτό νομίζω ότι απαντά στις τοποθετήσεις πολλών συναδέλφων που είπαν ότι το πρόβλημα της κυκλοφοριακής φόρτισης είναι ένα μεγάλο ζήτημα για την Αττική εκτός των άλλων, της ρύπανσης δηλαδή του περιβάλλοντος ή οποιασδήποτε άλλης ρύπανσης που υπάρχει στην Αττική. 
Στο άρθρο 7, "Αλλαγή χρήσης γης": Σε ορισμένες περιοχές που γίνεται αλλαγή χρήσης γης, οι επιχειρήσεις που βρίσκονται μέσα σ' αυτές τις περιοχές και λειτουργούν νομίμως είναι υποχρεωμένες να απομακρυνθούν μέσα σε μία δωδεκαετία, όπως έγινε σύμφωνα με τη διόρθωση που εδέχθη ο κύριος Υφυπουργός στην επιτροπή και βέβαια όταν γίνεται ένας τέτοιος σχεδιασμός...
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Για ποιο άρθρο λέτε;
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μιλώ για το άρθρο 7. Δέχθηκε ο Υπουργός και έγινε δώδεκα έτη ο χρόνος μέσα στον οποίο υποχρεούνται οι επιχειρήσεις να απομακρυνθούν.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ναι, είναι δώδεκα έτη, το γράφει εδώ. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί στην αρχή ήταν δέκα. 
Επίσης, όταν μελετάται πολεοδομικός σχεδιασμός και μέσα βέβαια σ' αυτήν την έκταση υπάρχουν και βιομηχανικές παραγωγικές δραστηριότητες, είναι απαραίτητο να υπάρχει και η γνώμη του Υπουργείου Ανάπτυξης. 
Τέλος, για τη μετεγκατάσταση στο άρθρο 8 θα ήθελα να πω ότι δίνεται η δυνατότητα σε βιομηχανίες, βιοτεχνίες και επαγγελματικά εργαστήρια να μπορούν να μετεγκατασταθούν σε άλλες περιοχές της Αττικής με ορισμένες βέβαια προϋποθέσεις και περιορισμούς. 
Βιομηχανίες, βιοτεχνίες, επαγγελματικά εργαστήρια και αποθήκες που δεν πληρούν τις προϋποθέσεις της προηγούμενης παραγράφου επιτρέπεται να μετεγκατασταθούν σε περιοχές διαφόρων χρήσεων γης εντός της Περιφέρειας Αττικής, βεβαίως εφόσον ανήκουν στην κατηγορία της χαμηλής ή μέσης όχλησης και βεβαίως ανεξάρτητα από το μέγεθος της αρχικής κινητήριας δύναμης. 
Επίσης, δίνεται η δυνατότητα να μετεγκατασταθούν σε οργανωμένες βιομηχανικές περιοχές και βιομηχανικά πάρκα με την προϋπόθεση ότι η εγκατάσταση εκεί είναι συμβατή με τον κανονισμό λειτουργίας της βιομηχανικής ζώνης. Επίσης, είναι δυνατή να γίνει η μετεγκατάσταση σε υφιστάμενα κτίσματα για τα οποία έχει εκδοθεί οικοδομική άδεια για βιομηχανική χρήση του κτιρίου.
Δίνεται, επίσης, η δυνατότητα μετεγκατάστασης σε περίπτωση ανωτέρας βίας για βιομηχανικές, βιοτεχνικές μονάδες που λειτουργούν σε περιοχές γενικής κατοικίας. Βεβαίως όταν υπάρχει η ανωτέρα βία, τότε δίνεται η δυνατότητα να γίνει μετεγκατάσταση -η ανωτέρα βία βεβαίως είναι η πυρκαγιά, πλημμύρες, σεισμός, αναγκαστική απαλλοτρίωση- και εφόσον η δραστηριότητα αυτή που αναφέραμε εμπίπτει στη χαμηλή όχληση.
Τέλος, κατά τη μετεγκατάσταση αυτής της περίπτωσης, λόγω ανωτέρας βίας, είναι δυνατή η επιχορήγηση μέχρι του 50% του συνολικού κόστους της μετεγκατάστασης, όπως επίσης και του 10% της αξίας του εξοπλισμού της επιχείρησης που μετεγκαθίσταται. Στο κόστος αυτό της μετεγκατάστασης μπορεί να συνυπολογιστεί και το κόστος του μηχανολογικού εξοπλισμού, το οποίο εγκαθίσταται και το οποίο βεβαίως δεν μπορεί να υπερβαίνει το 30%. 
Αυτά για τα άρθρα μέχρι εδώ, κύριε Πρόεδρε.
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε, κύριε Σπηλιόπουλε. 
Ο κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, εισερχόμεθα στη συζήτηση του πολύ κρίσιμου αυτού νομοσχεδίου για την Αττική στο επίπεδο των άρθρων. 
Πριν πάμε όμως εκεί, νομίζω ότι, κύριε Πρόεδρε, είναι πάρα πολύ χρήσιμο να κάνουμε ορισμένες επισημάνσεις επί του συνόλου. Αυτά που θα πω είναι ενδεικτικά των μεγάλων αδυναμιών που έχει το νομοσχέδιο. 
Θέλω να ρωτήσω τον αρμόδιο Υπουργό: Έχει εικόνα η πολιτική ηγεσία του Υπουργείου Ανάπτυξης που συνέταξε το συγκεκριμένο νομοσχέδιο για το πόσες είναι οι οχλούσες μεταποιητικές μονάδες στο Λεκανοπέδιο; 
Εδώ προκύπτει ότι εικόνα δεν έχει. Δεν έχει καταγράψει τις οχλούσες μονάδες. Και πώς να τις καταγράψει, αφού εδώ μιλάμε για ένα όργιο παρανομιών! Παραδέχθηκαν οι αρμόδιοι για τέσσερις χιλιάδες, ακούστηκε ο αριθμός των πέντε χιλιάδων μόνο στις περιοχές που ελέγχθησαν, γιατί κτυπήθηκαν από το σεισμό του Σεπτεμβρίου του 1999 και η ΓΕΣΕΒΕ μας μίλησε για είκοσι χιλιάδες. 
Από τη στιγμή, λοιπόν, που οι συντάκτες του σχεδίου νόμου δεν γνωρίζουν πόσες είναι οι οχλούσες μεταποιητικές δραστηριότητες στην Αττική, αναρωτιέμαι πώς μπορούν να προσδιορίσουν το κόστος, διότι θα παρασχεθούν και κίνητρα. Και ορθώς. Πώς μπορούν να προσδιορίσουν το κόστος για τον προϋπολογισμό αφ' ενός, και πώς μπορούν να ξέρουν αν οι υπάρχουσες ή οι υποδομές που θα γίνουν και δεν υπάρχουν, επαρκούν για τη μετεγκατάσταση συγκεκριμένων μονάδων υψηλής όχλησης; Ένα το κρατούμενο.
Ένα δεύτερο. Επαναλαμβάνω και σήμερα αυτό που είπαμε χθες, ότι το νομοσχέδιο αυτό είναι στον αέρα, γι' αυτό και η Νέα Δημοκρατία το καταψηφίζει. 
Γι' αυτό και ακούστηκαν από την πλευρά της Συμπολίτευσης σημαντικές κριτικές παρατηρήσεις, μεταξύ αυτών και οι παρατηρήσεις του πρώην Υπουργού, του κ. Πάγκαλου. Με ποια κριτήρια κάνετε τις κατηγοριοποιήσεις και επιπλέον με ποια σχέδια καλείτε τις επιχειρήσεις να συμμορφωθούν; Βέλτιστες, τεχνικές κλπ. Θα τα πούμε στα άρθρα.
Μα αυτές τις κλαδικές μελέτες τις έχετε ολοκληρώσει, τις έχετε διαμορφώσει; Και επιπλέον, το να λέει ο κύριος Υπουργός ενώπιον της Βουλής των Ελλήνων πως είναι σφάλμα μας το ότι δεν έχουν ολοκληρωθεί οι υποδομές, αυτό δεν λέει τίποτα. Η παραδοχή εξ υποκειμένου ενός σφάλματος ή μιας παράλειψης δεν λέει τίποτα. Η ουσία είναι ότι αυτή η παράλειψη κάνει το νομοσχέδιο να μετεωρείται, νομοσχέδιο του αέρα. Αυτή είναι η πραγματικότητα από τη στιγμή που δεν μπορεί να εφαρμοστεί.
Πρέπει να πω ότι οι συνάδελφοι της Νέας Δημοκρατίας, με κορυφαίο τον Κοινοβουλευτικό Εκπρόσωπο κ. Σαλαγκούδη και τον αρμόδιο υπεύθυνο του τομέα ανάπτυξης, τον κ. Νάκο, ήταν σαφέστατοι. Ακούσατε χθες μετά τα μεσάνυχτα τι είπε ο κ. Νάκος σ' αυτήν την Αίθουσα, έμπειρος κοινοβουλευτικός και έμπειρος επιστήμων πολιτικός μηχανικός; Σας περιέγραψε όλα τα στάδια ένα προς ένα, που υποχρεωτικά θα ακολουθήσουν αυτές οι διαδικασίες. Στις πολεοδομικές μελέτες βρίσκονται και υπάρχουν στάδια -σας τα είπε, τα ακούσατε, ανατρέξατε παρακαλώ στα Πρακτικά, για να τα πληροφορηθείτε- τα οποία σημαίνουν ένα κόστος χρόνου πέραν των τεσσάρων ετών. Τι θα προλάβετε να κάνετε, αφού δεν προλάβατε μέχρι σήμερα να συμπληρώσετε τα σχέδια, που είχε ήδη προαναγγείλει με το "ΑΤΤΙΚΗ SOS" o Υπουργός ΠΕΧΩΔΕ τότε, το 1994, και σήμερα έχουμε 2001. 
Πρέπει να σας πω, κύριε Πρόεδρε, ότι εμένα ο πολιτικός μου λόγος στη Βουλή και εκτός Βουλής δεν έχει ποτέ στοιχεία προσωπικής αντιπαλότητας με πρόσωπα μέσα σ΄ αυτήν την Αίθουσα από τους τριακόσιους συναδέλφους δεν έχω τίποτα. Ίσα-ίσα, θεωρώ ότι κανείς δεν βρίσκεται τυχαία εδώ μέσα. Όλοι είμαστε εντολοδόχοι του ελληνικού λαού και ο ελληνικός λαός ήξερε όταν ψήφισε τον καθένα -οι διάφορες μερίδες του ελληνικού λαού- ποιον έστειλαν στη Βουλή. Σέβομαι, λοιπόν, όλους τους αντιπροσώπους του ελληνικού λαού, δεν αντιπαρατίθεμαι με πρόσωπα, αντιπαρατίθεμαι όμως με πολιτικές και αυτές οι πολιτικές είναι ατελείς, είναι ανεπαρκείς, είναι αδιέξοδες. Και, εν πάση περιπτώσει, είναι πολιτικές και προτάσεις που βρίσκονται στον αέρα.
Είπε ο κ. Τσοχατζόπουλος, επιχειρούμε να ενισχύσουμε τις μικρομεσαίες επιχειρήσεις. Μα, κύριε Υπουργέ, στο σπίτι του κρεμασμένου δεν μιλάνε για σχοινί. Προέρχομαι από τη μεγαλύτερη εκλογική περιφέρεια της Ελλάδος, δεύτερη εκλογική περιφέρεια της Αθήνας. Πάνω από δεκαπέντε χιλιάδες μικρομεσαίες επιχειρήσεις σε όλο το λεκανοπέδιο Αττικής κατέβασαν ρολά τα τελευταία χρόνια. Πάνω από εξήντα πέντε χιλιάδες σε ολόκληρη τη χώρα. Ο μαρασμός της μικρομεσαίας επιχείρησης είναι γεγονός και η καταστροφή της μικρομεσαίας επιχείρησης είναι εκείνοι που ασκούν την πολιτική της σημερινής Κυβέρνησης.
Μας είπε ο κύριος Υπουργός, έφυγε το νέφος. Και χαίρομαι που ο κ. Πάγκαλος πρόλαβε να κάνει την απαραίτητη διευκρίνιση. Όχι. Ξέρετε τι αντιμετωπίσατε; Αντιμετωπίσατε τις συγκεντρώσεις των ρύπων, δεν αντιμετωπίσατε τις εκπομπές των ρύπων. Με την εκ περιτροπής κυκλοφορία των αυτοκινήτων με τα τεχνάσματα στα ωράρια λειτουργίας των καταστημάτων και των γραφείων τι πετύχατε; Πετύχατε να μην έχουμε τέτοιες συγκεντρώσεις που είχαμε στο παρελθόν στο Λεκανοπέδιο και εγκλωβισμούς αερίων ρύπων. Δεν πετύχατε, όμως, να μειώσετε τις εκπομπές. Και, εν πάση περιπτώσει, είναι δυνατόν λίγες ώρες μετά την καταγραφή των τραγικών θυμάτων από τη συνήθη, θα έλεγα για τη χρονική περίοδο που διανύουμε, νεροποντή, είναι δυνατόν όταν σήμερα όλα τα δελτία ειδήσεων λένε ότι από την Παρασκευή θα έχουμε επιδείνωση του καιρού στο Λεκανοπέδιο με νοτιάδες σφοδρούς και βροχές, είναι δυνατόν όταν ακόμα συμπολίτες μας εκήδευσαν αδικοχαμένους πολίτες του Λεκανοπεδίου, που βρήκαν τραγικό θάνατο από τα ρέματα που ξεχείλισαν ή από τα έργα, των οποίων οι κακοτεχνίες και τα μπαζώματα οδήγησαν σε πλημμύρες από νερά και λάσπη, να λέμε ότι αντιμετωπίσατε με επιτυχία τα ζητήματα του περιβάλλοντος; Είναι δυνατόν να ακούγεται σ΄ αυτήν την Αίθουσα ότι η Κυβέρνησή σας έχει κάνει πιο ανθρώπινες τις συνθήκες ζωής στο Λεκανοπέδιο; Ελάτε, κύριε Καλαφάτη, γιατί αντιλαμβάνομαι ότι δεν γνωρίζετε την πραγματικότητα στο λεκανοπέδιο Αττικής, να πάμε στα προάστια της Αθήνας.
Ελάτε να πάμε ιδιαιτέρως στα δυτικά προάστια της Αθήνας, να πάμε στο Περιστέρι, στο Καματερό, στα Λιόσια, στους Αγίους Αναργύρους, να πάμε σε άλλα προάστια που ανήκουν στην Περιφέρεια Αττικής. Πολλοί συνάδελφοι και του ΠΑΣΟΚ και των υπολοίπων κομμάτων δραστηριοποιούνται εκεί και αντιλαμβάνομαι ότι και αυτοί συναισθάνονται τον καημό των κατοίκων της περιοχής, που δεν είναι οι μόνοι που αισθάνονται αποκλεισμένοι. Ελάτε να πάτε στο Μοσχάτο και στο Ταύρο. Ελάτε να πάμε σε άλλες περιοχές του Λεκανοπεδίου, ελάτε να πάμε στο Αιγάλεω που καταγγέλθηκε στο δημοτικό συμβούλιο, και αναζητείστε τα πρακτικά των συνεδριάσεων του δημοτικού συμβουλίου του Αιγάλεω για να δείτε ότι υπάρχουν βιομηχανίες στη περιοχή του Αιγάλεω που καίνε μαζούτ το βράδυ γιατί δεν υπάρχει έλεγχος και προκαλούνται έτσι μεταξύ των άλλων και κακοήθεις νεοπλασίες στην περιοχή.
Ειλικρινά, από τα όσα άκουσα μου δημιουργήθηκε, επιτρέψτε μου να πω, τα ερώτημα για τον τρόπο με τον οποίο η Κυβέρνηση αλλά και ο Κυβερνητικός Εκπρόσωπος του κυβερνώντος κόμματος στέκονται απέναντι στη κριτική της Αντιπολίτευσης. 
Ακούσαμε από τον κ. Ακριβάκη ότι τα όσα είπαμε περίπου μας έφεραν συμφωνούντες με το κείμενο του νομοσχεδίου. Ακούσαμε από τον κύριο Υφυπουργό Ανάπτυξης να μας λέει ότι διακρινόμαστε από αντιπολιτευτική μήνη. Ούτε το ένα ούτε το άλλο. Με νηφάλιο τρόπο αντιμετωπίζουμε τις διατάξεις ενός νομοσχεδίου που ζητήσαμε να έρθει στη Βουλή. Είπαμε ότι το μετέωρο καθεστώς της παρανομίας που δημιουργήθηκε κατά τα τελευταία δεκαεπτά χρόνια όχι από το π.δ. 84/84 το οποίο αναμφίβολα είχε προβλήματα, είχε αναντιστοιχίες, με τις προόδους της αντιρυπαντικής τεχνολογίας; Αλλά δεν οφείλονται εκεί τα προβλήματα. Οφείλονται στο ότι δεν μπορείτε να ελέγξετε, δεν μπορείτε να εποπτεύσετε. Το ακούσατε και διά χειλέων κ. Πάγκαλου. Οι υπηρεσίες που επιθεωρούν την βιομηχανία είναι δεύτερες σε διαφθορά μετά τις πολεοδομικές υπηρεσίες. Για όλα αυτά υπάρχουν ευθύνες, διότι η Δημοσία Διοίκηση έγινε θερμοκήπιο σκανδάλων όχι από υπαιτιότητα του κάθε δημόσιου υπαλλήλου, από υπαιτιότητα των κομματικών και εν προκειμένω των πρασίνων κλαδικών. 
Κύριε Πρόεδρε, θα παρακαλέσω ο κύριος Υπουργός ο κ. Τσοχατζόπουλος, ο οποίος πρέπει να πω ήταν πολύ προσεκτικός στα όσα είπε στη Βουλή και θέλω αυτό να το επισημάνω αμφισβήτησε τα στοιχεία που προσκομίσαμε που δείχνουν ότι η Κυβέρνηση πέτυχε αρνητικές επιδόσεις και στους δύο τομείς γιατί είπαμε ότι εμείς θα αξιολογήσουμε αυτό το σημαντικό πολιτικό στην ουσία του νομοσχέδιο και όχι τεχνικό, με το κατά πόσο ανταποκρίνεται σε δύο κορυφαίες κοινωνικές προτεραιότητες τις οποίες πρέπει να υπηρετήσουμε και τις δύο επιδιώκοντας να διαμορφώσουμε μια ευσταθή ισόρροπη όδευση . Μεταξύ των δύο η πρώτη είναι να μειώσουμε την ανεργία στο Λεκανοπέδιο και να αυξήσουμε τις ευκαιρίες απασχόλησης. Η δεύτερη είναι να κάνουμε μια σωστότερη περιβαλλοντική διαχείριση και να συγκρατήσουμε την καθίζηση , την καταρράκωση της ποιότητας ζωής στο Λεκανοπέδιο. Από τα δύο αποτύχατε και στα δύο και το νομοσχέδιό σας δεν δίνει απάντηση σε αυτές τις δύο κρίσιμες προτεραιότητες, γι΄ αυτό και το καταψηφίζουμε. Μην αμφισβητεί θα παρακαλέσω ο κύριος Υπουργός ότι πετύχατε να αυξηθούν οι ρύποι και ταυτόχρονα ο δείκτης βιομηχανικής παραγωγής. Και να σας πω γιατί. Οι πίνακες είναι σαφείς. Εθνική Στατιστική Υπηρεσία της Ελλάδος ΄80-΄93 μείωση της βιομηχανικής δραστηριότητας κατά 44%. Έχουμε στοιχεία και για το ΕΠΕΚΙΝΑ. Βιομηχανικά καύσιμα στην Αττική, μαζούτ, υγραέριο σε τόνους ανά έτος. Πηγή, Υπουργείο Ανάπτυξης , μείωση κατά 53% μεταξύ ΄80-΄95 . Κατανάλωση καυσίμου στην Αττική σε τόνους ανά έτος ΄80-΄95 αύξηση από την κυκλοφορία κατά 69% , αύξηση από τη θέρμανση κατά 107%. Συνολική κατανάλωση καυσίμου στην Αττική σε τόνους ανά έτος από ΄80-΄95 αύξηση κατά 46% . Δεν επιδέχονται τα στοιχεία αμφισβήτηση και θα παρακαλέσω να μη συνεχίσετε να το κάνετε.

Έρχομαι αμέσως τώρα στο θέμα των άρθρων. Θα ξεκινήσω από το άρθρο 2. 
Είπα και πριν ότι οι ρυθμίσεις αυτές, πολλές εκ των οποίων θεωρητικά μπορεί να είναι σωστές, είναι στον αέρα. Η πολιτική σας τις έκανε να μετεωρούνται και να είναι στον αέρα. Μας λέτε λοιπόν "αναβάθμιση βιομηχανικών εγκαταστάσεων -και χρησιμοποιείτε μάλιστα ενεστώτα διαρκείας- υποχρεούνται με βάση τα συμπεράσματα ειδικών κλαδικών μελετών που προωθούνται ...". Τους λέτε λοιπόν σωστά ότι εντός τετραετίας θα πρέπει να εφαρμόσουν τα μέτρα που ανταπόκρίνονται σε ευέλπιστες διαθέσιμες τεχνικές.
Μα, κύριε Υπουργέ, η τετραετία θα πρέπει να ισχύσει ως μεταβατικό χρονικό διάστημα προθεσμίας από τη στιγμή που θα δημοσιευθούν οι ειδικές κλαδικές μελέτες στις οποίες αναφέρεσθε. Αλλιώς από τη στιγμή που η Δημοσία Διοίκηση, οι υπηρεσίες του Υπουργείου σας, από τη στιγμή που η πολιτική ηγεσία του Υπουργείου δεν έχει προωθήσει στο χρόνο που θα έπρεπε τις μελέτες αυτές, με τι θα συμμορφωθούν οι συγκεκριμένες μεταπόιητικές μονάδες;
Το απότέλεσμα λοιπόν είναι ένα πελώριο μηδενικό.
Στη συνέχεια λέτε σωστά -άρθρο 2 παράγραφος 3- ότι θα πρέπει οι μεταποιητικές μονάδες μέσης και υψηλής όχλησης να υποβάλουν ετησίως δελτίο βιομηχανικής κίνησης. Επιτρέψτε μου να πω τα εξής: 
Λέτε ότι θα περιλαμβάνει ενεργειακή κατανάλωση, εκπομπές ρύπων και απόβλήτων και λοιπών περιβαλλοντικών οχλήσεων. Εμείς θεωρούμε ότι αυτό το δελτίο θα πρέπει να υποβάλλεται στην αδειοδοτούσα αρχή. Επίσης θεωρούμε και το ζητούν οι δήμοι και οι κοινότητες του Λεκανοπεδίου ότι πρέπει να κοινοποιείται στην Τοπική Αυτοδιοίκηση. Γιατί εμείς πιστεύουμε στην Τοπική Αυτοδιοίκηση. Είναι ένα κύτταρο κοινωνικής οργάνωσης. Σε πρώτη βαθμίδα έχει μεγαλύτερη πρόσβαση στα αιτήματα των κατοίκων της περιοχής. Ακούει πιο σωστά τις τοπικές κοινωνίες από τη δυσκίνητη Δημόσια Διοίκηση, όπως την καταντήσατε και διεφθαρμένη σε αρκετές περιπτώσεις Δημόσια Διοίκηση, με δική σας πολιτική ευθύνη, όπως είναι στις μέρες μας. 
Επιπλέον όμως εμείς θεωρούμε σαφές, κύριε Υπουργέ, ότι πρέπει σε όλες τις παραγράφους και σε όλα τα άρθρα, όπου απαιτείται περιβαλλοντική μελέτη ή απαιτούνται δελτία στα οποία θα καταγράφονται οι περιβαλλοντικές επιδόσεις αρνητικές ή θετικές της κάθε μεταποιητικής μονάδας, ότι θα πρέπει να καταγράφονται και στοιχεία με πληρότητα σε όλα τα δυνατά μεγέθη, σε όλο το δυνατό εύρος, που να αφορούν και τις κυκλοφοριακές φορτίσεις.
Στη συνέχεια λέτε ότι οι μονάδες υψηλής όχλησης θα πρέπει εντός πενταετίας να μετακινηθούν. Σωστό είναι αυτό, αλλά πού να πάνε; 
Μας είπατε χθες για σαράντα εννέα χωροθετημένες περιοχές στο χάρτη. Κακά τα ψέματα! Δεν υπάρχουν σήμερα υποδομές. Και υποχρεωθήκατε να το παραδεχθείτε. Ακόμη και στο Σχιστό και στα Άνω Λιόσια δεν έχουν ολοκληρωθεί οι υποδομές για να μπορέσουν να μεταφερθούν μεταποιητικές μονάδες και να παραμείνουν ανταγωνιστικές ή να ενισχύσουν τη δική τους ανταγωνιστικότητα.
Είπα στην επιτροπή και το σχολίασε δυσμενώς, το παρεξήγησε ο κατά τα άλλα συμπαθής κ. Ακριβάκης, "ότι εδώ θα πρέπει να είσθε πιο τολμηροί. Αν υπήρχαν οι υποδομές -δεν υπάρχουν σήμερα- θα έπρεπε να δώσετε και περισσότερα οικονομικά κίνητρα, για να γίνει όσο το δυνατόν πιο γρήγορα η μετεγκατάσταση των μονάδων υψηλής όχλησης, που λειτουργούν εντός περιοχών γενικής κατοικίας". Δεν μπορείτε να το κάνετε όμως, διότι οι υποδομές δεν υπάρχουν. 
Εκεί που λέτε "το χρησιμοποιούμενο υγρό καύσιμο" και ζητάτε την αντικατάσταση με φυσικό αέριο, είναι σωστό. Θα πρέπει να δούμε όμως τα ζητήματα του κόστους που προκύπτουν ιδιαιτέρως για τις μικρομεσαίες επιχειρήσεις. Θα πρέπει στο μεσοδιάστημα -γιατί ακόμα δεν ξέρουμε επακριβώς τον ορίζοντα πότε θα γίνει δυνατή η πλήρης τροφοδότηση με φυσικό αέριο- να εξετάσετε και την πιθανότητα της χρήσεως και υγραερίου κάτω όμως από τις υψηλές προδιαγραφές της κοινοτικής νομοθεσίας, για να αποφύγουμε το μαζούτ.
Όπως σας είπα, υπάρχουν συγκεκριμένες καταγγελίες σε πολλές περιοχές της Αθήνας, που έχω την τιμή να εκπροσωπώ μαζί με πολλούς άλλους εκλεκτούς συναδέλφους όλων των πτερύγων της Βουλής των Ελλήνων, ότι στο Αιγάλεω παραδείγματος χάρη το βράδυ καίνε μαζούτ. 
Τώρα στην παράγραφο 6 λέτε ότι θα συστήσετε εποπτικό όργανο. Μα, τι να το κάνετε το εποπτικό όργανο; Καλά είναι τα εποπτικά όργανα, αλλά όταν εδώ με τον ήδη υφιστάμενο ελεγκτικό μηχανισμό δεν μπορέσατε να κάνετε τίποτα, θα μας πείσετε ότι με το εποπτικό όργανο θα κάνετε περισσότερα; 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Έρχεσθε εδώ και παραδέχεσθε για τέσσερις χιλιάδες παρανόμως λειτουργούσες μονάδες. Εξαναγκάστηκαν και υποχρεώθηκαν αυτοί οι άνθρωποι να λειτουργούν παρανόμως από ένα πελατειακό κράτος και μια διεφθαρμένη σε πολλές περιπτώσεις Δημόσια Διοίκηση. Θα μας πείσετε ότι και με τα εποπτικά όργανα που θα κάνετε θα ελέγξετε περισσότερο; Βαθιές τομές χρειάζεται η Δημόσια Διοίκηση. Και αμφιβάλλω αν μετά από είκοσι χρόνια συνεχούς διακυβέρνησης του τόπου είστε σε θέση να τους κάνετε αυτούς τους ελέγχους.
Κύριε Υπουργέ, στο άρθρο 3 μιλάτε για ζώνες με μεγάλες βιομηχανικές συγκεντρώσεις και ερωτώ: Δεν τις γνωρίζουμε αυτές τις ζώνες στο λεκανοπέδιο της Αττικής; Γιατί δεν τις περιγράφουμε σαφώς και να αφήσουμε και μια δυνατότητα αναπροσαρμογών; Αλλά γιατί δεν περιγράφουμε σαφώς τις ζώνες; Το λέγω γιατί; Διότι, έτσι όπως είναι διατυπωμένο, έχω την αίσθηση, κύριε Υπουργέ, ότι ανοίγεται η πόρτα σε μια κερδοσκοπία στη γη. Η γη στην Αττική είναι πολύ ακριβή, όπως ξέρετε, οι υπεραξίες της γης είναι τεράστιες και αλλάζουν από χρόνο σε χρόνο. Φοβάμαι, λοιπόν, ότι ανοίγουμε πόρτα σε τέτοιου είδους κερδοσκοπικές ορέξεις και πρέπει να το προσέξουμε. 
Τώρα στο άρθρο 4. "Εκσυγχρονισμός". Επιτέλους, βγάζετε το βρόγχο από το λαιμό των επιχειρηματιών και ιδιαιτέρως των μικρομεσαίων και ταυτόχρονα βάζετε μία διαδικασία για να εκσυγχρονιστούν οι μεταποιητικές μονάδες. Αλλά επιτρέψτε μου να πω ότι είναι λειψή η διαδικασία. Είναι τόσο δε λειψή, ώστε μιλάει για περιβαλλοντικές επιπτώσεις μόνο και δεν αναφέρει -επιτρέψτε μου να πω- και το αυτονόητο. 
Εμείς ζητούμε να συμπληρωθεί αυτή η παράγραφος ως εξής: Διαβάζω δε την πρόταση της Αξιωματικής Αντιπολίτευσης: "Οι βιομηχανίες, βιοτεχνίες, επαγγελματικά εργαστήρια και αποθήκες που νόμιμα λειτουργούν εντός του Νομού Αττικής μπορούν να εκσυγχρονίζουν τις εγκαταστάσεις τους για τη βελτίωση των συνθηκών λειτουργίας και της ανταγωνιστικότητάς τους μετά την έγκριση μελέτης περιβαλλοντικών επιπτώσεων και μετά την έγκριση" -ζητάμε εμείς να προστεθεί στη συνέχεια- "κυκλοφοριακής επιβάρυνσης". Και βεβαίως αυτό να ισχύσει για τις επιχειρήσεις που έχουν ιδρυθεί νόμιμα. 
Επίσης, στην παράγραφο 2 λέτε "...στην αντικατάσταση ή συμπλήρωση του μηχανολογικού τους εξοπλισμού, εφόσον δεν αυξάνεται η κινητήρια δύναμη πέραν των 12KW και θερμική των 50 KW". Δεν γίνεται εδώ μνεία στην ενεργειακή κατανάλωση και τις εκπομπές ρύπων. Ενώ παρακάτω, όταν αναφέρεσθε σε χωροθετημένα ΒΙΠΑ, ΒΙΟΠΑ και ΒΕΠΕ βάζετε την παράμετρο της ενεργειακής κατανάλωσης. Θα παρακαλούσα η παράμετρος της ενεργειακής κατανάλωσης να ισχύσει και για τη μια κατηγορία και για την άλλη. 
Ένα ακόμη στοιχείο που δεν διευκρινίζεται στο νομοσχέδιό σας, κύριε Υφυπουργέ, είναι ο τρόπος ελέγχου της ενεργειακής κατανάλωσης και ο τρόπος διαχωρισμού της ενεργειακής κατανάλωσης από εκείνη που αφορά την προστασία του περιβάλλοντος, της υγιεινής, της ασφάλειας και της άνετης διαβίωσης των εργαζομένων. Πρέπει να το διευκρινίσουμε αυτό. Γιατί, αν κρίνουμε από τις παραλείψεις, από τα λάθη, τις αβελτηρίες της διοίκησης και των ελεγκτικών οργάνων -και όπως είπαμε αυτά γίνονται επειδή οι kυβερνήσεις του ΠΑΣΟΚ έχουν συντριπτική ευθύνη- τότε φοβούμεθα ότι τέτοιου είδους ρυθμίσεις -όπως είναι της παραγράφου 6, 7α΄ " Hλεκτρική ενέργεια, ;h ισχύς που χρησιμοποιείται για την λειτουργία εξοπλισμού, προστασίας του περιβάλλοντος, υγιεινής, ασφάλειας και άνετης διαβίωσης...", δεν προσμετράται στο επιτρεπόμενο ποσοστό αύξησης"- μπορούν να λειτουργήσουν και σαν παράθυρα. 
Πείτε μας λοιπόν πώς θα ελέγξετε την ενεργειακή κατανάλωση και πώς θα τη διαχωρίσετε από εκείνη που πηγαίνει για σκοπούς που τους αποδεχόμαστε και δεν τους προσμετράμε στα υπόλοιπα. 
Θα πρέπει να σας πω ότι για την παράγραφο 7 εδάφιο β' θέλω να επισημάνω την εισήγηση στη Βουλή και τις προτάσεις που έκανε ο συνάδελφος από τη Συμπολίτευση κ. Μαντέλης για την αιολική ενέργεια. Πιστεύω ότι πρέπει αυτές οι εισηγήσεις να ληφθούν σοβαρά υπόψη. 
Να πάμε τώρα στο 5. Εμείς θα προτείνουμε η πρώτη παράγραφος του άρθρου 5 να διαμορφωθεί ως εξής: "Δεν επιτρέπεται η ίδρυση νέων βιομηχανικών και βιοτεχνικών εγκαταστάσεων στα όρια του Νομού Αττικής. Επιτρέπεται μόνο στις περιπτώσεις που αναφέρονται παρακάτω, σε συνδυασμό με τη χρήση γης στις θέσεις εγκατάστασης και με την προϋπόθεση υποβολής μελέτης περιβαλλοντικών επιπτώσεων και κυκλοφοριακής επιβάρυνσης καθώς και εγκεκριμένων αρχιτεκτονικών σχεδίων των προσόψεων των κτιρίων και της εισόδου των εγκαταστάσεων, εφόσον συντρέχουν οι προϋποθέσεις..." κλπ.
Εμείς λέμε μια γενική τοποθέτηση ότι το Λεκανοπέδιο είναι κορεσμένο. Το Λεκανοπέδιο δεν σηκώνει άλλες μεταποιητικές μονάδες. Η ζωή στο Λεκανοπέδιο έχει γίνει αφόρητη, και ιδιαιτέρως εξαιτίας των ρύπων, αλλά εξαιτίας και της κυκλοφοριακής φόρτισης, η οποία τα επόμενα χρόνια θα είναι πολύ μεγαλύτερη. 
Λέμε, λοιπόν, μην επιβαρύνετε περισσότερο τις περιοχές γενικής κατοικίας. Εάν όμως θέλετε να το πράξετε, επικουρικά σας λέμε ότι τοποθετείστε ισότιμα, ισομερώς, ισόρροπα, δίπλα στη μελέτη περιβαλλοντικών επιπτώσεων και τη μελέτη κυκλοφοριακής επιβάρυνσης. Και νομίζω ότι σε αυτό συμφωνεί και ο εισηγητής του κυβερνώντος κόμματος της Συμπολίτευσης κ. Σπηλιόπουλος. Τουλάχιστον αυτό τον άκουσα να λέει. 
Όσον αφορά τις αποθήκες, αυτά είναι απαράδεκτα που έχετε γράψει μέσα στο νομοσχέδιο. Αυτά που λέτε όσον αφορά τις αποθήκες είναι απαράδεκτα. Οι αποθήκες θα λειτουργήσουν σαν μπουρλότα, ιδιαιτέρως όταν αποθηκεύουν πετρελαιοειδή και άλλα επικίνδυνα αέρια. Θα λειτουργήσουν σαν μπουρλότα μέσα στις περιοχές της γενικής κατοικίας. Και οφείλω εδώ να ρωτήσω τους κυρίους Υπουργούς: Μπορείτε να φανταστείτε μία αποθήκη χιλίων πεντακοσίων τετραγωνικών μέτρων, όπως αυτή που θεσπίζεται, όπως αυτή στην οποία δίνετε το δικαίωμα να λειτουργήσει, σε μία περιοχή με κάλυψη 80%, τι προβλήματα θα δημιουργήσει; Μπορείτε να αντιληφθείτε ότι το πρόβλημα με τις αποθήκες στο Λεκανοπέδιο που είναι τεράστιο, δεν έχει να κάνει ούτε με την ισχύ ούτε με τους ρύπους. Δεν έχει να κάνει ούτε με την ενέργεια. Το πρόβλημα έχει να κάνει με τους κυκλοφοριακούς φόρτους. Και εδώ κάνετε απλή μνεία, δεν το λύνετε. Εμείς πιστεύουμε και επαναλαμβάνουμε ότι θα πρέπει να μιλάμε, να απαιτείται πλήρης φάκελος μιας πλήρους κυκλοφοριακής μελέτης, μελέτης πλήρους κυκλοφοριακής φόρτισης. 
ΠΡΟΕΔΡΕΥΩΝ (Κωνσταντίνος Γείτονας): Η διάταξη προβλέπει ώστε να μην επέρχεται κυκλοφοριακή φόρτιση. 
Προτείνετε, δηλαδή, ειδική κυκλοφοριακή μελέτη; 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Πλήρη μελέτη κυκλοφοριακής φόρτισης.
ΠΡΟΕΔΡΕΥΩΝ (Κωνσταντίνος Γείτονας): Καλώς. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Προβλέπεται. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Δεν προβλέπεται. Πού προβλέπεται; 
ΠΡΟΕΔΡΕΥΩΝ (Κωνσταντίνος Γείτονας): Να δοθούν διευκρινίσεις για να γίνει κατανοητό στο διάλογο, από τους συναδέλφους. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Λέτε "και εφόσον δεν επέρχεται κυκλοφοριακή φόρτιση". Ποιος το κρίνει αυτό; Εμείς προτείναμε συγκεκριμένο κείμενο και λέμε, εκεί που λέτε μελέτη περιβαλλοντικών επιπτώσεων και έγκριση της μελέτης κυκλοφοριακής φόρτισης. ΄Εγκριση της μελέτης περιβαλλοντικών επιπτώσεων και έγκριση της μελέτης κυκλοφοριακής φόρτισης. Νομίζω είμαστε σαφείς, βάλτε το έτσι. 
Τώρα στην περίφημη παράγραφο ε΄. Την παράγραφο ε΄ την είχατε διατυπώσει διαφορετικά. Και δεχθήκατε -αυτή είναι η αλήθεια- τα δικαιολογημένα πυρά από όλες τις πτέρυγες της Αντιπολίτευσης. Και κάτω από την πίεση της Αντιπολίτευσης όλων των πτερύγων, υποχρεωθήκατε να ανακρούσετε πρύμνα. Και επαναδιατυπώσατε την παράγραφο αυτή. Αυτό είναι επιτυχία της Αντιπολίτευσης και δεν δικαιολογείστε ούτε να την ελεηνολογείτε ούτε να παρασύρεστε σε προσωπικούς υβριστικούς χαρακτηρισμούς. 
Τώρα στο άρθρο 6. Εκτός των άλλων υπάρχει ένα πρόβλημα στην παράγραφο 2 εδάφιο α΄ , έγκριση περιβαλλοντικών όρων και εφόσον απαιτείται μελέτη πυρασφάλειας. Εδώ έχουμε πάρα πολλά παράπονα από μικρομεσαίες επιχειρήσεις οι οποίες ζητούν και δικαίως -και το υποστηρίζουμε εμείς- τη μελέτη πυρασφάλειας επειδή αργεί η πυροσβεστική και δεν αργεί από υπαιτιότητα της πυροσβεστικής την οποία τιμούμε και η οποία κάνει ένα τιτάνιο έργο.
Η πυροσβεστική τους έξι με επτά μήνες το χρόνο ασχολείται με τις πυρκαγιές. Δεν είναι σε θέση λοιπόν να διεκπεραιώσει τέτοιου είδους διαδικασίες που έχουν και γραφειοκρατικό, αλλά ουσιαστικό χαρακτήρα. Λέμε λοιπόν η μελέτη πυρασφάλειας να απαιτείται στην άδεια λειτουργίας. Κύριε Υπουργέ, επιτρέψτε μου ένα λεπτό. Προτείνουμε η μελέτη πυρασφάλειας -και το ζητούν όλοι οι μικρομεσαίοι- να είναι απαραίτητη για την άδεια λειτουργίας, όχι για την άδεια εγκατάστασης. Διότι πολλές φορές έχουμε τέτοιο πρόβλημα με τις αργές διαδικασίες στην πυροσβεστική, για τις οποίες δεν ευθύνεται η πυροσβεστική -σας είπαμε, έξι μήνες το χρόνο ασχολείται με τις πυρκαγιές- ώστε δεν μπορεί καν να εγκαταστήσει μηχανήματα ο μικρομεσαίος ή δεν μπορεί καν να ξεκινήσει να εγκαταστήσει την επιχείρησή του. 
ΠΡΟΕΔΡΕΥΩΝ (Κωνσταντίνος Γείτονας): Κάπου πρέπει να τελειώσετε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κλείνω, κύριε Πρόεδρε.
Και στα υπόλοιπα όπου γίνεται μνεία, όπως στην παράγραφο 3 του άρθρου 6, γίνεται μνεία της αναμενόμενης κυκλοφοριακής φόρτισης. Εμείς πιστεύουμε ότι όπου υπάρχει η ανάγκη κυκλοφοριακών μελετών -και υπάρχει παντού- θα πρέπει να αντιμετωπίζεται σε ισοτιμία από το νόμο με την ανάγκη περιβαλλοντικής διαχείρισης. 
Στο άρθρο 7 βάζετε τη δωδεκαετία. Το ζητήσαμε εμείς στην αρμόδια επιτροπή μεταφέροντας και αίτημα των εργοδοτικών οργανώσεων, μεγάλων και μικρομεσαίων επιχειρήσεων. Όπως και στο ίδιο άρθρο, στην παράγραφο 2, όπου γράφετε "...απαιτείται γνωμοδότηση του Υπουργείου Ανάπτυξης", κι επειδή μέχρι τώρα αργούσε το Υπουργείο Ανάπτυξης, ζητήσαμε η γνωμοδότηση αυτή να εκδοθεί εντός δεσμευτικής προθεσμίας. Το ζητήσαμε, το βάλατε. 
Στο άρθρο 8 λέτε στην παράγραφο 3: "...για λόγους ανωτέρας βίας και εφόσον η δραστηριότητα της μονάδας εμπίπτει στη χαμηλή όχληση". Και ρωτάμε: Αυτό συνέβη στους σεισμούς της Αθήνας το 1999. Γιατί, κύριοι Υπουργοί, δεν δίνουμε κίνητρα ακόμα και σε περιπτώσεις ανωτέρας βίας, όπως έγινε στους σεισμούς, αντί να πάνε πάλι στη γενική κατοικία, να πάνε σε βιομηχανικά και βιοτεχνικά πάρκα; Θα μου πείτε, πώς να το δώσουμε, αφού δεν τα έχετε έτοιμα; Να, λοιπόν, ο κοινός παρονομαστής των λαθών, των παραλείψεων, της εσφαλμένης πολιτικής που δεν επιτρέπει γιατί δεν υπάρχει υποδομή, δεν υπάρχει πολεοδομική και χωροθετική βάση για να εφαρμοστεί ένα τέτοιο νομοσχέδιο. 
Και κλείνω, κύριε Πρόεδρε, λέγοντας ότι στην παράγραφο 5 λέτε: "Με κοινή απόφαση των Υπουργών Ανάπτυξης, Περιβάλλοντος, Χωροταξίας και Δημοσίων Έργων κλπ., καθορίζεται το διατιθέμενο ποσό, τα κριτήρια, οι επιλέξιμες δαπάνες, το ακριβές ποσοστό επιχορήγησης κλπ.". Εδώ υπάρχει αοριστία. Δεν μπορεί οι δύο Υπουργοί να κρίνουν τα πάντα. Εν όψει δε και προεκλογικής περιόδου για τις δημοτικές και νομαρχιακές αρχές σε όλη την Ελλάδα αντιλαμβανόμαστε με βάση την εμπειρία που έχουμε από τέτοιους χειρισμούς που κάνατε στο παρελθόν τι έχει να κάνει η Κυβέρνησή σας. 
Και συμπληρώνω με δύο προτάσεις ακόμη: Στην Περιφέρεια Αττικής, όχι στη δική μου περιφέρεια, υπάρχει ένα τεράστιο πρόβλημα με τους υπαίθριους χώρους αποθήκευσης παλαιών υλικών, με τα περίφημα σκραπ. Ζητάμε λοιπόν το άρθρο 6 να συμπληρωθεί ως εξής.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Τελειώνω, κύριε Πρόεδρε.
Πρώτη παράγραφος του άρθρου 6: "Οι βιομηχανικές και βιοτεχνικές μονάδες, τα επαγγελματικά εργαστήρια και αποθήκες, καθώς και οι υπαίθριοι χώροι παλαιών υλικών, σκραπ, που εγκαθίστανται εντός του Νομού Αττικής, ανεξάρτητα από την περιοχή εγκατάστασης και την ισχύ του μηχανολογικού τους εξοπλισμού, υποχρεούνται να εφοδιαστούν με άδεια εγκατάστασης και λειτουργίας". Για να τους χορηγηθεί τώρα αυτή η άδεια απαιτείται η κατάθεση εγκεκριμένων αρχιτεκτονικών σχεδίων για το ύψος, την ύπαρξη υψηλού περιμετρικού πρασίνου και το μέγιστο επιτρεπόμενο ύψος αποθήκευσης. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κλείστε, κύριε Παναγιωτόπουλε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κλείνοντας, κύριε Πρόεδρε, θέλω να επαναλάβω αυτά που είπε και ο Κοινοβουλευτικός Εκπρόσωπος, ο κ. Σαλαγκούδης, και ο Τομεάρχης, ο κ. Νάκος, και εγώ στην πρωτολογία μου. 
Καλούμε την κυβέρνηση ακόμα και τώρα, παρ' όλο που ψηφίστηκε επί της αρχής το νομοσχέδιο -ορθώς το καταψηφίσαμε εμείς και έγινε αντιληπτό απ' όλους- να ξαναδεί τέτοιου είδους πρωτοβουλίες. Το νομοσχέδιο είναι στον αέρα γι' αυτό καταψηφίστηκε επί της αρχής. Εμείς επιφυλασσόμεθα ορισμένα άρθρα να εγκρίνουμε και άλλα να τα απορρίψουμε, που μπορεί θεωρητικά σε κάποιες περιπτώσεις να κινούνται προς τη σωστή κατεύθυνση, αλλά στην πράξη είναι ανεφάρμοστα και εκθέτουν τις κυβερνήσεις και τη Δημόσια Διοίκηση. Εν πάση περιπτώσει, εάν δεν υπάρξει μια κυβέρνηση στον τόπο που θα περιστείλει τη διαφθορά στη Δημόσια Διοίκηση, θα επιτρέψει να λειτουργήσει ο έλεγχος για θέματα περιβάλλοντος στο Λεκανοπέδιο, φοβάμαι ότι τέτοιου είδους νομοσχέδια θα μείνουν στα χαρτιά και θα γίνουν πλήρως ανεφάρμοστα στην πράξη. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γκατζής, ειδικός αγορητής του Κομμουνιστικού Κόμματος Ελλάδας. 
(Θόρυβος στην Αίθουσα)
Παρακαλώ, κύριοι συνάδελφοι, εσείς εκεί. Ακούω περισσότερο εσάς και λιγότερο τον ομιλητή. 
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, μιλάμε για τον Κανονισμό, πώς θα λειτουργήσει. 
ΠΡΟΕΔΡΕΥΩΝ (Κωνσταντίνος Γείτονας): Δεν συζητείται ο Κανονισμός σήμερα, αλλά οι διατάξεις για βιώσιμη ανάπτυξη της Αττικής".
Ορίστε, κύριε Γκατζή έχετε το λόγο. 
ΝΙΚΟΛΑΟΣ ΓΚΑΤΖΗΣ: Αυτά κύριοι συνάδελφοι να τα σκεφτόσασταν όταν ψηφίζατε την αλλαγή του Συντάγματος με τις προϋποθέσεις που έβαζε. 
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι!
ΝΙΚΟΛΑΟΣ ΓΚΑΤΖΗΣ: Με τις προϋποθέσεις που έβαζε όταν έλεγε ότι η Βουλή τελικά δεν θα λειτουργεί και ουσιαστικά όλες οι αρμοδιότητες μεταφέρονται στις επιτροπές που θα συνεδριάζουν σαράντα άνθρωποι και που η Κυβέρνηση θα μπορεί όταν δεν ψηφίζει ο κ. Τσοχατζόπουλος να τον αλλάζει με τον κ. Γκατζή για να περάσει ένα νομοσχέδιο, καταλαβαίνετε τότε τι μπορεί να γίνει. Ψήφισαν όμως. 
ΑΛΕΞΑΝΔΡΟΣ ΑΚΡΙΒΑΚΗΣ: Όχι, δεν το ψηφίσαμε έτσι. 
ΕΛΕΩΝΟΡΑ ΚΑΤΣΕΛΗ: Δεν ψηφίσαμε αυτά τα πράγματα. 
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, Θα σας υπενθυμίσω, ότι δεν είναι το θέμα μας τώρα ο Κανονισμός της Βουλής, ούτε το Σύνταγμα. 
ΕΛΕΩΝΟΡΑ ΚΑΤΣΕΛΗ: Ναι, αλλά ούτε ήταν να περάσει έτσι ο Κανονισμός. 
ΠΡΟΕΔΡΕΥΩΝ (Κωνσταντίνος Γείτονας): Δεν θα περάσει έτσι. Θα συζητηθεί στη Βουλή ο Κανονισμός, κυρία συνάδελφε. 
ΝΙΚΟΛΑΟΣ ΓΚΑΤΖΗΣ: Θα μου δώσετε το λόγο, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Ναι, από την αρχή σας έδωσα το λόγο, αλλά εσείς ξεκινήσατε με κατάχρηση του... 
Ορίστε, κύριε Γκατζή. 
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, φυσικά χθες δεν μπορέσαμε να δευτερολογήσουμε, όμως μας δίνεται σήμερα η δυνατότητα να πούμε πέντε πράγματα, αυτά τα οποία δεν είχαμε το χρόνο χθες να πούμε.
Κατ' αρχήν μπαίνει ένα ερώτημα σ' αυτό το νομοσχέδιο. Είναι, κύριε Υπουργέ, κορεσμένη η Αττική περιβαλλοντικά, οικιστικά ή δεν είναι; Αντέχει νέες βιομηχανίες; Ισχύουν οι διατάξεις και τα μέτρα που έβαλε το π.δ. 84/84; Οι προϋποθέσεις εκείνης της πραγματικότητας που το επέβαλαν σήμερα έχουν ανατραπεί για να πούμε ότι αντέχει η Αττική και άλλη μόλυνση του περιβάλλοντος και μάλιστα σωρευμένη όταν μιλάμε και για την άδεια εγκατάστασης μονάδων ηλεκτρικής ενέργειας. Ρωτάμε, λοιπόν: Αντέχει; Από πού βγήκε αυτή η τεκμηρίωση; Ποια μελέτη έγινε γενικών περιβαλλοντικών επιπτώσεων της υπάρχουσας κατάστασης σήμερα αντοχής της Αττικής, σ' αυτά τα θέματα για να πούμε ότι εν πάση περιπτώσει, ας επιτρέψουμε ακόμα πέντε-δέκα-πενήντα-εκατό βιομηχανικές μονάδες να λειτουργήσουν στην Αθήνα, ή πολύ περισσότερο να επιτρέψουμε την εγκατάσταση ηλεκτρικών παραγωγικών μονάδων, οι οποίες όπως ανέφερα και στην πρωτολογία μου έχουν τρομερές επιπτώσεις. Και μόνο οι μονάδες αυτές καλύπτουν την επιβάρυνση που έχει σήμερα η μισή Αττική. Δεν απαντήσατε σ' αυτό ούτε και στα χθεσινά ερωτήματα. 
Η κατάργηση του προεδρικού διατάγματος δεν γίνεται όπως ισχυρίζεστε για την προστασία του περιβάλλοντος της Αττικής. Το παραδεχθήκατε φυσικά και χθες στην εισήγησή σας ότι στόχος σας σ' αυτό το νομοσχέδιο είναι η ενίσχυση της ανταγωνιστικότητας των επιχειρήσεων. Μάλιστα, ήρθατε και στο ζουμί. 
Εδώ δεν είναι μόνο η ενίσχυση της ανταγωνιστικότητας, αλλά είναι και οι μετεγκαταστάσεις των βιομηχανιών μέσα στο χώρο της Αττικής και το ροκάνισμα μέρους του Γ΄ Κοινοτικού Πλαισίου Στήριξης.
Κύριοι Βουλευτές, εδώ επιτρέπεται με βάση την παράγραφο 1 του άρθρου 6 να γίνουν οποιεσδήποτε βιομηχανίες θέλουμε στην Αττική και σε παραγωγική δύναμη και σε εγκατάσταση.
Επίσης, αφού επιτρέπετε αυτές τις χρηματοδοτήσεις με τις αθρόες άδειες που μπορεί να υπάρξουν, γιατί επικαλείστε ότι το π.δ. 84/84 έβαζε εμπόδια στον εκσυγχρονισμό; Για να στηρίξετε την πολιτική σας λέτε ότι το προεδρικό διάταγμα δεν επέτρεπε τον εκσυγχρονισμό, δεν επέτρεπε τις μετεγκαταστάσεις και το ένα και το άλλο, όπως είπε και χθες ο κύριος Υπουργός. Σας απάντησε ο Κοινοβουλευτικός μας Εκπρόσωπος ο κ. Σκυλλάκος. 
Το άρθρο 5 είναι ξεκάθαρο για το τι δυνατότητες δίνει το π.δ. 84/84 για τον εκσυγχρονισμό των επιχειρήσεων. Λέει ότι οι βιομηχανίες, οι βιοτεχνίες, οι αποθήκες, που λειτουργούν νόμιμα μέσα στα όρια των ποιοτικών προδιαγραφών του Νομού Αττικής και των νησιών κλπ. μπορούν αν εκσυγχρονίζουν τις εγκαταστάσεις τους και το μηχανολογικό τους εξοπλισμό χωρίς μεταβολή της δραστηριότητάς τους και οπωσδήποτε με την υποχρέωση βελτίωσης των συνθηκών και διαδικασιών παραγωγής, ώστε να μην προκαλείται πρόσθετη επιβάρυνση στο περιβάλλον. Λέει παρακάτω ότι επιτρέπεται η αύξηση της παραγωγής, η αύξηση της συνολικής κινητήριας δύναμης στον εξοπλισμό. Αυτά τα ποσοστά αύξησης που δίνετε εσείς με το άρθρο 8 στο νομοσχέδιο, που λέτε 25% ανά τριετία, στο άρθρο 5 του προεδρικού διατάγματος ήταν 30% ανά τριετία. Μάλιστα έδινε και περισσότερες δυνατότητες. 
Επομένως γιατί χρησιμοποιείτε ή διαστρεβλώνετε ορισμένες έγγραφες πια αποφάσεις της δικής σας κυβέρνησης και λέτε ότι δεν υπήρχε δυνατότητα εκσυγχρονισμού ή δεν διευκόλυνε τις μετεγκαταστάσεις; Γιατί δεν τις διευκόλυνε; Διαβάστε το άρθρο 6. Τις διευκόλυνε και μάλιστα με μέτρα ασφαλείας. 
Σήμερα τι γίνεται; Εκείνο που δεν έδινε το άρθρο 6 του π.δ. 84/84, κύριε Υπουργέ, είναι το 50%, 60% σχεδόν του κόστους της μετεγκατάστασης που δίνετε σήμερα εσείς. 
Και μπήκε χθες και από άλλους Βουλευτές και από μένα στην πρωτολογία μου, το εξής ερώτημα: Γιατί δίνετε τόσα πολλά λεφτά στις βιομηχανίες αυτές; Πρώτον, οι περισσότερες απ' αυτές τις βιομηχανίες είχαν αποφασίσει να μεταφερθούν σε βιομηχανικές περιοχές και, δεύτερον, είναι βιομηχανίες που λειτουργούν εδώ και δεκαπέντε, είκοσι χρόνια και έχουν κάνει την απόσβεσή τους πέντε και έξι φορές. Γιατί δίνουμε τσάμπα χρήμα σ' αυτές τις βιομηχανίες και μάλιστα όταν καλύπτουμε το 50% του συνολικού κόστους της μετεγκατάστασης συν 10% για μηχανολογικό εξοπλισμό, συν 30% για εκσυγχρονισμό κλπ.; Όλα αυτά είναι λεφτά που θα τα πληρώσει ο ελληνικός λαός. Στόχο έχει το νομοσχέδιο αυτό να εξυπηρετήσει ουσιαστικά αυτά τα συμφέροντα.
Είπατε ότι θα έχουμε μείωση της ανεργίας. Από πού προκύπτει ότι το π.δ. 84/84 εμπόδιζε την επιχείρηση της Κυβέρνησης να μειώσει την ανεργία; Για πέστε μου, στις άλλες περιοχές της Ελλάδας στο Βόλο, στη Μαγνησία που το ποσοστό ανεργίας έχει ξεπεράσει το 22%, πού οφείλεται αυτό; Έχουμε και εκεί π.δ. 84/84; Είναι η αντιλαϊκή, αντιαναπτυξιακή πολιτική που ακολούθησε όλα αυτά τα χρόνια η Κυβέρνηση, που έβλεπε ως μόνο στόχο της την ενίσχυση των κερδών των επιχειρήσεων.
Και εδώ να πούμε και ορισμένες αλήθειες, τις οποίες κρύβει η Κυβέρνηση. Λέτε ότι οι επιχειρήσεις πρέπει να είναι ανταγωνιστικές και πρέπει να τις στηρίξουμε. Και τις στηρίζετε με αυτές τις χρηματοδοτήσεις που δίνονται κλπ. Και ερωτώ: Οι επιχειρήσεις όλο αυτό το διάστημα της δεκαοκταετίας που ισχύει το προεδρικό διάταγμα, γιατί δεν έβαλαν μία δραχμή από την τσέπη τους, ώστε να κάνουν τον εκσυγχρονισμό που έπρεπε και να δώσουν εκείνα τα λεφτά για να πάρουν τα απαραίτητα μηχανολογικά και ηλεκτρολογικά εργαλεία για την προστασία του περιβάλλοντος;
Είπε ο κύριος Υπουργός χθες ότι έχουμε εκατόν πέντε δισεκατομμύρια (105.000.000.000) δραχμές για την προστασία του περιβάλλοντος. Βέβαια! Αλλά όχι να τα πάρουν οι βιομήχανοι. Εμείς να πάρουμε άλλα μέτρα που θα προστατεύσουν το περιβάλλον. Υπάρχουν χιλιάδες τέτοιες περιπτώσεις που μπορούν να δαπανηθούν αυτά υπέρ της προστασίας του περιβάλλοντος.
Οι βιομήχανοι στην Ελλάδα είναι -το είπα και χθες, κύριε Υπουργέ- οι δεύτεροι στον κόσμο και οι πρώτοι στην Ευρώπη με τα μεγαλύτερα ποσοστά κερδών. Θα πάμε να τους δώσουμε και άλλα λεφτά; Γιατί; Δεν υπάρχουν άλλες ανάγκες; Αυτή είναι η προτεραιότητά σας τελικά; Γιατί οι εργαζόμενοι της χώρας έχουν το χαμηλότερο μισθό από όλες τις χώρες της Ευρώπης;
Να, γιατί, κύριοι Βουλευτές, λέμε ότι και αυτό το νομοσχέδιο έχει καθαρά ταξικό χαρακτήρα. Θα δείτε πώς συμπεριφέρεται στη χωροθέτηση των βιομηχανικών και βιοτεχνικών δραστηριοτήτων που γίνονται. Εν πάση περιπτώσει, ας μείνει και μία περιοχή που να μην έχει βιομηχανία. Δεν είναι όμως ταξική αυτή η διαφοροποίηση που γίνεται, δηλαδή να μη θίγεται η αμιγής κατοικία πουθενά και να τα σηκώνει όλα στην πλάτη η γενική κατοικία, οι λαϊκές συνοικίες; Εκεί πάτε αποθήκες, εργαστήρια, βιομηχανίες, βιοτεχνίες, οτιδήποτε θέλει καθένας και δεν θέλει. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ελαφρύνουμε τη γενική κατοικία.
ΝΙΚΟΛΑΟΣ ΓΚΑΤΖΗΣ: Πώς την ελαφρύνετε, κύριε Υπουργέ, όταν προσθέτετε τις αποθήκες στη γενική κατοικία, που δεν τις προβλέπει ο νόμος που βγήκε για τον ορισμό της γενικής κατοικίας; Έρχεστε τώρα και προσθέτετε τις αποθήκες, οι οποίες είναι επικίνδυνες για τη λειτουργία; Γιατί τις προσθέτετε; Πείτε μου ποιον εξυπηρετείτε. Εξυπηρετείτε το λαό με το να γίνουν εκεί οι γενικής χρήσης αποθήκες; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επιτρέπονταν πρώτα.
ΝΙΚΟΛΑΟΣ ΓΚΑΤΖΗΣ: Δεν επιτρέπονταν πρώτα. 
ΠΡΟΕΔΡΕΥΩΝ (Κωνσταντίνος Γείτονας): Μη γίνεται διάλογος. 
Κύριε Υπουργέ, εάν θέλετε να πείτε κάτι και το επιτρέπει ο ομιλητής, να το πείτε στο μικρόφωνο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, και τα εκρηκτικά μεταφέρονται στις βιομηχανικές περιοχές. Και αυτά πρώτα δεν επιτρέπονταν εκεί. Και όμως πάνε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αν θέλετε, θα σας κάνω μία διευκρίνιση.
ΝΙΚΟΛΑΟΣ ΓΚΑΤΖΗΣ: Θα μου κάνετε μετά τη διευκρίνιση, κύριε Υπουργέ. Θα σας ακούσω με μεγάλη προσοχή.
Στο άρθρο 5 και στο άρθρο 1 καθορίζεται πού θα γίνουν οι αποθήκες, πώς θα γίνουν κλπ. Θα τα πούμε αυτά και στη συζήτηση επί των άρθρων. Τώρα μιλάμε στα θέματα επί της αρχής. 
Αναφερθήκατε στις χωροθετήσεις που κάνατε σε σαράντα εννέα βιομηχανικές περιοχές χονδρεμπορίου κλπ. Είπατε ότι μπορούν να μετεγκατασταθούν εκεί. Μα, είναι δυνατόν να πάει μία επιχείρηση να εγκατασταθεί σε χωράφια; Και σας ερωτώ: Τα υγρά απόβλητα πού θα πάνε; Εκτός από την εναέρια προστασία που μπορείτε να μου πείτε ότι θα πάρετε όλα τα μέτρα-θα συμφωνήσω μαζί σας- τα υγρά και τα στερεά απόβλητα πού θα πάνε; Δρόμοι υπάρχουν; Επικοινωνίες υπάρχουν; Πρώτες βοήθειες για τους εργαζόμενους υπάρχουν, όπως υπάρχουν σε όλες σχεδόν τις οργανωμένες βιομηχανικές ζώνες;
Αναφέρθηκαν χθες οι διαδικασίες οι οποίες χρειάζονται για να μπορεί μία αποχωροθετημένη βιομηχανική περιοχή να γίνει πλήρης βιομηχανική περιοχή. Δεν θα αναφερθώ σε αυτές.
Θα πω δύο λόγια, κύριοι Βουλευτές, για τον ελεγκτικό μηχανισμό. Αναφέρεται στο άρθρο 2 και στο άρθρο 4 ότι καταργείται ο προηγούμενος και έχουμε κάποιον άλλον. Όλα αυτά τα μέτρα προστασίας που λέτε ότι μπορεί να εξασφαλίσει το νομοσχέδιο -εμείς λέμε ότι δεν θα τα εξασφαλίσει, γιατί η πολιτική της Κυβέρνησης είναι να μην πειράζει, εάν ήταν κάποιος "μικρούλης", τότε εντάξει- θα μπορέσουν με αυτόν τον ελεγκτικό μηχανισμό, την εμπειρία που υπάρχει σήμερα και την πολιτική παράδοση που έχει η Κυβέρνηση να ελέγξουν αυτά που αναφέρονται σε όλα τα άρθρα; 
Εμείς λέμε ότι τίποτε δεν θα γίνει από αυτά και τελικά οι είκοσι χιλιάδες παράνομες επιχειρήσεις, ίσως γίνουν πενήντα και εξήντα χιλιάδες, παρά τη νομιμοποίηση που γίνεται με αυτό το νομοσχέδιο όλων αυτών των επιχειρήσεων, που δεν είχαν τις προϋποθέσεις.
Γι' αυτό ήταν παράνομες, κύριοι συνάδελφοι. Έγιναν σε περιοχές που δεν επιτρέπονταν. Εξέπεμπαν ρύπους που δεν επιτρέπονταν. Είχε κυκλοφοριακά προβλήματα η περιοχή και δεν επιτρεπόταν αυτό. Γίνονται παράνομες αποθήκες και υπάρχουν.
Όλα αυτά όμως είναι δικαιολογίες. Γιατί πολύ σωστά αναφέρθηκε χθες: Πώς αυτές οι τέσσερις χιλιάδες -κατ' άλλους, κατά την Κυβέρνηση και τα επίσημα στοιχεία, φτάνουν τις είκοσι χιλιάδες- επιχειρήσεις όχι μόνο ηλεκτροδοτήθηκαν, αλλά και πώς πήραν άδεια από την Πολεοδομία, για να την υποβάλουν, όπως είναι υποχρεωμένοι, στην Υπηρεσία Βιομηχανίας, για τη στατική επάρκεια των κτιρίων; Από πού πήραν τη βεβαίωση αυτή; Δεν την πήραν από την Πολεοδομία; Από πού πήραν νερό; Πώς συνδέθηκαν με την αποχέτευση.
Όλα αυτά δείχνουν σήμερα τη σαπίλα που υπάρχει και που θα συνεχίσει να υπάρχει. Γι' αυτό δεν έχουμε εμπιστοσύνη στην πολιτική που ακολουθεί σήμερα η Κυβέρνηση, ούτε σε καμία υπόσχεση ή δέσμευση που μπορεί να κάνει και με νόμο ακόμη, κύριε Υπουργέ. Δεν μπορεί να τηρηθεί. Δεν έχει δείξει όλα αυτά τα χρόνια η Κυβέρνηση καμία εγγύηση ότι μπορεί με τα μέτρα προστασίας που προτείνει, με τα ελεγκτικά μέτρα να κάνει κάτι.
ΑΘΑΝΑΣΙΟΣ ΝΑΚΟΣ: Κύριε συνάδελφε...
ΝΙΚΟΛΑΟΣ ΓΚΑΤΖΗΣ: Δεν θα το δώσει, φυσικά, κύριε Νάκο, αν δεν το δικαιούται. Όχι ότι δεν το δικαιούται. Αν το δικαιούται, φυσικά θα το δώσει. Και δεν μπορεί να είναι ο Βουλευτής αυτός ή να είναι ο Υπουργός. Οι νόμοι είναι για τους πολίτες σε ισότιμη αντιμετώπιση.
Γι' αυτό, κύριε Πρόεδρε, κύριοι Βουλευτές, εμείς, όπως είπε και χθες ο κ. Σκυλλάκος -γιατί εγώ δεν πρόλαβα στην πρωτολογία μου-, θα καταψηφίσουμε αυτό το νομοσχέδιο, γιατί το θεωρούμε εν ολίγοις ταξικό νομοσχέδιο, μέσα στις καπιταλιστικές αναδιαρθρώσεις που η Κυβέρνηση προσπαθεί να υλοποιήσει κατ' εντολή της Ευρωπαϊκής Ένωσης και την άρχουσας τάξης. Είναι ένα νομοσχέδιο που θα στραφεί ενάντια στα συμφέροντα του ελληνικού λαού, ενάντια στο περιβάλλον, στο χώρο κατοικίας, στο χώρο ζωής και ιδιαίτερα ενάντια στο περιβάλλον της Αττικής και πολύ περισσότερο των δυτικών συνοικιών.
Να μιλήσω τώρα επί των άρθρων.
Για το άρθρο 1: Υπάρχουν ανησυχίες, κύριε Υπουργέ, επειδή υπάρχει ένα παλιό σχεδιάγραμμα που αναφέρεται "Περιοχή Α΄" και δείχνει από τη Βάρκιζα μέχρι το Καλαμάκι. Παρ΄όλο που καθορίζεται εδώ από το νομοσχέδιο και φαίνεται ότι μιλάει για το π. δ. 13/79, που καθορίζει τις γεωργικές και κτηνοτροφικές περιοχές, υπάρχουν ορισμένοι πολίτες αυτών των συνοικιών που ανησυχούν μήπως με το "Περιοχή Α'", παρ΄όλο που διευκρινίζεται, εννοείται και η περιοχή αυτή που έχει χαρακτηριστεί αμιγούς κατοικίας.
Εμείς δεν βλέπουμε το πρόβλημα έτσι. Είπα ότι δεν πρέπει να την "πληρώνουν" άλλες συνοικίες. Αλλά σε αυτήν την περίπτωση, καλό είναι ορισμένες περιοχές, που σήμερα έχουν αυτήν την κατάσταση, να μην περιπλεχθούν σε όλα αυτά που γίνονται σε όλες τις άλλες. Εμείς υπερασπιζόμαστε και στις άλλες περιοχές να μη γίνονται αυτά που γίνονται σήμερα.
Πέρα από αυτά όμως, επανέρχομαι στο θέμα των αποθηκών. Είναι ένα έγκλημα αυτό που γίνεται σε όλο το νομοσχέδιο. Εδώ θα χαρακτηριστεί απ' όλο το νομοσχέδιο η όλη πολιτική της Κυβέρνησης, ιδιαίτερα του Υπουργείου που συνδέεται άμεσα, να βάζει τέτοιες χρήσεις μέσα στη γενική κατοικία. Λες και οι άνθρωποι αυτοί είναι δεύτερης και τρίτης κατηγορίας. 
Από την άποψη αυτή λοιπόν νομίζω ότι θα πρέπει να φύγουν οι αποθήκες αυτές όποιας χρήσης και αν είναι από τις περιοχές γενικής κατοικίας. Έλεος! Δεν μπορεί να επιβαρύνουμε άλλο τη γενική κατοικία. Είναι γενικές αποθήκες. Είναι χρήσεις μεγάλων βιομηχανιών και δεν θα πρέπει να μείνουν μέσα στις περιοχές γενικής κατοικίας.
Ας τις φτιάξουν δίπλα στα εργοστάσιά τους, ας τις φτιάξουν κάπου αλλού, όχι όμως μέσα στη γενική κατοικία. Δε σηκώνει άλλο η γενική κατοικία, δεν σηκώνει άλλη επιβάρυνση απ' αυτήν που υπάρχει σήμερα. Και αναφέρομαι συγκεκριμένα στον ορισμό φυσικά, αλλά στο άρθρο 1, στην παράγραφο 4, εκεί που υπάρχει το α΄, β΄, γ΄, δ΄, ε΄ κλπ. Ο ορισμός υπάρχει, αλλά στα παρακάτω άρθρα υλοποιούνται αυτοί οι ορισμοί, όπως θα δούμε στο άρθρο 4, στο 5 , στο 6 κλπ. ή και στο 2.
Για την περιβαλλοντική αναβάθμιση, έχουμε να πούμε δύο λόγια. 
Εδώ κύριοι Βουλευτές, φαίνεται ότι η Κυβέρνηση παίρνει ορισμένα μέτρα και λέει παραδείγματος ότι μέσα σε τέσσερα χρόνια, που έγιναν πέντε κατά τη διόρθωση του Υπουργού, θα πρέπει να παρθούν όλα τα μέτρα για τις βέλτιστες διαθέσιμες τεχνικές εφαρμογές. Παρακάτω πάλι είναι το ίδιο χρονικό διάστημα. Θα πρέπει να κρατάει δελτίο, το οποίο θα δείχνει τη δράση της μονάδας, τις επιβαρύνσεις που έχει στο περιβάλλον, τι ρίχνει κλπ. 
Και ερωτώ: Πότε τηρήθηκαν όλα αυτά, γιατί και προηγουμένως υπήρχαν; Στην ΑΓΕΤ του Βόλου ή στη Χαλυβουργική, αν θα περάσετε νύκτα, πρέπει να έχετε τα φώτα ομίχλης αναμμένα, ιδιαίτερα τα τελευταία χρόνια στη Χαλυβουργική, αλλά και το βράδυ τα Σαββατοκύριακα στην ΑΓΕΤ και να πηγαίνετε με πέντε χιλιόμετρα με το αυτοκίνητο. Διαφορετικά δεν περνάτε. 
Όταν πάνε για έλεγχο εκεί, υπάρχουν εκεί τα σημειώματα του μηχανογραφικού συστήματος, του ηλεκτρονικού που γράφει πόσα ντεσιμπέλ εκπέμπουν και παρουσιάζονται την ώρα που τα παίρνουν, ποια έχει. Λοιπόν, ποιος έλεγχος γίνεται; Δεν τα βλέπουμε αυτά; Δεν ξέρουμε τι γίνεται στην Αττική; Δεν ξέρουμε τι γίνεται στις άλλες περιοχές; Ποια μέτρα επομένως κατοχυρώνονται;
Επίσης, έχουμε την αλλαγή στο καύσιμο τους και τη χρησιμοποίηση του φυσικού αερίου. Και ερωτώ: Εάν δεν εφαρμόσουν αυτές τις διαδικασίες, αυτό το νόμο, τι θα γίνει; 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Έχετε χρόνο, αν θέλετε...
ΝΙΚΟΛΑΟΣ ΓΚΑΤΖΗΣ: Μπήκα στα άρθρα και θα τελειώσω σε λίγο, κύριε Πρόεδρε.
Τι θα γίνει, αν δεν εφαρμόσουμε αυτές τις διαδικασίες, που προβλέπει το άρθρο 2 του προτεινόμενου νομοσχεδίου, κύριε Υπουργέ; Θα τις κλείσουμε τις βιομηχανίες αυτές; Θα έχουν κυρώσεις; Τι θα γίνει δηλαδή; Από πού θα τα δούμε αυτά, χώρια από το αν υπάρχει ο μηχανισμός εκείνος του ελέγχου, που θα πρέπει να δραστηριοποιηθεί για να δει τι γίνεται στις περιπτώσεις αυτές;
Ερχόμαστε στο άρθρο 3. Κύριοι Βουλευτές, μια από τις σημαντικότερες παρατηρήσεις που έκανα, σχολιάζοντας το νομοσχέδιο, είναι πως είχαμε πει ότι το νομοσχέδιο αυτό είναι υπουργοκεντρικό. Δεν υπάρχει άρθρο του νομοσχεδίου που να μη ζητείται εξουσιοδότηση από τον Υπουργό για να ρυθμίσει θέματα ζωτικής σημασίας και για το περιβάλλον και για τις μετεγκαταστάσεις κλπ. Εδώ του δίνει το απεριόριστο δικαίωμα να εγκρίνει χρήσεις βιομηχανικές σε ορισμένες περιοχές, στις οποίες απαγορεύονται οι χρήσεις αυτές. Από πού το αντλεί; Θα του το δώσετε εσείς με την ψήφο σας, όσοι θα ψηφίσετε αυτό το νομοσχέδιο και ειδικά η πλειοψηφία, όπως γίνεται συνήθως. 
Για τον εκσυγχρονισμό, αυτά που λέει το άρθρο 4, κύριοι Βουλευτές, δηλαδή για την ενίσχυση των βιομηχανικών μονάδων, τα προέβλεπε και το άρθρο 6 που μιλούσε πάλι για τις μετεγκαταστάσεις και το άρθρο 5 ιδιαίτερα, που μιλούσε για τον εκσυγχρονισμό των βιομηχανικών επιχειρήσεων και που χθες η Κυβέρνηση ισχυρίστηκε ότι δεν επέτρεπε τον εκσυγχρονισμό. Μάλιστα, επέτρεπε τον εκσυγχρονισμό, την αύξηση της παραγωγής, την αύξηση της ιπποδύναμης, αλλά μέσα σε πλαίσια προστασίας του περιβάλλοντος. Είναι τα ίδια που εδώ έρχονται πάλι με το άρθρο 4 και που αναφέρονταν στο άρθρο 5 ουσιαστικά του νομοσχεδίου.
Επίσης, κύριοι Βουλευτές, αναφέρει το άρθρο 4 ότι απαγορεύονται εκείνες οι χρήσεις, οι οποίες εκπέμπουν ρύπους διοξειδίου του θείου, του αζώτου και πτητικών οργανικών ενώσεων, άλλων ρύπων κλπ.
Αφού απαγορεύεται σε βιομηχανικές μονάδες που εκπέμπουν τέτοιους ρύπους, πώς εξαιρεί στο άρθρο 12, -θα πάμε εκεί φυσικά- στην παράγραφο 2, τις μονάδες; Το λέω αυτό σήμερα όμως γιατί δεν θα έχουμε συνδυασμό συζήτησης των δύο άρθρων, δηλαδή του άρθρου 4 που συζητούμε σήμερα και του άρθρου 12, που θα κουβεντιάσουμε μεθαύριο, του οποίου η παράγραφος 2 εξαιρεί την εγκατάσταση μονάδων ηλεκτρικής ενέργειας, που τόσο παραστατικά περιγράψαμε το τι ακριβώς εκπέμπουν οι μονάδες αυτές και τι επιβάρυνση του περιβάλλοντος επέρχεται. Εδώ λοιπόν, από τη μια μεριά λέει ότι απαγορεύονται αυτές και από την άλλη μεριά έχουμε την εξαίρεση. Υπάρχει αυτή η αντίθεση. 
Αλλά επειδή, κύριοι Βουλευτές, πέρα από την εξαίρεση υπάρχει κι άλλος νόμος με την απελευθέρωση της ενέργειας, που δόθηκε το δικαίωμα εγκατάστασης τέτοιων βιομηχανικών μονάδων παραγωγής ηλεκτρικής ενέργειας, πρέπει εδώ να δούμε τις ευθύνες της Κυβέρνησης που απορρέουν και συνεχίζονται, σε μία μάχη ενάντια στο περιβάλλον. Κι εδώ έχετε ευθύνες κι εσείς, γιατί το στηρίξατε αυτό, την απελευθέρωση της ενέργειας, με τις προϋποθέσεις αυτές που έβαζε το νομοσχέδιο. Όταν λέω εσάς, εννοώ τη Νέα Δημοκρατία, όχι εσάς προσωπικά, για να μην παρεξηγηθώ.
Ερχόμαστε στο άρθρο 5. Εδώ πάλι μιλάμε για τις αποθήκες που αναφέρονται στο άρθρο 1, παράγραφος 4, στις περιπτώσεις α΄, β΄, δ΄ κλπ., αποθήκες, οι οποίες θα είναι διάσπαρτες και θα διευκολύνουν και θα λύσουν τα χέρια, ιδιαίτερα των μονάδων εκείνων οι οποίες κάνουν και τη διανομή μέσα στα αστικά κέντρα και που ή θα τα πάνε σε περιοχές που τις εξυπηρετεί καλύτερα, μέσα όμως στο δομημένο περιβάλλον ιδιαίτερα της γενικής κατοικίας και που αυτές θα φορτώσουν ακόμα περισσότερο. 
Εμείς λέμε ότι πρέπει να φύγει αυτή η χρήση των αποθηκών και να εφαρμοστεί ακριβώς η νομοθεσία για τη γενική κατοικία, όπως προβλέπεται, και τι χρήσεις επιτρέπονται. Ο νόμος που καθορίζει τη γενική κατοικία δεν επιτρέπει τη χρήση αυτών των αποθηκών. Επομένως να μη λέει η Κυβέρνηση ότι δεν κάνει εδώ και ορισμένες άλλες αλχημείες. 
Στην Περιοχή Α΄: Εδώ, κύριοι Βουλευτές, λέει ότι επιτρέπεται να αποθηκεύονται και να παράγονται προϊόντα που παράγονται από την περιοχή εκεί. Λίγα είναι τα αγροτικά προϊόντα τα οποία παράγει η Αττική, κύριε Υπουργέ, και πολύ περισσότερο φοβάμαι ότι όταν θα γίνουν εδώ κονσερβοποιίες, όταν θα γίνουν ελαιουργεία, όλα αυτά τα προϊόντα θα είναι απ΄ όλη την Ελλάδα αλλά δεν θα είναι της Αττικής. Εν πάση περιπτώσει όμως, θα πρέπει να δούμε πώς οι μονάδες αυτές θα εξυπηρετηθούν όσο το δυνατόν καλύτερα σε μία άλλη περιοχή εκτός Αττικής, δίνοντας μάλιστα κίνητρα να φύγουν από την Αττική, αν θέλουμε κάποτε να πούμε ότι θα ξαλαφρώσουμε και λίγο αυτήν την περιοχή, η οποία είναι το 5% γεωγραφικά της Ελλάδος, αλλά συγκεντρώνει το 50% των βιομηχανικών, βιοτεχνικών και άλλων δραστηριοτήτων και περισσότερο, αν θέλετε, των υπηρεσιών.
Επιτέλους, μιλάτε για αποκέντρωση και κάνετε αποσυγκέντρωση αρμοδιοτήτων στην αυτοδιοίκηση. Αντί να πάνε στην πρωτοβάθμια ή στη δευτεροβάθμια, πάνε στην περιφέρεια. Εδώ πάλι μιλάτε για αποκέντρωση βιομηχανικών και άλλων δραστηριοτήτων και τα συγκεντρώνετε πάλι όλα στην Αττική. Εμείς είμαστε αντίθετοι σε τέτοιες ενέργειες.
Στο άρθρο 6. Εδώ είναι, κύριοι Βουλευτές, που έλεγα ότι επιτρέπεται όλες οι βιομηχανικές μονάδες να έρθουν στην Αττική. Διαβάστε την πρώτη παράγραφο του άρθρου 6. Όλες, αρκεί να τηρούν τις τυπικές διαδικασίες, δηλαδή να έχουν οικοδομική άδεια, να βρίσκονται μέσα στην περιοχή γενικής κατοικίας κλπ. Όλα επιτρέπονται και όλα βρίσκονται στη διάθεση σήμερα του κεφαλαίου. 
Στην αλλαγή χρήσης γης δεν έχουμε να πούμε τίποτα. Μιλάει για διαδικασίες τυπικές, νομικές τις οποίες θα πρέπει να ακολουθήσει κάποιος, όταν πρόκειται να κάνει αλλαγή χρήσης γης και τις διαδικασίες, αν υποχρεούται ή όχι, για την μετεγκατάσταση. 
Περνάμε στο άρθρο 8. Σταθήκαμε αναλυτικά, κύριοι Βουλευτές, στο τι σημαίνει μετεγκατάσταση και αν σήμερα οι μετεγκαταστάσεις αυτές θα απαλλάξουν το φυσικό, το οικιστικό περιβάλλον της Αττικής από την επιβάρυνση, αν δηλαδή θα την απαλλάξουν από τις επιχειρήσεις εκείνες οι οποίες ρυπαίνουν υπέρμετρα.
Κύριοι Βουλευτές, εδώ τι είναι αυτό που βγαίνει από αυτήν την υπόθεση; Αυτό που είπαμε και στην πρωτολογία μας, όταν μιλούσαμε επί της αρχής. Κάντε έναν υπολογισμό να δείτε πόσα δισεκατομμύρια θα φύγουν τζάμπα και θα πάνε στις τσέπες αυτών, που έχουν πάρει πάλι για τις επιχειρήσεις αυτές χρηματοδοτήσεις -τζάμπα χρήμα- το 40% το 50% της κατασκευής που έκαναν με τα διάφορα αναπτυξιακά προγράμματα κλπ. Και ερχόμαστε τώρα εδώ και γίνονται αυτές οι μετεγκαταστάσεις. Και υπάρχουν και εκείνα τα νομοσχέδια, τα οποία μιλούν για την αναπτυξιακή πολιτική -δίνουν κίνητρα- που και από εκεί θα πάρουν επιχορηγήσεις και θα κάνουν τη βιομηχανική τους μονάδα χωρίς να δώσουν δεκάρα. 
Και ποιος θα την πληρώσει; Ο ελληνικός λαός. Μα, θα μου πείτε θα πάνε από το Γ΄ Κοινοτικό Πλαίσιο Στήριξης. Ε, και; Το Γ΄ Κοινοτικό Πλαίσιο Στήριξης δεν έχει αυτοχρηματοδότηση του δημοσίου; Αλλά και αυτά τα λεφτά δεν θα μπορούσαν να πάνε σε άλλες κατευθύνσεις -αν θέλετε, πάλι στο δευτερογενή τομέα- ούτως ώστε να ενίσχυαν την παραγωγική διαδικασία και όχι να ενίσχυαν ορισμένα πορτοφόλια; 
'Ολο το νομοσχέδιο αυτό, κύριοι Βουλευτές, για μας έχει διατάξεις οι οποίες είναι απαράδεκτες και, αν θέλετε, δίνει σήμερα ακόμα περισσότερο τη δυνατότητα εκτίμησης ότι το προεδρικό διάταγμα 84/84 είναι επίκαιρο, αρκεί να ληφθεί υπόψη η απόφαση του Ε' Τμήματος του Συμβουλίου της Επικρατείας που έλεγε ότι θα πρέπει να πάρει πρόσθετα μέτρα με ορισμένες διατάξεις για την προστασία του περιβάλλοντος και στον ελεγκτικό προσδιορισμό του, αλλά και στην εφαρμογή των προϋποθέσεων της λειτουργίας των βιομηχανικών και βιοτεχνικών μονάδων. 
Γι' αυτό καταψηφίζουμε, κύριε Πρόεδρε, τα άρθρα από 1 έως 8.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω ότι ο Συνασπισμός της Αριστεράς και της Προόδου ορίζει για τη συζήτηση του νομοσχεδίου του Υπουργείου Ανάπτυξης "Βιώσιμη ανάπτυξη Αττικής και άλλες διατάξεις" ως Κοινοβουλευτικό Εκπρόσωπο τον Βουλευτή Γεώργιο Αμπατζόγλου, ο οποίος έχει και το λόγο.
Ορίστε, κύριε Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριοι συνάδελφοι, στη συζήτηση επί της αρχής αναφέραμε ότι ο τίτλος του νομοσχεδίου αποτελεί μία πρόκληση γιατί έχει το φιλόδοξο στόχο -πραγματικά φιλόδοξο- να εξασφαλίσει τη βιώσιμη ανάπτυξη στην Αττική, μία περιοχή στην οποία οι χρήσεις γης είναι κέραμοι και πλίνθοι ατάκτως εριμμένοι και αποτελούν ένα κουβάρι. 
Θα συζητήσουμε επί των ειδικών ρυθμίσεων του νομοσχεδίου. Θα συμφωνήσουμε ή θα διαφωνήσουμε επί των δυνατοτήτων εκσυγχρονισμού ή δημιουργίας νέων μονάδων δυνατότητας μερικών κιλοβάτ. Υπάρχει όμως -και ρίχνει το πέπλο της- η δυνατότητα των παρεκκλίσεων, οι οποίες έχουν χρησιμοποιηθεί κατά κόρον όχι για να ρυθμίσουν προβλήματα, τα οποία δεν μπορούσε η νομοθετική κάλυψη, αλλά για να επιτρέψουν ασύδοτες καταστάσεις.
Αναφέραμε και στη συζήτηση επί της αρχής ότι μία παρέκκλιση σαν και αυτή που δόθηκε στην "PETROLA" ισοδυναμεί με δημιουργία τριακοσίων εξήντα νέων βιομηχανιών, ένας αριθμός που δεν πρόκειται να ιδρυθεί σε μία δεκαετία στην Αττική. 
Ο ομιλών έχει τελειώσει το σχολείο, πιστεύω την εποχή που και πολλοί άλλοι συνάδελφοι και έχουμε διαβάσει το βιβλίο Φυσικής του Αλκίνοου Μάζη όπου στον πρόλογο υπήρχε μία ρήση ενός Γάλλου φιλοσόφου...
ΠΡΟΕΔΡΕΥΩΝ (Κωνσταντίνος Γείτονας): Που τον θυμήθηκες τώρα τον Αλκίνοο Μάζη; Μας γύρισες σε μαθητικές και φοιτητικές αναμνήσειες...
ΓΕΩΡΓΙΟΣ ΑΜΠΑΤΖΟΓΛΟΥ: Η ρήση αυτή ανέφερε ότι ο ανθρώπινος νους είναι παράλογος για όσα επιδιώκει, μεγάλος για όσα πραγματοποιεί. Τη ρήση αυτή τη θυμάμαι συχνά όταν βλέπω τα νομοθετήματα τι διαδρομές επινοούν προκειμένου να εξασφαλίσουν όχι την τήρηση των νόμων, αλλά την παρέκκλιση και την παραβίασή των.
Κυρίες και κύριοι συνάδελφοι, οι παρεκκλίσεις που δίδονται από την κείμενη νομοθεσία έχουν ξεκινήσει με το άρθρο 4 του ν. 1360/83 που ήταν ένας αναπτυξιακός νόμος. Εκεί αναφέρεται ότι αν κριθεί πως μία επένδυση συμβάλλει στην επιτάχυνση του ρυθμού ανάπτυξης της εθνικής οικονομίας, εξαιρείται παντός περιορισμού. Την έγκριση αυτή την έδινε τότε το Υπουργικό Συμβούλιο. Βλέπει κανείς να χρησιμοποιούνται οι όροι "ρυθμός ανάπτυξης" και "επιτάχυνση", δηλαδή τρεις φορές η έννοια της ταχύτητας ή επί το τεχνικότερο, κύριε Πρόεδρε, παράγωγος τρίτης τάξεως.
Το 1996 αυτή η αρμοδιότητα του Υπουργικού Συμβουλίου μεταφέρθηκε στην τριμελή ομάδα Υπουργών, Υπουργείο Ανάπτυξης, ΥΠΕΧΩΔΕ και Υπουργείο Εθνικής Οικονομίας κι έτσι έγινε απλούστερη.
Με το ν. 2516/97 για την ίδρυση βιομηχανιών, προβλέπεται μία επίσης συμπληρωματική δυνατότητα παρεκκλίσεων. Το Υπουργείο Ανάπτυξης μετά από γνώμη του νομαρχιακού συμβουλίου μπορεί να δίδει παρεκκλίσεις και αυτό. Έτσι, λοιπόν, ό,τι ρυθμίσεις προσπαθούμε να εισάγουμε για να κάνουμε βιώσιμη την Αττική, είναι δυνατόν να καταστρατηγηθούν με την τακτική και τη λογική των παρεκκλίσεων.
Αναφέρομαι στη συζήτηση επί της αρχής κι αν θέλετε, αποδεχόμαστε τη βάση της φιλοσοφίας του Υπουργείου ότι η βιώσιμη ανάπτυξη έχει δίδυμους στόχους, αλλά στηρίζεται και σε δύο όμως πυλώνες: τον αναπτυξιακό και τον περιβαλλοντικό. Ασκήσαμε, πιστεύουμε, τεκμηριωμένη κριτική για το περιβαλλοντικό έλλειμμα που υπάρχει στη χώρα μας και αναφερθήκαμε ιδιαίτερα για τη βιομηχανική ρύπανση. Από πολλούς συναδέλφους έγινε μία προσπάθεια να γενικευτεί το θέμα, να αναφερθούμε στην εμφάνιση ή στην εξαφάνιση του νέφους της Αθήνας, όταν το νέφος προέρχεται από την κυκλοφορία, την αστική ζωή -εννοώ τις κεντρικές θερμάνσεις- και τη βιομηχανία δευτερευόντως. Υπάρχουν περιοχές όπου η βιομηχανία έχει κυρίαρχο ρόλο, όπως είναι το Θριάσιο Πεδίο.
Επισημάναμε, λοιπόν, ότι σ' αυτές τις περιοχές παρουσιάζονται σοβαρές παραβιάσεις και παραβάσεις της νομοθεσίας. Εκτός των όσων ανέφερα χθες, θα ήθελα να αναφέρω δύο ακόμη. 
Πριν δύο χρόνια τα Διυλιστήρια Ασπροπύργου πραγματοποίησαν επένδυση με παρέκκλιση. Η Υπουργός Ανάπτυξης τότε τα εγκαινίασε. Η επένδυση αυτή πραγματοποιήθηκε και εγκαινιάστηκε χωρίς αδειοδότηση. Φέτος το καλοκαίρι η μελέτη περιβαλλοντικών επιπτώσεων προσκομίστηκε στο νομαρχιακό συμβούλιο. Το νομαρχιακό συμβούλιο την απέμεμψε και η ελληνική πολιτεία τι έκανε; Ενέκρινε τους περιβαλλοντικούς όρους, άρα νομιμοποίησε την παρανομία. 
Μια άλλη βιομηχανία, η μεγαλύτερη στη χώρα μας στο χαλυβουργικό τομέα, λειτουργεί από το 1990 χωρίς άδεια, χωρίς μελέτη περιβαλλοντικών επιπτώσεων, χωρίς συγκεκριμένους περιβαλλοντικούς όρους, χωρίς άδεια διάθεσης των αποβλήτων της. Διαθέτει τις μεταλλουργικές της σκουριές στη θάλασσα. Η θάλασσα είναι ο κόλπος της Ελευσίνας που έχει χαρακτηρισθεί ευαίσθητη περιοχή. Είναι η "Χαλυβουργική" της οικογένειας Αγγελόπουλου, με την οποία διατηρείτε άριστες σχέσεις. Δηλαδή ως Κυβέρνηση εννοώ κι όχι ως Υπουργοί προσωπικά.
Μετά από καταγγελίες, συστάθηκε επιτροπή. Πήρε δείγμα των αποβλήτων. Τα κατέταξε στα επικίνδυνα και ο Νομάρχης και ο Λιμενάρχης ξεκίνησαν τη διαδικασία επιβολής προστίμου. Τότε από το ΥΠΕΧΩΔΕ έρχεται ένα άλλο έγγραφο και ζητά να ξαναεξετασθεί η σύνθεση των αποβλήτων και μάλιστα το εκχύλισμά τους. Μέχρι να συσταθεί η επιτροπή και να προκύψει το αποτέλεσμα η υπόθεση πρακτικά μπήκε στο χρονοντούλαπο της ιστορίας.
Ακόμα και εάν το εκχύλισμα έβγαινε μη τοξικό θα έπαυε να είναι τοξικά τα απόβλητα της εταιρείας; Θα έπαυε να τα διαθέτει στη θάλασσα χωρίς άδεια; Θα έπαυε να λειτουργεί χωρίς άδεια; Ποιος θα ασχοληθεί με αυτά; 
Η συγκεκριμένη εταιρεία έχει επιχωματώσει εξακόσια στρέμματα θάλασσας με τις σκουριές της. Αντί να πληρώνει και να τις θάβει σε μια χωματερή αυξάνει τις πάγιες εγκαταστάσεις της, τις οικοπεδικές. Ο κόλπος της Ελευσίνας στην περιοχή αυτή στην οποία έκανε μπάνιο ο ομιλών ήταν κοίλος και έχει μετατραπεί σε κυρτό. Αυτή είναι η υφιστάμενη κατάσταση, κύριοι Υπουργοί, αυτές είναι οι ενστάσεις μας για τις δυνατότητες εφαρμογής της περιβαλλοντικής νομοθεσίας και των όσων συγχρόνων απόψεων εισηγείστε πλην όμως δεν υπάρχουν οι εγγυήσεις ότι θα εφαρμοστούν. 
Θα ήθελα επίσης να αναφερθώ και στο θέμα των αποθηκών και τη δυνατότητα που έχουν να ιδρύονται στην Αττική παντός είδους και ειδικότερα στη γενική κατοικία. 
Κύριε Υπουργέ, την προηγούμενη εβδομάδα συζητούσαμε το νομοσχέδιο για τα ΚΤΕΟ. Και ενώ το νομοσχέδιο όπως ήλθε στην ολομέλεια πρόβλεπε τα ΚΤΕΟ να ιδρύονται σε περιοχές χονδρεμπορίου μέσης και υψηλής όχλησης βιομηχανικές περιοχές κατά τη διάρκεια της εισήγησης ο κύριος Υπουργός κατέθεσε τροπολογία όπου τα ΚΤΕΟ να μπορούν να ιδρύονται στην Αθήνα και στη Θεσσαλονίκη σε περιοχή γενικής κατοικίας. Μα τι πάθατε; Έχετε επιπέσει όλοι στην περιοχή της γενικής κατοικίας σαν να θέλετε να τη βιάσετε. Τα συνεργεία των αυτοκινήτων, τα βαφεία των αυτοκινήτων, ανεξέλεγκτα από σας ελεγχόμενα από το Υπουργείο Μεταφορών μπορούν να ιδρύονται οπουδήποτε στην περιοχή γενικής κατοικίας. Βάζουμε και τις αποθήκες, βάζουμε και τα ΚΤΕΟ και λέμε μετά να μην υπάρχει κυκλοφοριακή φόρτιση ή να μελετηθεί. Μα ποια περιοχή γενικής κατοικίας στην Αττική δεν έχει κυκλοφοριακή φόρτιση; Ποια; Με τι κριτήριο ο υπάλληλος θα κρίνει εάν θα προσθέσει; Η επιτρεπόμενη φόρτιση είναι δέκα μονάδες οχημάτων στη μονάδα του χρόνου. Σήμερα υπάρχουν είκοσι. Και τι θα κρίνει εάν το 21ο θα επιβαρύνει ή όχι; Αυτό που έχει σημασία είναι ότι δίπλα από το σπίτι του κατοίκου θα παρκάρει μία νταλίκα και ένα κλάκ θα φορτοεκφορτώνει ακόμα και την ώρα κοινής ησυχίας. Αυτή θα είναι η εικόνα που θα διαμορφωθεί. Δεν νομίζω, λοιπόν, ότι πάσχετε ως Κυβέρνηση από την εξασφάλιση χώρων, αποθήκευσης στην περιοχή γενικής κατοικίας. Παράλληλα για πρώτη φορά αποτολμάτε ένα νομοθετικό ανοσιούργημα. Το πολεοδομικό διάταγμα για τις χρήσεις γης είτε το προγενέστερο 81/80 είτε το ισχύον σήμερα το 1987 καθορίζει το περιεχόμενο των χρήσεων γης. Έχει, λοιπόν, στη γενική κατοικία ότι επιτρέπονται τα επαγγελματικά εργαστήρια, δεν επιτρέπονται οι αποθήκες οι οποίες επιτρέπονται στις ζώνες χονδρεμπορίου, στις ζώνες οχλουσών επαγγελματικών εγκαταστάσεων και μη οχλουσών επαγγελματικών εγκαταστάσεων. Το διάταγμα αυτό καταλήγει με την εξής παράγραφο.
"Δύναται από κάθε χρήση γης με απόφαση είτε του Υπουργού είτε του δημοτικού συμβουλίου να αφαιρούνται από τις προβλεπόμενες χρήσεις γης. Δεν δύναται όμως χρήσεις γης να παίρνονται από μια κατηγορία και να μεταφέρονται στην άλλη. Και αυτό εξόσων γνωρίζω αποτελεί την πρώτη παραβίαση ενός νομοθετικού διατάγματος, το οποίο αποτέλεσε το υπόβαθρο για τις χρήσεις γης μέχρι σήμερα". Και αναλογίζομαι τι ανάγκη έχετε να το κάνετε αυτό. 
Εισερχόμενος στη συζήτηση των άρθρων θα ήθελα να πω ότι χρησιμοποιείται κατά κόρον όρος εκσυγχρονισμός. Ο όρος αυτός μπορεί να χρησιμοποιηθεί από τα πολιτικά κόμματα όπως χρησιμοποιείται από το ΠΑΣΟΚ για την έκφραση των πολιτικών του απόψεων. Όταν όμως νομοθετούμε οι όροι πρέπει αν είναι σαφείς. Έτσι λοιπόν ο ν. 2516/97 για την ίδρυση των βιομηχανιών προβλέπει μόνο την επέκταση, προσθήκη κάθε μηχανολογικού εξοπλισμού ή κτιριακού συγκροτήματος. Δεν αναφέρει τι είναι εκσυγχρονισμός. Το προεδρικό διάταγμα 84/84 καθόριζε με εγκύκλιο το περιεχόμενο του εκσυγχρονισμού χωρίς μεταβολή της δραστηριότητας. 
Στα πλαίσια των συζητήσεων στην αρμόδια επιτροπή κάναμε μερικές προτάσεις. Εμείς πιστεύουμε ότι είναι αδυναμία του παρόντος νομοσχεδίου το ότι δεν ορίζει τι θα πει εκσυγχρονισμός επαγγελματικών δραστηριοτήτων. Είναι σοβαρή αδυναμία εκτός αν πούμε ότι όλα είναι επεκτάσεις, αλλά όταν μιλάμε για την Αττική και τη Θεσσαλονίκη για να εξωραΐσουμε τον όρο δεν το λέμε επέκταση, αλλά εκσυγχρονισμό. Είναι πιο εύηχος ο όρος αυτός. Μόνο αυτό το περιεχόμενο μπορώ να δώσω.
Σε ό,τι αφορά την κατηγορία των αποθηκών που περιλαμβάνεται θεωρώ ως θετικό ότι περιλαμβάνεται η κατηγορία Ε που είναι η αποθήκευση σε υπαίθριους χώρους διαφόρων υλικών. Σήμερα οι δραστηριότητες αυτές δεν είναι καταγεγραμμένες επειδή δεν έχουν εγκατεστημένη ισχύ και δεν ελέγχονται από καμία υπηρεσία. Είναι πάντως θετικό ότι περιλαμβάνεται. Όμως με τον ασαφή όρο "υπαίθριος χώρος" δεν μπορεί να περιλάβει πλήρως τις δραστηριότητες για την ανακύκλωση των υλικών. Η ανακύκλωση θα χρησιμοποιήσει μηχανήματα. Πού θα είναι αυτά; Στην ύπαιθρο; Δεν θα πρέπει να στεγασθούν; Άρα η αναφορά σε υπαίθριο χώρο είναι ατελής. 
Σε ό,τι αφορά το άρθρο 2 επιβάλλεται και συμφωνούμε σε αυτό η διαδικασία της βέλτιστης διαθέσιμης τεχνικής. Βεβαίως το ΥΠΕΧΩΔΕ δεν έχει περαιώσει τις μελέτες και δεν νομίζουμε ότι σε τέσσερα χρόνια, ακόμα και αν ήταν έτοιμες σήμερα, θα μπορέσουν να εφαρμοσθούν. Σε ένα χυτήριο αλουμινίου θα μπορέσουν να εφαρμοσθούν. Αλλά σε μια τσιμεντοβιομηχανία δεν θα μπορέσουν.
Σε ό,τι αφορά το σχέδιο περιβαλλοντικής διαχείρισης για το οποίο επίσης μας βρίσκετε σύμφωνους, είναι πολύ θετική η ρύθμιση οι μονάδες υψηλής όχλησης να πιστοποιηθούν κατά ΕΜΑS ενώ οι υπόλοιπες κατά ISO 14000. Διότι το EMAS δίνει τη δυνατότητα στην τοπική κοινωνία να έχει πλήρη γνώση των συνθηκών λειτουργίας των μονάδων. Όμως το σχέδιο περιβαλλοντικής διαχείρισης μπορεί να εγγυάται την καθημερινή καταγραφή του περιβαλλοντικού προβλήματος, αλλά δεν εγγυάται τη βελτίωση των συνθηκών. Και αυτό γιατί είναι οι προδιαγραφές εκπομπών που έχουμε στη χώρα μας. Θα καταγράφει κάθε μέρα μία τσιμεντοβιομηχανία ή μια χαλυβουργία τη σκόνη που βγάζει. Το όριο εκπομπής όμως είναι 100 mg ανά κυβικό μέτρο αέρα και ισχύει με το προεδρικό διάταγμα 1180/81. Είκοσι χρόνια έμεναν αμετάβλητα. Στην Ευρώπη σήμερα είναι 15 έως 25. Αν θέλουμε, λοιπόν, να βελτιώσουμε τις περιβαλλοντικές εκπομπές δεν πρέπει απλώς να τις καταγράφουμε, αλλά πρέπει να τις μειώσουμε σύμφωνα με τις δυνατότητες που προβλέπει η Ευρωπαϊκή Ένωση. Δηλαδή να εναρμονίσουμε και σε αυτό σκέλος τη νομοθεσία μας.
Προβλέπετε τη σύσταση ενός εποπτικού οργάνου. Όπως είπα και χθες πόσα τέτοια θα φτιάξετε; Φτιάχτε ένα που να λειτουργεί. Συνεννοηθείτε με τα Υπουργεία ποιο θα είναι αλλά πέντε ειδών ΚΕΠΕ, πέντε επιθεωρητές περιβάλλοντος, κατάργηση επιθεωρητών, νέα επιτροπή με το νομοσχέδιο για την ολυμπιακή φιλοξενία, άλλο εποπτικό όργανο εδώ τι θα γίνει στο τέλος; Αυτό που έχει σημασία είναι να λειτουργούν. Και όποιος περάσει από τις βιομηχανικές περιοχές θα δει μαύρο καπνό αναθρόσκοντα από τις καμινάδες των βιομηχανιών περισσότερο του ενός λεπτού που επιτρέπει η νομοθεσία. Όλα αυτά όμως μένουν ατιμώρητα.
Σε ό,τι αφορά το άρθρο 3 προβλέπεται με κοινή υπουργική απόφαση να καθορίζονται περιοχές με μεγάλες βιομηχανικές συγκεντρώσεις και να μελετηθούν ιδιαίτερα. Οι βιομηχανικές περιοχές θα έχουν αναπόφευκτα μεγάλες βιομηχανικές συγκεντρώσεις. Πιστεύω, κύριε Υπουργέ, ότι άλλο θέλετε να πείτε εδώ. Ίσως να πούμε "ότι θα έχουν μεγάλα περιβαλλοντικά προβλήματα". Δυστυχώς δεν το τροποποιήσατε και αναρωτιέμαι αφού ο νόμος πλαίσιο για το περιβάλλον ο 1650 στο άρθρο 23 προβλέπει για ζώνες ειδικούς περιβαλλοντικού ενδιαφέροντος που έχουν κρίσιμα περιβαλλοντικά προβλήματα να αναπτύσσονται ειδικές δράσεις, γιατί θέλετε μια ακόμα ρύθμιση; Ποια είναι η προοπτική της; 
Νομίζω, λοιπόν, ότι είναι εκ περισσού ή εν πάση περιπτώσει είναι ατελέστατη η διατύπωση που να αναφέρεται σε περιοχές με μεγάλες περιβαλλοντικές συγκεντρώσεις.
Σε ό,τι αφορά το θέμα του εκσυγχρονισμού, επιτρέπετε βιομηχανίες χαμηλής όχλησης στην περιοχή γενικής κατοικίας να αυξάνουν την εγκατεστημένη τους ισχύ μέχρι 250 κw και παράλληλα επιτρέπετε να ιδρύονται νέες βιομηχανίες σε βιομηχανική περιοχή μέχρι 150 kw. Είναι οξύμωρο σχήμα. Να προσθέτουμε περισσότερα κιλοβάτ στη γενική κατοικία απ'ό,τι στη βιομηχανική περιοχή;
Πρότασή μας, για να είμαστε συγκεκριμένοι, είναι το ποσοστό αύξησης της εγκατεστημένης ισχύος των βιομηχανιών χαμηλής όχλησης στην περιοχή γενικής κατοικίας να είναι 15% και όχι 25% που έχετε προβλέψει. 'Ετσι θα υπάρχει ισοδύναμη αύξηση της εγκατεστημένης ισχύος, που θα μπορεί να φθάσει μέχρι τα 150 κw.
Θεωρώ σωστή αν θέλετε επί της αρχής τη σκέψη σας η ισχύς η οποία διατίθεται για το περιβάλλον και για τους εργαζόμενους να μην προσμετράται στην εγκατεστημένη ισχύ. Θα πρέπει όμως με ειδική εγκύκλιο να καθορίσετε το περιεχόμενο αυτών των ρυθμίσεων γιατί ενώ σήμερα είμαστε η χώρα με την πλέον εντατική χρήση ενέργειας, μετά από μια πενταετία θα παρουσιαζόμαστε ως η χώρα που θα έχει τη μεγαλύτερη κατανάλωση ενέργειας για την προστασία του περιβάλλοντος και την υγιεινή των εργαζομένων και τη λιγότερη για παραγωγή. 
ΠΡΟΕΔΡΕΥΩΝ (Κωνσταντίνος Γείτονας): Θα βαφτίσουν δηλαδή "το ψάρι κρέας". Αυτό υπονοείτε...
ΓΕΩΡΓΙΟΣ ΑΜΠΑΤΖΟΓΛΟΥ: Προφανώς, κύριε Πρόεδρε. Το γνωρίζετε. Γνωρίζετε τις δυνατότητες που υπάρχουν. 
Σε ό,τι αφορά την ίδρυση, δεν θα επαναλάβω την αντίθεσή μας για την ίδρυση αποθηκών στην περιοχή γενικής κατοικίας. Θα ήθελα όμως να πω ότι στην επιτροπή κάνατε ένα γενναίο βήμα σχετικά με το εδάφιο ε΄. Προέβλεπε να κρίνετε εσείς τις μονάδες δημόσιου συμφέροντος, αλλά το αλλάξατε, το κάνατε συγκεκριμένο και προβλέψατε να εγκαθίστανται περιβαλλοντικές μονάδες στην Αττική που τις έχει ανάγκη η περιοχή. Όμως, τους δίνετε τη δυνατότητα να εγκαθίστανται όχι μόνο σε περιοχές υψηλής και μέσης όχλησης, αλλά και σε περιοχή Α΄. Για ποιο λόγο; Η περιοχή Α΄ είναι περιοχή γεωργική ή κτηνοτροφική. Θα σας ζητούσα, λοιπόν, να το απαλείψετε. Δεν έχει νόημα. Το απλούστερο είναι ότι αυτές οι βιομηχανίες διαχείρισης αποβλήτων θα έχουν απόβλητα. Πού θα τα ρίχνουν; Στα χωράφια για να τα ποτίζουν; Θα πρέπει να είναι σε βιομηχανικές περιοχές. Μπορεί να μην είναι οργανωμένες με την έννοια να έχουν πλήρες σύστημα διαχείρισης των υγρών αποβλήτων, αλλά είναι βιομηχανικές περιοχές. 
Δεύτερον, προβλέπετε τη δυνατότητα ίδρυσης τέτοιων βιομηχανιών, αλλά δεν κάνετε καμιά πρόβλεψη στις υφιστάμενες να δύνανται να εκσυγχρονίζονται. Πρότασή μας είναι και οι υφιστάμενες, εφόσον βρίσκονται σε συμβατές χρήσεις γης, να δύνανται να εκσυγχρονίζονται με τους όρους της ίδρυσης. 
Θεωρώ θετική την πρόβλεψη που υπάρχει στο άρθρο 6 που καθορίζει τη διαδικασία εγκατάστασης εκσυγχρονισμού και λειτουργίας να απαιτείται τη μελέτη πυροπροστασίας για την άδεια εγκατάστασης, ενώ μέχρι σήμερα ήταν αναγκαία για την άδεια οικοδομής. Και θα διαφωνήσω με τον συνάδελφο κ. Παναγιωτόπουλο της Νέας Δημοκρατίας, ο οποίος ζήτησε να προβλέπεται στην άδεια λειτουργίας. Αυτό θα ήταν πολύ σοβαρό ολίσθημα. Για να πάρει κανείς την άδεια εγκατάστασης -μέχρι σήμερα την άδεια οικοδομής- πρέπει να προβλεφθούν και ταυτόχρονα να επισημανθούν από την Πυροσβεστική Υπηρεσία τα αναγκαία μέτρα που πρέπει να πληρούν ο χώρος και οι εγκαταστάσεις για την εξασφάλιση της πυροπροστασίας του χώρου, διότι άμα φτιάξεις μια εγκατάσταση και έλθει εκ των υστέρων, τότε θα πει στην πυροσβεστική, κοιτάξτε να δείτε, η διάταξη της παραγωγικής μου διαδικασίας είναι τέτοια που δεν μπορώ να φτιάξω ούτε τον πυροδιάδρομο ούτε να κάνω πυροπροστατευμένες πόρτες ούτε να αναπτύξω ένα δίκτυο πυροπροστασίας. Είναι πολύ σωστή αυτή η προσθήκη και νομίζω ότι θα συμβάλει στο να φτιάχνονται τουλάχιστον περισσότερο πυροπροστατευμένα βιομηχανικά κτίρια. 
Κύριε Πρόεδρε, αυτές ήταν οι παρατηρήσεις τις οποίες είχα να κάνω και επί του συνόλου και επί των άρθρων 1 έως 8.Θέλω να πιστεύω ότι το Υπουργείο με κριτικό και εποικοδομητικό πνεύμα θα δει τις προτάσεις μας οι οποίες ως στόχο έχουν να καλύψουν τις απαιτήσεις, να καλύψουν νομοπαρασκευαστικά κενά που έχει το νομοσχέδιο, για να μη βρεθείτε από την επαύριο της ψήφισής του να ψάχνετε με άλλα νομοθετήματα να διορθώσετε όσα δεν προβλέψατε στο παρόν σχέδιο νόμου. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε. 
Κύριε Υπουργέ, είναι δύο συνάδελφοι εγγεγραμμένοι. Επομένως καλύτερα να μιλήσουν και να τοποθετηθείτε μετά. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σύμφωνοι. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Νάκο. 
ΑΘΑΝΑΣΙΟΣ ΝΑΚΟΣ: Ευχαριστώ, κύριε Πρόεδρε.
Θα κάνω μόνο μερικές παρατηρήσεις και θα δώσω τα στοιχεία, τα οποία υποσχέθηκα χθες το βράδυ. Από το νομοσχέδιο και από τις τοποθετήσεις όλων των συναδέλφων, επισημάνθηκε ότι στην πραγματικότητα το βασικό άρθρο του νομοσχεδίου, δηλαδή η μετεγκατάσταση σε βιομηχανικές ή βιοτεχνικές περιοχές είναι γράμμα κενό, διότι αυτές οι περιοχές στα χρόνια που προβλέπονται από το νομοσχέδιο δεν πρόκειται να υπάρξουν με οποιαδήποτε διαδικασία. 
ΠΡΟΕΔΡΕΥΩΝ (Κωνσταντίνος Γείτονας): Περιοχές υποδοχής εννοείτε. 
ΑΘΑΝΑΣΙΟΣ ΝΑΚΟΣ: Ναι, κύριε Πρόεδρε. 
Υπάρχει και ένα άλλο θέμα, το φυσικό αέριο. Αλήθεια μπορεί ο κύριος Υπουργός να μας πει πού θα το πρωτοπάει αυτό το φυσικό αέριο; Το φυσικό αέριο, για να σας ενημερώσω περισσότερο, έχει μία ορισμένη φέρουσα ικανότητα, ως εγκατάσταση και ως σύμβαση προμήθειας από τους Ρώσους. 
Ξέρετε, κύριοι συνάδελφοι, πόσες άδειες παραγωγής ηλεκτρικής ενέργειας έχουν δοθεί; Πολλαπλάσιες από τη συνολική ποσότητα του φυσικού αερίου που μπορεί να αποληφθεί. Πώς, λοιπόν, θα υπάρξει φυσικό αέριο όταν δεν φθάνει για την ηλεκτροπαραγωγή; Δεν έχω μαζί μου τα στοιχεία, μπορώ όμως να μετρήσω και αν θέλει ο κύριος Υπουργός ας απαντήσει ποιο είναι το ισοζύγιο του φυσικού αερίου για τα επόμενα χρόνια σε σχέση με τις άδειες ηλεκτροπαραγωγής που δώσατε. Εννέα μεγάλες συν δυο για υδροηλεκτρικά. Σύνολο έντεκα. Και αναφέρομαι σ' αυτές που έχουν ισχύ μεγαλύτερη των 200 MW και όχι στις μικρές, που είναι από ανανεώσιμες πηγές ενέργειας ή από άλλα καύσιμα. 
ΠΡΟΕΔΡΕΥΩΝ (Κωνσταντίνος Γείτονας): Πάντως, θυμίζω ότι αυτό έχει συζητηθεί στα πλαίσια του κοινοβουλευτικού ελέγχου. 
ΑΘΑΝΑΣΙΟΣ ΝΑΚΟΣ: Δεν έχει συζητηθεί ακόμα, κύριε Πρόεδρε, διότι ανεβλήθη η επερώτηση της Παρασκευής. 
ΠΡΟΕΔΡΕΥΩΝ (Κωνσταντίνος Γείτονας): Αναφέρομαι σε προηγούμενη. Απλώς το θυμίζω στους συναδέλφους. 
ΑΘΑΝΑΣΙΟΣ ΝΑΚΟΣ: Η προηγούμενη επερώτηση είχε συζητηθεί πριν δοθούν επίσημα άδειες παραγωγής ηλεκτρικής ενέργειας. 
Το δεύτερο είναι ότι χθες αμφισβητήθηκε εάν ο Σύνδεσμος Βιομηχανιών Αττικής και Πειραιώς (ΣΒΑΠ) είναι σύμφωνος με την ίδρυση νέων βιομηχανιών. Έχω εδώ το έγγραφό του προς τη Διαρκή Επιτροπή Παραγωγής και Εμπορίου της Βουλής των Ελλήνων με ημερομηνία 4-10-2001, το οποίο λέει: "αποτελεί εξάλλου πάγια θέση του Συνδέσμου ότι προτεραιότητα έχει ο εκσυγχρονισμός των ήδη υφισταμένων βιομηχανικών μονάδων στην περιφέρεια Αττικής και όχι η ίδρυση νέων βιομηχανικών εγκαταστάσεων. 
Επειδή χθες εξανέστητε κύριε Υπουργέ, αυτό είναι το έγγραφο του ΣΒΑΠ. 
Εγώ σας είπα ότι δεν αποτελεί αίτημα του ΣΒΑΠ η ίδρυση νέων μονάδων. Και είπατε, "πώς δεν αποτελεί;". Και σας λέω ότι δεν αποτελεί. Θέλετε να πούμε ότι δεν επιμένει; Στο ερώτημά μου, τελικά ποιος ενδιαφέρεται...
ΠΡΟΕΔΡΕΥΩΝ (Κωνσταντίνος Γείτονας): Εμείς νομοθετούμε σε κάθε περίπτωση. Δεν έχει και πάρα πολύ αξία αυτό. 
ΑΘΑΝΑΣΙΟΣ ΝΑΚΟΣ: Κύριε Πρόεδρε, δεν ήσασταν χθες το βράδυ.
ΠΡΟΕΔΡΕΥΩΝ (Κωνσταντίνος Γείτονας): Καλώς. Αλλά εγώ θέλω να διευκολύνω την παραπέρα συζήτηση, να μην κολλήσουμε εκεί. Ανεξάρτητα τι λέει και πρεσβεύει ο κάθε φορέας, εμείς νομοθετούμε εδώ. Μην το ξεχνούμε. 
ΑΘΑΝΑΣΙΟΣ ΝΑΚΟΣ: Δεν θα κολλήσουμε. Η τοποθέτησή η δική μας ήταν η εξής: Εν πάση περιπτώσει όλοι οι ομιλητές διέγνωσαν τον κίνδυνο περαιτέρω συρρίκνωσης της περιφέρειας και μεταφοράς βιομηχανιών στην Αττική. Και διερωτήθην ποιος τελικά είναι αυτός ο οποίος επιθυμεί την ίδρυση νέων βιομηχανιών στην Αττική, όταν ο αρμόδιος φορέας δεν το επιζητά. Και αυτό που είπα αμφισβητήθηκε από τον κύριο Υπουργό γι' αυτό αναγκάστηκα να φέρω το έγγραφο του ΣΒΑΠ που αναφέρεται σ' αυτό. 
Με το προεδρικό διάταγμα 84/84 ισχυριστήκατε χθες, κύριε Υπουργέ, ότι απαγορευόταν η υπαγωγή νέων επενδύσεων. Βεβαίως, αλλά με τα άρθρα 23α και 23β του ν. 1892 του 1990 και υπό την ονομασία "καινοτομίες", "ευελιξία" κλπ. πραγματοποιήθηκε σωρεία επενδύσεων και μάλιστα από τις πεντακόσιες δεκαεπτά επενδύσεις στην Αττική έγιναν διακόσιες εξήντα τέσσερις. Και επί των ολοκληρωθεισών στο σύνολο της επικράτειας ύψος επενδύσεων 146,5 δισεκατομμυρίων δραχμών και η αντίστοιχη επιχορήγηση για την Αττική ήταν 54,8 δισεκατομμύρια δραχμές, δηλαδή το 50% της υπόλοιπης επικράτειας. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Εδώ έχω δύο πίνακες, οι οποίοι αναφέρουν ανά επιχείρηση το συνολικό κόστος, το συνολικό ύψος των επενδύσεων, το ποσοστό της επιχορήγησης και το συνολικό ποσό τόσο της επιχορήγησης όσο και των επενδύσεων. Οι επιχορηγήσεις ήταν 76.000.000.000 δραχμές από τις ειδικές επενδύσεις 192.000.000.000 δραχμές ήταν τα επενδυτικά σχέδια και από τα επιχειρηματικά σχέδια 260.000.000.000 δραχμές ήταν οι επενδύσεις και 90.000.000.000 δραχμές οι επιχορηγήσεις.
Συνοπτικά στους πίνακες που θα καταθέσω αποδεικνύεται ότι για τις εγκριθείσες ειδικές επενδύσεις και τα εγκριθέντα επενδυτικά σχέδια -είναι του Υπουργείου Ανάπτυξης και αφορούν στους νόμους 2234 του 1994 και 2601 του 1998 και για τα έτη 1995, 1996, 1997, 1998 και 1999- η Αττική απορρόφησε το 52,82%, η Θράκη το 0,99% και η υπόλοιπη Ελλάδα το 46,19%. 
Αυτά, κυρία Πρόεδρε, έγιναν με ισχύον το προεδρικό διάταγμα 84/84, το οποίο απαγόρευε πολλές δραστηριότητες στην Αττική. Σκεφτείτε τώρα ότι από το παράθυρο μπαίνει αυτό το οποίο καταγγείλαμε κατ' επανάληψη, η δυνατότητα δηλαδή ίδρυσης νέων δραστηριοτήτων στην Αττική. Μήπως υπάρχει φέρουσα ικανότητα στην Αττική για να δεχθεί νέες επιχειρήσεις και δεν την ξέραμε; Η Νομοπαρασκευαστική Επιτροπή της Βουλής αναφέρει ότι δεν υπάρχει πλέον άλλη φέρουσα ικανότητα προκειμένου να μεταφερθούν άλλες δραστηριότητες.
Τόνισε και ο κ. Μάνος ότι το 65% της οικονομικής δραστηριότητας της Ελλάδας γίνεται στην Αττική. Είναι κανείς αφελής, όταν το 65% του πλούτου βρίσκεται σε κάποιο μέρος, να πάει μακριά και να χάσει το συγκριτικό πλεονέκτημα που έχει ο άλλος που βρίσκεται στην πηγή της κατανάλωσης; Είναι προφανές ότι θα υπάρξουν ακόμη όχι μόνο ιδρύσεις, αλλά και μετεγκαταστάσεις βιομηχανιών και βιοτεχνιών. Και γνωρίζουμε πάρα πολύ καλά πώς καταστρατηγείται το όριο των εκατόν πενήντα κιλοβάτ, το οποίο μπαίνει. Εκατόν πενήντα κιλοβάτ βεβαίως δεν είναι μία μεγάλη ισχύς. Είναι διακόσιοι περίπου ίπποι. Όμως πόσες φορές και πότε έγινε έλεγχος γι' αυτά τα όρια; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, υποτίθεται ότι υπάρχει και η δευτερολογία και η πρωτολογία. Εγώ δεν πρόκειται να ξαναμιλήσω. Θέλω τρία, τέσσερα λεπτά ακόμη.
Όταν ισχύοντος του προεδρικού διατάγματος απέκτησαν είκοσι χιλιάδες επιχειρήσεις, όπως είπαν οι αρμόδιοι φορείς, ρεύμα, οικοδομική άδεια, φορολογικά στοιχεία, τώρα ξαφνικά το κράτος θα γίνει τόσο καλός ελεγκτής που θα πηγαίνει στις καινούριες βιομηχανίες και θα λέει ότι εδώ ξεπεράσατε τα εκατόν πενήντα κιλοβάτ και πήγατε στα εκατόν πενήντα δύο και σας αφαιρώ την άδεια λειτουργίας; Ανοίγει μεγάλο ποτάμι για την ίδρυση νέων βιομηχανιών στην Αττική, κύριοι συνάδελφοι.
Το επεσήμανε ο κ. Μάνος ότι επειδή τα αποτελέσματα δεν θα είναι άμεσα, μάλιστα προσδιόρισε και διακόσιες χιλιάδες οικογένειες, οι οποίες θα έρθουν σε αναζήτηση καλύτερης τύχης στην Αττική. Δεν ξέρω εάν είναι αληθές το νούμερο αυτό των διακοσίων χιλιάδων οικογενειών. Γεγονός είναι, όμως, ότι ανοίγει μια κερκόπορτα έντεχνα συγκεκαλυμμένη για περαιτέρω "ανάπτυξη" της Αττικής, αλλά το σημαντικότερο για συρρίκνωση της περιφέρειας, ακόμα και αγροτικές βιομηχανίες.
Αλήθεια, ποιος ελεγκτικός μηχανισμός με τη διάλυση του κράτους που παρουσιάζεται σήμερα είναι αυτός όπου θα πει ότι αυτά τα σταφύλια ή αυτές οι ελιές ή αυτά τα πορτοκάλια, είναι παράγοντες στην Αττική γη και άρα η αγροτική μεταποιητική, μικρή βιοτεχνία ή βιομηχανία, χρησιμοποιεί ως πρώτη ύλη, παραγόμενα προϊόντα στην Αττική γη και δεν θα κουβαλιούνται από μακριά, όταν σε σημαντικότερα θέματα οι έλεγχοι έχουν αποδειχθεί ή ανεπαρκείς ή δεν γίνονται καθόλου;
Έρχομαι τώρα στο άρθρο 8. Στην περίπτωση της υποχρεωτικής μετεγκατάστασης για λόγους πολεοδομικού ή χωροταξικού σχεδιασμού και για λόγους ανωτέρας βίας επιτρέπεται η παροχή επιχορήγησης ουσιαστικά δηλαδή θεσμοθετούνται κίνητρα. Βεβαίως το να βάλει κανείς κίνητρα και για προαιρετική μετεγκατάσταση δεν θα είχε νόημα για την Αττική γιατί αυτοί που υποχρεωτικά πρόκειται να μετεγκατασταθούν απλούστατα δεν έχουν το χώρο υποδοχής άρα δεν θα ξέρουν που να πάνε. Και θυμηθείτε το ότι θα υπάρξουν συνεχείς αναβολές για την υποχρεωτική μετεγκατάσταση.
Όμως στην επαρχία δεν ισχύει το ίδιο διότι οι μεγάλες πόλεις έχουν μεγαλώσει. Μέσα στον αστικό ιστό σε περιοχές κατοικίας λειτουργούν εργαστήρια μέσης υψηλής και χαμηλής όχλησης. Αυτά σε πόλεις που υπάρχουν ρυθμιστικά σχέδια ή καθορισμός των ΖΟΕ Ζωνών Οικιστικού Ελέγχου ή χρήσης γης απαγορεύεται να επαναλειτουργήσουν υπό άλλο ιδιοκτησιακό καθεστώς. 
Κοντολογίς, έχω ένα φανοποιείο σε μια περιοχή του Βόλου ή της Λάρισας ή μιας άλλης πόλης και θέλω να το μεταβιβάσω στο γιο μου για να συνεχίσει αυτήν τη δουλειά και αυτό δεν μπορεί να πάρει άδεια λειτουργίας γιατί υπάγεται σε απαγορεύσεις από τον καθορισμό των χρήσεων γης. 
Η τοπική κοινωνία στην οποία έχω την τιμή να ανήκω ανέλαβε μια πρωτοβουλία για τη δημιουργία ενός βιοτεχνικού πάρκου στο οποίο καλούνται να εγγραφούν μέλη με προκαταβολή ενός 1.000.000 δραχμών προκειμένου να υπάρξει μετεγκατάσταση σε μια περιοχή και με αυτόν τον τρόπο να απαλλαγούν οι άνθρωποι από τον βραχνά που σας προανέφερα. Διότι όταν έκαναν τα εργαστήριά τους εκεί δεν υπήρχε κανένας περιορισμός ούτε μπορούσαν να προβλέψουν την πολεοδομική επέκταση των μεγάλων πόλεων. Γι' αυτούς ουδεμία μνεία γίνεται στο νομοσχέδιο. Καμία δυνατότητα έστω μιας μικρής συμβολής για να μπορέσει ο άλλος να πάει όχι εκεί που δεν θα υπάρξουν χώροι υποδοχής, αλλά εκεί που είναι ήδη οριοθετημένοι είναι θεσμοθετημένοι και έχουν αρχίσει και ελάχιστα έργα υποδομής. Τι θα γινόταν αν συμπεριλαμβανόταν αυτό στο παρόν νομοσχέδιο; Θα έδινε ένα κίνητρο, θα έδινε πιθανόν τα αρχικά χρήματα θα τους έφευγε το άγχος και θα επιτάχυνε τις διαδικασίες γιατί πρέπει να γίνουν ανθρώπινες και οι επαρχιακές πόλεις, κύριε Πρόεδρε. Δεν είμαστε ούτε δεύτερης ούτε τρίτης κατηγορίας πολίτες. Είμαστε οι αιμοδότες του κέντρου και μας μεταχειρίζεται η ηγεσία με τον τρόπο που σας ανέφερα. Και επειδή είπε ο κύριος Υπουργός χθες για το Γ΄ Κοινοτικό Πλαίσιο Στήριξης και για τα αγροτικά θέματα και το πώς ενισχύεται ο αγροτικός τομέας θα ήθελα να πω ότι ποσοστιαία από το Γ΄ Κοινοτικό Πλαίσιο Στήριξης ο αγροτικός τομέας παίρνει 1% λιγότερο.
Αυτή είναι η φροντίδα που δείχνει η Κυβέρνηση για την ελληνική περιφέρεια. Σ' αυτά τα ερωτηματικά θα πρέπει να μας απαντήσετε και όχι για τη βιώσιμη οικιστική ανάπτυξη, λες και το άγχος που κυρίευσε την Κυβέρνηση ήταν πώς θα κάνει μια επιθετική πολιτική στον τομέα του περιβάλλοντος. Αντίθετα την ανάγκην φιλοτιμίαν ποιούμενοι έφεραν ένα σχέδιο νόμου για να εκτονώσουν την πιεσμένη κατάσταση των είκοσι χιλιάδων παρανόμως λειτουργουσών επιχειρήσεων, αλλά από το παράθυρο έβαλαν και την καταστροφή της περιφέρειας και την υποβάθμιση της Αττικής.
(Στο σημείο αυτό ο Βουλευτής κ. Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, συζητούμε την ομάδα των άρθρων 1 έως και 8. Εισαγωγικά, όμως, θα ήθελα να θίξω δύο, τρία πράγματα.
Έχω αποκομίσει την εντύπωση ότι ιδίως τα δύο μικρά κόμματα στη Βουλή επειδή υπάρχει και ο λόγος ότι είναι λίγοι, χρήζουν μεγαλύτερης βοήθειας. Όταν πρωτοήρθα στη Βουλή, κυρία Πρόεδρε -και αφορά ευθέως το Προεδρείο- κανείς δεν με ενημέρωσε για τίποτα. Θα σας πω ότι από το στρατό για την αλλαγή της διμοιρίας, να πας να παραλάβεις μια διμοιρία, σου δίνουν πέντε, έξι μέρες για να ενημερωθείς από τον προηγούμενο διμοιρίτη. Εδώ, λοιπόν, παρά το υψηλό έργο που συντελείται, ουδείς βοηθά τον νέο Βουλευτή σε τίποτα. Θα μπορούσε η Βουλή να κάνει σεμινάρια, ειδική υποδοχή κλπ. Δεν υπάρχει καμία μέριμνα στο θέμα αυτό. Καταγγέλλω αυτήν την αδιαφορία.
Δεύτερον, δεν έχουμε, κύριε Υπουργέ, καμία βοήθεια από τα κόμματά μας, τουλάχιστον σε ό,τι αφορά το δικό μας κόμμα και καμία βοήθεια από την Κοινοβουλευτική Ομάδα. Δηλαδή δεν έχουμε καμία οργανωμένη μέριμνα για τους Βουλευτές που θέλουν να μιλήσουν.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπυριούνη, αυτά είναι θέματα για τον Κανονισμό. Ελπίζω να τα είπατε προχθές.
ΚΥΡΙΑΚΟΣ ΣΠΥΡΙΟΥΝΗΣ: Είναι σαφές το θέμα και θα σας πω παρακάτω γιατί είναι συναφές. Αλλά μη σας ενοχλεί αυτό. Ξέρω ότι ερέθισα την ευθύνη σας που σας σέβομαι και σας τιμώ. Αφού δεν παίρνετε μέτρα για τους Βουλευτές, γιατί να μη σας τα πούμε; Ξέρω την ευαισθησία και του Προέδρου και τη δική σας και όλων των συναδέλφων. 
Καμία βοήθεια οργανωμένη δεν είχα και δεν έχω. Και δεν ελπίζω ότι θα έχω, κύριε Υπουργέ. Επειδή, όμως, θέλω να είμαι εδώ, να παρακολουθώ τη Βουλή και να μιλώ στα νομοσχέδια, επιτείνεται η ανάγκη βοήθειας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπυριούνη, συνδέστε τα αυτά με το νομοσχέδιο.
ΚΥΡΙΑΚΟΣ ΣΠΥΡΙΟΥΝΗΣ: Για το νομοσχέδιο μιλώ. Θα επαναλάβω ότι έχετε ευθύνη γιατί δεν γίνονται σεμινάρια, γιατί δεν υπάρχει βοήθεια στους νέους Βουλευτές, κυρία Πρόεδρε. Όσο και αν σας ενοχλεί, θα σας το πω.
Κύριε Υπουργέ, πώς θα αντιμετωπίσω την οργανωμένη αντιπολίτευση που έρχεται εδώ, και καλά κάνει, με στοιχεία συγκεκριμένα όταν δεν έχω από κανέναν καμία βοήθεια; Και δεν προφταίνουμε, κύριε Υπουργέ, και να θέλουμε να πάρουμε βοήθεια.
Τα λέω, λοιπόν, και προς το Προεδρείο και προς την Κυβέρνηση. Ο καθένας σε εκείνο που ετάχθη ας είναι εντάξει απέναντι στα πράγματα.
Είναι γνωστή η αταξία στην πατρίδα μας και υπάρχει και αταξία στο βιομηχανικό χώρο, στον επιχειρηματικό χώρο. Δεν υπάρχει καμία αμφιβολία γι' αυτό. Μην έχετε καμία αμφιβολία ότι δεν υπάρχει εκτεταμένη διαφθορά. Πρέπει εδώ μέσα να σμιλεύσουμε πώς θα πατάξουμε τη διαφθορά. Δεν είναι ευθύνη μόνο της Κυβέρνησης, είναι ευθύνη όλων. Παραδείγματα μου έχουν καταγγελθεί. Όσες φορές είπα, κύριε Υπουργέ, να τον παγιδεύσουμε αυτόν τον άθλιο ή πες του ότι θα του δώσεις τα εκατομμύρια να τον παγιδεύσουμε, μου είπαν: "Τι λες στρατηγέ; Είσαι καλά; Γιατί; Δεν θα πάρω άδεια εγκατάστασης της βιομηχανίας.". 
Έχω τέτοια παραδείγματα εκτεταμένης διαφθοράς. Βοηθείστε όλοι να την πατάξουμε. Υπονομεύει τη δημοκρατία. Προσβάλλει την αξιοπρέπεια του λαού μας. Είναι απερίγραπτη ανηθικότητα.
Θα αναφερθώ σε ένα άλλο σημείο του νομοσχεδίου. Θα ακολουθήσουν εμπεριστατωμένοι έλεγχοι; Θα πετύχει. Δεν θα γίνουν έλεγχοι; Δεν θα πετύχει.
Δεν μπορώ ως Θεσσαλονικιός, κυρία Πρόεδρε, να μην πω και δύο κουβέντες για τη Θεσσαλονίκη. Έχουμε και ρύπους και μόλυνση και περιορισμένη μέριμνα. Για την Κεφαλλονιά, για την επαρχία, για την επικράτεια, για τη βόρεια Ελλάδα, για την ακριτική περιοχή πρέπει να ληφθεί ειδική μέριμνα. Πού πάει το δημογραφικό πρόβλημα; Φοβάμαι ότι αυτά που είπε χθες ο κ. Μάνος είναι η ροή της ζωής, που σπρώχνει προς τις εύφορες περιοχές, προς τις περιοχές που δίνουν εργασία. Εγκαταλείπεται το χωριό. Εκεί τα ανίψια μας, τα αδέλφια μας γεννούσαν τρία, τέσσερα παιδιά. Πάει κανείς στην πόλη, εκσυγχρονίζεται, μπαίνει στο σύστημα, σταματάνε τα παιδιά. Τότε οι Αλβανοί με τον εγωισμό που έχουν, δικαιολογημένα λένε ότι είμαστε ένα γερασμένο κράτος. Πού πάει η Ελλάδα έτσι;
Θα μιλήσω τώρα για το νομοσχέδιο. Κύριοι συνάδελφοι -το λέω με καλή πίστη- εάν διαβάσει κανείς τις επικεφαλίδες των άρθρων, θα δει ότι μπαίνει το νυστέρι βαθιά για τη συγκρότηση ενός νέου θεσμικού καθεστώτος.
Το άρθρο 1 ξεκαθαρίζει πράγματι τους ορισμούς.
Το άρθρο 2 μιλά για την αναβάθμιση των βιομηχανικών εγκαταστάσεων και περιγράφει πώς μπορούν να γίνουν. Λαμβάνονται ειδικά μέτρα. Γίνεται ο καθορισμός των προϋποθέσεων, η χρησιμοποίηση του αερίου κλπ, τα οποία αναφέρονται λεπτομερώς. Είναι γόνιμη η διάταξη.
Το άρθρο 3 μιλάει για τον καθορισμό ζωνών περιβαλλοντικής αναβάθμισης. Είναι ένα άρθρο που καθορίζει όλους τους όρους και νομίζω ότι ευεργετεί το συνολικό πνεύμα του νομοθέτη και εξασφαλίζει τις προϋποθέσεις για τον επιδιωκόμενο σκοπό.
Κύριε Υπουργέ, όμως, διαφωνώ εάν μπορούν να επιχορηγηθούν. Μήπως θα έπρεπε να εξειδικεύσουμε αυτό το "μπορούν" με πιο αυστηρούς και πιο διαυγείς όρους; 
Πάμε στο άρθρο 4. Ο εκσυγχρονισμός δεν είναι ένας αναγκαίος όρος, όταν συμπιέζονται τα πράγματα από πλευράς μόλυνσης του περιβάλλοντος, ρύπων πάσης φύσεως, κακών και αντιπαραγωγικών λειτουργιών; Είναι αναγκαίος ο εκσυγχρονισμός; Αναμφισβήτητα ναι. Μπορούν όμως να εκσυγχρονίζονται; Να εκσυγχρονιστούν. Να μπει το νέο σύστημα. 
Στο άρθρο 5 η ίδρυση νέων βιομηχανικών, βιοτεχνικών μονάδων, επαγγελματικών εργαστηρίων και αποθηκών δεν επιτρέπεται. Σωστά το απαγορεύετε. Μπαίνουν οι όροι α΄, β΄, γ΄, δ΄. Αρκετά είναι επιβαρημένο το περιβάλλον. Οι νέες μονάδες να γίνουν εκεί που το περιβάλλον το επιτρέπει και με τους όρους και τις προϋποθέσεις μιας σύγχρονης αντίληψης για τη δημιουργία νέων βιομηχανιών. 
Άδεια εγκατάστασης: Άκουσα με θλίψη -δεν το ήξερα, κύριοι συνάδελφοι- ότι υπάρχουν χιλιάδες επιχειρήσεις, που λειτουργούν χωρίς άδεια. Αντιλαμβάνομαι το οικονομικό και κοινωνικό κριτήριο. Δεν πρέπει να είμαστε απόλυτοι. Πρέπει τα θέματα που συνδέονται κοινωνικά με το λαό μας να τα αντιμετωπίζουμε με μία σχετικότητα, γιατί δεν είναι ο πρώτος παράγοντας και ο μοναδικός το περιβάλλον. Είναι και ο άνθρωπος, είναι και οι άνεργοι, είναι και η οικονομία της χώρας. Αναμφισβήτητα η ευθύνη είναι η επιδιωκόμενη χρυσή τομή. Αυτό πιστεύω ότι το επιδιώκει το νομοσχέδιο. Επιδιώκει τη χρυσή τομή, τη σύζευξη, τη συναρμόνιση του περιβάλλοντος με την ανάπτυξη και, αν θέλετε, με την ευθύνη για απασχόληση σε μία περίοδο που η ανεργία είναι έντονη και κυρίως είναι επικίνδυνη εθνικά, πέρα από την ανθρώπινη διάσταση, γιατί πλήττει την επιβίωση της πατρίδας μας.
Όσον αφορά την αλλαγή χρήσεως γης, μπορεί να συνεχίσει να λειτουργεί με ορισμένους όρους που αναφέρετε. Και λύνει και ένα θέμα που υπάρχει σαν εκκρεμότητα μέσα στον κύκλο της επιχειρηματικής και βιομηχανικής λειτουργίας.
Για τη μετεγκατάσταση καθορίζονται οι όροι. Πρέπει να πηγαίνουν στους οργανωμένους χώρους. Όταν δε η μετεγκατάσταση οφείλεται σε ανώτερη βία, υπάρχουν και ρυθμίσεις επιχορήγησης μέχρι και το 50%.
Συγκεφαλαιώνοντας και αξιολογώντας αθροιστικά την ομάδα των οκτώ άρθρων, μπορώ να πω τη γνώμη μου με τη συνείδησή μου ελεύθερη, με βάση το άρθρο 60 του Συντάγματός μας.
Εδώ, κύριε Υπουργέ, που συναγωνιστήκαμε νυχτερινές ώρες -ωραίες μέρες- σμιλεύετε το βαθύτερο κλίμα της ευθύνης. Και έχουμε όλοι μας ευθύνη αυτό το κλίμα, αυτό το πνεύμα να πηγαίνει ψηλά. Το άρθρο 60 του Συντάγματος ομιλεί περί απόλυτης ελευθερίας στο δικαίωμα γνώμης και ψήφου μέσα στο Κοινοβούλιο.
Μπορώ, λοιπόν, με απόλυτο σεβασμό στο άρθρο 60, κυρία Πρόεδρε, να πω ότι ψηφίζω και τα οκτώ άρθρα του συγκεκριμένου νομοσχεδίου που συζητάμε. Γιατί πιστεύω ότι ευεργετεί τη βαθύτερη προοπτική να μπει μία τάξη, να καθοριστούν διαυγείς όροι, να ευεργετηθεί η απώτερη επιδίωξη ενός βιώσιμου περιβάλλοντος επιχειρηματικού και βιομηχανικού, ώστε να συζευχθούν και να συνδυασθούν οι βασικοί παράγοντες του περιβάλλοντος, της οικονομίας και του ανθρώπου. Αυτά είναι τα τρία στοιχεία που πρέπει να πηγαίνουν μαζί.
Ψηφίζω λοιπόν και τα οκτώ άρθρα του νομοσχεδίου.
Ευχαριστώ, κυρία Πρόεδρε, και να με συγχωρείτε για την επίθεση που σας έκανα προηγουμένως.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, παρακαλώ. Ίσα- ίσα καλοδεχούμενη. Δεν ήταν και επίθεση, άλλωστε.
Κύριοι συνάδελφοι, εξαντλήθηκε ο κατάλογος των ομιλητών.
Κύριε Υφυπουργέ, έχετε το λόγο. Πόσο χρόνο θέλετε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Γύρω στα είκοσι με είκοσι πέντε λεπτά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είκοσι λεπτά είναι το περισσότερο που δικαιούσθε. Σας ρώτησα, μήπως θέλετε λιγότερο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχουν δοθεί και είκοσι εννιά λεπτά σε δευτερολογία, εδώ σήμερα.
Δυστυχώς, κυρία Πρόεδρε, βλέπω ότι εδώ...
ΝΙΚΟΛΑΟΣ ΓΚΑΤΖΗΣ: Και εχθές, στη δευτερολογία σας επί της αρχής.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Με συγχωρείτε, αλλά δευτερολογία επί της αρχής εγώ δεν έκανα.
Πάντως, παρατηρώ, αγαπητοί συνάδελφοι, ότι εδώ "καταστρέφουμε τη χώρα" και δεν υπάρχουν Βουλευτές και κυρίως Βουλευτές της Αττικής, για να παρακολουθήσουν την "καταστροφή".
ΓΕΩΡΓΙΟΣ ΣΑΛΑΓΚΟΥΔΗΣ: Την καταστρέφετε...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, μετά το χθεσινό συμβάν, θα σας παρακαλούσα να με προστατεύσετε από τις διακοπές.
Ακούστηκαν κατά τις δύο συνεδριάσεις και απόψεις οι οποίες ήταν υπεύθυνες και απόψεις οι οποίες δεν εξέφραζαν την επιθυμητή υπευθυνότητα. Ακούσαμε απόψεις υπερβολικές, ακούσαμε και απόψεις σύνεσης, ακούσαμε απόψεις που επιτηδείως προσπάθησαν να διαστρεβλώσουν το νόημα διατάξεων, αλλά και το νόημα της ουσίας του νομοσχεδίου, όπως ακούσαμε και απόψεις εποικοδομητικές, που προσπάθησαν να συμβάλουν στο γενικότερο προβληματισμό.
Πριν αναφερθώ επί όλων αυτών, θα ήθελα να κάνω, κυρία Πρόεδρε, μία διόρθωση τυπική στο άρθρο 6, παράγραφο 5, στον στίχο 8. Η φράση "των παραγράφων 2 και 5" τροποποιείται σε "των παραγράφων 2 και 3". Εκ παραδρομής η παράγραφος 3 έγινε η παράγραφος 5.
Είναι γεγονός ότι έχουμε να αντιμετωπίσουμε ένα δύσκολο πρόβλημα. Εμείς το είπαμε από την πρώτη μέρα, δεν είχαμε ψευδαίσθηση ούτε για την πολυπλοκότητα ούτε για την κρισιμότητα αυτού του ζητήματος και γι΄ αυτόν ακριβώς το λόγο ζητήσαμε από όλους τους εμπλεκόμενους φορείς τόσο εκτός Υπουργείου όσο και μέσα στη Βουλή, τη συναίνεση, τη δυνατότητα συνεύρεσης σε πολλά σημεία.
Γι' αυτόν ακριβώς το λόγο το Υπουργείο Ανάπτυξης με όλες τις πολιτικές του ηγεσίες, από το 1998 μέχρι και σήμερα, προσπάθησε και δημιούργησε μια πλατιά επιτροπή, την οποία συναποτελούσαν εκπρόσωποι όλων των εμπλεκόμενων φορέων και η οποία μετά τριετή συνεχή συνεργασία έφερε αυτό το νομοσχέδιο, το οποίο κατά τη δική μας άποψη αποτελεί ένα τολμηρό βήμα και όχι μία άτολμη διαδικασία, όπως τόνισε η Αξιωματική Αντιπολίτευση.
Δηλώσαμε δε στην επιτροπή ότι είμαστε ανοικτοί σε υποδείξεις και στη συνεργασία. Και αυτό δεν ήταν μία φιλοφρόνηση κοινοβουλευτική. Ανταποκρίθηκε και σε συγκεκριμένες πράξεις. Γνωρίζουν οι συνάδελφοι που έχουν παρακολουθήσει το νομοσχέδιο ότι έχουμε κάνει πολλές διορθώσεις που μας υπεδείχθησαν από τους συναδέλφους όλων των παρατάξεων στη Βουλή, διότι έχουμε αυτοπεποίθηση σ' αυτό που δημιουργούμε. Δεν προσπαθούμε να οχυρωθούμε πίσω από συγκεκριμένες διατάξεις και να μην ανοιχθούμε σε ένα διάλογο. 
Εμείς τι προσπαθήσαμε; Πολύ απλά και δεν το κρύψαμε, προσπαθήσαμε να συνβρεθούμε αρμονικά σε μία προσπάθεια, όπου θα συνδυάζαμε την περιβαλλοντική διάσταση, την άρση των αδιεξόδων του προεδρικού διατάγματος 84/84, την εκμετάλλευση των τεχνολογικών εξελίξεων, την αξιοποίηση των νέων αντιλήψεων, όπως αυτή η αντίληψη, η οποία κυριαρχεί στις διεθνείς ανεπτυγμένες κοινωνίες, που είναι πως πλέον οι επιχειρηματικές δραστηριότητες, κυρίως της ήπιας μορφής, δεν πρέπει να είναι έξω από την πόλη, αλλά πρέπει να παντρεύονται και να είναι μέσα στην πόλη για τους λόγους που εξήγησα χθες.
Προσπαθήσαμε με αυτόν τον τρόπο να ενισχύσουμε και την περιφερειακή ανάπτυξη, να εισαγάγουμε επίσης μεθόδους περιβαλλοντικής διαχείρισης και πιστοποίησης, κάτι που δεν έχει συνηθίσει η ελληνική επιχειρηματική τάξη, αλλά κατ' επέκταση και η ελληνική κοινωνία και επίσης να δημιουργήσουμε -το σπουδαιότερο ίσως όλων- μία βάση δεδομένων σε σχέση με την περιβαλλοντική συμπεριφορά των επιχειρήσεων. Αυτή είναι η προσπάθεια που κάναμε.
Επίσης ένα άλλο στοιχείο που πρέπει να προσέξουμε στο νομοσχέδιο σε σχέση με το παρελθόν, είναι ότι προσπαθήσαμε σε αντίθεση με τον 84/84 να εισαγάγουμε ίσως για πρώτη φορά στην ελληνική νομοθετική εργασία την ποιοτική διάσταση. Γι' αυτό ακριβώς μιλήσαμε για βέλτιστες τεχνικές και για την εναρμόνιση τεχνικών και ρυθμίσεων με τις αντίστοιχες της Ευρωπαϊκής Ένωσης. 
Μιλήσαμε για την πιστοποίηση σύμφωνα με τα συστήματα IMAGE και ISO14001. Μιλήσαμε για την εισαγωγή του φυσικού αερίου, μιλήσαμε για το να φύγουν οι μονάδες υψηλής όχλησης εκτός γενικής κατοικίας και επίσης για το δελτίο ενεργειακής κατανάλωσης ρύπων και λοιπών οχλήσεων, που είναι υποχρεωμένες με αυτό το νομοθέτημα να τηρούν οι επιχειρήσεις. 
Πρέπει να επισημάνω με ειλικρίνεια ότι οι φορείς που εμπλέκονται, είναι ο ΣΕΒ, είναι ο ΣΔΑΠ, είναι τα επιμελητήρια των Αθηνών, είναι το Τεχνικό Επιμελητήριο, είναι οι περιβαλλοντικές οργανώσεις και κατά τη διάρκεια της Βουλής αλλά και κατά τη διάρκεια της επεξεργασίας στο Υπουργείο. Και συνέτειναν στην άποψη ότι αυτό το νομοσχέδιο είναι στη θετική κατεύθυνση. 
Βεβαίως ο κάθε επιμέρους φορέας εξέφρασε σε επιμέρους ζητήματα κάποιες αντιρρήσεις, διαφωνίες, ελλείψεις ή ανεπάρκειες, που πιθανόν να παρουσιάζει αυτό το νομοσχέδιο. Αλλά η συναντίληψη όλων είναι προς τη θετική κατεύθυνση. 
Θα απαντήσω τώρα σε ορισμένες διάσπαρτες παρατηρήσεις, που κυρίως έγιναν κατά τη δευτερολογία. Δεν αναφέρομαι πάλι επί των πλημμυρών, γιατί το θέμα έχει εξαντληθεί. 'Όμως σ' αυτό που συνάδελφος της Νέας Δημοκρατίας είπε, ότι δηλαδή δεν γνωρίζω την Αθήνα και ότι θα ήταν καλό να με πάρει και να με πάει χέρι-χέρι στο Μοσχάτο, στον Ταύρο κ.λπ., θα ήθελα να του απαντήσω, πρώτον ότι την Αθήνα τη γνωρίζω αρκετά καλά και κυρίως ότι τον Ταύρο και το Μοσχάτο και αυτές τις περιοχές, που είναι υποβαθμισμένες κι όπου έχουν συρρεύσει πάρα πολλές βιομηχανίες, αυτές τις περιοχές δεν τις δημιουργήσαμε εμείς, αγαπητέ συνάδελφε. Τις δημιούργησε η πολιτική της Νέας Δημοκρατίας και της Δεξιάς με κάθε έκβασή της κατά τις προηγούμενες δεκαετίες.
Είπατε ότι οι πράσινες κλαδικές αποτελούν θερμοκήπια της διαφθοράς. Νομίζω ότι αυτό είναι ένα φιλολόγημα, για να περάσει σε κάποια παραπολιτική στήλη. Αλλά αν αυτό το πιστεύετε, θα ήθελα να σας πω, τηρώντας τις αναλογίες και τα συγκριτικά μεγέθη, ότι αν οι κλαδικές του ΠΑΣΟΚ αποτελούν θερμοκήπια διαφθοράς, τότε ολόκληρη η Νέα Δημοκρατία αποτελεί ένα απέραντο λιβάδι διαφθοράς.
ΑΡΙΣΤΟΤΕΛΗΣ ΠΑΥΛΙΔΗΣ: Πήρατε φόρα, ήρεμα. "Λιβάδι διαφθοράς!"
(Θόρυβος, διαμαρτυρίες)
ΠΡΟΕΔΡΕΟΥΣΑ (Άννα Μπενάκη - Ψαρούδα): Σας παρακαλώ, κύριοι συνάδελφοι. Αρχίσαμε πάλι τα ίδια; Σας παρακαλώ, κύριε Παυλίδη, υπάρχει Κοινοβουλευτικός Εκπρόσωπος και θα απαντήσει.
ΑΡΙΣΤΟΤΕΛΗΣ ΠΑΥΛΙΔΗΣ: Πότε επεμβαίνει το Προεδρείο; Υπάρχουν και οι Βουλευτές. Οι Κοινοβουλευτικοί Εκπρόσωποι...
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Σας παρακαλώ πολύ, κύριε Παυλίδη. Καθίστε να ακούσετε πρώτα και μετά παίρνετε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Η γούνα τους έχει πολλά...
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Σας παρακαλώ, κύριε Παυλίδη.
Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, είναι προφανές ότι οι φωνασκίες προβάλλονται όταν υπάρχει πολιτική ένδεια.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Παρακαλώ, μη σχολιάζετε. Προχωρήστε στο θέμα μας, συνεχίστε όπως μιλούσατε και πείτε ό,τι θέλετε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ειπώθηκε ότι η Νέα Δημοκρατία πιστεύει στην Τοπική Αυτοδιοίκηση και γι' αυτό θεωρεί ότι πρέπει η γνώμη της Τοπικής Αυτοδιοίκησης να είναι δεσμευτική για τις αποφάσεις του Υπουργείου. Ας μου επιτρέψετε να πω ότι η Νέα Δημοκρατία σε όλες αυτές τις δεκαετίες που κυβέρνησε τη χώρα, είχε στη γωνία την Τοπική Αυτοδιοίκηση. Η Τοπική Αυτοδιοίκηση ήταν ανύπαρκτη. Η Τοπική Αυτοδιοίκηση άρχισε να αναπτύσσεται όταν με τα νομοθετήματα των Κυβερνήσεων του ΠΑΣΟΚ τη δεκαετία του 1980 και του 1990 είδε άσπρη μέρα. Και μην ξεχνάμε ότι στα κυρίως νομοθετήματα, όπως ήταν το νομοθέτημα για τη Νομαρχιακή Αυτοδιοίκηση το 1994, όταν Υπουργός ήταν ο κ. Τσοχατζόπουλος, η Νέα Δημοκρατία αποχώρησε. Άρα, για ποια πίστη ομιλούμε;
Πληροφοριακά, το κόστος για τη σύνδεση με φυσικό αέριο μιας επιχείρησης δεν είναι αρκετά υψηλό, όπως με ενημερώνουν οι εμπειρογνώμονες συνεργάτες του Υπουργείου Ανάπτυξης.
Για το ζήτημα της κυκλοφοριακής μελέτης στις αποθήκες θα ήθελα να πω ότι είναι κάτι που προβλέπεται από τη μελέτη περιβαλλοντικών επιπτώσεων και δεν πρέπει να αναφερθεί εξειδικευμένα. 'Όταν λέμε ότι θα υπάρχει μελέτη περιβαλλοντικών επιπτώσεων για τη δημιουργία των αποθηκών και επίσης θα πρέπει να έχουν εξασφαλίσει θέσεις για στάθμευση τόσο των ιδιωτικών αυτοκινήτων όσο και των δημοσίας μεταφοράς που κάνουν μεταφορές οι συγκεκριμένες επιχειρήσεις, συμπεραίνεται ότι δεν χρειάζεται να δημιουργηθεί καινούρια παράγραφος στο άρθρο αυτό, που να μιλά για τις μελέτες κυκλοφοριακής φόρτισης.
Ειπώθηκε με έμφαση ότι βάζουμε αποθήκες καυσίμων στη γενική κατοικία και αυτά αποτελούν μπουρλότο για τη γενική κατοικία. Αυτό είναι ψευδές, γιατί οι αποθήκες που μπαίνουν στη γενική κατοικία είναι αποθήκες που δεν εμπεριέχουν καύσιμα, είναι αποθήκες που δεν εμπεριέχουν τοξικά, είναι οι αποθήκες που περιγράφονται μέσα, του άρθρου 1 παράγραφος 4β'. Είναι ακίνδυνες αποθήκες, κυρίως για την εξυπηρέτηση των καταναλωτών και των επιχειρήσεων.
Ειπώθηκε ότι γι' αυτούς τους λόγους η Νέα Δημοκρατία δεν ψηφίζει το νομοσχέδιο και στα πεντέμισι χρόνια που είμαι Βουλευτής αναρωτήθηκα και δεν βρήκα θετική απάντηση, αν ποτέ η Νέα Δημοκρατία έχει ψηφίσει νομοσχέδιο.
Ειπώθηκε από τη μεριά του Κ.Κ.Ε., από τον κ. Γκατζή, ότι είναι λάθος να δίνουμε τα 105 δισεκατομμύρια στους βιομηχάνους για το περιβάλλον και αυτά θα έπρεπε να τα δώσουμε σε άλλες δράσεις.
Αγαπητέ συνάδελφε, προσπάθησα να διακόψω εκείνη την ώρα, αλλά δεν με άφησαν να σας απαντήσω. Τα 105 δισεκατομμύρια που δίδονται, δίδονται ως έμμεση ενίσχυση για περιβαλλοντικές δράσεις, για δράσεις ασφάλειας και υγιεινής των εργαζομένων στις βιομηχανίες και δεν αφορούν γενικότερες δαπάνες για το περιβάλλον. Εκτός από αυτές τις δαπάνες που δίδει το Υπουργείο Ανάπτυξης για συγκεκριμένες δράσεις -γι' αυτό το σκοπό έχουν δοθεί και έχουν εκπονηθεί τα προγράμματα από την Ευρωπαϊκή Ένωση- υπάρχουν και οι άλλες δράσεις για την αναβάθμιση του περιβάλλοντος, που διατίθενται από το ΥΠΕΧΩΔΕ, διατίθενται από το Υπουργείο Εθνικής Οικονομίας, διατίθενται από το Υπουργείο Γεωργίας, διατίθενται από τα ΠΕΠ, από τις νομαρχίες, από το ΕΠΤΑ, από τους δήμους, όλα αυτά τα προγράμματα στα οποία εμπεριέχονται και χρήσεις για το περιβάλλον.
Επίσης είπατε ότι γενικά επιβαρύνεται υπέρμετρα η γενική κατοικία. Είναι λάθος, δεν είναι σωστό. Στη γενική κατοικία το μόνο που εισάγεται σε σχέση με ίδρυση είναι η αποθήκευση.
ΝΙΚΟΛΑΟΣ ΓΚΑΤΖΗΣ: Λίγο είναι αυτό;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κοιτάξτε, εγώ είμαι ειλικρινής. Σας διαφεύγει, όμως, το εξής: Στον εκσυγχρονισμό δεν επιτρέπουμε αύξηση στη γενική κατοικία στις μονάδες μέσης όχλησης και υψηλής όχλησης που επιτρεπόταν στο ν. 8484 και γι' αυτό η αντίθεση του ΣΔΑ, όπως ανέφερε ο συνάδελφος από τη Μαγνησία.
ΝΙΚΟΛΑΟΣ ΓΚΑΤΖΗΣ: Δεν μας διαφεύγει αυτό, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν το αναφέρατε, όμως. 
'Οσον αφορά το συνάδελφο του Συνασπισμού θα ήθελα να παρατηρήσω ότι γενικά η τοποθέτησή του ήταν από τις εποικοδομητικές και ήδη ορισμένες παρατηρήσεις έχουμε κάνει αποδεκτές από τη Διαρκή Επιτροπή. Αυτό που λέτε για τις περιοχές Α' και ΒΙΠΕ για τις μονάδες προστασίας περιβάλλοντος, για τεχνικούς λόγους, αυτό δεν μπορεί να γίνει. Διότι, αν θέλουμε να κάνουμε ένα βιολογικό καθαρισμό σε μια περιοχή, αυτό δεν μπορούμε να το πάμε υποχρεωτικά μέσα σε ένα ΒΙΠΕ, διότι τότε κάνουμε άχρηστο όλο το ΒΙΠΕ. 'Οπως όταν θέλουμε να κάνουμε μια μετεγκατάσταση φορτίων καθαριότητας και αυτό δεν μπορεί να γίνει, αυτά χωροθετούνται από μελέτες της νομαρχίας, των δήμων και του ΥΠΕΧΩΔΕ και είναι πιθανόν σε περιοχές Α΄ όπου λαμβάνονται όλα τα μέτρα.
Τώρα ειπώθηκε πάλι ότι δεν υπάρχουν ΒΙΠΕ και αυτό είναι κάτι που θα κάνει ανενεργό το νομοσχέδιο. Απάντησα χθες με πλήρη ενημέρωση ότι αυτό είναι λάθος, διότι σήμερα στα πενήντα πέντε χιλιάδες στρέμματα χωροθετημένων βιομηχανικών χώρων μπορούν να εγκατασταθούν και είναι ήδη εγκατεστημένες πάρα πολλές επιχειρήσεις. Αυτό δε σημαίνει ότι δεν πρέπει να γίνουν τα έργα υποδομής. Ορθώς πρέπει να γίνουν και εμείς λέμε ότι διαθέτουμε 45 δισεκατομμύρια δραχμές από το Γ΄ Κοινοτικό Πλαίσιο Στήριξης για τη δημιουργία βιομηχανικών υποδομών.
Καλούμε δε τους επιχειρηματίες, τα κόμματα, να μη θολώνουν την ατμόσφαιρα σε σχέση με το τι ισχύει στις βιομηχανικές περιοχές. Το νέο νομοθετικό πλαίσιο το οποίο υπάρχει, ο ν. 2545/97 απαγορεύει να γίνονται παρεμβάσεις από το κράτος στις βιομηχανικές περιοχές. Επιτρέπεται και επιδοτεί τις συνέργιες ανωνύμων εταιρειών, ιδιωτικών Τοπικής Αυτοδιοίκησης ή Νομαρχιακής Αυτοδιοίκησης, τις οποίες και επιδοτεί μέχρι 50% για να μπορέσουν να γίνουν αυτά τα έργα υποδομής. 
Επομένως νομίζω ότι χρειάζεται για να δημιουργηθούν υποδομές σε πολλά εξ αυτών των οργανωμένων βιομηχανικών περιοχών, να αυτενεργήσουν και οι επιχειρηματίες και οι επιχειρήσεις και η Τοπική και Νομαρχιακή Αυτοδιοίκηση. Και εμείς έχουμε ακριβώς τα απαιτούμενα χρήματα για να τους ενισχύσουμε. 
Ειπώθηκε ότι θα γίνει υπερσυγκέντρωση στην Αθήνα από αυτό το νομοθέτημα και αναφέρθηκε μάλιστα ως προοίμιο αυτής της υπερσυγκέντρωσης, ότι αυξήθηκαν την τελευταία δεκαετία κατά διακόσιες σαράντα χιλιάδες παραπάνω οι κάτοικοι της Αθήνας. Δηλαδή ένα ποσοστό 6% και αυτό το 6%, αγαπητοί συνάδελφοι, είναι ακριβώς οι μετανάστες. Δεν είναι η μετακίνηση Ελλήνων, δεν είναι εσωτερική μετανάστευση. Και αν υπάρχει εσωτερική μετανάστευση είναι ελάχιστη. Μάλιστα πρέπει να σημειώσουμε ότι υπάρχει και μια τάση σήμερα, κυρίως στους νέους της επαρχίας να μη φεύγουν προς την Αθήνα.
Και έγκειται σε όλες τις παρατάξεις να ενισχύσουν αυτήν την τάση και να ενισχύσουν τα οράματα της νεολαίας και των παραγωγικών τάξεων την επαρχία.
Αλλά πώς μπορεί να λέτε αυτά τα πράγματα και συγχρόνως να μην ενθυμείσθε και να μην αναπολείτε ότι επί ημερών κυβερνήσεως της Δεξιάς στις δεκαετίες του 1950, του 1960 και του 1970 η Αθήνα πενταπλασίασε τον πληθυσμό της και τότε δημιουργήθηκαν τα σημερινά αδιέξοδα, τα οποία προσπαθούμε εμείς να επιλύσουμε. 
Και αν για ένα αξίζει να κατηγορηθούμε είναι ότι στα δεκαεπτά χρόνια που κυβερνάμε δεν έχουμε ίσως κάνει αρκετά γοργά βήματα για να βελτιώσουμε την κατάσταση. Είναι σαφές όμως και ηλίου φαεινότερο ότι η κατάσταση στην Αττική έχει βελτιωθεί πάρα πολύ. 
Και βεβαίως είδαμε τον Κοινοβουλευτικό Εκπρόσωπο της Νέας Δημοκρατίας να απορεί, να μελαγχολεί και να εξοργίζεται, γιατί με αυτό το νομοθέτημα δεν έχουν γεμίσει οι δρόμοι από διαδηλωτές, δεν έχουν αρχίσει να διαμαρτύρονται οι οικολογικές οργανώσεις και δεν έχει γίνει αναταραχή. Τον είδαμε χθες και μάλιστα έφθασε στο ακραίο σημείο να κατηγορήσει τις περιβαλλοντικές οργανώσεις ότι καθοδηγούνται και εξυπηρετούν μεγάλα συμφέροντα. 
Έπρεπε -το είπα και χθες- να τους καταγγείλετε, όταν αυτά τα υποστήριζαν ενώπιος ενωπίω στη Διαρκή Επιτροπή. Λοιπόν, νομίζω ότι ήταν μια ακραία στάση, η οποία δεν συνάδει και με το γενικότερο ύφος του κυρίου Κοινοβουλευτικού Εκπροσώπου της Νέας Δημοκρατίας. 
Αλλά, γιατί δεν έχουμε διαμαρτυρίες; Γιατί επί τρία χρόνια δημιουργήσαμε ένα συνεχή διάλογο και μπορέσαμε να φθάσουμε σε αυτό το νομοσχέδιο. 
Ειπώθηκε ότι το άρθρο 5 παράγραφος ε' μπορεί να δημιουργήσει διαφθορά. Είπαμε ότι, μετά από υπόδειξη όλων των πλευρών της Βουλής και παρ' όλο που επρόκειτο για επιχειρήσεις που έχουν σχέση με την καθαριότητα, το περιβάλλον και το δημόσιο συμφέρον, το αποσύραμε. 
Υπάρχει ένα ζήτημα μεγάλο, που το είπαμε από την πρώτη στιγμή -το επισημάναμε πρώτοι εμείς- είναι το ζήτημα του ελέγχου. Και διατυπώθηκε ακολούθως και από όλους όσοι ακούστηκαν σε αυτήν την Αίθουσα. 
Τι επιχειρούμε με τον έλεγχο και τι προσπαθούμε να προωθήσουμε:
Πρώτον, ο έλεγχος θα γίνει, κατά τη δική μας άποψη, με τέσσερις τρόπους που εισάγει αυτό το νομοσχέδιο. 
Το πρώτο είναι το ετήσιο δελτίο ρύπων ενεργειακής κατανάλωσης και λοιπών οχλήσεων, που είναι ένα μέτρο ελέγχου σύγκρισης των επιχειρηματικών επιδόσεων.
Το δεύτερο είναι τα υποχρεωτικά περιβαλλοντικά πιστοποιητικά κατά EMAS και ISO που αποτελούν προστασία απέναντι στις περιβαλλοντικές εκτροπές και επίσης, είναι οι βέλτιστες τεχνικές που καλούνται σύμφωνα με τις ρυθμίσεις της Ευρωπαϊκής Ένωσης να ακολουθήσουν οι συγκεκριμένες επιχειρήσεις. 
Τρίτον είναι οι επιθεωρητές περιβάλλοντος. Η ίδρυση του σώματος αυτού έχει ήδη ψηφιστεί σε προηγούμενο νομοσχέδιο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κυρία Πρόεδρε, παρακαλώ να μου δώσετε λίγα λεπτά. 
Και το τέταρτο είναι ότι συστήνεται εποπτικό όργανο στο άρθρο 2 παράγραφος 6 του παρόντος νομοσχεδίου με κοινή απόφαση του Υπουργού Ανάπτυξης και ΥΠΕΧΩΔΕ.
Πιστεύω ότι αυτά τα μέτρα είναι ικανά. Εάν αυτά τα μέτρα δεν είναι ικανά, δεν ακούσαμε κάποια πρόταση ενός καινούριου μέτρου, να συμπληρώσουμε αυτά τα οποία εμείς σκεφθήκαμε. Αλλά τι; Αμφισβητούμε γενικά την αποδοτικότητα και την εντιμότητα της Δημόσιας Διοίκησης. 
Εγώ θα ήθελα να πω ότι η αντίληψη ότι όλοι τα πιάνουν, παντού ενυπάρχει η διαφθορά, δεν γίνεται τίποτα, δεν υπάρχει έλεγχος, είναι μία ακραία άποψη, αδικεί τη χώρα και παραγνωρίζει τα βήματα προόδου που έχουν γίνει τα τελευταία χρόνια.
Αυτό δεν σημαίνει ότι όπου υπάρχουν κρούσματα διαφθοράς δεν πρέπει μετά μανίας να τα κυνηγούμε, να τα αποκαλύπτουμε και να τα τιμωρούμε. Αλλά αυτή η ισοπεδωτική άποψη ότι όλα βρωμούν, ότι όλα είναι μία δυσφήμιση της Δημόσιας Διοίκησης, είναι μηδενιστική άποψη, η οποία δεν προωθεί κανένα βήμα προόδου.
Κυρίες και κύριοι συνάδελφοι, πιστεύω ότι από τη συζήτηση αυτές τις δύο μέρες αποκαλύφθηκε ότι η προσέγγιση που κάνει η Νέα Δημοκρατία στο νομοσχέδιο είναι επιδερμική. 
Δεν έχει μπει σε ζητήματα ουσίας, δεν έχει μπει καν στη φιλοσοφία αυτού του νομοσχεδίου. Γι' αυτό ακριβώς και στη Διαρκή Επιτροπή και σήμερα και χθες διαπιστώσαμε έκδηλη την αμηχανία των εκπροσώπων της. Παραδείγματος χάρη αυτό που ειπώθηκε είναι γιατί δεν διαμαρτύρονται οι οικολόγοι. Έρχεται αυτό το νομοσχέδιο και εκφράζουν μια αμηχανία, μια εξόργιση οι εκπρόσωποι της Νέας Δημοκρατίας, γιατί δεν γίνεται αυτή η διαμαρτυρία τη στιγμή που κάποιες άλλες εποχές προφανώς από άλλες κυβερνήσεις και από άλλους Υπουργούς αν γινόταν, θα είχαμε φαινόμενα διαμαρτυρίας. 
Υπάρχει αντιφατική πολιτική στη Νέα Δημοκρατία η οποία είναι πρόδηλη. Από τη μια μεριά θέλουν αύξηση των εργαζομένων στην Αθήνα για να παταχθεί η ανεργία και από την άλλη λένε ότι με αυτό το νομοσχέδιο συρρικνώνεται η επαρχία. Από τη μια μας λένε δεν έχουν πού να πάνε οι επιχειρήσεις, την ίδια στιγμή λένε ότι θα συρρεύσουν οι βιομηχανίες όλης της Ελλάδας στην Αττική. Και μάλιστα οι μελλοντολόγοι της παράταξης προσδιόρισαν και το ακριβές ποσοστό πληθυσμού με το οποίο θα αυξηθεί η Αττική τα επόμενα χρόνια. Δεν είναι σοβαρά πράγματα αυτά. 
Οι λόγοι μη ψήφισης του νομοσχεδίου όπως και χθες επεσήμανα και το επισημαίνω και σήμερα είναι αναιμικοί. Μπορεί να ευσταθούν ως κριτική στο νομοσχέδιο, αλλά δεν ευσταθούν για την μη ψήφιση του νομοσχεδίου. Παραδείγματος χάρη η μη ύπαρξη οργανωμένων βιομηχανικών χώρων δεν αποτελεί σε καμία περίπτωση λόγο να μην ψηφιστεί το νομοσχέδιο. Η Νέα Δημοκρατία ενώ μας είπε ότι σε δεκαπέντε μέρες θα σας φέρουμε το νομοσχέδιο έτοιμο αν το αποσύρουμε σήμερα, μας το έχει επαναλάβει και στη Διαρκή Επιτροπή. Η Διαρκής Επιτροπή έγινε εδώ και είκοσι πέντε μέρες και παρ' όλο που πέρασαν είκοσι πέντε μέρες δεν μας έχετε φέρει κάποιο νομοσχέδιο με άλλες θέσεις, παρά κάνετε κριτική κυρίως σε επιπτώσεις που έχει δημιουργήσει η λειτουργία του 84/84. Πιστεύω ότι σε μια τόσο σημαντική στιγμή κοινοβουλευτική, σ' ένα τόσο σημαντικό πρόβλημα, η Νέα Δημοκρατία προσπάθησε μεταξύ σφύρας και άκμονος παίζοντας, ακροβατώντας πολιτικά να δημιουργήσει μια αστάθεια, να θολώσει το τοπίο γύρω από τον επιδιωκόμενο σκοπό του συγκεκριμένου νομοθετήματος και γενικά η Νέα Δημοκρατία για άλλη μια φορά απογοήτευσε τη Βουλή μη στεκόμενη στο ύψος των περιστάσεων. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κύριοι συνάδελφοι, με λύπη μου άκουσα τον Υφυπουργό, ο οποίος κατά το πώς συνηθίζει αυτή η Κυβέρνηση, μιλάει όχι για την ουσία, καταφέρεται εναντίον της Αντιπολίτευσης και ιδιαίτερα της Νέας Δημοκρατίας χωρίς επιχειρηματολογία, αλλά με το δικό του σκεπτικό φτιάχνοντας δικά του σενάρια. Μας μίλησε για συναίνεση και συνεργασία. Πραγματικά δεν αντιλαμβανόμαστε πώς αντιλαμβάνεται αυτήν τη συναίνεση και τη συνεργασία αυτή η Κυβέρνηση. Συναίνεση και συνεργασία είναι να λέμε ναι στα νομοθετήματά της και μάλιστα στα τόσο άσχημα προϊόντα σαν και αυτό το νομοσχέδιο;
Ο εισηγητής μας σας έκανε σωρεία προτάσεων για διόρθωση του νομοσχεδίου σας. Όπως ακριβώς σας είχαμε υποσχεθεί όταν επί της αρχής μιλούσαμε ότι εμείς εφόσον επιμένετε και δεν το αποσύρετε θα προσπαθήσουμε να διορθώσουμε αυτό το νομοσχέδιο. Κάναμε τις προτάσεις αυτές και στη Διαρκή Επιτροπή. Είχατε αυτές τις είκοσι πέντε μέρες που λέτε για να διορθώσετε . Δυστυχώς δεν διορθώσατε τίποτε, διότι έτσι είστε και έτσι θα συνεχίσετε να είστε όσο ακόμη θα αντέχετε στην εξουσία. Γιατί είναι γεγονός ότι κουράσατε και κουραστήκατε και με τέτοιες πρακτικές δεν μπορείτε να προχωρήσετε. 
Κύριε Υπουργέ, είστε η Κυβέρνηση που αν αθροίσει κανείς από το 1821 μέχρι τότε που αναλάβατε μέχρι πριν από είκοσι χρόνια τη διακυβέρνηση αυτού του τόπου τα πενιχρά οικονομικά της πατρίδας μας δεν θα φθάσει το ποσό που στα είκοσι χρόνια εσείς διαχειριστήκατε από τις εισροές της Ευρωπαϊκής Ένωσης. 
Επειδή αναφέρατε και κάποια αποχώρησή μας, πρέπει να σας πω ότι όταν υπογραφόταν η συνθήκη ένταξης στην ΕΟΚ μόνο με την επιμονή του δικού μας κόμματος και του ιδρυτού της Νέας Δημοκρατίας Κωνσταντίνου Καραμανλή, εσείς σύσσωμοι αποχωρήσατε από την Αίθουσα εκφράζοντας την αγανάκτησή σας "ΕΟΚ και ΝΑΤΟ το ίδιο συνδικάτο" ή ότι "δεν θα μπείτε στο λάκκο των λεόντων" που ήταν η ΕΟΚ. Και έτσι τα θέλει η θεία μοίρα αυτούς που βρίζατε τελικά να είναι οι ευεργέτες σας, γιατί χωρίς αυτά τα χρήματα δεν επρόκειτο να παραμείνετε είκοσι χρόνια στην εξουσία. Και πράγματι όλα αυτά τα χρήματα δεν τα χρησιμοποιήσατε για να κάνετε έργο δυστυχώς. Διότι με τόσα πολλά χρήματα έγινε το μικρότερο έργο σ' αυτήν τη χώρα και μάλιστα από τη χειρότερη ποιότητα που θα μπορούσε ποτέ να γίνει. Και για τη διαφθορά; Ε, να μην μιλάμε πλέον. Έχετε κάνει όλη την Ελλάδα ένα μεγάλο διαφθορείο. Και μη μιλάτε σε μας για τα πράσινα λιβάδια που βόσκουμε εμείς, γιατί τα λιβάδια που μπορεί να βοσκήσει η Νέα Δημοκρατία είναι γυμνά. Ούτε χορτάρι δεν έχουν. Από πού να βρουν τα χρήματα; Εσείς διαχειρίζεστε δυστυχώς αυτούς του πακτωλούς των εκατομμυρίων που εμείς φροντίσαμε να έρθουν στη χώρα μας. Το ατύχημα για τη χώρα είναι ότι ήσασταν εσείς στην εξουσία και τα διαχειριστήκατε με τόσο άσχημο τρόπο.
Μας είπε ο Υπουργός για την ποιοτική διάσταση του νομοσχεδίου. Ποια ποιοτική διάσταση; Επειδή αναφέρεστε στις βέλτιστες τεχνικές κατά κλάδο που θα εκπονήσει το ΥΠΕΧΩΔΕ σε συνεργασία με το Υπουργείο Ανάπτυξης; Τώρα τους προωθεί. Αμφιβάλλω όμως αν υπάρχει τέτοια σκέψη γιατί δεκαεπτά ολόκληρα χρόνια δεν φροντίσατε ούτε ακόμα αυτούς τους όρους "μέση όχληση, χαμηλή όχληση, υψηλή όχληση" να τους εκσυγχρονίσετε σύμφωνα με τα νέα δεδομένα. Δηλαδή τι σημαίνει μέση όχληση, τι σημαίνει σε εκπομπές ρύπων τι σημαίνει σε ρύπανση. Και χρησιμοποιούμε και σήμερα τους παλαιολιθικούς όρους που χρησιμοποίησε το π. δ. 84/84.
Μας είπατε για το τι μέτρα θα σας προτείναμε. Σας ρώτησα, κύριε Υφυπουργέ, και δεν απαντήσατε, ενδεχομένως να μην το ξέρατε ή δεν σας συμφέρει να το πείτε πόσες επιπλέον επιχειρηματικές δραστηριότητες διανοίγονται και δίνονται στη διάθεση των επιχειρηματιών τώρα και πόσες έδινε το π.δ. 84/84. Σας είπα ότι υπερδιπλάσιες επιχειρηματικές δραστηριότητες επιτρέπονται πλέον στο Νομό Αττικής. Ενώ το π.δ. 84/84 μόνο σε ογδόντα συγκεκριμένες επιχειρηματικές δραστηριότητες έδινε τη δυνατότητα να αναπτυχθούν στις περιοχές αυτές.
Επομένως εμείς όταν θα κάναμε το νομοσχέδιο που σας υποσχεθήκαμε και θα μπορούσαμε να το έχουμε, φθάνει να είχατε την ευαισθησία να αποσύρετε αυτό το κακό νομοσχέδιο που έχετε φέρει, πρώτον θα απαριθμούσαμε τις επιχειρηματικές δραστηριότητες που είναι δυνατόν να ασκούνται στο Νομό Αττικής, ούτως ώστε να μην έχουμε αυτήν την κατάσταση του υπερδιπλασιασμού των επιχειρηματικών δραστηριοτήτων με άμεσο αποτέλεσμα βέβαια. Εσείς εκείνο που επιδιώκετε είναι η πελατειακή σχέση για τη νομιμοποίηση με την οποία θα πετύχετε λίγα πράγματα τα οποία θα πω στη συνέχεια. Αλλά επιπλέον θα πετύχετε αυτό που δεν το αποδέχεστε τώρα παρ' όλο που το έχουν επισημάνει όλοι, τη συσσώρευση και άλλων ακόμη ανθρώπων στο Λεκανοπέδιο που είναι ήδη κεκορεσμένο και φυσικά στην επιβάρυνση του περιβάλλοντος.
Το δεύτερο που θα είχε το δικό μας νομοσχέδιο είναι οι αυστηρότερες προδιαγραφές για τους ρύπους. Και φυσικά θα είχαμε φροντίσει να καθορίσουμε κάποιες καθορισμένες προθεσμίες ούτως ώστε οι βέλτιστες αυτές τεχνικές να είναι στη διάθεση των επιχειρηματιών. Τώρα δίνετε προθεσμία για τέσσερα χρόνια να εφαρμόσουν αυτές τις τεχνικές οι οποίες δεν έχουν ακόμα ξεκινήσει. Λέτε ότι προωθούνται. Δεν υπάρχει επομένως τίποτα προς αυτήν την κατεύθυνση. Και εσείς όπως είπα λέτε για τέσσερα χρόνια.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχει περάσει στην επιτροπή. Το δεχόμαστε και το έχουμε διορθώσει.
ΓΕΩΡΓΙΟΣ ΣΑΛΑΓΚΟΥΔΗΣ: Το δέχεσθε, αλλά δεν το φτιάχνετε.
Το τρίτο πράγμα που θα περιείχε το δικό μας νομοσχέδιο θα ήταν υγιή και αποτελεσματικά ελεγκτικά όργανα. Το χάος στην Αττική το δημιούργησε ο πλημμελής έλεγχος, το χάος το δημιούργησε η διαφθορά των ελεγκτικών οργάνων. Θα προσπαθούσαμε, λοιπόν, να εξυγιάνουμε τα ελεγκτικά όργανα και να τα κάνουμε περισσότερο αποτελεσματικά. Καμία ρύθμιση δεν έχετε στο νομοσχέδιό σας προς αυτήν την κατεύθυνση.
Τέταρτον θα φροντίζαμε για την ανάπτυξη των νόμιμων δραστηριοτήτων, έτσι ώστε να αντιμετωπίζαμε το θέμα της απασχόλησης. Εσείς τις νόμιμες επιχειρήσεις τις έχετε αφήσει στην άκρη, μπροστά στην επιθυμία σας και στο βωμό να νομιμοποιήσετε τους παράνομους. Επίσης, θα φέρναμε εδώ αποτελεσματικά μέτρα, ακόμη και τροποποίηση του νόμου που ψηφίσαμε το 1997 για τις ΒΙΠΕ, αλλά και το καθεστώς τώρα των ΒΙΠΕ, που είναι σε εκκρεμότητα μετά την πώληση της ΕΤΒΑ, θα φροντίζαμε να το συνδυάσουμε έτσι, ώστε τουλάχιστον στο Νομό Αττικής να προχωρήσουν πολύ γρήγορα οι υποδομές για τις ΒΙΠΕ, ΒΙΟΠΑ και ΒΕΠΕ, για να μπορούν εκεί να εγκατασταθούν. Τέτοια μέτρα θα είχε το δικό μας νομοσχέδιο. ΄Ημασταν έτοιμοι να το κάνουμε και να σας το φέρουμε, αλλά εσείς τουλάχιστον δεν έχετε τη βούληση να λειτουργήσετε για το Νομό Αττικής με τις απαραίτητες εκείνες προϋποθέσεις, που χρειάζονται και να δημιουργηθεί βιώσιμη ανάπτυξη, αλλά και παράλληλα να υπάρξει προστασία του περιβάλλοντος.
Είπατε ότι χθες κατήγγειλα ότι οι περιβαλλοντικές οργανώσεις διαπλέκονται με τα οικονομικά συμφέροντα. Με το ΥΠΕΧΩΔΕ διαπλέκονται, κύριε Υφυπουργέ. Αυτό είπα. Κι από εκεί υπάρχουν δίαυλοι οικονομικών παροχών. Γι΄ αυτό εξάλλου κάνατε και Υφυπουργό Περιβάλλοντος τον κ. Ευθυμιόπουλο, τον κ. "ντομάτα", για να μπορέσει να έχει επιρροή στις περιβαλλοντικές οργανώσεις.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δε είναι πια.
ΓΕΩΡΓΙΟΣ ΣΑΛΑΓΚΟΥΔΗΣ: Δεν πειράζει. Έκανε τη δουλειά του. Αφού διασύνδεσε τις υπόλοιπες οργανώσεις, στις οποίες είχε επιρροή, με το Υπουργείο, δεν χρειαζόταν. Από εκεί και πέρα, λειτουργούν τα δικά σας κυκλώματα με το γνωστό τρόπο που ξέρουμε ότι λειτουργούν. 
Είχα πει άλλες φορές ότι ξεσήκωναν τον κόσμο για ένα λατομείο, αν λειτουργούσε. Ήμουν κι εγώ μαζί τους. Κάναμε εδώ μάχες, ξεσήκωναν τον κόσμο. Τώρα γι' αυτό δεν έχουν πει τίποτα. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Βελτιώνεται η κατάσταση, γι΄ αυτό δεν γίνεται τίποτα.
ΓΕΩΡΓΙΟΣ ΣΑΛΑΓΚΟΥΔΗΣ: Είναι σίγουρο ότι βελτιώνεται αυτή η κατάσταση!
Να πω ακόμη και το εξής. Είπε εδώ ο κύριος Υπουργός ότι οι φορείς τοποθετήθηκαν υπέρ του νομοσχεδίου. Κύριε Υφυπουργέ, οι φορείς τοποθετήθηκαν υπέρ του νομοσχεδίου, όπως τοποθετούμεθα κι εμείς, υπέρ της αλλαγής δηλαδή του 84/84. Αλλά αν διαβάσετε τι λένε οι φορείς στα υπομνήματα που κατέθεσαν, αλλά και τι μας είπαν στην επιτροπή, θα διαπιστώσετε το αντίθετο. Ίσως δεν τους ακούσατε. Ακούσατε ίσως μόνο την εισαγωγή τους, που λένε "επιτέλους αλλάζει ο 84/84". Αυτό λέμε κι εμείς. Επιτέλους, αλλάζει ο 84/84. Αλλά με τέτοιον τρόπο που αλλάζει ο 84/84, ο μεν ΣΕΒ σας λέγει ότι είναι ανεφάρμοστο, οι δε άλλοι κάνουν τόσες παρατηρήσεις -αν θέλετε να σας τις διαβάσω- που και αυτοί τελικά καταλήγουν -καναδυό καταλήγουν επίσημα και είναι γραμμένο στο υπόμνημά τους- ότι το νομοσχέδιο κινδυνεύει να καταστεί ανεφάρμοστο. Αλλά σας τα είπαν μόνο οι φορείς; Δεν σας τα είπε ο κ. Πάγκαλος, ο οποίος με το ζόρι ψηφίζει το νομοσχέδιο; Δεν το ψηφίζει ευχάριστα. Σας είπε τι προβλήματα δημιουργεί. Και μάλιστα με το δικό του γλαφυρό τρόπο είπε: Για ποιες ΒΙΠΕ και ΒΙΟΠΑ μιλάτε; Εδώ δεν υπάρχει τίποτε απολύτως. Έτσι ακριβώς είπε, γιατί γνωρίζει εκεί από τη Μάνδρα και την Ελευσίνα, που πραγματικά δεν υπάρχει τίποτα, παρά το ότι είναι μία από τις τρεις ΒΙΟΠΑ που έχουν ενεργοποιηθεί, κατά την άποψή σας.
Έχετε αγωνία να δημιουργήσετε ανάπτυξη για τη χώρα μας. Είναι καλό αυτό, αλλά δεν χρησιμοποιείτε σωστά εργαλεία, για να δημιουργήσετε την ανάπτυξη.
Η σωστή ανάπτυξη για τη χώρα μας είναι η ισόρροπη ανάπτυξη, κύριε Υφυπουργέ.

Και επιπλέον πρέπει να σας πω, είναι και συνταγματική επιταγή, πρώτον να μην περιορίζεται η οικονομική δραστηριότητα, αλλά και δεύτερον η ανάπτυξη να γίνεται ισόρροπα, όχι εις βάρος της περιφέρειας και υπέρ της πρωτεύουσας.
Εσείς, λοιπόν, τι θα κάνετε με αυτό το νομοσχέδιο; Υπάρχουν είκοσι χιλιάδες παράνομες επιχειρήσεις. Από αυτές με τις ρυθμίσεις που φέρνετε θα νομιμοποιηθούν γύρω στις πέντε χιλιάδες κατά τους υπολογισμούς ιθυνόντων. Οι υπόλοιπες δεκαπέντε χιλιάδες δεν λέτε τι θα γίνουν, ούτε υπάρχουν αντίστοιχα ελεγκτικά όργανα τα οποία θα σταματούσαν τη λειτουργία τους. Θα τη συνεχίσουν. Αλλά επιπλέον επιτρέπεται να δημιουργηθούν, όπως είπαμε, διπλάσιες επιχειρηματικές δραστηριότητες. Και έχετε βγάλει δύο ήδη προγράμματα της νεανικής επιχειρηματικότητας και της γυναικείας επιχειρηματικότητας τα οποία τρέχουν. Το πρόγραμμα ανταγωνιστικότητας φυσικά που είναι για τις νόμιμες και τις υγιείς επιχειρήσεις -και θα μπορούσαν να το χρησιμοποιήσουν. Οι κάπως δηλαδή ανεπτυγμένες επιχειρήσεις που θα μπορούσαν να δημιουργήσουν και θέσεις απασχόλησης, αυτό το τρενάρετε από αδυναμία-ανικανότητα της πολιτικής ηγεσίας, από αδυναμία των υπηρεσιών σας, από έλλειψη οικονομικών πόρων για την εθνική μας συμμετοχή στα προγράμματα αυτά, δεν ξέρω γιατί. Όμως θα ήθελα να παρατηρήσω σ' αυτά τα δύο προγράμματα τι κάνετε. Ενώ τα προγράμματα αυτά πρέπει να έχουν 80% περιφέρεια και 20% μόνο κέντρο, εσείς τα βγάλατε και λέτε 50% περιφέρεια και 50% και κέντρο και περιφέρεια. Σωστό είναι; Βλέπω που κουνάνε το κεφάλι τους οι υπηρεσιακοί σας παράγοντες. 
Ξέρετε τι σημαίνει αυτό το πονηρό, κύριε Υφυπουργέ; 
Σημαίνει ότι αυτό που επιτρέπετε τώρα, τις νέες επιχειρηματικές δραστηριότητες, όλοι θα ορμήσουν και το 50% θα εξαντληθεί στην Αττική. Έτσι, λοιπόν, πάτε να δημιουργήσετε ανάπτυξη και έτσι πάτε να κινήσετε τα προγράμματα. Μα, κατ' αυτόν τον τρόπο καταστρέφετε την ισόρροπη ανάπτυξη, εγκληματείτε απέναντι στην περιφέρεια.
Τι κάνατε είκοσι χρόνια με τα βυρσοδεψεία, κύριε Υπουργέ; Έχετε καμιά πρόβλεψη εδώ για το μεγάλο, από τα μεγαλύτερα ρυπαντικά προβλήματα που έχει η Αττική; Αλλά και από το γεγονός ότι και στον τομέα του δέρματος έχουμε μεγάλο πρόβλημα διότι αρχίζουν πλέον και γίνονται συνεχώς εισαγωγές, αφού δεν εκσυγχρονίζεται ο τομέας αυτός, αφού είναι συνεχώς υπό μετεγκατάσταση υποτιθέμενη. Άρα δεν υπάρχει χώρος μετεγκατάστασης και δεν τους φροντίσαμε καθόλου.
Βεβαίως φέρατε πρόσφατα ένα νομοσχέδιο και ένα άρθρο, για να δίνετε κάποιες επιδοτήσεις. Όμως για τα βυρσοδεψεία της περιοχής της Αττικής τι κάνατε; Το νομοσχέδιο αυτό εντάξει, μπορεί να είναι καλό σε μία προοπτική δύο - τριών χρόνων για τη Θεσσαλονίκη. Για την Αττική όμως δεν έχει τίποτε. Δίνει μεν επιδοτήσεις, δεν υπάρχει όμως χώρος για μεταφορά, χώρος για αντίστοιχη και κατάλληλη υποδομή πουθενά. 
Σας είπε και ο κ. Πάγκαλος, τι θέλετε τις αποθήκες στη γενική κατοικία και γιατί επιμένετε έτσι. Να μην πούμε ότι είναι για συμφέροντα, όταν αυτές οι εταιρείες logistics που έχουν ανάγκη από μεγάλες αποθήκες, τις επιτρέπετε να εγκαθίστανται στο κέντρο. Όταν το μεγαλύτερο πρόβλημα είναι το συγκοινωνιακό, πέραν των άλλων περιβαλλοντικών επιπτώσεων είναι το συγκοινωνιακό πρόβλημα και δημιουργούν πρόβλημα πράγματι. Και σας είπα κάνετε μία βόλτα στην οδό Πειραιώς να δείτε ότι από εκεί παθαίνει έμφραγμα ολόκληρος ο ιστός της Αθήνας, γιατί ακριβώς από εκεί βγαίνουν οι νταλίκες και όταν βγαίνουν οι νταλίκες ανά δύο ώρες σταματάει και όλη φυσικά η κίνηση της Αττικής παθαίνει βραχυκύκλωμα. Σας το είπε και ο κ. Πάγκαλος. Δεν ακούτε εμένα, τουλάχιστον να ακούσετε το δικό σας Βουλευτή.
Θέλετε να έχουν οι επιχειρήσεις ευγενές καύσιμο με λιγότερη ρύπανση. Πολύ καλά και πολύ σωστά, αν και, όπως είπατε, είναι μικρές οι δαπάνες για την αντικατάσταση του μαζούτ με το φυσικό αέριο. Εν πάση περιπτώσει δεν θα ήταν άσχημο και κάποιο κίνητρο προς αυτήν την κατεύθυνση. Όμως γιατί μόνο φυσικό αέριο; 
Εγώ θα σας έλεγα εκεί όπου δεν θα περάσει και δεν θα υπάρχει δίκτυο φυσικού αερίου, να συνεχίσουν να είναι με μαζούτ; Να τους υποχρεώσουμε να είναι φυσικό αέριο, να τους δώσουμε κίνητρο, αλλά παράλληλα να βάλουμε και το υγραέριο για δύο λόγους: Πρώτον για να υπάρχει και ο ανταγωνισμός -που αυτόν θέλουμε στην αγορά για να υπάρχουν εναλλακτικές λύσεις- δεύτερον για να καλύψουμε τις περιοχές εκείνες όπου υπάρχουν επιχειρήσεις που καίνε μαζούτ και το δίκτυο του φυσικού αερίου δεν έχει φτάσει ως εκεί. Περιμένουμε δηλαδή ίσως και μετά από πέντε ή έξι ή επτά χρόνια να πάει το δίκτυο του φυσικού αερίου; Και μπορεί να μην πάει και καθόλου. Ας τους επιτρέψουμε, λοιπόν, να υπάρχει και το υγραέριο. Βάλτε, λοιπόν, εκεί "φυσικό αέριο ή υγραέριο".
Σας είπα και στην επιτροπή ότι οι προδιαγραφές υπάρχουν και είναι προδιαγραφές της Ευρωπαϊκής Ένωσης. Και επιπλέον διασφαλίστε τις ακόμη περισσότερο βάζοντας και την ευθύνη του προμηθευτή πάνω στην αρτιότητα των εγκαταστάσεων. Επιτρέψτε όμως και το υγραέριο για να μπορεί να γίνεται ανταγωνισμός και επειδή θέλετε αυτήν τη στιγμή να ενισχύσετε το μονοπώλιο του φυσικού αερίου εδώ στην πρωτεύουσα έπειτα από το διαγωνισμό, επιτέλους, που κράτησε τόσα χρόνια και μετά από έξι χρόνια αποφασίσετε να δώσετε το φυσικό αέριο στις πόλεις. 
Έχετε όμως ακόμη και από την Ευρωπαϊκή Ένωση -ήδη σας έστειλε ο Υπουργός Εξωτερικών- μία επιστολή της επιτροπής, η οποία σας γνωστοποιούσε την προσφυγή για το υγραέριο όταν το απαγορεύσατε από τις πολυκατοικίες. Εκεί σας έλεγε ότι δεν μπορείτε να το κάνετε αυτό και σας απειλούσε με παραπομπή στο Ευρωπαϊκό Δικαστήριο. Τώρα θα γίνει ακόμη πιθανότερη η παραπομπή σας. 
Ακόμη, όπως είπαμε, θα νομιμοποιήσετε πέντε χιλιάδες παράνομες επιχειρήσεις και αφού τις αδειοδοτήσετε αυτές θα τις δώσετε ...
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όσο μπορέσουν να αδειοδοτηθούν.
ΓΕΩΡΓΙΟΣ ΣΑΛΑΓΚΟΥΔΗΣ: Αυτές είναι περίπου πέντε χιλιάδες. Οι υπόλοιπες δεν νομιμοποιούνται. Αυτό είναι σίγουρο. Και αυτό είναι το ερώτημά μας: Τι θα κάνετε με τις υπόλοιπες; Θα τις αφήσετε να παρανομούν και να συνεχίζουν. Αυτή είναι συνήθως η δική σας πολιτική. Αφού όμως τις αδειοδοτήσετε, θα τις επιδοτήσετε κιόλας από πάνω και οι υγιείς επιχειρήσεις θα περιμένουν να βγάλετε το πρόγραμμα ανταγωνιστικότητας για να μπορέσουν να κάνουν εκσυγχρονισμοί όσοι είναι δυνατοί μέσα στους περιβαλλοντικούς περιορισμούς. 
Τελικά επειδή πρέπει να τελειώνω, σας είχαμε πει ότι εμείς ήμασταν διατεθειμένοι να συνεργαστούμε μαζί σας, γιατί εμείς ζητούσαμε επίμονα την αλλαγή του π.δ. 84/84. Δυστυχώς εσείς έχετε γίνει μία αυταρχική και αλαζονική Κυβέρνηση και ναι μεν διακηρύσσετε ότι είστε πρόθυμοι για συναίνεση και συνεργασία, κάθε άλλο όμως παρά το αποδεικνύετε αυτό στην πράξη. Αλαζονικά και αυταρχικά έρχεστε, με αυταρχικό τρόπο περνάτε τα νομοσχέδια, συνεπικουρεί και η Βουλή προς αυτήν την κατεύθυνση ταχύτατα να περάσουν από τις Διαρκείς Επιτροπές, να μην γίνει διάλογος ευρύτατος, εδώ στη Βουλή όταν έχουμε διαδικασίες μετά τα μεσάνυχτα να συνεχίζεται η συζήτηση και μ΄ αυτόν τον τρόπο όλα να περνάνε σκοτεινά. 
Τελικά ο ελληνικός λαός δεν πληροφορείται τίποτε διότι τα Μέσα Μαζικής Ενημέρωσης κατευθύνονται και όλα καλά κυλούν, έτσι ώστε η χώρα μας να παραμένει καθυστερημένη, τελευταία χώρα στην Ευρωπαϊκή Ένωση, με ρυθμούς ανάπτυξης, για τους οποίους μην επαίρεστε επειδή είναι μεγαλύτεροι από τους αντίστοιχους της Ευρωπαϊκής Ένωσης. Για την πραγματική σύγκλιση μ΄ αυτούς τους ρυθμούς ανάπτυξης που έχουμε λέει ο Διοικητής της Τράπεζας της Ελλάδος, ο μόνος ίσως από τους κυβερνητικούς παράγοντες ο οποίος λέει και κάποιες αλήθειες στα οικονομικά. Αλλά όλα τα υπόλοιπα είναι η πλαστή πραγματικότητα από όλους τους Υπουργούς Οικονομικών.
Εκείνος, λοιπόν, λέει ότι μ΄ αυτούς τους ρυθμούς ούτε σε μια εικοσαετία δεν θα πετύχουμε τη σύγκλιση. Αυτή όμως η μιζέρια και αυτός ο χαμηλός πήχυς εσάς σας ικανοποιεί. Και πράγματι είστε η Κυβέρνηση της μετριότητας. Σας αρκεί το μέτριο, ικανοποιείστε με τα κακώς κείμενα. Ο Πρωθυπουργός σας εκφράζει το "αυτή είναι η Ελλάδα" και συγχωρείται απ΄ όλα. Και από κει και πέρα δυστυχώς η πατρίδα μας προχωρά με μια αναποτελεσματική, κουρασμένη Κυβέρνηση χωρίς όραμα, δυστυχώς, στον 21ο αιώνα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχει ζητήσει το λόγο ο κ. Σπηλιόπουλος και μετά θα μιλήσει ο κ. Παναγιωτόπουλος.
Συμφωνείτε, κύριε Σπηλιόπουλε, να μιλήσετε για οκτώ λεπτά, γιατί είχατε μεγάλη άνεση στην πρωτολογία σας;
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για λίγο θα μιλήσω, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε συνάδελφε, έχετε το λόγο. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατ΄ αρχήν θα ήθελα, κυρία Πρόεδρε, να κάνω κάποιες παρατηρήσεις και επισημάνσεις στο άρθρο 5 και συγκεκριμένα στις διατάξεις που αναφέρονται στην κυκλοφοριακή επιβάρυνση και τον κυκλοφοριακό φόρτο.
Είπε και προηγουμένως ο συνάδελφος από τη Νέα Δημοκρατία ότι υπάρχει επιβάρυνση για παράδειγμα στην περιοχή της Πειραιώς από τις επιχειρήσεις που λειτουργούν εκεί και από τις αποθήκες που λειτουργούν ή θα λειτουργήσουν και ότι από εκεί ξεκινά το κυκλοφοριακό έμφραγμα της Αθήνας ολόκληρης. Όμως εδώ στην παράγραφο 1 του άρθρου 5 και συγκεκριμένα εκεί που αναφέρεται η διάταξη για τις αποθήκες, υπάρχει η ρητή δέσμευση ότι θα μπορεί να γίνουν οι αποθήκες και εφόσον δεν επέρχεται κυκλοφοριακή φόρτιση. Βέβαια αυτή η κυκλοφοριακή φόρτιση θα εξειδικευτεί γιατί, όπως λέει παρακάτω το νομοσχέδιο, "ειδικότεροι όροι και προϋποθέσεις καθορίζονται με απόφαση του Υπουργού Περιβάλλοντος, Χωροταξίας και Δημοσίων Έργων". Αυτή η διάταξη νομίζω ότι είναι η ασφαλιστική δικλείδα για να μην δημιουργηθούν ή να μην εγκατασταθούν επιχειρήσεις ή και αποθήκες οι οποίες θα δημιουργήσουν σημαντικό πρόβλημα κυκλοφοριακής επιβάρυνσης.
Θα έλεγα όμως ότι αυτή η ίδια διατύπωση θα μπορούσε να μπει και στο άρθρο 6 που μιλάει για την άδεια εγκατάστασης και λειτουργίας των επιχειρήσεων και συγκεκριμένα στην παράγραφο 3, εκεί όπου λέμε ότι "κατά τη χορήγηση της άδειας εγκατάστασης από την αδειοδοτούσα αρχή λαμβάνονται υπόψη τα κριτήρια της παραγράφου 2, του άρθρου 7, του ν. 2516/97 και επιπλέον η αναμενόμενη κυκλοφοριακή φόρτιση από τη λειτουργία της μονάδος". Εδώ νομίζω ότι μπορεί να συμπληρωθεί με τους ειδικότερους όρους και προϋποθέσεις που καθορίζονται με απόφαση του Υπουργού Περιβάλλοντος, Χωροταξίας και Δημοσίων Έργων.
Επίσης, θα ήθελα να τονίσω για το θέμα της πυρασφάλειας, για την έγκριση των περιβαλλοντικών όρων στο άρθρο 6 ότι πρέπει να υπάρχει και να υποβάλλεται μελέτη της πυρασφάλειας κατά την έγκριση των περιβαλλοντικών όρων, ούτως ώστε να καλύπτονται απολύτως οι προϋποθέσεις της πυρασφάλειας.
Το ίδιο ασφαλώς πρέπει να γίνεται και για όλες τις άλλες χρήσεις, για όλες τις άλλες λειτουργίες, αλλά εδώ, απ' ό,τι με πληροφόρησαν οι υπηρεσιακοί παράγοντες αυτές οι διατάξεις διέπονται από άλλο νόμο και καλύπτονται απολύτως. Το τονίζω γιατί τα τελευταία χρόνια παρουσιάζονται πάρα πολλές πυρκαγιές σε τέτοιες επιχειρήσεις, βιομηχανικές, βιοτεχνικές, αποθήκες κλπ., που πολλές φορές προκαλούν προβλήματα και στον περίγυρό τους. Και μάλιστα όταν βρίσκονται μέσα στο πλαίσιο της γενικής κατοικίας, από εκεί και πέρα μπορεί να κινδυνεύσουν ακόμα και κατοικίες.
Κλείνοντας, κύριε Πρόεδρε, θα ήθελα να πω κάτι που ακούσαμε πριν από λίγο. Ακούσαμε ότι το νομοσχέδιο αυτό είναι πρόχειρο και ότι έρχεται χωρίς συναίνεση. Νομίζω ότι συμβαίνει ακριβώς το αντίθετο. Κανένα νομοσχέδιο, πιστεύω, δεν έρχεται με τόση προετοιμασία, και μάλιστα επιστημονική, εδώ στη Βουλή. Ακούσαμε -είναι γνωστό, το τόνισα κι εγώ χθες στην εισήγησή μου- ότι τρία χρόνια τώρα το Υπουργείο Περιβάλλοντος, Χωροταξίας και Δημοσίων Έργων μαζί με το Υπουργείο Ανάπτυξης επεξεργάζονται αυτό το νομοσχέδιο, με τις προτάσεις των επιστημονικών φορέων, του Τεχνικού Επιμελητηρίου, του Εθνικού Μετσόβιου Πολυτεχνείου, αλλά και των παραγωγικών φορέων, της ΓΣΕΕ, του ΣΕΒ και όλων των υπολοίπων. Επομένως, από πού προκύπτει ότι το νομοσχέδιο αυτό είναι πρόχειρο;
Τέλος πάντων γιατί αναφέρεται εδώ ότι δεν υπάρχει συναίνεση; Ακούσαμε όλους τους φορείς στην επιτροπή. Όλοι οι φορείς συμφώνησαν. Μπορεί να είχαν κάποιες παρατηρήσεις, αλλά επί της αρχής και επί της φιλοσοφίας του νομοσχεδίου συμφώνησαν άπαντες. 
Νομίζω, ότι μπορεί κάποιος χρησιμοποιώντας τους όρους του νομοσχεδίου να κάνει την κριτική ή να εξαπολύει κορώνες για να δημιουργεί ένταση ή για να δημιουργεί εντυπώσεις, αλλά νομίζω ότι όταν μιλάμε επί της ουσίας πρέπει να τεκμηριώνουμε αυτές τις αναφορές μας.
Ακούσαμε πριν από λίγο να λέγεται "γιατί δεν λαμβάνουμε πρόνοια για να λύσουμε παρόμοια προβλήματα που υπάρχουν σε άλλους νομούς;". Αναφέρθηκε ο κ. Νάκος στο Βόλο. Μα, αυτό ακριβώς κάνουμε και αυτό είπαμε και χθες. Αυτό το νομοσχέδιο θέλουμε να είναι ένας μπούσουλας για να μπορέσουμε να το εφαρμόσουμε και σε άλλες περιοχές. Τόνισα χθες στην εισήγησή μου ότι μπορεί να εφαρμοστεί και στη Θεσσαλονίκη και στο Βόλο και στην Πάτρα και σε άλλες περιοχές που αντιμετωπίζουν παρόμοια προβλήματα με αυτά της Αττικής.
Τέλος, θα ήθελα να πω και κάτι που σχετίζεται με τις πλημμύρες, για τις οποίες ακούσαμε αρκετά εδώ στη Βουλή. Το νομοσχέδιο αυτό συσχετίζεται με το φαινόμενο των πλημμύρων. Το νομοσχέδιο αυτό έρχεται να θεραπεύσει τις αμαρτίες και τα προβλήματα του παρελθόντος και όλη αυτήν την κατάσταση έτσι όπως διαμορφώθηκε τα τελευταία χρόνια από τη μεταπολιτευτική περίοδο μέχρι το 1984 που τότε έγινε το π.δ. 84 και τότε μπήκε κάποιος φραγμός.
Έρχεται, λοιπόν, σήμερα αυτό το νομοσχέδιο να θεραπεύσει όλες αυτές τις αδυναμίες και όλα αυτά τα προβλήματα. Κάτι παρόμοιο συμβαίνει και με τα προβλήματα των πλημμύρων. Δυστυχώς η Αττική με την κακή, κάκιστη οικιστική πολιτική η οποία ακολουθήθηκε τα τελευταία χρόνια, με τη δόμηση ακόμη και μέσα στα ρέματα, με τις πυρκαγιές, έχει διαμορφώσει ένα τέτοιο περιβάλλον, το οποίο είναι επικίνδυνο όταν υπάρχουν ακραία φαινόμενα. Και εδώ ακούσαμε -και το ακούσαμε και από μέσα ενημέρωσης- ότι ήταν μια βροχούλα η χθεσινή. Ε, δεν ήταν μια βροχούλα. Το ύψος της βροχής που έπεσε χθες και προχθές στην Αττική σ΄ ένα εικοσιτετράωρο μέσα, ήταν πολύ περισσότερο από το μέσο όρο της βροχής που πέφτει το μήνα Νοέμβρη. Βεβαίως δεν είναι δυνατόν όλη αυτή η κατάσταση έτσι όπως έχει διαμορφωθεί που είπα προηγουμένως, να αντέξει αυτό το ύψος της βροχής. Γι΄ αυτό και δημιουργούνται αυτά τα προβλήματα. Ασφαλώς υπάρχουν προβλήματα και στα δημόσια έργα, ασφαλώς χρειάζονται να γίνουν και άλλα, ασφαλώς χρειάζεται να υπάρχει και η συντήρησή τους από τους δήμους και τις νομαρχίες, για να προλαβαίνουμε αυτές τις καταστάσεις. Πρέπει να δούμε ποια είναι η κατάσταση και τι προσπαθούμε σήμερα να πετύχουμε. Και το λέω αυτό σε συνδυασμό με το νομοσχέδιο γιατί, αγαπητοί συνάδελφοι, σήμερα με αυτό το νομοσχέδιο προσπαθούμε με όρους βιώσιμης ανάπτυξης, με επιστημονικούς όρους, με ό,τι συμβαίνει σήμερα στον κόσμο, με τις εξελίξεις της τεχνολογίας, να επιλύσουμε και να βελτιώσουμε το περιβάλλον της Αθήνας, μέσα βέβαια από την ανάπτυξη και τη δημιουργία νέων θέσεων εργασίας. Γιατί ακούσαμε και το είπε και ο κ. Πάγκαλος, και νομίζω ότι είναι πολύ ωραίο και ακούγεται ωραία, ότι δεν δημιουργούνται νέες θέσεις εργασίας. Μα, πώς να δημιουργηθούν νέες θέσεις εργασίας αν δεν υπάρχουν επιχειρήσεις ή αν δεν υπάρξει ο εκσυγχρονισμός, δηλαδή δεν υπάρξει έμμεσα η δημιουργία των νέων θέσεων εργασίας;
Πιστεύω, λοιπόν, ότι το νομοσχέδιο αυτό δεν είχε σοβαρό αντίλογο, δεν μπορεί να έχει σοβαρό αντίλογο, γιατί είναι ένα νομοσχέδιο που επιλύει προβλήματα και έχει την πλατιά συναίνεση και των φορέων και του λαού της Αττικής.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παναγιωτόπουλος έχει το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, δεν θα είχα να πω πολλά, αλλά θα κάνω δύο, τρεις επισημάνσεις μετά τα όσα είπε και ο κύριος Υφυπουργός και ο αξιότιμος εισηγητής της Συμπολίτευσης.
Κατ΄ αρχάς θα ήθελα να παρακαλέσω με περισσότερη προσοχή να αναφέρεται η πολιτική ηγεσία του Υπουργείου Ανάπτυξης και εν γένει οι εκπρόσωποι της παρούσας Κυβέρνησης σε τέτοιους είδους συγκυρίες στο περιβάλλον, όπως η τραγική συγκυρία που διανύουμε. Δεν είναι δυνατόν στην Αττική στον 21ο αιώνα με την Κυβέρνηση του δήθεν εκσυγχρονισμού, με την κυβέρνηση του δήθεν εξευρωπαϊσμού -όλα αυτά περί εκσυγχρονισμού και περί εξευρωπαϊσμού είναι πολιτικά και ιδεολογικά άλλοθι- να μεταδίδουν σήμερα παραδείγματος χάρη τα ραδιόφωνα και οι τηλεοράσεις δελτία θυέλλης εν όψει της επομένης Παρασκευής λέγοντας -το γράφουν οι εφημερίδες- ότι διακόσιες ογδόντα επτά περιοχές του λεκανοπεδίου Αττικής είναι υποψήφιες για νέες πλημμύρες και πιθανώς για νέα θύματα.
Εν πάση περιπτώσει, δεν είναι δυνατόν να μας καλούν να πιπιλίσουμε πάλι τη γνωστή καραμέλα ότι για όλα φταίει η επάρατος Δεξιά, τη στιγμή που επί είκοσι συναπτά έτη βρίσκονται στην εξουσία κυβερνήσεις του ΠΑΣΟΚ. Βεβαίως, οι κυβερνήσεις αυτές και το συγκεκριμένο κόμμα μας έχουν συνηθίσει σε οβιδιακές μεταμορφώσεις. Θα θυμίσω τις τραγικές για την εθνική οικονομία και τη βιομηχανία ιδεοληψίες και μονομανίες του ΠΑΣΟΚ, των στελεχών, των ηγετικών ομάδων και των κυβερνήσεών του στα πρώτα χρόνια, όταν το ΠΑΣΟΚ περνούσε τις "παιδικές ιδεολογικές του ασθένειες". Να θυμίσω, για παράδειγμα, τις ιδεοληψίες και τις μονομανίες που είχαν εναντίον της βιομηχανίας. Οι βιομήχανοι ήταν κακοί. Η οικονομία της αγοράς ήταν η χείριστη και θα έπρεπε τότε να κρατικοποιήσουμε τα πάντα. 
Πέρασαν τις "παιδικές ασθένειες", αλλά -επιτρέψτε μου να το πω- μυαλό δεν έβαλαν. Εμείς χαιρετίζουμε την πολιτική μετεξέλιξη του ΠΑΣΟΚ από ένα κόμμα που ήταν ακραίων ή ημιακραίων αντιλήψεων, σε σχέση με την οργάνωση της κοινωνίας, σε σχέση με την οικονομία της αγοράς προς την οποία είχε πλήρη αντιπαλότητα, σε σχέση με την ελεύθερη οικονομία και τον ιδιώτη επιχειρηματία, σε ένα κόμμα το οποίο επιτέλους αποδέχεται κάτι το οποίο είναι αυτονόητο για κάθε μελετητή της ιστορίας των ανθρωπίνων κοινωνιών. Δηλαδή, ότι η οικονομία της αγοράς και η ελεύθερη οικονομία δεν είναι ικανή συνθήκη για να έχουμε προοδευτικές κοινωνίες, κοινωνίες με πολιτική πρόοδο, με κοινωνική δικαιοσύνη, με ισορροπίες, με ανάπτυξη, είναι όμως απαραίτητη συνθήκη. Όπου δεν λειτούργησε, δηλαδή, η ιδιωτική οικονομία και η αγορά, όχι σε επίπεδο ασυδοσίας, αλλά με απόλυτη ρύθμιση από ένα ισχυρό κρατικό τομέα που δεν κάνει τον επιχειρηματία, αλλά εποπτεύει την τήρηση των νόμων και παίρνει κεφάλαια όποιων δεν τηρούν τους νόμους και δεν σέβονται την πολιτεία, οδηγηθήκαμε σε ολοκληρωτισμούς. 
Δυστυχώς, όμως η προσγείωση από τα χειροκροτήματα προς τον Γιαρουζέλσκι, τον Ραμίζ Αλία και τους άλλους θύτες των ανθρωπίνων δικαιωμάτων παγκοσμίως, δεν έγινε με τον ενδεδειγμένο τρόπο. Αποδέχεται η σημερινή ηγετική ομάδα την οικονομία της αγοράς, αλλά προσφέρει σπονδές στο λεγόμενο "παρεϊστικό καπιταλισμό". Ο όρος δεν είναι δικός μου. Ο όρος έχει διατυπωθεί από έγκυρους επιστήμονες από τον χώρο των κοινωνικών ακαδημαϊκών επιστημών και νομίζω ότι περιγράφει κατά τον καλύτερο τρόπο τα ιδεολογικά σύνδρομα τα οποία σας παρακολουθούν σήμερα. 
Το ότι οι πράσινες κλαδικές είναι "θερμοκήπιο" διαφθοράς, δεν έχει να κάνει ασφαλώς με τους Έλληνες και τις Ελληνίδες που πήγαν και γράφτηκαν στις κλαδικές αυτές. Έχει να κάνει με την περιρρέουσα αντίληψη, με την πολιτική νοοτροπία της ηγετικής ομάδας του ΠΑΣΟΚ. Δεν αναφέρομαι στο σύνολο των Βουλευτών του κινήματος και των στελεχών. Εγώ θεωρώ ότι το ΠΑΣΟΚ είναι ένας ζωντανός κοινωνικός ιστορικός χώρος , όπως είναι και ο χώρος της Κεντροδεξιάς από τον οποίο έχω την τιμή να προέρχομαι, όπως είναι και ο χώρος της παραδοσιακής Αριστεράς. Και οι τρεις χώροι είναι πυλώνες του ελληνικού θεσμικού πολιτικού οικοδομήματος. Έχουν την ιστορία τους και έχουν προσφέρει στον πολιτικό και κοινωνικό μας πολιτισμό. 
Όμως διαχωρίζω τα σύνδρομα των ηγετικών ομάδων του ΠΑΣΟΚ και εν προκειμένω της σημερινής ηγετικής ομάδας, η οποία δεν γνωρίζει τίποτα περί του εγκλήματος και έρχεται εδώ να παραδεχθεί, ότι λειτουργούν πέντε χιλιάδες επιχειρήσεις παρανόμως, οι οποίες δίνουν μπαξίσι. Στην Ελλάδα του δήθεν εκσυγχρονισμού, στην Ελλάδα του δήθεν ευρωπαϊσμού δίνουν μπαξίσι. Ποιοι εισπράττουν το μπαξίσι; Υποτίθεται διεφθαρμένοι δημόσιοι υπάλληλοι. Τι κάνουν οι πολιτικοί προϊστάμενοι απέναντι σε αυτήν τη διαφθορά; 
Ασφαλώς , κύριε Καλαφάτη, δεν ισοπεδώνουμε και δεν λέμε ότι οι δημόσιοι υπάλληλοι είναι διεφθαρμένοι και χρηματίζονται. Στο δημόσιο τομέα υπάρχει αντίστοιχο ποσοστό διαφθοράς, όπως υπάρχει και στους πολιτικούς, όπως υπάρχει και στους δημοσιογράφους, στους γιατρούς, στους δικηγόρους, σε υποχώρους ή υποκατηγορίες της σημερινής κοινωνίας. 
Εμείς λέμε ότι η δική σας πολιτική έχει μετατρέψει σε θερμοκήπιο σκανδάλων και διαφθοράς τον ευρύτερο δημόσιο τομέα. Και δεν το λέμε μόνο εμείς. Σας τα είπε και ο κ. Πάγκαλος, που έχει διατελέσει για πολλά χρόνια υπουργός στις δικές σας κυβερνήσεις και γνωρίζει πολλά εκ των ένδον. Και ήταν ο κ. Πάγκαλος που πριν από λίγο καιρό βγήκε και κατακεραύνωσε τη δική σας Κυβέρνηση για τις ευθύνες που έχει για τα όσα γίνονται στις περίφημες υπηρεσίες της Πολεοδομίας.
Να προσθέσω κάτι ακόμα. Μπορεί και η δική μας παράταξη να έχει ευθύνες. Εμείς κάναμε την αυτοκριτική μας και την κάνουμε. Και η αυτοκριτική αυτή είναι και θα είναι βασανιστική.
Από την άλλη πλευρά όμως, όλος αυτός ο βερμπαλισμός, αυτή η ρητορική, αυτό το προπέτασμα οξύτητας, που έχει σκοπό να καλύψει τις δικές σας ανεπάρκειες και ευθύνες, όλη αυτή η παραφιλολογία περί Δεξιάς δεν πείθει. Αυτή είναι απόρροια της λογικής και της συμφωνίας των Δολιανών. Μην αδικείτε και τους εαυτούς σας τους ίδιους. Αυτή η ιστορία οδηγεί σε αδιέξοδα.
Νέοι άνθρωποι, νέοι πολιτικοί βρισκόμαστε στη Βουλή των Ελλήνων. Ο λαός σήμερα κινείται απ' όλους τους χώρους προς όλους τους χώρους. Το απέδειξαν οι τελευταίες εκλογές. Δικοί σας οπαδοί μας ψήφισαν και θα το κάνουν σε μεγαλύτερη κλίμακα στις επόμενες εκλογές, για να δώσουν τη νίκη στη Νέα Δημοκρατία. Δεν έχουν να φοβηθούν οι Έλληνες και οι Ελληνίδες σήμερα ούτε από μπαμπούλες ούτε από κατασκευάσματα του παρελθόντος. Αυτά έχουν τελειώσει.
Θα πρέπει να καταλάβουμε ότι αν δοκιμάζεται κάπου η πολιτική, αν δοκιμαζόμαστε κάπου οι πολιτικοί, δοκιμαζόμαστε στο αν μπορούμε να δώσουμε λύσεις στα προβλήματα της καθημερινής ζωής, αν μπορούμε να αναβαθμίσουμε την καταρρακωμένη ποιότητα ζωής στο Λεκανοπέδιο, αν μπορούμε να ακυρώσουμε μια πραγματικότητα στο Λεκανοπέδιο, που οδηγεί συμπολίτες μας να πνίγονται. Εάν μπορείτε να τα κάνετε αυτά, έχει καλώς. Εάν δεν μπορείτε, πείτε το και εγκαταλείψτε την εξουσία το συντομότερο. Είστε μια ανεπαρκής, ανίκανη και -επιτρέψτε μου να πω- επικίνδυνη για τον πολίτη Κυβέρνηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχει άλλος να μιλήσει.
Κύριε Υπουργέ, έχετε το λόγο. Να επισημάνετε και τυχόν νομοτεχνικές αλλαγές που κάνετε, για την υπηρεσία.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, θα ήθελα να επισημάνω δύο αλλαγές, που έχουν προκύψει από τις παρατηρήσεις της συζήτησης. Η πρώτη αφορά το άρθρο 2, παράγραφος 1, στον ένατο στίχο: Εκεί που αναφέρεται "εντός τετραετίας" προστίθενται οι τέσσερις λέξεις "από την ισχύ τους". Όλο το άλλο κείμενο παραμένει ως έχει.
ΓΕΩΡΓΙΟΣ ΣΑΛΑΓΚΟΥΔΗΣ: Από την ισχύ τους;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): "Από την ισχύ τους". Από την ισχύ, δηλαδή, των μελετών, των βελτιώσεων των υπηρεσιών κλπ.
Συμφωνείτε, κύριοι συνάδελφοι, ως προς την έκφραση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Η δεύτερη τροποποίηση αφορά το άρθρο 5, παράγραφος ε΄, στίχος έκτος: "Να ιδρύονται ή εκσυγχρονίζονται". Προστίθενται οι δύο λέξεις "ή εκσυγχρονίζονται", όλο το άλλο κείμενο παραμένει ως έχει. Διότι επισημάνθηκε από την πλευρά του κ. Αμπαντζόγλου ότι όπως είναι διατυπωμένο το κείμενο του νόμου, δεν είναι σαφές εάν μπορεί να εκσυγχρονιστεί μία επιχείρηση, που αφορά την προστασία του περιβάλλοντος. Και γι΄ αυτό ακριβώς το λόγο το επισημαίνουμε.
Καταλαβαίνω τώρα ότι όλοι -οι ελάχιστοι...
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Να κάνω μία φραστική παρατήρηση στο προηγούμενο;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Παρακαλώ, κύριε συνάδελφε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Οι ρυθμίσεις ισχύουν, οι μελέτες όχι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παναγιωτόπουλε, ζητήστε και την άδεια του Προεδρείου πρώτα.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ναι, κυρία Πρόεδρε, με συγχωρείτε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για τις μελέτες -αυτό συζητούσαμε μόλις τώρα εδώ- η καλύτερη λέξη που βρήκαμε είναι "ισχύουν". Ταιριάζει και για υπουργική απόφαση, αλλά μπορεί μία μελέτη να δημοσιευθεί και να μην ισχύει. Γι΄ αυτό ακριβώς είπαμε "να ισχύσουν", να ξέρουμε ότι ισχύει αυτή η μελέτη.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Το είχαμε ζητήσει κι εμείς αυτό.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επειδή το ζητήσατε κι εσείς, γίνεται. Το είχαμε επισημάνει αυτό και στη Διαρκή Επιτροπή και το είχαμε κάνει αποδεκτό. Δεν πέρασε ίσως στα Πρακτικά.
Εγώ θα προτιμούσα βέβαια τώρα να μη μιλήσω, διότι είπαμε αρκετά και "τέτοια ώρα τέτοια λόγια". Είμαστε και πάρα πολύ λίγοι, αλλά επειδή υπάρχουν και τα Πρακτικά της Βουλής, ίσως κάποιοι στο μέλλον να τα διαβάσουν και γι' αυτό θέλω να πω ορισμένα πράγματα, πολύ σύντομα όμως.
Για το πώς εννοούμε τη συνεργασία, ετέθη ένα ερώτημα, κύριε Σαλαγκούδη. Τη συνεργασία την εννοούμε όπως την αναπτύξαμε και την πραγματοποιήσαμε στο παρόν νομοσχέδιο, επί τρία χρόνια με όλους τους φορείς που εμπλέκονται στο νομοσχέδιο, διαρκή συνεργασία και στη Βουλή. 
Όταν μας επισημάνθηκαν και από την πλευρά σας και από την πλευρά του K.K.E. και του Συνασπισμού ορισμένα πράγματα τα οποία ευσταθούσαν και δεν αποδομούσαν την όλη φιλοσοφία του νομοσχεδίου, είχαμε την τόλμη να το κάνουμε. Και κάναμε και ορισμένες διορθώσεις, τρεις ή τέσσερις, στην Ολομέλεια. Το αποδείξαμε αυτό. Τώρα, αν εσείς ξέρετε κάποιον άλλον τρόπο συνεργασίας, καλό είναι να τον εφαρμόσετε και να οδηγήσει και το κόμμα σας στη νίκη στις επόμενες εκλογές, μια και δεν το κατορθώσατε σε πολλές προηγούμενες. 
Είπατε ότι η Νέα Δημοκρατία έφερε τα χρήματα στην Ελλάδα. Να είμαστε ειλικρινείς. Τα χρήματα που διατίθενται στη χώρα μας, είναι κατά 55% πόροι της Ευρωπαϊκής Ένωσης και κατά 45% πόροι ελληνικοί. Δεν μπορούμε να υποβαθμίζουμε τη συμμετοχή του ελληνικού δημοσίου χρήματος στην αναγέννηση της πατρίδας μας. Και αν το κάνετε ίσως στη ρύμη του λόγου σας -νομίζω ότι θα πρέπει να σκεπτόσαστε με περισσότερη λογική- θα πρέπει αυτό να το επισημαίνουμε κάθε φορά. 
Επίσης τα χρήματα του Γ΄ Κοινοτικού Πλαισίου Στήριξης τα οποία εξασφάλισε ο Πρωθυπουργός εδώ και δυόμισι χρόνια, όταν εσείς λέγατε ότι δεν θα υπάρξει Γ΄ Κοινοτικό Πλαίσιο Στήριξης ή αν υπάρξει, θα είναι με ελάχιστες πιστώσεις, όταν εσείς πηγαίνατε στα χωριά και λέγατε ότι δεν θα υπάρξουν από το 2000 και μετά επιδοτήσεις για τους αγρότες, ότι δεν θα υπάρχουν ενισχύσεις των αγροτικών εισοδημάτων...
ΓΕΩΡΓΙΟΣ ΣΑΛΑΓΚΟΥΔΗΣ: Δεν λέγαμε τέτοια πράγματα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βεβαίως τα λέγατε. Και τα λέγατε και στη Βουλή και πάρτε τα Πρακτικά, για να τα διαβάσετε.
Ο Σημίτης πήγε στο Βερολίνο και έφερε το μεγαλύτερο χρηματοδοτικό πακέτο της νεότερης ιστορίας της χώρας μας. Τα 17,5 τρισεκατομμύρια συν τα 9 τρισεκατομμύρια τα οποία αποσιωπάτε ευστόχως για την αντιπολιτευτική σας πολιτική και αφορούν την επιδοματική πολιτική στα εισοδήματα των αγροτών, δεν τα αναφέρετε. Είναι 26,5 τρισεκατομμύρια χάριν της προσπάθειας, της αξιοπιστίας και της εγκυρότητας που προβάλλει ο Έλληνας Πρωθυπουργός και η ελληνική Κυβέρνηση στην Ευρωπαϊκή Ένωση και στο εξωτερικό. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Για τη διαφθορά και τη σκανδαλολογία, νομίζω ότι ο λαϊκισμός σ΄ αυτό το σημείο έφτασε στην έσχατή του μορφή και δεν χρειάζεται να πω περισσότερα. Όποιοι σ΄ αυτήν την Αίθουσα ή οπουδήποτε αλλού, στα ραδιόφωνα, στις τηλεοράσεις, σε άρθρα, νομίζουν ότι η διαφθορά είναι παραταξιακό γνώρισμα, σφάλλουν. Η διαφθορά υπάρχει στην ελληνική κοινωνία, όπως υπήρχε και στις προηγούμενες κοινωνίες της χώρας μας, όπως υπάρχει και σε άλλες χώρες. 
Και πρέπει να σας επισημάνω εδώ ότι η Ελλάδα στον τομέα της διαφθοράς είναι σε πολύ χαμηλή θέση, είναι περίπου στο μέσον στην Ευρωπαϊκή Ένωση. Αν θυμάμαι καλά, είναι πρώτη η Ολλανδία και δεύτερη η Γερμανία. Οι ευυπόληπτοι αυτοί λαοί, λοιπόν, είναι πολύ περισσότερο διεφθαρμένοι από εμάς στις δημόσιες σχέσεις τους. Ο λαϊκισμός, λοιπόν, πρέπει να έχει ένα φρένο, για να έχει πιθανότητα αποδοχής και να τον πιστέψουν κάποιοι. 
Όσον αφορά την κατηγοριοποίηση, την οποία κατηγορείτε εσείς ότι είναι απαρχαιωμένη, θα ήθελα να σας πω ότι η κατηγοριοποίηση έχει γίνει από τη δική σας κυβέρνηση, από τον κ. Βουλγαράκη και τον κ. Κοντογιαννόπουλο στις 2 Φεβρουαρίου 1993. Είναι μόλις οκτώ ετών. Όμως, σας τα έχουμε πει αυτά και θα ήθελα να σας δώσω την απόφαση, κύριε Σαλαγκούδη, για το αρχείο σας. Ορίστε, κύριε συνάδελφε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Στενοχωρήσατε τον κ. Κοντογιαννόπουλο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εσείς στενοχωρείστε για τον κ. Κοντογιαννόπουλο, γιατί εμείς τα έχουμε πει και στη Διαρκή Επιτροπή, κύριε Σαλαγκούδη, και όταν έχουμε να πούμε κάτι το λέμε με ευθύτητα, ότι όντως περιμένουμε σήμερα σύμφωνα με τα νέα δεδομένα στη Ευρωπαϊκή Ένωση να δημιουργήσουμε και να τροποποιήσουμε την 69269 που αφορά την κατηγοριοποίηση των επιχειρήσεων.
Όσον αφορά τώρα τις πελατειακές σχέσεις πιστεύω ότι εμείς συντείναμε στον εκσυγχρονισμό του ελληνικού κράτους τόσο σε επίπεδο δομών, σε επίπεδο σχέσεων και συμπεριφοράς, αλλά κυρίως σε επίπεδο νοοτροπίας. Η προσφορά των κυβερνήσεων του ΠΑΣΟΚ κυρίως είναι στον τομέα της αλλαγής νοοτροπίας του μέσου Έλληνα. Και αυτό είναι το ιστορικό επίτευγμα, μεγαλύτερο και από το επίτευγμα του εκδημοκρατισμού της ελληνικής κοινωνίας που επιτελέσθηκε στα πρώτα χρόνια της διακυβέρνησης του ΠΑΣΟΚ.
Ο κ. Σαλαγκούδης πάλι είπε το εξής. Έμπλεξε λίγο το ΕΠΑΝ και τα προγράμματα γυναικείας επιχειρηματικότητας και επιχειρηματικότητας νέων. Αυτά τα δύο προγράμματα που αναφέρατε, κύριε Σαλαγκούδη, αποτελούν τμήμα του ΕΠΑΝ. Δεν είναι άλλο το ΕΠΑΝ και άλλο αυτά. Αλλιώς το εκφράσατε. Κάθε φορά που σας επισημαίνω κάτι που πιθανόν -και είναι εύλογο- να μην το γνωρίζετε καλώς διότι δεν είσθε Υπουργός, λέτε: "όχι, έτσι το είπα". Δεν είναι κακό να παραδεχθείτε ότι "εντάξει, είχα αυτήν την πλάνη", αλλά εν πάση περιπτώσει δεν είναι κάτι για το οποίο μπορεί να σας κατηγορήσει κανείς. Δεν είναι κακό. 
ΓΕΩΡΓΙΟΣ ΣΑΛΑΓΚΟΥΔΗΣ: Δεν είναι πλάνη...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα είπατε ότι ενεργοποιήσαμε αυτά τα δύο και δεν ενεργοποιούμε το ΕΠΑΝ. 
ΠΡΟΕΔΡΕΥΩΝ (Παναγιώτης Σγουρίδης): Η έσχατη πλάνη χείρων της πρώτης. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας πληροφορώ δε ότι το ΕΠΑΝ είναι το πρώτο πρόγραμμα που εγκρίθηκε από την Ευρωπαϊκή Ένωση, το 30% των δράσεών του σε επίπεδο χρηματοδοτήσεων -όχι αριθμητικά- είναι προκηρυγμένο και αν εσείς δεν το γνωρίζετε και λέτε ότι μόνο δύο δράσεις έχουν προκηρυχθεί, αυτό δεν είναι δικό μας πρόβλημα, είναι δικό σας πρόβλημα, είναι πρόβλημα πληροφόρησης. 
Να απαντήσω τώρα ως προς το τι γίνεται με τα βυρσοδεψεία. 
ΠΡΟΕΔΡΕΥΩΝ (Παναγιώτης Σγουρίδης): Συντομεύετε μόνο, κύριε Υπουργέ. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αν θέλετε εγώ τελειώνω, αλλά θεωρώ ότι έχει σημασία να το πω. 
ΠΡΟΕΔΡΕΥΩΝ (Παναγιώτης Σγουρίδης): Εντάξει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εμείς είχαμε μια πολιτική για τα βυρσοδεψεία, την οποία εκφράσαμε για τη Θεσσαλονίκη, για την Αθήνα και τα Χανιά και όπου αλλού υπάρχει βυρσοδεψείο στη χώρα και θέλει να μετεγκατασταθεί και δώσαμε και πάρα πολύ σημαντικά κίνητρα για τη μετεγκατάστασή του. Και αυτό αφορά τη Θεσσαλονίκη, όπου έχουμε δημιουργήσει με πάρα πολλά χρήματα όλη την απαραίτητη υποδομή για τη μετεγκατάσταση των βυρσοδεψείων και αυτή είναι πάρα πολύ υψηλή και άμεσα μετεγκαθίστανται εκεί. 
Τώρα για την Αθήνα. Γνωρίζετε -νομίζω ότι το γνωρίζετε καλώς, απλώς το αποσιωπάτε για αντιπολιτευτικούς λόγους- ότι επί χρόνια προσπαθεί το Υπουργείο Ανάπτυξης και το ΥΠΕΧΩΔΕ να βρει χώρο εγκατάστασης των βυρσοδεψείων. Τα χρήματα υπάρχουν. Δεν σας κρύβω ότι και εγώ επί ενάμιση χρόνο που έχω την τιμή να είμαι σ΄ αυτήν τη θέση έχω προσπαθήσει κατ΄ επανάληψη με τους επαγγελματίες και με την Τοπική Αυτοδιοίκηση πιθανολογούμενων περιοχών, αλλά και με το ΥΠΕΘΟ, με το ΥΠΕΧΩΔΕ και με τον Οργανισμό Ρυθμιστικού Σχεδίου Αθηνών, να βρούμε ένα χώρο μετεγκατάστασης. Δυστυχώς η Τοπική Αυτοδιοίκηση τη μία σου προτείνει, την άλλη υπαναχωρεί. Δεν μας έχει προσδιοριστεί χώρος.
Σας ενημερώνω όμως ότι τον τελευταίο μήνα έχουμε έρθει σε επαφή και σε συνεργασία με δύο δημάρχους της ευρύτερης περιοχής Αττικής και πιστεύω ότι πολύ σύντομα θα είμαστε στην ευχάριστη θέση -είναι η πρώτη φορά που το λέω αυτό δημοσίως- γι' αυτό ακριβώς το λόγο δεν αναφέρω και τις περιοχές, μήπως και αυτή η προσπάθεια δεν τελεσφορήσει και βρεθούμε πάλι να ψάχνουμε για το ΒΙΟΠΑ. Πιστεύω ότι πολύ σύντομα θα έχουμε εξελίξεις σ΄ αυτόν τον τομέα. 
Τώρα σε σχέση με τη μετριότητα που αναφέρατε, κύριε Σαλαγκούδη, ότι είμαστε μέτριοι κλπ. Δεν θα αναφερθώ στα μέλη της Κυβέρνησης ούτε στην ηγεσία του Υπουργείου Ανάπτυξης, θα αναφερθώ μόνο στον Πρωθυπουργό. Διότι όλοι μας μπορεί να είμαστε μέτριοι, αλλά ο Πρωθυπουργός μας έχει κατορθώσει με το κύρος του και το ανάστημά του το πολιτικό, το ηθικό, το ανάστημα της αξιοπιστίας που διαθέτει, να ανορθώσει πλήρως την ελληνική αξιοπιστία στο εξωτερικό. Δεν ντρέπεσαι να πεις ότι είσαι Έλληνας, είσαι υπερήφανος που είσαι Έλληνας. Τα κατορθώματά του στο εσωτερικό και στο εξωτερικό είναι μεγάλα και ο Πρωθυπουργός μας, ο οποίος κατόρθωσε να κερδίσει για τρίτη συνεχή φορά εκλογές -πράγμα το οποίο έχει να συμβεί, αν θυμάμαι καλά, από τη δεκαετία του 1950- είναι ο άνθρωπος ο οποίος έχει επισφραγίσει με τα μεγαλύτερα οικονομικά και κοινωνικά επιτεύγματα τη σύγχρονη μεταπολιτευτική Ελλάδα. Αυτή είναι η αλήθεια. 
Τώρα, αν θέλετε μάλιστα να τον συγκρίνετε και με το δικό σας Αρχηγό, ξέρετε ότι οι σφυγμομετρήσεις...
ΠΡΟΕΔΡΕΥΩΝ (Παναγιώτης Σγουρίδης): Στην επεξεργασία των άρθρων είμαστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επειδή αναφέρθηκε, κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): Δεν ήμουν εδώ, αλλά είμαστε στην επεξεργασία των άρθρων. Ο χρόνος δίνεται για να μπορεί να τον αξιοποιούμε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βλέπετε ότι και σε δυσμενείς περιόδους πολιτικής κυβέρνησης από το ΠΑΣΟΚ, ο Πρωθυπουργός, επειδή ακριβώς διαθέτει αυτά τα στοιχεία σοβαρότητας, αξιοπιστίας, γνώσης και επίγνωσης προηγείται κατά πολύ του δικού σας Αρχηγού και γι΄ αυτό ακριβώς το λόγο θα μείνετε για πολύ ακόμα να μας κοιτάζετε από αυτά τα έδρανα και όποιοι συνάδελφοι βρίσκονται σε αυτά τα έδρανα.
ΠΡΟΕΔΡΕΥΩΝ (Παναγιώτης Σγουρίδης): Με στεναχωρήσατε τώρα, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Γιατί σας στεναχώρησα, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Θα σας πω. Γιατί ο νοών νοείτο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, είχε αναφερθεί εκτεταμένα σε αυτό ο κύριος συνάδελφος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Μη στεναχωριέστε πολύ, κύριε Πρόεδρε. Αυτά που είπε για την Κυβέρνηση και για τον Πρωθυπουργό του ούτε ο ίδιος τα πιστεύει...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Πρωθυπουργός του ελληνικού λαού, όχι Πρωθυπουργός μου.
ΓΕΩΡΓΙΟΣ ΣΑΛΑΓΚΟΥΔΗΣ: ...και είχε την τύχη που είχε αυτό το νομοσχέδιο γιατί σήμερα δεν θα ήταν σε εκείνα τα έδρανα, θα ήταν από εδώ κάτω σαν και εμάς και θα έβλεπε, όπως βλέπουμε και εμείς ...
ΠΡΟΕΔΡΕΥΩΝ (Παναγιώτης Σγουρίδης): Δεν είναι σωστά πράγματα αυτά, κύριε Σαλαγκούδη. Σας παρακαλώ!
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, σας λέω ότι δεν θα ασχοληθώ τώρα με τον Πρωθυπουργό που θα σας έθιγε και εσάς.
ΠΡΟΕΔΡΕΥΩΝ (Παναγιώτης Σγουρίδης): Ασχοληθείτε με το νομοσχέδιο. 
ΓΕΩΡΓΙΟΣ ΣΑΛΑΓΚΟΥΔΗΣ: Εν πάση περιπτώσει, αυτά που είπα περί μετριότητας ισχύουν. 
Όσο για το Γ΄ Κοινοτικό Πλαίσιο Στήριξης δεν το πήρε μόνο η Ελλάδα, το πήραμε επειδή είμαστε στην Ευρωπαϊκή Ένωση, αυτό σας είπα εγώ. Σας είπα τα ποσά που πήρε από την Ευρωπαϊκή Ένωση, εκατό τρισεκατομμύρια. Δεν σας είπα εκατόν εξήντα πέντε, που άλλα τόσα -τα εξήντα πέντε- ήταν τα δικά μας. 
Σας είπα για εκατό τρισεκατομμύρια. Και για να μπορέσουμε να έχουμε και τα υπόλοιπα, αθροίστε τα για να δείτε από το 1981 μέχρι τώρα τι έχουμε πάρει. Και θα μπορούσατε να έχετε αναμορφώσει τον τόπο. Δυστυχώς, το έργο σας είναι ελάχιστο και ποιοτικά πολύ κακό.
Όσο για τους αγρότες και για τις επιδοτήσεις η συμφωνία της GATT ήταν γνωστή από το 1986 και μιλούσε με ορόσημο το 2006. Δεν μπορούσε να βγαίνει κανένας Βουλευτής της Νέας Δημοκρατίας. Αυτά τα λέγατε μόνο εσείς όταν το 1981 στην προσπάθειά σας να γίνετε κυβέρνηση παίρνατε το χώμα από κάτω και λέγατε, αυτό το χώμα της πατρίδας μας γιατί να κοστίζει τίποτα και το χώμα της Πτολεμαΐδας να κοστίζει τόσο για τα λιπάσματα; Εν πάση περιπτώσει, να μην θυμόμαστε τέτοιες εποχές. 
Χαίρομαι ιδιαίτερα γι΄ αυτό που είπατε τελευταία για τα βυρσοδεψεία. Είναι μια πολύ μεγάλη πληγή και θα σας έλεγα ότι πρέπει να το αποφασίσετε με αυτόν τον τρόπο, γιατί μη νομίζετε ότι και εκεί στη ΒΙΠΕ της Σίνδου που πήγαν τα σφαγεία, πήγαν χωρίς αντίδραση του Δήμου Εχεδώρου. Υπήρξε μεγάλη αντίδραση αλλά εν πάση περιπτώσει, με πολύ σωστή προσπάθεια και ενέργειες έγινε τελικά αποδεκτό και επιπλέον έγιναν και οι υποδομές. Είδατε τι γίνεται, όταν υπάρχουν οι υποδομές, που και η Τοπική Αυτοδιοίκηση έπειτα από λίγο το αντιλαμβάνεται και βοηθάει, διότι η Τοπική Αυτοδιοίκηση θέλει την ανάπτυξη. 
Τώρα αυτό που είπατε να ιδρύονται ή να εκσυγχρονίζονται, επειδή είναι της τελευταίας στιγμής, δεν ξέρω αν αυτό το εκσυγχρονίζεται σημαίνει με ειδικές υπουργικές αποφάσεις, που σημαίνει μεγαλύτερη υποδύναμη κλπ., δηλαδή εκτός προδιαγραφών. Δεν ξέρω τι μπορεί να συμβαίνει και πόσο μπορεί να επεκταθεί. Αν είναι αποκλειστικό και μόνο για περιβαλλοντικές δράσεις, δεν θα είχαμε καμία αντίρρηση, όπως επισημαίνεται, σας είπα, λόγω της προχειρότητας.
Κύριε Υπουργέ, λίγο με αδικήσατε, δεν πειράζει. Εγώ για όσα πράγματα δεν ξέρω ποτέ δεν λέω ότι ξέρω. Πράγματι στη διατύπωση ίσως να μην ήμουν τόσο καλός. Το πρόγραμμα ανταγωνιστικότητας έχει διάφορα σκέλη. Τα επιχειρηματικά σχέδια, ουσιαστικά αυτά που αντικαθιστούν το 23α και 23β που αφορούν επιχειρήσεις κάτω από διακόσιους πενήντα εργαζόμενους και που βοηθάνε την απασχόληση, αυτά δεν έχετε προκηρύξει ακόμα και τα καθυστερείτε. 
Γι΄ αυτό λέω ότι αυτά όταν έχουμε τόση ανεργία, πρέπει να τα ενεργοποιήσετε όσο το δυνατόν πιο γρήγορα. Αυτό ήθελα να σας πω την προηγούμενη φορά και επομένως μην έχετε καμία αμφιβολία ότι εγώ αποδέχομαι το λάθος. Τον παντογνώστη δεν κάνω, απλά συμβαίνει να παρακολουθώ για πολλά χρόνια το Υπουργείο Ανάπτυξης και νομίζω ότι πρέπει να το έχετε διαπιστώσει και εσείς ότι οι γνώσεις μου είναι αρκετές πάνω στον τομέα, όχι όμως ότι είμαι και παντογνώστης. Αλίμονο! Είναι εξάλλου και τεράστιο Υπουργείο και δεν θα μπορούσε κανείς να πει ότι τα ξέρει όλα.
Αναφέρεται στην Κ Α του 1990. Αναφέρεται σε προδιαγραφές που ίσχυαν εκείνη την εποχή. Εν πάση περιπτώσει, μέχρι τότε ήταν δόκιμοι όροι, τώρα είναι αδόκιμοι. Αν δείτε τους αντίστοιχους όρους της Γερμανίας, της Αγγλίας, της Γαλλίας, τις χώρες αυτές της Ευρωπαϊκής Ένωσης με τις οποίες προσπαθούμε να συγκλίνουμε, θα διαπιστώσετε ότι δεν υπάρχουν αυτοί οι όροι. Υπάρχουν όρια ρύπανσης. Αυτό σας έλεγα εγώ και σ΄ αυτό επιμένω ότι έγινε μία καλή προσπάθεια. Διότι πριν κυκλοφορήσει αυτή η απόφαση, ήταν σε εκκρεμότητα αυτοί οι όροι, που περιείχοντο στο 84/84. Εδώ συγκεκριμενοποιήθηκαν. Θα μπορούσαμε τώρα να τους κάνουμε ακόμα πιο συγκεκριμένους, για να επαληθεύσετε έστω για μια φορά σ΄ ένα μικρό θέμα, που είναι όμως σημαντικό για τους κατοίκους της Αττικής και όλης της Ελλάδας, ότι είσθε εκσυγχρονιστές. Συγχρονίστε και κάτι, μη λέτε οκτώ χρόνια. Εδώ προχωράμε με ταχύτητες πολύ μεγάλες και έτσι πρέπει να προχωράει η Κυβέρνηση. Γι΄ αυτό σας είπα προηγουμένως ότι είσθε μια Κυβέρνηση, που έχετε πολύ χαμηλά τον πήχη, επειδή είσθε κουρασμένοι. Δεν μπορείτε να περάσετε υψηλούς τοίχους. Κι εμείς δεν σας λέμε σώνει και καλά σηκώστε τον ψηλά, γιατί εσείς θα περάσετε από κάτω. Εμείς όμως θα βάλουμε ψηλά τον πήχη, γιατί μπορούμε να πετάμε ψηλά, γιατί έχουμε όραμα γι΄ αυτόν τον τόπο. Πολύ γρήγορα ο λαός το αντιλαμβάνεται...
ΠΡΟΕΔΡΕΥΩΝ (Παναγιώτης Σγουρίδης): Προσέξτε μην καείτε σαν το Δαίδαλο και τον Ίκαρο.
Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τα 100 τρισεκατομμύρια. Να μια υπερβολή, που δεν ξέρω από πού απορρέει. Να πω ότι απορρέει από άγνοια; Να πω ότι απορρέει από υπερβάλλοντα ζήλο; Κάνω λογαριασμό, είναι 9 τρισεκατομμύρια ευρωπαϊκή συμμετοχή στο τρίτο. Ήταν περίπου 5,5 στο δεύτερο. Εννέα και 5,5 μας κάνει 14,5. Είναι περίπου 3, αν θυμάμαι καλά, στο Α΄ Κοινοτικό Πλαίσιο Στήριξης φθάνουμε στα 18 και αν ήταν και στα ΜΟΠ άλλο ένα ή δύο τρισεκατομμύρια. Δεν φτάνουμε τα 20 τρισεκατομμύρια κι εσείς μας λέτε 100. 
ΓΕΩΡΓΙΟΣ ΣΑΛΑΓΚΟΥΔΗΣ: Από το 1981.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, από το 1981 σας έκανα λογαριασμό, εκτός αν δεν θυμάστε πότε δίνονται τα διάφορα ευρωπαϊκά προγράμματα. Είπα ΜΟΠ, α΄, β΄, γ΄. 
Για το ζήτημα των βυρσοδεψείων ευτυχώς που παραδεχθήκατε και κάτι θετικό. Για την αλλαγή της κατηγοριοποίησης ενώ μέχρι τώρα μας λέγατε ότι είναι απηρχαιωμένη, ξεπερασμένη η κατηγοριοποίηση, τώρα όταν σας είπα ότι την έχει κάνει ο κ. Βουλγαράκης και η Νέα Δημοκρατία, λέτε ότι είναι καλή αλλά εν πάση περιπτώσει να την αλλάξουμε. Όμως και πάλι είναι επικύρωση αποφάσεων των κυβερνήσεων του ΠΑΣΟΚ η απόφαση του κ. Βουλγαράκη και του κ. Κοντογιαννόπουλου. Είναι απόφαση επικυρωτική αποφάσεων του ΠΑΣΟΚ.
ΓΕΩΡΓΙΟΣ ΣΑΛΑΓΚΟΥΔΗΣ: Το Βουλγαράκη...
ΠΡΟΕΔΡΕΥΩΝ (Παναγιώτης Σγουρίδης): Εσείς τώρα τι επιμένετε στο όνομα του Βουλγαράκη; Αφήστε το όνομα του Βουλγαράκη, δημιουργεί και συνειρμούς.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας είπα και πάλι ότι εμείς πριν το πείτε έχουμε πει, ότι θα αλλάξουμε την 69269, θα την εναρμονίσουμε με τα ευρωπαϊκά πρότυπα. Το επαναλαμβάνετε λέτε, βρήκατε τον τροχό. Σας είπα ότι πριν από σας το έχουμε πει εμείς. Άρα, μπορούμε να συμφωνήσουμε, χωρίς να λέμε πολλές κουβέντες.
Το τελευταίο. Είπατε ο Πρωθυπουργός του, απευθυνόμενος σε μένα. Αν νιώθετε τον Πρωθυπουργό ότι δεν είναι Πρωθυπουργός της Ελλάδος, αλλά είναι Πρωθυπουργός του ΠΑΣΟΚ, αυτό δεν είναι σωστό. Ο Πρωθυπουργός είναι Πρωθυπουργός όλων μας. Όπως όταν είχαμε Πρωθυπουργό τον αείμνηστο Καραμανλή, τον κ. Μητσοτάκη ή όταν θα έρθει κάποτε η Νέα Δημοκρατία στην εξουσία, θα λέμε ο Πρωθυπουργός της Ελλάδος, ο Πρωθυπουργός της χώρας μας. Μπορεί να ανήκει σ΄ ένα κόμμα, αλλά οφείλουμε να τον σεβόμαστε σε όλα.
ΓΕΩΡΓΙΟΣ ΣΑΛΑΓΚΟΥΔΗΣ: Δέχομαι την παρατήρησή σας.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το ξέρω ότι το δέχεσθε και γι΄ αυτό ακριβώς το επεσήμανα.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως 8. Εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, όπως τροποποιήθηκε απο τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Κύριοι συνάδελφοι, έχουν διανεμηθεί τα Πρακτικά της 25ης Οκτωβρίου 2001 και ερωτάται το Σώμα αν επικυρούνται.
ΟΛΟΙ ΒΟΥΛΕΥΤΕΣ: Μάλιστα μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της 25ης Οκτωβρίου 2001 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.40΄ λύεται η συνεδρίαση για αύριο ημέρα Πέμπτη 8 Νοεμβρίου 2001 και ώρα 10.30΄ π.μ με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Βιώσιμη ανάπτυξη της Αττικής και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 
 



