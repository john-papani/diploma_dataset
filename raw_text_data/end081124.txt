      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’ 
      ΣΥΝΕΔΡΙΑΣΗ  ΛΣΤ’
      Δευτέρα 24 Νοεμβρίου 2008
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ.κ. Σ. Κεδίκογλου, Χ. Παπουτσή, Μ. Τιμοσίδη, Γ. Ψαριανού και Λ. Κατσέλη, σελ.
      3. Ανακοινώνεται ότι τη συνεδρίαση παρακολουθούν μαθητές από το 6ο Γυμνάσιο Καλαμαριάς Θεσσαλονίκης και το 4ο Γενικό Λύκειο Άρτας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1.  Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 25 Νοεμβρίου 2008, σελ.
      4. Συζήτηση επικαίρων ερωτήσεων.
      α) Προς τον Υπουργό Εσωτερικών, σχετικά με τις κινητοποιήσεις των εργαζομένων στους δημοτικούς ραδιοφωνικούς σταθμούς, σελ.
      β) Προς τον Υπουργό Υγείας και Κοινωνικής Αλληλεγγύης, σχετικά με τα προβλήματα στα νοσοκομεία «Αττικόν» και «Ευαγγελισμός» κ.λπ., σελ.
      γ) Προς τον Υπουργό Εθνικής Παιδείας και Θρησκευμάτων, σχετικά με τη συγχώνευση δημοτικών σχολείων στον Ασπρόπυργο, σελ.
      δ) Προς τον Υπουργό Αγροτικής Ανάπτυξης και Τροφίμων, i) σχετικά με τη λήψη μέτρων για το υψηλό κόστος παραγωγής των αγροτικών προϊόντων, σελ.
      ii)  σχετικά με την καταβολή των καλλιεργητικών δικαιωμάτων στους αγρότες κ.λπ., σελ.
      ε) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη αύξηση των παροπλισμένων πλοίων στον κόλπο της Ελευσίνας κ.λπ., σελ.
      στ) Προς τον Υπουργό Ανάπτυξης, σχετικά με τον αφανισμό των μικρομεσαίων επιχειρήσεων από τα μεγάλα εμπορικά κέντρα κ.λπ., σελ.
      5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Δικαιοσύνης, σχετικά με την ανέγερση νέων σωφρονιστικών καταστημάτων, σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:     
      ΒΛΑΧΟΣ Γ., σελ.
      ΒΟΡΙΔΗΣ Μ., σελ.
      ΚΑΜΜΕΝΟΣ Π., σελ.
      ΚΑΝΕΛΛΗ Λ., σελ.
      ΚΕΓΚΕΡΟΓΛΟΥ Β., σελ.
      ΚΟΝΤΟΣ Α., σελ.
      ΛΕΒΕΝΤΗΣ Α., σελ.
      ΜΠΟΛΑΡΗΣ Μ., σελ.
      ΠΑΠΑΓΕΩΡΓΙΟΥ Γ. (Ν. Άρτας), σελ.
      ΠΑΥΛΟΠΟΥΛΟΣ Π., σελ.
      ΡΟΝΤΟΥΛΗΣ Α., σελ.
      ΤΑΛΙΑΔΟΥΡΟΣ Σ., σελ.
      ΧΑΛΒΑΤΖΗΣ Σ., σελ.
      
      Β. Επί της επερώτησης:    
      ΒΕΝΙΖΕΛΟΣ Ε., σελ.
      ΒΟΡΙΔΗΣ Μ., σελ.
      ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
      ΚΑΚΛΑΜΑΝΗΣ Α., σελ.
      ΚΟΥΒΕΛΗΣ Φ., σελ.
      ΚΟΥΤΣΟΥΚΟΣ Ι., σελ.
      ΝΙΚΗΤΙΑΔΗΣ Γ., σελ.
      ΝΙΚΟΛΑΪΔΟΥ Β., σελ.
      ΝΤΟΛΙΟΣ Γ., σελ.
      ΠΕΤΑΛΩΤΗΣ Γ., σελ.
      ΡΗΓΑΣ Π., σελ.
      ΤΖΑΚΡΗ Θ., σελ.
      ΧΑΤΖΗΓΑΚΗΣ Σ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΛΣΤ΄
      Δευτέρα 24 Νοεμβρίου 2008
      
      Αθήνα, σήμερα στις 24 Νοεμβρίου 2008, ημέρα Δευτέρα και ώρα 18.00’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κυρία Λιάνα Κανέλλη, Βουλευτή Α’ Αθήνας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  ο Σύλλογος για την Κυστική Ίνωση ζητεί την έκδοση Υπουργικής απόφασης που να καθορίζει τους όρους και τις προϋποθέσεις λειτουργίας των ειδικών κέντρων Κυστικής Ίνωσης.
      2) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ  κατέθεσε αναφορά με την οποία  ο Σύνδεσμος Ελληνικής Κτηνοτροφίας ζητεί τη λήψη οικονομικών και άλλων μέτρων για τη στήριξη των κτηνοτρόφων.
      3) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  ο Δήμος Ξηροβουνίου Νομού Άρτας ζητεί την κατασκευή κόμβου για τη σύνδεση των Δυτικών Τζουμέρκων με την Ιονία Οδό.
      4) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Νομάρχης Πειραιά και λοιποί Δήμοι και Φορείς της Νομαρχίας του ζητούν την επιδότηση από το Δ΄ ΚΠΣ της ακτοπλοϊκής σύνδεσης των νησιών του Αργοσαρωνικού, των Μεθάνων, Κυθήρων και Αντικυθήρων.
      5) Ο Βουλευτής Νομού Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Κεκάκος Ηλίας ζητεί να ανανεωθεί η σύμβαση των οδηγών και συνοδηγών που απασχολούνται στα σχολικά λεωφορεία παιδιών με αναπηρία, στην περιοχή της Νομαρχίας Αθηνών.   
      6) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Ένωση Πτυχιούχων Τεχνικών Αεροπλάνων Ο.Α. εκφράζει τις απόψεις της για την κατάσταση του Εθνικού μας Αερομεταφορέα.
      7) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Σπουδαστών και Αποφοίτων Ι.Ε.Κ. Ειδικότητας «Φύλακας Μουσείων και αρχαιολογικών χώρων» ζητεί την προκήρυξη θέσεων τακτικού προσωπικού για την επαγγελματική αποκατάσταση της ειδικότητας αυτής.
      8) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  κάτοικοι των Νομών Αχαίας, Ηλείας και Αιτωλοακαρνανίας διαμαρτύρονται για την αύξηση των διοδίων της Εθνικής Οδού Πατρών - Κορίνθου.
      9) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  το Νομαρχιακό Συμβούλιο Σάμου ζητεί την κάλυψη όλων των κενών οργανικών θέσεων των υπηρεσιών της Νομαρχιακής Αυτοδιοίκησης Σάμου.
      10) Οι Βουλευτές Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ και Α΄ Αθηνών κ. ΑΝΝΑ ΦΙΛΙΝΗ κατέθεσαν αναφορά με την οποία  ο Σύνδεσμος Πτυχιούχων Εργοληπτών Δημοσίων Έργων Θεσσαλονίκης Κεντρικής Μακεδονίας ζητεί να μη καταργηθεί ο θεσμός των «κάτω ορίων» συμμετοχής σε διαγωνισμούς δημοσίων έργων.
      11) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Σύλλογος Ξενοδόχων Νομού Χανίων και  λοποί τουριστικοί φορείς ζητούν την ίδρυση Διεύθυνσης Τουρισμού στη δυτική Κρήτη με έδρα τα Χανιά.
      12) Ο Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  το Σωματείο Εργατοτεχνιτών Γούνας, Δέρματος, Ιματισμού και Κλωστοϋφαντουργίας Νομού Καστοριάς ζητεί τη χορήγηση έκτακτου οικονομικού επιδόματος στους εργαζόμενους του κλάδου.
      13) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Δήμος Αρκαλοχωρίου Νομού Ηρακλείου Κρήτης ζητεί τη μηδενική οικονομική συμμετοχή των μικρών Δημοτικών Επιχειρήσεων Ύδρευσης και Αποχέτευσης στην υλοποίηση των έργων της αρμοδιότητάς τους.
      14) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  η Εθνική Συνομοσπονδία Ατόμων με Απαπηρία ζητεί τη λήψη ειδικών μέτρων για τα άτομα με αναπηρία που διαβιούν στις φυλακές.
      15) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία   ο Σύλλογος Σπουδαστών και Αποφοίτων Ι.Ε.Κ. Ειδικότητας «Φύλακας Μουσείων και αρχαιολογικών χώρων» ζητεί την προκήρυξη θέσεων τακτικού προσωπικού για την επαγγελματική αποκατάσταση της ειδικότητας αυτής.
      16) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Πτυχιούχων Εργοληπτών Δημοσίων Έργων Ηρακλείου Κρήτης ζητεί την συμμετοχή εκπροσώπου της Π.Ε.Σ.Ε.Δ.Ε. στα όργανα Διοίκησης του Ε.Τ.Α.Α..
      17) Οι Βουλευτές Λαρίσης κ. ΑΝΤΩΝΗΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ , Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Α΄ Θεσσαλονίκης κ. ΙΩΑΝΝΗΣ ΖΙΩΓΑΣ, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία  η Ομοσπονδία Διοικητικού Προσωπικού Τριτοβάθμιας Εκπαίδευσης ζητεί την άμεση καταβολή στο διοικητικό προσωπικό των Πανεπιστημίων και Τ.Ε.Ι. της εφάπαξ αμοιβής του Ν.3205/2003.
      18) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  το Σωματείο «Φάρος Τυφλών της Ελλάδος» ζητεί να μην ανατεθεί σε ιδιωτικά συνεργεία, η καθαριότητα των Δήμων.
      19) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  Δήμος Γαλατσίου Νομού Αττικής ζητεί να διασφαλιστεί ο δασικός χαρακτήρας της έκτασης του πρώην Λατομείου Λεβεντάκη, στην περιοχή «Κρητικά» της Διοικητικής του Περιφέρειας. 
      20) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  η Πανελήνια Ένωση Εργοληπτών Γεωπόνων Έργων Πράσινου ζητεί την άμεση καταβολή των χρημάτων που οφείλει η Δ.Ε.Π.Ο.Σ. Α.Ε. στους εργολήπτες.
      21) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Δήμος Ρίου Νομού Αχαίας ζητεί τη διόρθωση της ονομασίας του ανισόπεδου κόμβου στην περιοχή του Δ.Δ. Δρεπάνου.
      22) Η Βουλευτής Β΄ Αθηνών κ. ΜΑΡΙΑ - ΕΛΙΖΑ (ΜΑΡΙΛΙΖΑ) ΞΕΝΟΓΙΑΝΝΑΚΟΠΟΥΛΟΥ κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί την άμεση διευθέτηση του θέματος των οφειλών του Ο.Π.Α.Δ. προς τους φαρμακοποιούς της Αττικής.
      23) Ο Βουλευτής Λακωνίας κ. ΛΕΩΝΙΔΑΣ  ΓΡΗΓΟΡΑΚΟΣ  κατέθεσε αναφορά με την οποία  η κ. Κρυπωτού Δήμητρα Δ/ντρια Δ/κών Υπηρεσιών του Γενικού Νοσοκομείου – Κ.Υ. Μολάων Λακωνίας ζητεί να διερευνηθεί υπόθεση χρηματοδότησης τεχνικών έργων του νοσοκομείου αυτού. 
      24) Η Βουλευτής Κυκλάδων κ. ΑΡΙΑΔΝΗ  ΜΑΝΟΥΣΟΥ - ΜΠΙΝΟΠΟΥΛΟΥ  κατέθεσε αναφορά με την οποία  η Πανελλήνια Ένωση Ερασιτεχνών Αλιέων και  φορείς του ιδίου κλάδου της περιοχής των Κυκλάδων διαμαρτύρονται για την κατάργηση της χρήσης διχτυού και τον περιορισμό της αλιευτικής δυνατότητας των μελών τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 12158/14-5-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 64686/ΙΗ/2-6-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 12158/14-5-08, την οποία κατέθεσε ο Βουλευτής κ. Μανόλης Στρατάκης; σχετικά με το βιβλίο Φυσικής της Β' Γυμνασίου, σας γνωρίζουμε τα ακόλουθα:
      Τα νέα βιβλία της υποχρεωτικής εκπαίδευσης γράφτηκαν υλοποιώντας το νέο Διαθεματικό Ενιαίο Πλαίσιο Προγράμματος Σπουδών (ΔΕΠΠΣ) και τα νέα Αναλυτικά Προγράμματα Σπουδών (ΑΠΣ). Η εισαγωγή σε αυτά της διαθεματικής προσέγγισης της γνώσης, δίχως να επηρεάζει την ολοκληρωμένη γνώση κάθε γνωστικού αντικειμένου, αποσκοπεί στην καλλιέργεια της κριτικής σκέψης. Ακόμη η εισαγωγή της ομαδοσυνεργατικής μεθόδου και των σχεδίων εργασίας, εφαρμόζοντας την διαδικασία πρόσκτησης και αξιολόγησης της γνώσης από τους μαθητές, αποβλέπει κυρίως στην δημιουργική υπέρβαση και απεμπλοκή από την αποστήθιση της σχολικής γνώσης. Ειδικότερα, σε ό,τι αφορά το Αναλυτικό πρόγραμμα της Φυσικής, επισημαίνεται ότι είναι διαρθρωμένο έτσι ώστε να είναι δυνατό να διδαχθεί και να κατανοηθεί κάθε έννοια με γνώσεις που περιλαμβάνονται σε προηγούμενες ενότητες. Το διδακτικό πακέτο της Φυσικής περιλαμβάνει:
      - το βιβλίο του μαθητή
      - το βιβλίο του εκπαιδευτικού. 
      - τον εργαστηριακό οδηγό
      - το τετράδιο εργασιών
      Σε κάθε κεφάλαιο, στο βιβλίο του μαθητή ακολουθείται το σχήμα έναυσμα (ερέθισμα από φαινόμενα της καθημερινής ζωής), παρατήρηση, πείραμα, ερμηνεία (μακροσκοπική και όπου είναι δυνατό, μικροσκοπική), επανέλεγχος, συμπέρασμα. Επομένως, ο μαθητής αναπτύσσει κριτική σκέψη και δεν αποστηθίζει μαθηματικούς τύπους. Για την βαθύτερη κατανόηση περιλαμβάνονται ένθετα με δραστηριότητες για απλό εργαστήριο, θέματα που συνδέουν τη Φυσική και τις άλλες επιστήμες (θετικές, ανθρωπιστικές, κοινωνικές), τα Μαθηματικά, τη Τεχνολογία και με το τίτλο «ακόνισε το μυαλό σου» που συνεισφέρουν στην ανάπτυξη κριτικής σκέψης. Για την εμπέδωση της ύλης περιλαμβάνονται ερωτήσεις, ασκήσεις καθώς και λυμένα παραδείγματα.
      Ο Υφυπουργός
      ΑΝΔΡΕΑΣ ΛΥΚΟΥΡΕΝΤΖΟΣ»
      2. Στην με αριθμό 12047/13-5-2008 ερώτηση του Βουλευτή κ. Μιχάλη Κατρίνη δόθηκε με το υπ’ αριθμ. 2283Β/5-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετ.: Η με αρ. πρωτ. 12047/13-5-08 ερώτηση του Βουλευτή κ. Μ. Κατρίνη  
      Για το παραπάνω θέμα σας ενημερώνουμε τα εξής:
      Το Ευρωπαϊκό σύστημα κινητής τηλεφωνίας GSM χρειάζεται ένα δίκτυο σταθμών εντός του οικιστικού ιστού για την εξασφάλιση αξιόπιστης επικοινωνίας χωρίς παρεμβολές. Για το λόγο αυτό επιτρέπεται η εγκατάσταση κεραιών σε δώματα και εντός κτιρίων με τον Ν.2801/2000. Ο Νόμος αυτός (άρθρο 1) ορίζει τις προϋποθέσεις αδειοδότησης των κεραιών, οι οποίες συμπληρώθηκαν με τον Ν.3431/2006.
      Η έκθεση του πληθυσμού στην ηλεκτρομαγνητική ακτινοβολία ελέγχεται με τη διαδικασία η οποία καθορίζεται στην Κοινή Υπουργική Απόφαση για τα μέτρα προφύλαξη ς του κοινού (ΦΕΚ1105/Β/06.09.2000).
      Με τον Ν.3431/2006 για τις Ηλεκτρονικές Επικοινωνίες (άρθρο 31) τα όρια έκθεσης του πληθυσμού στην ηλεκτρομαγνητική ακτινοβολία μειώνονται περαιτέρω στο 70% των τιμών που αναφέρονται στην ανωτέρω ΚΥΑ και στο 60% των τιμών σε περίπτωση που η κεραία εγκαθίσταται σε απόσταση μικρότερη των 300μ. από βρεφονηπιακούς σταθμούς, σχολεία, γηροκομεία και νοσοκομεία. Η μείωση αυτή μπορεί να θεωρηθεί ως εφαρμογή της αρχής της προφύλαξης .
      Για κεραίες εγκατεστημένες πριν την ισχύ του ανωτέρω νόμου, οι οποίες στερούνται έγκρισης Περιβαλλοντικών Όρων, έχει δοθεί η δυνατότητα περιβαλλοντικής αξιολόγησης , με την υποβολή Περιβαλλοντικής Μελέτης στις αρμόδιες Υπηρεσίες των Περιφερειών. Η ρύθμιση αυτή ήταν αναγκαία για την αντιμετώπιση των δυσλειτουργιών που παρετηρήθησαν κατά την αδειοδότηση των κεραιών, οι οποίες ενίσχυαν την αυθαίρετη εγκατάσταση.
      Με την από 7.7.2006 Εγκύκλιο της Γενικής Διεύθυνσης Περιβάλλοντος του ΥΠΕΧΩΔΕ, έχουν ειδοποιηθεί οι ανωτέρω υπηρεσίες, ότι εκ των υστέρων έγκριση περιβαλλοντικών όρων σε κεραίες εγκατεστημένες αυθαίρετα μετά την ισχύ του ανωτέρω νόμου θεωρείται παράνομη. Για την απομάκρυνσή τους εφαρμόζονται οι διαδικασίες οι οποίες προβλέπονται στην §5 του άρθρου 1 του Ν.2801/2000.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      3. Στην με αριθμό 11968/13-5-2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 2280Β/5-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      Σχετ. Η με αρ. πρωτ. 11968/13-5-08 Ερώτηση του Βουλευτή κ. Γ. Καρατζαφέρη.
      «Για το παραπάνω θέμα, σας ενημερώνουμε τα εξής:
      Ο πολεοδομικός σχεδιασμός υλοποιείται ουσιαστικά, βάσει της κείμενης νομοθεσίας, μέσω των Γενικών Πολεοδομικών Σχεδίων (ΓΠΣ) και Σχεδίων Χωρικής και Οικιστικής Οργάνωσης Ανοικτής Πόλης (ΣΧΟΟΑΠ).
      Τα ΓΠΣ και ΣΧΟΟΑΠ εγκρίνονται με Αποφάσεις Γενικών Γραμματέων Περιφέρειας πλην των περιπτώσεων των Ν. Αττικής και Ν. Θεσσαλονίκης όπου η έγκριση τους γίνεται με Απόφαση του Υπουργού ΠΕΧΩΔΕ.
      Στη συνέχεια για τις περιοχές που προορίζονται για πολεοδόμηση εκπονούνται και εγκρίνονται αναλυτικές πολεοδομικές μελέτες με την έκδοση Π. Δ/γμάτων μετά από πρόταση του Υπουργού ΠΕΧΩΔΕ ή του Υπουργού ΜΑΘ (για τους παραδοσιακούς οικισμούς ΜΑΘ) ή του Υπουργού Νησιωτικής Πολιτικής και Αιγαίου (για τους παραδοσιακούς οικισμούς των νησιών του Αιγαίου).
      Μέχρι σήμερα έχουν ανατεθεί περίπου 350 μελέτες ΓΠΣ - ΣΧΟΟΑΠ από τους αντίστοιχους ΟΤΑ σε όλη τη χώρα. Με το Γενικό Πλαίσιο Χωροταξικού Σχεδιασμού και Αειφόρου Ανάπτυξης, που έχει κατατεθεί στη Βουλή προσδιορίζονται στρατηγικές κατευθύνσεις εθνικού επιπέδου, που θα συμβάλλουν στον περιορισμό της άναρχης δόμησης και στην έγκαιρη αντιμετώπιση των πολεοδομικών αναγκών.
      Τέλος, σας ενημερώνουμε ότι στο ΥΠΕΧΩΔΕ έχει συγκροτηθεί Επιτροπή που επεξεργάζεται την απλοποίηση, βελτίωση και τροποποίηση των διατάξεων του Ν.2508/1997 περί «Βιώσιμης οικιστικής ανάπτυξης των πόλεων και οικισμών της χώρας» με στόχο την επίσπευση των μακροχρόνιων και πολύπλοκων διαδικασιών έγκρισης των πολεοδομικών σχεδίων και τη ρύθμιση του θέματος των πολεοδομικών αρμοδιοτήτων.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      4. Στην με αριθμό 10826/18-4-2008 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 2103Β/9-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      Σχετ.: Η με αρ. πρωτ. 10826/180-4-08 ερώτηση του Βουλευτή κ. Κ. Γείτονα. 
      «Για το παραπάνω θέμα, ενημερώνουμε τα ακόλουθα:
      Για την αντιμετώπιση του προβλήματος της ατμοσφαιρικής ρύπανσης σε εξέλιξη βρίσκεται μια σειρά μέτρων. Πρόσφατα, με Απόφαση του Υπουργού ΠΕΧΩΔΕ συγκροτήθηκε Ομάδα Εργασίας Ειδικών του ΥΠΕΧΩΔΕ για τα θέματα της Αστικής Κινητικότητας και σχετική ανακοίνωση υπάρχει στην ιστοσελίδα του Υπουργείου www.minenv.gr. Τα σχέδια δράσεις, συνεπώς, βελτιώνονται και εμπλουτίζονται με νέα, όπως το σχέδιο της Αστικής Κινητικότητας που περιλαμβάνει τις πολιτικές για την αναβάθμιση της συγκοινωνιακής εξυπηρέτησης, του περιβάλλοντος και της ποιότητας ζωής στις πόλεις.
      Μέχρι σήμερα δεν υπάρχουν θεσμοθετημένα όρια στην κοινοτική νομοθεσία για τις μετρήσεις ΑΣ2,5 στον περιβάλλοντα αέρα. Η νέα κοινοτική οδηγία που περιλαμβάνει και τα ΑΣ2,5 είναι στο τελικό στάδιο της δημοσίευσης.
      Η αρμόδια Δ/νση ΕΑΡΘ του ΥΠΕΧΩΔΕ έχει εντάξει αναλυτές σωματιδίων ΑΣ2,5 σε ορισμένους σταθμούς του δικτύου παρακολούθησης ατμοσφαιρικής ρύπανσης, εδώ και τρία χρόνια, σε πειραματική βάση. Πρόσφατα ολοκληρώθηκαν διαδικασίες σε τεχνικό επίπεδο για τη διασφάλιση της αξιοπιστίας και της ποιότητας των μετρήσεων και στο εξής τα αποτελέσματα θα δίνονται στη δημοσιότητα. Σε περίπου ένα μήνα ολοκληρώνεται η ετήσια έκθεση της Δ/νσης ΕΑΡΘ για το έτος 2007, όπου θα συμπεριλαμβάνονται και μετρήσεις ΑΣ2,5. Η ετήσια έκθεση κάθε έτους είναι διαθέσιμη στην ιστοσελίδα του Υπουργείου www.minenv.gr.
      Για τα αιωρούμενα σωματίδια, σύμφωνα με την ισχύουσα σήμερα εθνική και κοινοτική νομοθεσία, δεν προβλέπονται όρια συναγερμού ούτε λήψης εκτάκτων μέτρων.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      5. Στην με αριθμό 10729/17-4-2008 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. 2083Β/9-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      Σχετ.: Η με αρ. πρωτ. 10729/17-4-08 ερώτηση του Βουλευτή κ. Μ. Παπαγιαννάκη.
      «Απαντώντας στο ανωτέρω σχετικό, σας γνωρίζουμε τα εξής:
      Το 1985 με την ψήφιση του Ν.1577/'85 περί Γ.Ο.Κ. (ΦΕΚ.210/Α΄/’85) τέθηκαν σε ισχύ διατάξεις που αφορούσαν στην κίνηση και εξυπηρέτηση των ατόμων με αναπηρία στα κτίρια. Οι διατάξεις αυτές, εμπλουτίστηκαν με τις πρόσθετες διατάξεις της Υπ.Αποφ.3046/304/’88 (ΦΕΚ.59/Δ΄/’89) περί «Κτιριοδομικού Κανονισμού» και των «Οδηγιών Σχεδιασμού - Σχεδιάζοντας για όλους» του ΥΠΕΧΩΔΕ, που αρχικά νομιμοποιήθηκαν με το ΠΔ.16/’96 περί«Προσαρμογή Ελληνικής νομοθεσίας περί ασφάλειας των εργαζομένων προς τις διατάξεις της Οδηγίας 654/’89 της ΕΟΚ» (ΦΕΚ.10/Α/’96) και το ΠΔ.105/’95 περί «Ελάχιστες προδιαγραφές για την σήμανση ασφάλειας ή και υγείας στην εργασία σε συμμόρφωση με την Οδηγία 92/58 της ΕΟΚ».
      Με τον Ν.2831/’00 (ΦΕΚ 140/Α΄/’00) εκδόθηκαν και οι σχετικές αποφάσεις εφαρμογής του που αφορούν στις «Ειδικές ρυθμίσεις για την εξυπηρέτηση ΑμΕΑ σε κοινόχρηστους χώρους των οικισμών που προορίζονται για την κυκλοφορία πεζών» και η απόφαση που αφορά στις«Ειδικές ρυθμίσεις για την εξυπηρέτηση των ΑμΕΑ σε υφιστάμενα κτίρια»(Υπ.Αποφ.52487/'01 ΦΕΚ.18/Β΄/01) που συμπληρώθηκαν με την Εγκύκλιο 5/'04/4490/29.01.'04 περί: «Εφαρμογή των διατάξεων του αρθ.18 του Ν.2831/’00 και σε εκτός σχεδίου πόλεως νομίμως υφιστάμενα κτίρια» και την Εγκύκλιο 26/'04/8298/3.03.’04 με θέμα: «Οδηγός Τυφλών».
      Σήμερα, η Επιτροπή Προσβασιμότητας του ΥΠΕΧΩΔΕ έχει ξεκινήσει την αναμόρφωση, τον εμπλουτισμό και την επικαιροποίηση των «Οδηγιών Σχεδιασμού» με την εμπειρία της πέραν των 10 ετών εφαρμογής και λειτουργίας τους.
      Είναι υποχρεωτική η προσαρμογή των κτιρίων των Δημοσίων Υπηρεσιών, Νομαρχιακών Υπηρεσιών, υπηρεσιών Οργανισμών Τοπικής Αυτοδιοίκησης, Νομικών Προσώπων Δημοσίου Δικαίου, Τραπεζών και Ανταλλακτηρίων, κλπ, στην πρόσβαση και εξυπηρέτηση των ΑμΕΑ.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 25 Νοεμβρίου 2008.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής).
      1. Η με αριθμό 7012/2.10.2008 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικά με την κατασκευή νέου κτηρίου για το διθέσιο Μειονοτικό Σχολείο Μάνταινας Δήμου Μύκης στο Νομό Ξάνθης.
      2. Η με αριθμό 8409/19.10.2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος για τους μαθητές του Νυχτερινού Τεχνικού Σχολείου της Νέας Ιωνίας (ΕΠ.ΑΛ.).
      3. Η με αριθμό 920/14.7.2008 ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Μεταφορών και Επικοινωνίας, σχετικά με τη παύση των εργασιών του Οργανισμού Σιδηροδρόμων Ελλάδας (Ο.Σ.Ε.) για τον προαστιακό σιδηρόδρομο στην περιοχή των Σεπολίων και του Σταθμού Λαρίσης.
      4. Η με αριθμό 2542/28.7.2008 ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με την έκδοση πορίσματος της Επιτροπής Κεφαλαιαγοράς για χειραγώγηση μετοχής.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (άρθρο 130 παράγραφος 5 του Κανονισμού της Βουλής).
      1. Η με αριθμό 3313/7.8.2008 ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Μεταφορών και Επικοινωνιών, σχετικά με την κατασκευή υπόγειων διαβάσεων στο σιδηροδρομικό δίκτυο της πόλης των Τρικάλων.
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η συζήτηση της δεύτερης με αριθμό 290/18.11.2008 επίκαιρης ερώτησης δεύτερου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών σχετικά με τις κινητοποιήσεις των εργαζομένων στους δημοτικούς ραδιοφωνικούς σταθμούς.
      Η επίκαιρη ερώτηση της κ. Κανέλλη έχεις ως ακολούθως:
      «Σε κινητοποιήσεις βρίσκονται οι δημοσιογράφοι και οι εργαζόμενοι στους δημοτικούς ραδιοφωνικούς και τηλεοπτικούς σταθμούς τόσο στην Αττική («Αθήνα 9.84», «Επικοινωνία», «Ξένιο 94,3» κ.α.) όσο και στην υπόλοιπη χώρα. Οι εργαζόμενοι διεκδικούν το δικαίωμά τους για σταθερή εργασία με πλήρη εργασιακά και ασφαλιστικά δικαιώματα για όλους και για να μη μετατραπούν οι δημοτικοί ραδιοφωνικοί και τηλεοπτικοί σταθμοί σε ανώνυμες εταιρείες, κάτι που θα έχει σαν αποτέλεσμα το κλείσιμο ή το μαρασμό τους.
      Με τον Κώδικα Δήμων και Κοινοτήτων προωθείται η εμπορευματοποίηση –ιδιωτικοποίηση κοινωνικών δικαιωμάτων και υπηρεσιών που πρέπει να παρέχονται δωρεάν από το κράτος.
      Ταυτόχρονα ο νόμος «Ρουσόπουλου» που θέτει σαν προϋπόθεση, για την αδειοδότηση των ηλεκτρονικών Μ.Μ.Ε., τη μετατροπή τους σε ανώνυμες εταιρείες, στρέφεται κατά του δικαιώματος του λαού στην ενημέρωση και κατά των δικαιωμάτων των εργαζομένων στο χώρο των Μ.Μ.Ε. Η ιδιωτικοποίηση ή το κλείσιμο των δημοτικών ραδιοφωνικών σταθμών θα επιβαρύνει την ήδη απαράδεκτη κατάσταση που επικρατεί στο χώρο των Μ.Μ.Ε. Η ενημέρωση δεν είναι εμπόρευμα και είναι απαράδεκτο να αντιμετωπίζεται ως τέτοιο από την Κυβέρνηση και την Τοπική Αυτοδιοίκηση. Γι’ αυτό το Κ.Κ.Ε. αντιτάχθηκε με αποφασιστικό και κατηγορηματικό τρόπο και καταψήφισε το σχετικό νόμο στη Βουλή.
      Επιπλέον οι δημοσιογράφοι και οι εργαζόμενοι δεν ευθύνονται για τα ελλείμματα των δημοτικών ραδιοφωνικών σταθμών και τα προβλήματά τους. Σε καμμιά περίπτωση δεν πρέπει να δεχθούν να πληρώσουν το κόστος.
      Ερωτάται ο κύριος Υπουργός: 
      Τι μέτρα προτίθεται να πάρει ώστε να συνεχιστεί η λειτουργία των δημοτικών ραδιοφωνικών και τηλεοπτικών σταθμών με τη μορφή νομικών προσώπων δημοσίου δικαίου και με διασφαλισμένα δικαιώματα των δημοσιογράφων και των εργαζομένων σε αυτά.»
      Ο Υπουργός Εσωτερικών, κ. Παυλόπουλος, έχει το λόγο για 3’ λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε.
      Κυρία Πρόεδρε, ο νόμος 3502/2007 είναι ο πρώτος νόμος, ύστερα από το 1990 περίπου, ο οποίος επιχειρεί να βάλει μια τάξη στο άναρχο ραδιοτηλεοπτικό τοπίο. Ανταποκρίνεται στην επιταγή του Συντάγματος, του άρθρου 14, για την προσπάθεια διαμόρφωσης όρων αντικειμενικής και με ίσους όρους μετάδοση ειδήσεων και της πολυφωνίας που πρέπει να υπάρχει στα Μέσα Μαζικής Ενημέρωσης. Ανταποκρίνεται στην ανάγκη για διαφάνεια, η οποία πρέπει να υπάρχει με συγκεκριμένες εγγυήσεις τις οποίες περιέχει και ανταποκρίνεται στην ανάγκη να γίνει με διαγωνιστική, διαφανή διαδικασία, επιτέλους, η αδειοδότηση. 
      Ο ίδιος νόμος επιπλέον για πρώτη φορά περιέχει ρυθμίσεις σχετικά με το ασφαλιστικό καθεστώς και το ποιες πρέπει να είναι οι εγγυήσεις που εργοδότες πρέπει να παίρνουν για τους εργαζομένους και δη τους δημοσιογράφους. 
      Επομένως, είναι ένας νόμος ο οποίος προσπαθεί να βάλει τάξη και, βεβαίως, προβλέπει τη μορφή την οποία πρέπει να έχουν οι σταθμοί γενικά συμπεριλαμβανομένων των δημοτικών ραδιοφωνικών σταθμών και γενικά των τηλεοπτικών σταθμών. Πρέπει να έχουν τη «μορφή» της ανώνυμης εταιρείας. 
      Από εκεί και πέρα, πρέπει να σας τονίσω πως σε ό,τι αφορά το Υπουργείο Εσωτερικών γενικότερα, πρώτον, με το Δημοτικό και Κοινοτικό Κώδικα προσπάθησα να βάλουμε μια τάξη σε αυτό το άναρχο επίσης τοπίο των δημοτικών επιχειρήσεων που δημιουργήθηκαν γύρω στη δεκαετία του ’80, που καταβαράθρωσαν οικονομικά τους δήμους γιατί –ξέρετε- ανέλαβαν πρωτοβουλίες που ποτέ δεν τις έφεραν σε πέρας και γέμισαν ελλείμματα, μέσα από μια άναρχη και –το τονίζω- αδιαφανή πολλές φορές διαδικασία, την οποία ακολούθησαν σε ό,τι αφορά τα θέματα γενικότερα της επιχειρηματικής δραστηριότητας. Και ξέρετε συγκεκριμένα παραδείγματα.
      Δεύτερον, αφού μπήκε αυτή η τάξη, υπάρχει διάταξη του ν. 3613/2007, η οποία προβλέπει ειδικά για τους ραδιοφωνικούς σταθμούς τη δυνατότητα να μεταφέρουν το προσωπικό, εφόσον δεν μπορεί να συντηρηθεί στο συγκεκριμένο σταθμό, με το ίδιο εργασιακό καθεστώς, εφόσον έχουν τριετή προϋπηρεσία, στον οικείο δήμο.
      Πρόσφατα κατέθεσα σχέδιο νόμου, που αρχίζει να συζητείται τη Δευτέρα στην αρμόδια Επιτροπή, με το οποίο παρατείνεται για ένα χρόνο –τέλος 2009- η δυνατότητα προσαρμογής σε αυτό το καθεστώς, για να μπορέσουμε ακριβώς τις εκκρεμότητες που υπάρχουν να τις λύσουμε τελικά χωρίς να θιγεί το καθεστώς των εργαζομένων σε αυτές τις περιπτώσεις. Κάναμε ό,τι μπορούσαμε και ό,τι έπρεπε. 
      Έχω όμως να κάνω δυο παρατηρήσεις στην ερώτησή σας. Είπατε πρώτα-πρώτα να έχουν τη μορφή νομικών προσώπων δημοσίου δικαίου. Κυρία Κανέλλη, γνωρίζετε πολύ καλά ότι ουδέποτε οι ραδιοφωνικοί σταθμοί και όπως έχουν σήμερα είχαν τη μορφή νομικού προσώπου δημοσίου δικαίου. Ήταν ειδικού σκοπού, έτσι τους έφτιαξαν οι δήμοι.
      Επομένως ήταν ειδικού σκοπού. Επειδή γνωρίζω και τη νομική σας κατάρτιση, ξέρετε πολύ καλά ότι ήταν ειδικού σκοπού, αλλά ιδιωτικού δικαίου. Δεν αλλάζει το καθεστώς. Το ότι παίρνουν τη μορφή ανώνυμης εταιρίες, δεν σημαίνει ότι εμπορευματοποιούνται. Είναι μια μορφή, η οποία τους επιτρέπει να λειτουργήσουν και μάλιστα μέσα σε ένα κοινοτικό πλαίσιο. Γιατί ξέρετε ότι αν δεν προσαρμοστούν και σε τέτοια δεδομένα, δεν θα μπορέσουν μελλοντικά να επιβιώσουν.
      Επιπλέον, θα ήθελα να τονίσω και κάτι άλλο. Εγώ θα περίμενα από το Κομμουνιστικό Κόμμα, από όλα τα κόμματα και από την Κυβέρνηση –και το κάνω και εγώ όσο μπορώ και θα το τονίσω στη δευτερολογία μου- να υπάρχει ένας έλεγχος πώς ένας δήμος μέχρι τώρα έφτιαχνε και συντηρούσε ραδιοφωνικούς σταθμούς χωρίς να έχει καν τις δυνατότητες.
      Δεν νομίζω ότι είναι νοοτροπία –και δεν μιλώ για εσάς, μιλάω γενικότερα για την Τοπική Αυτοδιοίκηση- να ξεκινά τις οποιεσδήποτε δραστηριότητες, επιχειρηματικές, ραδιοφωνικές, χωρίς να έχει εξασφαλισμένους τους πόρους και ύστερα, όταν πέφτει έξω, όταν προσλαμβάνει υπεράριθμο προσωπικό –που το προσλαμβάνει χωρίς καμία διαφάνεια- να ρίχνει το βάρος στο κράτος, για να συντηρήσει πράγματα, τα οποία προέρχονται –όπως ξέρετε- από το υστέρημα του ελληνικού λαού.
      Γιατί αυτά που δίνουμε στους Οργανισμούς Τοπικής Αυτοδιοίκησης από το Υπουργείο Εσωτερικών, ακόμα και τα έκτακτα που δίνουμε –και ξέρετε στο Κομμουνιστικό Κόμμα ότι το κάνουμε πάντοτε, γιατί έχουν τεράστια ελλείμματα οι δήμοι- αυτά προέρχονται από το υστέρημα του ελληνικού λαού.
      Πρέπει, λοιπόν, να υπάρχει ένας έλεγχος και στους Οργανισμούς Τοπικής Αυτοδιοίκησης να μην αναλαμβάνουν πρωτοβουλίες, όταν δεν μπορούν να τις φέρουν σε πέρας και ύστερα να τα μετακυλύουν στο κράτος, γιατί στην πραγματικότητα τα μετακυλύουν σε βάρος του ελληνικού λαού.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ πολύ, κυρία Πρόεδρε.
      Θα σας πω, κύριε Υπουργέ, ότι και εγώ εκπλήσσομαι από την απάντησή σας. Δεν φαντάζομαι να φαντάζεστε ότι διατυπώθηκε η ερώτηση έτσι γιατί δεν γνωρίζουμε νομικά, όπου προτείνουμε να μετατρέψετε επιτέλους κάτι από τον τομέα της επικοινωνίας σε υπηρεσία δημοσίου χαρακτήρα και να το βγάλετε από την αντίληψη περί Σ.Δ.Ι.Τ., την οποία έχετε κυριολεκτικά και η προηγούμενη κυβέρνηση κι εσείς θεοποιήσει –μα, θεοποιήσει!- σε μια εποχή που πωλούνται και αγοράζονται οι συχνότητες!
      Στην πραγματικότητα θα σας πω τι κάνετε. Απελευθερώνετε συχνότητες για αγορά από ιδιώτες. Ιδιωτικοποιείτε ακόμα και την πολιτική βούληση των κατοίκων μιας περιοχής, οι οποίοι μέχρι τώρα μπορεί να έχουν ζήσει πέντε, δέκα, δεκαπέντε σε ένα άναρχο τοπίο, για το οποίο βεβαίως δεν φταίει το Κομμουνιστικό Κόμμα!
      Ξέρετε κάτι; Όταν μιλάτε για αναρχία σε ένα τοπίο, πρέπει να μιλάμε και για το είδος της πολιτικής τάξης που πρέπει να επιβάλλεται. Γιατί εξαιρετικά τακτοποιημένη ήταν η αγορά με διάφορα παιδιά και στη «LEHMAN BROTHERS» και εδώ και εκεί και παραπέρα και στα κανάλια και παντού! Όμως τα λεφτά από τη διαφήμιση τα έβγαλαν αυτοί οι λίγοι, που ήταν με εκκρεμείς άδειες στον ιδιωτικό χώρο και παραμένουν χωρίς άδεια μέχρι σήμερα! 
      Επομένως, μην λέτε ποιος επιβιώνει και ποιος δεν επιβιώνει. Μην μου λέτε ότι τακτοποιείτε τα πράγματα, όταν σε εταιρείες «ειδικού» σκοπού ανθρώπους με ειδικό τρόπο, επαγγελματικό, θα τους μεταφέρετε πού! Θα πάρετε το μουσικό παραγωγό, για παράδειγμα, ενός ραδιοφωνικού σταθμού ή το δημοσιογράφο και θα τον πάτε στην εταιρεία ανάπτυξης παιδικών σταθμών, για να διατηρήσετε το μισθό του; Αυτό μου λέτε; Και είναι ικανοποιητικό; Και δεν θα γίνει ξεσκαρτάρισμα;
      Και νομίζετε ότι όλοι δουλεύουν με τέτοιες εργασιακές σχέσεις, πάνω από μία τριετία, σε ένα ρευστό τοπίο όπως είναι η ραδιοφωνία; Το πρόβλημα είναι βασικά πολιτικό, στ’ αλήθεια πολιτικό. Δεν υπάρχει άλλος τρόπος ευκαιρίας. Υπάρχει πίσω σας το παράδειγμα του Βελγίου, που η ελεύθερη ραδιοφωνία ξεκίνησε ως δημοτική και μετά μετατράπηκε στα λεγόμενα radio lieber, τα ελεύθερα ραδιόφωνα για να φύγει από την ασφυξία του κράτους.
      Ξέρετε πού κατέληξαν τα ελεύθερα ραδιόφωνα; Εκεί που είμαστε σήμερα εμείς! Παραμένουν όμως οι δυνατότητες και αυτό είναι η κουβέντα που γίνεται εδώ. Πρώτα απ’ όλα να μην πειράξετε τους εργαζόμενους. Είναι άνθρωποι που ζουν είκοσι, εικοσιπέντε και τριάντα χρόνια. Αυτά τα λέτε σήμερα, επειδή τα λέει ο νόμος Ρουσόπουλου; Και τι σας πειράζει, δηλαδή, να αλλάξετε ένα λάθος από το νόμο «Ρουσόπουλου» στο κάτω-κάτω της γραφής;
      Όταν όλοι οι δήμαρχοι χρησιμοποιούσαν δι’ ίδιον όφελος σταθμούς με πρώτο της Αθήνας, με μία σειρά από εμπορευματοποιημένες διαδικασίες πολύ πέρα της έννοιας της τοπικής ραδιοφωνίας, θα την πληρώσουν τώρα μικρότεροι δήμοι με μικρότερα ραδιόφωνα με μικρότερο βεληνεκές, φτάνει να βάλουν ένα αφεντικό επάνω στο κεφάλι τους; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα σας πω και κάτι. Ακόμα και αν παίρνει πολιτική ή κομματική χροιά το σύνολο της αντιμετώπισης των προβλημάτων σε ένα δημοτικό σταθμό, στο κάτω-κάτω της γραφής γίνονται εκλογές και αλλάζουν οι άνθρωποι! Θα βάλετε πάνω έναν επιχειρηματία και θα είναι τα πράγματα πιο σταθερά; 
      Νομικό πρόσωπο ιδιωτικού δικαίου είναι η Ε.Ρ.Τ. και δεν μπορεί κανένας να πει ότι δεν δουλεύει με ιδιωτικοοικονομικά κριτήρια! Και είδαμε πού έφτασε! Είδαμε που έφτασε, στη φραπελιά! Με ιδιωτικοοικονομικά κριτήρια. Κάντε το και στους δήμους.
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, ολοκληρώστε.
      ΛΙΑΝΑ ΚΑΝΕΛΛΗ: Τελειώνω, κυρία Πρόεδρε. 
      Εδώ υπάρχει πολύς κόσμος που ζει με αυτά και δεν καταλαβαίνουμε εμείς γιατί ο κόσμος που ζει σε αυτά τα ραδιόφωνα και οι εργαζόμενοι που ζουν σε αυτά τα ραδιόφωνα, στρατηγικές πολιτικές επιλογές και των δύο κομμάτων για τη χειραγώγηση των ψηφοφόρων και του λαού δια των μέσων Μαζικής Ενημέρωσης πρέπει να περάσει πια τυπικά και στους δήμους με τη μορφή της ανώνυμης εταιρείας!
      Θα ξεπουληθούν σε ιδιώτες και θα αποκτήσουν διπλή ικανότητα να ελέγχουν ένα δήμο και να πουλάνε εκτός από υπηρεσίες ραδιοφώνου και υπηρεσίες πολιτικές. 
      Αυτό θα συμβεί!
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε.
      Θα επαναλάβω για μια ακόμη φορά: Πείτε μου ένα παράδειγμα στη σύγχρονη εποχή –γιατί δεν αλλάξαμε τίποτα στον τομέα αυτό και δεν μπορούσαμε να αλλάξουμε- στο χώρο, παραδείγματος χάριν, της δημοτικής ραδιοφωνίας, ένα παράδειγμα, που να λειτουργούσε σταθμός ως νομικό πρόσωπο δημοσίου δικαίου. Ως ιδιωτικού δικαίου λειτουργούσε ειδικού σκοπού.
      Και όταν τον κάνεις ανώνυμη εταιρεία, δεν σημαίνει ότι μπαίνει στο Χρηματιστήριο. Του δίνεις μία νομική μορφή, κ. Κανέλλη, που στη σύγχρονη εποχή – στην Ευρωπαϊκή Ένωση, σ’ έναν κόσμο ζούμε, μπορεί να μην αρέσει στο Κομμουνιστικό Κόμμα Ελλάδος, αλλά είναι μια πραγματικότητα- πρώτον, συνταγματικά και να ήθελα δεν γίνεται να κάνω νομικά πρόσωπα δημοσίου δικαίου τους ραδιοφωνικούς σταθμούς. Δεν γίνεται αυτό και το ξέρετε! 
      Επιπλέον και να μπορούσα να το κάνω, δεν θα μπορούσαν να επιβιώσουν. Γιατί αντιλαμβάνεστε στο σύγχρονο και κοινοτικό τοπίο για οτιδήποτε αφορά επενδύσεις, προγράμματα, οτιδήποτε δεν θα μπορούσε να λειτουργήσει ένας τέτοιος σταθμός με αυτή τη μορφή. 
      ΛΙΑΝΑ ΚΑΝΕΛΛΗ: Το ότι δεν μπορείτε να το κάνετε, δεν με εμποδίζει να το ζητάω!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κάτω, λοιπόν από αυτές τις περιστάσεις μου ζητάτε να κάνω κάτι το οποίο και αντισυνταγματικό θα ήταν και θα μπορούσε να επιβιώσει.
      Δεύτερον –το τονίζω- δεν αλλάζω τίποτα στη νομική μορφή, με την έννοια ότι δεν κάνω το δημοσίου δικαίου ιδιωτικού δικαίου. Το ιδιωτικού δικαίου το κάνω έτσι ώστε να αποκτήσει μια νομική μορφή που δεν το εμπορευματοποιεί.
      Ξέρετε ότι η έννοια της ανώνυμης εταιρείας δεν οδηγεί κατ’ ανάγκην στην εμπορευματοποίηση. Ξέρω πολλούς ειδικού σκοπού που εμπορευματοποιούνται και ξέρω πολλές ανώνυμες εταιρίες που λειτουργούν άψογα, γιατί είναι ένας εύκολος τρόπος για να μπορέσουν οικονομικά να επιβιώσουν. 
      Όμως δεν σημαίνει αυτό το πράγμα εμπορευματοποίηση. Ίσα-ίσα σημαίνει διαφάνεια, γιατί ξέρετε πολύ καλά ότι ο νόμος περί ανωνύμων εταιρειών επιβάλλει κανόνες διαφάνειας που δεν υπάρχουν στα νομικά πρόσωπα ειδικού σκοπού. 
      ΛΙΑΝΑ ΚΑΝΕΛΛΗ: Σημαίνει ο δήμαρχος μάνατζερ. Αυτό σημαίνει!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ξέρετε ότι οι ανώνυμες εταιρείες πολλές φορές λειτουργούν με καλύτερους κανόνες ελέγχου από ό,τι τα νομικά πρόσωπα ειδικού σκοπού. Να πού φτάσαμε με τις ειδικού σκοπού!
      Δεν το βλέπετε πραγματικά ότι οι ραδιοφωνικοί σταθμοί λειτουργούσαν σε δήμους οι οποίοι -το είπα πριν και δεν πήρα απάντηση- δεν είχαν τα στοιχειώδη για να τους συντηρήσουν; Συγκεκριμένα παραδείγματα: Δεν το ξέρετε τι έγινε στα Λιόσια, δεν το γνωρίζετε;
      ΛΙΑΝΑ ΚΑΝΕΛΛΗ: Αμ, το ξέρω γι’ αυτό σας το λέω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Από ποδοσφαιρικές ομάδες στην πρώτη κατηγορία μέχρι ραδιοφωνικούς σταθμούς. Και αφού προσέλαβαν προσωπικό με αδιαφάνεια και χωρίς να υπάρχει κανένας έλεγχος, όσο θέλανε και για ό,τι θέλανε, από εκεί και πέρα, καλείται το κράτος να πληρώσει.
      ΛΙΑΝΑ ΚΑΝΕΛΛΗ: Το ξέρω πάρα πολύ καλά τι έγινε στα Λιόσια. Ότι έγινε και με τη χωματερή. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ο ελληνικός λαός τα πληρώνει, κυρία Κανέλλη. Και δεν θα αφήσω ποτέ εγώ, ως Υπουργός, θα χρησιμοποιήσω ό,τι δυνατότητες ελέγχου έχω για να λέω: «Ναι, ελεύθερη ραδιοφωνία να έχει, χωρίς κανένα κομματικό χρώμα, ο κάθε δήμος». Όποιος μπορεί, όμως. Όποιος αποδεικνύει ότι με το οικονομικό πρόγραμμα που έχει, μπορεί να συντηρήσει τους σταθμούς αυτούς.
      Αλλιώς, από εκεί και πέρα, θα μπορεί ο οποιοσδήποτε να κάνει οτιδήποτε, να προσλαμβάνει, να μην έχει κανέναν έλεγχο και να γυρνάει στο κράτος και να λέει: «Εξασφαλίστέ μου και το ραδιοφωνικό σταθμό και τους εργαζομένους»; Αν αυτό αποτελεί πολιτική Τοπικής Αυτοδιοίκησης, εγώ σας λέω ότι δεν αποτελεί. Ναι στην ελεύθερη ραδιοφωνία των δημοτικών σταθμών, αλλά όταν, όμως, είναι δυνατόν ο δήμος να μπορεί αυτό να το κάνει με τους πόρους που έχει.
      ΛΙΑΝΑ ΚΑΝΕΛΛΗ: Σαν τους βρεφονηπιακούς σταθμούς. Το ίδιο κάνατε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αλλιώς είναι μετάθεση ευθυνών. Και το τονίζω ότι αυτό το πράγμα: Είναι κακό για την Τοπική Αυτοδιοίκηση, είναι κακό για την εθνική οικονομία. Το λέω για πολλοστή φορά.
      ΛΙΑΝΑ ΚΑΝΕΛΛΗ: Σαν τους βρεφονηπιακούς σταθμούς, κύριε Υπουργέ. Το ίδιο κάνατε και με τους βρεφονηπιακούς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τα χρήματα που σπαταλούν πολλές φορές δήμαρχοι μόνο και μόνο για να κάνουν μέσα από ραδιοφωνικούς σταθμούς προσωπικές πολιτικές, τα πληρώνει ο ελληνικός λαός. Και το Κομμουνιστικό Κόμμα στα χρήματα του ελληνικού λαού ξέρω ότι είναι ιδιαιτέρως ευαίσθητο.
      ΛΙΑΝΑ ΚΑΝΕΛΛΗ: Μέχρι το τέλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Επίκαιρες ερωτήσεις πρώτου κύκλου:
      Θα συζητηθεί η δεύτερη με αριθμό 291/18-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Υγείας και Κοινωνικής Αλληλεγγύης, σχετικά με τα προβλήματα στα Νοσοκομεία «Αττικόν» και «Ευαγγελισμός» κ.λπ..
      Αναλυτικά, η επίκαιρη ερώτηση του κ. Χαλβατζή έχει ως εξής:
      «Σε κινητοποιήσεις βρίσκονται το τελευταίο διάστημα γιατροί και εργαζόμενοι στα Νοσοκομεία «Αττικόν», «Ευαγγελισμός» κ.ά., διεκδικώντας την κάλυψη των κενών θέσεων προσωπικού και την καταβολή των δεδουλευμένων εφημεριών και υπερωριών τόσο του ιατρικού και νοσηλευτικού προσωπικού, όσο και των εργαζομένων άλλων ειδικοτήτων. Χαρακτηριστικό είναι ότι οι εφημερίες και υπερωρίες παραμένουν απλήρωτες για μεγάλο χρονικό διάστημα.
      Την ίδια στιγμή τα δύο νοσοκομεία, εδώ και πολλά χρόνια, αντιμετωπίζουν σοβαρές ελλείψεις σε προσωπικό, κάτι που δημιουργεί απαράδεκτα προβλήματα στην εξυπηρέτηση των ασθενών, οδηγεί στην συγχώνευση ιατρικών τμημάτων και από την άλλη, εντατικοποιεί τις συνθήκες εργασίας του ιατρικού και νοσηλευτικού προσωπικού.
      Τα παραπάνω είναι αποτέλεσμα της πολιτικής που ακολουθεί η σημερινή Κυβέρνηση, αλλά και οι κυβερνήσεις των προηγούμενων ετών, πολιτική που υποβαθμίζει, απαξιώνει και εμπορευματοποιεί παραπέρα το δημόσιο σύστημα υγείας, με σοβαρές επιπτώσεις στην παροχή των αναγκαίων υπηρεσιών υγείας από τα δημόσια νοσοκομεία, εξωθώντας πολλούς ασθενείς να καταφεύγουν στον ιδιωτικό τομέα με ό,τι αυτό συνεπάγεται.
      Ερωτάται ο Υπουργός αν προτίθεται:
      α) Να προχωρήσει σε προσλήψεις του απαραίτητου μόνιμου προσωπικού, ιδιαίτερα νοσηλευτικού και γιατρών, πλήρους και σταθερής απασχόλησης, καθώς και να μονιμοποιήσει όλους τους εργαζόμενους με ελαστικές εργασιακές σχέσεις, ώστε να καλύπτονται οι ανάγκες των ασθενών.
      Δεύτερον να καταβληθούν οι δεδουλευμένες εφημερίες και υπερωρίες των γιατρών και των υπολοίπων εργαζομένων του νοσοκομείου.
      Στην επίκαιρη ερώτηση του κ. Χαλβατζή θα απαντήσει ο Υφυπουργός κ. Παπαγεωργίου.
      Έχετε το λόγο, κύριε Υφυπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Είναι γεγονός, κύριε συνάδελφε, ότι τις τελευταίες μέρες υπάρχει μια αυξημένη κινητικότητα, μια πολύ μεγαλύτερη, αν θέλετε, δημοσιοποίηση των θεμάτων της υγείας που προκαλεί και το ανάλογο ενδιαφέρον και της κοινής γνώμης, αλλά και των εκπροσώπων.
      Θα έλεγα, όμως, ότι το ενδιαφέρον γύρω από τα θέματα της υγείας είναι πάντα σταθερό, είτε αυτό αφορά τους ανθρώπινους είτε τους υλικούς και οικονομικούς πόρους. Ακόμα δε, περισσότερο, αν θέλετε, τα τελευταία χρόνια, που οι γνωστές δημοσιονομικές πιέσεις έχουν περιορίσει τις πολιτικές επιλογές των κυβερνήσεων γύρω από τα θέματα της υγείας και η δυνατότητα εξεύρεσης τρόπων για τη βελτίωση και της ποιότητας, αλλά και της επάρκειας είναι ακόμα δύσκολη.
      Παρ’ όλα αυτά, όμως, το επίπεδο των παρεχομένων υπηρεσιών υγείας, τουλάχιστον στη χώρα μας, είναι και παραμένει σε υψηλά επίπεδα και συνεχώς αυξανόμενο. Και δεν υπάρχει καμιά απολύτως αμφιβολία σε αυτό.
      Παρατηρήθηκε το τελευταίο διάστημα μία ένταση γύρω από τα θέματα της υγείας και πολλές φορές έχει να κάνει με υπαρκτά, πράγματι, προβλήματα, όχι, όμως, στο βαθμό και στην έκταση με την οποία παρουσιάζονται. Μερικές φορές ξεπερνάνε κατά πολύ το κρίσιμο σημείο και έχω την εντύπωση ότι αγγίζουν τα όρια της υπερβολής, της διαστρέβλωσης, με συνέπεια να έχουμε επιπτώσεις, διότι τα θέματα της υγείας δεν προσφέρονται για τέτοιου είδους αντιπολίτευση και επομένως, αντί να βοηθήσουν στην ανάδειξη και στην επίλυση, οδηγούν μερικές φορές -χωρίς σκοπιμότητα, δεν λέω ότι υπάρχει οπωσδήποτε σκοπιμότητα- στην απαξίωση.
      Οφείλω, όμως, να επισημάνω ότι από τη δική σας πλευρά -και το τονίζω- παρά την κατεύθυνση την ιδεολογική που έχουν οι προτάσεις και τα θέματα, όπως τα αναδεικνύετε, δεν διακρίνονται από αυτού του είδους την αντιπολιτευτική διάθεση, σε σχέση με ό,τι συμβαίνει από την πλευρά κυρίως της Αξιωματικής Αντιπολίτευσης και θίγετε θέματα τα οποία μπορούν να πάρουν το δρόμο της επίλυσης.
      «Αττικό Νοσοκομείο»: Η πορεία του «Αττικού Νοσοκομείου» τα τελευταία χρόνια, κύριοι συνάδελφοι, είναι γνωστή. Είναι μια πορεία η οποία το καθιέρωσε σε ένα νοσοκομείο που παρέχει υψηλού επιπέδου υπηρεσίες υγείας, τριτοβάθμιες υπηρεσίες υγείας. Δεν καλύπτει μόνο την περιοχή των δυτικών προαστίων. Καλύπτει την ευρύτερη περιοχή του Λεκανοπεδίου και αν θέλετε και πολλά περιστατικά από όλη την επικράτεια.
      Έχει διπλασιαστεί -αλλού έχει τριπλασιαστεί- ο αριθμός του προσωπικού σε διάφορες κατηγορίες, ιατρικό, νοσηλευτικό. Σαφέστατα και υπάρχουν ελλείψεις. Σαφέστατα και οι γιατροί, οι νοσηλευτές, το λοιπό διοικητικό προσωπικό καταβάλλει υπεράνθρωπες προσπάθειες και ανταποκρίνεται.
      Ανάλογο, όμως, είναι και το ενδιαφέρον της πολιτείας. Θα σας πω ότι μόνο το 2008, οι προσλήψεις νέου προσωπικού στο «Αττικό» ξεπέρασαν τις εκατόν τριάντα. Υπήρχε και μία εκροή μικρή, όχι της τάξεως που αναφέρθηκε. Όμως, υπάρχει μία καθαρή αύξηση του προσωπικού γύρω στα εκατό άτομα και αυτή η προσπάθεια θα συνεχιστεί. Και δεν υπάρχει κανένα τμήμα που ούτε σταμάτησε να λειτουργεί ούτε καν υπήρξε η σκέψη για να συμπτυχθούν οι λειτουργίες και καμμία τέτοια σκέψη να μην περνά από το μυαλό του καθενός.
      Θεωρώ, λοιπόν, ότι η προσπάθεια γίνεται. Θα συνεχιστεί, παρά τα προβλήματα και η απόδοση είναι η μέγιστη δυνατή.
      Να σταματήσω, περιμένοντας και τον κύριο συνάδελφο, για να συμπληρώσω και κάποια στοιχεία.
      ΠΡΟΕΔΡΕΥΟΥΣΑ (Βέρα Νικολαΐδου): Θα συνεχίσετε στη δευτερολογία σας.
      Ευχαριστώ.
      Το λόγο έχει ο ερωτών Βουλευτής κ. Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Με προσοχή άκουσα τον κύριο Υπουργό, αλλά υπάρχει μία πραγματικότητα. Και η πραγματικότητα «βοά» σήμερα στα νοσοκομεία. Έχουμε επιδείνωση των προβλημάτων. Δεν υπάρχει καμμία υπερβολή και καμμία διαστρέβλωση. Η απαξίωση στο δημόσιο σύστημα υγείας είναι αποτέλεσμα των πολιτικών που ακολουθούνται. Και είναι τραγική η κατάσταση σε πάρα πολλά νοσοκομεία. Και όχι μόνο αυτό, αλλά τα προβλήματα υγείας των εργαζομένων, του λαού γενικότερα, είναι επίσης τραγικά. Εδώ και καιρό έχουν ξεπεραστεί τα όρια.
      Από εδώ και πέρα -και πρέπει να το πάρει υπ’ όψιν της η Κυβέρνηση- δημιουργούνται σοβαροί κίνδυνοι για την υγεία των εργαζομένων στα νοσοκομεία, αλλά και των εργαζομένων, του λαού, γενικότερα.
      Κατ’ αρχάς, υπάρχουν χιλιάδες, πάρα πάρα πολλές χιλιάδες κενές θέσεις προσωπικού, πρωτίστως νοσηλευτικού προσωπικού. Πανελλαδικά, υπάρχουν πάνω από εκατό κρεβάτια σε Μονάδες Εντατικής Θεραπείας που είναι κλειστά, γιατί δεν υπάρχει νοσηλευτικό προσωπικό, κύριε Υπουργέ. Και γνωρίζετε εσείς πολύ καλύτερα από τον καθένα ότι χάνονται ανθρώπινες ζωές εξαιτίας της μη λειτουργίας πολλών κρεβατιών σε Μονάδες Εντατικής Θεραπείας.
      Κοιτάξτε. Η σημερινή κατάσταση, αυτή η σκληρή ταξική πολιτική που εφαρμόζετε δεν είναι σημερινή. Η Κυβέρνηση την περπατάει πάνω στις ράγες που έστρωσε η προηγούμενη Κυβέρνηση του ΠΑ.ΣΟ.Κ.. Είναι η πολιτική της Ευρωπαϊκής Ένωσης, που εμπορευματοποιεί και την παιδεία και την υγεία και την πρόνοια και την κοινωνική ασφάλιση. Τα ασφαλιστικά ταμεία χρωστάνε τεράστια ποσά στα νοσοκομεία. Τα νοσοκομεία δεν έχουν να πληρώσουν τους προμηθευτές. Δημόσια νοσοκομεία στέλνουν ασθενείς, ειδικά για χειρουργεία, στον ιδιωτικό τομέα. Στέλνουν ακόμα και για εργαστηριακές εξετάσεις.
      Αυτή είναι η πραγματικότητα και η Κυβέρνηση νομίζουμε ότι πρέπει να πάρει άμεσα μέτρα. Άμεσα να γίνουν, άμεσα, οι αναγκαίες προσλήψεις. Και κοιτάξτε να δείτε, εδώ έχουμε προσλήψεις, τώρα αλλάζει κάπως το σύστημα, όχι οκτάμηνες και δωδεκάμηνες, αλλά να τις πάμε στους είκοσι τρείς μήνες, για να μην κατοχυρώνουν δικαιώματα μονιμοποίησης.
      Εμείς θέλουμε μόνιμο προσωπικό αποκλειστικής απασχόλησης. Τα προβλήματα είναι τεράστια στο «Αττικόν» και αύριο έχουν κινητοποίηση, έχουν απεργία. Κανένας δεν κινητοποιείται, αν δεν υπάρχουν πραγματικά προβλήματα. Ο «Ευαγγελισμός» είναι η ναυαρχίδα του συστήματος υγείας της χώρας μας. Και σήμερα, επίσημα, με τον Κανονισμό ο οποίος είναι αν θυμάμαι καλά του 1990, υπάρχουν χίλιες τριακόσιες εβδομήντα κενές θέσεις προσωπικού, νοσηλευτικού, ιατρικού και λοιπών ειδικοτήτων.
      Εν πάση περιπτώσει, αυτοί οι οποίοι φεύγουν με συνταξιοδότηση είναι πολύ περισσότεροι απ’ αυτούς που προσλαμβάνονται. Πρέπει να πάρετε άμεσα μέτρα. 
      Οι υποσχέσεις σας, κύριε Υπουργέ, δεν έχουν αντίκρισμα, γιατί και από τους επιτυχόντες στο διαγωνισμό του Α.Σ.Ε.Π. για τον «Ευαγγελισμό» υπάρχουν πολλές δεκάδες οι οποίοι δεν πήγαν ακόμη στο Νοσοκομείο. Και εργαζόμενοι χωρίς ρεπό, χωρίς να πληρώνονται τις υπερωρίες, δεν μπορούν να τα βγάλουν πέρα και δεν μπορούν να υπηρετήσουν σωστά τον ασθενή. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Το λόγο έχει ο κ. Παπαγεωργίου για να δευτερολογήσει.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν αναφέρθηκα σε σας πάντως, κύριε συνάδελφε, όταν μιλούσα για υπερβολές και διαστρέβλωση και νομίζω πως ήταν κατανοητά τα όσα είπα. Τα χρησιμοποιήσατε, καλώς και νομίζω πως συνεννοούμαστε. Θα επανέλθω για να αποδείξω ότι δεν είναι ακριβή αυτά τα οποία λέτε. 
      Για τον «Ευαγγελισμό» να σας πω ότι αυτή τη στιγμή, ναι, είναι και παραμένει και θα είναι πάντα η ναυαρχίδα ο «Ευαγγελισμός». Υπάρχει μια έλλειψη νοσηλευτικού προσωπικού. Από τις χίλιες τριακόσιες περίπου οργανικές θέσεις των νοσηλευτών, υπηρετούν σήμερα χίλιοι είκοσι σε μόνιμες θέσεις και είναι στη διαδικασία πρόσληψης τις επόμενες εβδομάδες, μέσω του Α.Σ.Ε.Π., εκατόν δώδεκα νέοι νοσηλευτές και νοσηλεύτριες. Θα ολοκληρωθούν μέσα στο 2008. 
      Όσον αφορά το ιατρικό προσωπικό, θα πρέπει να σας πω, όσο και αν σας φαίνεται παράξενο, ότι μόνο οκτώ κενές οργανικές θέσεις υπάρχουν. Και θα σας πω κατά κατηγορία μόνιμου προσωπικού: Γιατροί του Ε.Σ.Υ. τριακόσιοι δεκατρείς, Δ.Ε.Π. δεκαοκτώ, ειδικευόμενοι γιατροί τετρακόσιοι τριάντα τρεις, εξήντα τρεις στην τελική διαδικασία της κρίσης. Και για να αναπληρώσουμε αυτά τα κενά, έχουμε προσλάβει αντίστοιχους επικουρικούς, μέχρι τους επόμενους δυο-τρεις μήνες που ολοκληρώνεται η διαδικασία.
      Θέλετε να πούμε για το «Αττικό» Νοσοκομείο; Ξεκινήσαμε το 2003-2004 από διακόσια πενήντα κρεβάτια και αντίστοιχο αριθμό νοσηλευτών και σήμερα έχουμε ξεπεράσει τα εξακόσια πενήντα. Σήμερα έχουμε ξεπεράσει τους εξακόσιους εβδομήντα νοσηλευτές, περισσότερους από πεντακόσιους ογδόντα γιατρούς, μια αναλογία γιατρών προς κλίνες που είναι από τις καλύτερες ευρωπαϊκά και αυτή είναι μια πολύ μεγάλη προσπάθεια. Σαφέστατα και δεν έχουμε πετύχει το 100% και αυτή η προσπάθεια συνεχίζεται. Αλλά δεν μπορεί να λέμε ότι τα πράγματα έχουν εγκαταλειφτεί. Άλλοι μπορεί να έδωσαν τις αφορμές και τις ευκαιρίες παλαιότερα. Κανένα μεγαθήριο δεν έγινε επί των ημερών μας και καμμία δεν συγχωνεύτηκε με κάποια άλλη κλινική σε κανένα νοσοκομείο, ή έκλεισε για να δημιουργήσει προβλήματα. Αυτή είναι η πραγματικότητα.
      Όσον αφορά τις πληρωμές του προσωπικού από εφημερίες και υπερωρίες και το ιατρικό και το νοσηλευτικό και το λοιπό προσωπικό και στο «Αττικό» και στον «Ευαγγελισμό» και σε όλα τα νοσοκομεία έχουν πληρωθεί μέχρι και τον Σεπτέμβριο. Την επόμενη εβδομάδα ολοκληρώνεται η ενταλματοποίηση και του Οκτωβρίου και πληρώνονται όλα. Ποτέ δεν ήταν έτσι τα πράγματα, παρά το γεγονός ομολογούμε, ότι υπάρχουν προβλήματα. Αυτή είναι η εικόνα.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Η τρίτη με αριθμό 286/18.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καταβολή των διοδίων στους αυτοκινητόδρομους, δεν θα συζητηθεί, λόγω κωλύματος του κυρίου Υπουργού.
      Ακολουθεί η τέταρτη με αριθμό 279/18.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τη συγχώνευση δημοτικών σχολείων στον Ασπρόπυργο.
      Η επίκαιρη ερώτηση του κ. Βορίδη έχει ως εξής: 
      «Σύμφωνα με έγγραφο του Δήμου Ασπροπύργου (αρ. πρωτ. 34041/6.10.2008), το οποίο σας έχει κοινοποιηθεί, έχει εκδηλωθεί πρόθεση συγχωνεύσεως του 11ου με το 12ο Δημοτικό Σχολείο Ασπροπύργου, παρά τις αντιδράσεις του Συλλόγου Γονέων του 11ου Δημοτικού Σχολείου που εξεφράσθησαν και με προειδοποιητική κατάληψη.
      Το πλέον ανησυχητικό δε είναι ότι η συγχώνευση αυτή των δημοτικών σχολείων, σύμφωνα με τα καταγγελλόμενα, δεν εξυπηρετεί κάποιες πραγματικές εκπαιδευτικές ανάγκες και δεν αποτελεί μια βέλτιστη διοικητική επιλογή, αλλά υπαγορεύεται από τη δήθεν ανάγκη να μην υφίστανται διακρίσεις σε βάρος των παιδιών των Ρομά στην περιοχή. 
      Ερωτάται ο κύριος Υπουργός:
      1. Είναι αληθές ότι μελετάται η συγχώνευση του 11ου Δημοτικού Σχολείου Ασπροπύργου με το 12ο Δημοτικό Σχολείο, παρά τις αντιδράσεις των γονέων και μαθητών του 11ου Δημοτικού Σχολείου και της Τοπικής Αυτοδιοίκησης; 
       2. Αν ναι, ποιοι λόγοι οδηγούν σε μια τέτοια απόφαση που έρχεται σε προφανή σύγκρουση με τα συμφέροντα και τις επιθυμίες των κατοίκων της περιοχής;»
      Στην ερώτηση του κ. Βορίδη θα απαντήσει ο Υφυπουργός Εθνικής Παιδείας και Θρησκευμάτων, κ. Ταλιαδούρος.
      Ορίστε, κύριε Υφυπουργέ, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κατ’ αρχάς, κύριε συνάδελφε, θα ήθελα να επισημάνω ορισμένα πραγματικά περιστατικά και να σας ενημερώσω για όλα τα επιμέρους ζητήματα, ώστε να τεθεί το θέμα της επίκαιρης αυτής ερώτησης στις σωστές του διαστάσεις. 
      Θα ήθελα πρώτα απ’ όλα να υπενθυμίσω ότι για το θέμα της εκπαίδευσης των τσιγγανοπαίδων στην περιοχή του Ασπροπύργου έχει υπάρξει καταδίκη της Ελλάδος από το Ευρωπαϊκό Δικαστήριο Δικαιωμάτων του Ανθρώπου. Η απόφαση που κατέστη οριστική στις 5.9.2008 εξεδόθη, μετά από προσφυγή γονέων μαθητών τσιγγάνικης καταγωγής που φοιτούσαν στα προπαρασκευαστικά τμήματα του 10ου Δημοτικού Σχολείου Ασπροπύργου και η χώρα μας καταδικάστηκε για παραβίαση του άρθρου 13, δικαίωμα πραγματικής προσφυγής και του άρθρου 14, απαγόρευση διακρίσεων της Ευρωπαϊκής Σύμβασης των Δικαιωμάτων του Ανθρώπου, σε συνδυασμό με το άρθρο 2 του πρώτου πρόσθετου πρωτοκόλλου «Δικαίωμα στην Εκπαίδευση».
      Επίσης, θα ήθελα να επισημάνω ότι ουδέποτε ετέθη θέμα συγχώνευσης. Εκείνο το οποίο ετέθη και συζητήθηκε είναι το θέμα της μεταστέγασης και συστέγασης του 12ου Δημοτικού στο διδακτήριο του 11ου Δημοτικού Σχολείου Ασπροπύργου. 
      Επίσης, θα ήθελα  να διευκρινίσω ότι το θέμα της συστέγασης των σχολείων ανήκει, σύμφωνα με τη νομοθεσία, στην αρμοδιότητα του Νομάρχη. Ειδικότερα τα θέματα συστέγασης, μεταστέγασης και στέγασης των σχολικών μονάδων της Πρωτοβάθμιας και Δευτεροβάθμιας Εκπαίδευσης ρυθμίζονται με απόφαση του Νομάρχη, ύστερα από γνώμη της οικείας Δημοτικής ή Κοινοτικής Επιτροπής Παιδείας και εισήγηση των αρμοδίων προϊσταμένων εκπαίδευσης. Το ζήτημα επομένως της μεταστέγασης ανήκει στην αρμοδιότητα του Νομάρχου.
      Θα ήθελα επιπλέον να πω ότι με έγγραφο της Διεύθυνσης Πρωτοβάθμιας Εκπαίδευσης Δυτικής Αττικής που εστάλη προς το Νομάρχη Δυτικής Αττικής, ο αρμόδιος Διευθυντής εισηγήθηκε τη μεταστέγαση του 12ου Εξαθέσιου Δημοτικού Σχολείου Ασπροπύργου στο νεόδμητο διδακτήριο του 11ου Δημοτικού Σχολείου. Και τούτο, διότι στο 11ο Δημοτικό υπάρχουν επαρκείς και ελεύθεροι προς διάθεση χώροι και επίσης, επισημάνθηκε και η πρόσφατη απόφαση, η καταδικαστική, του Ευρωπαϊκού Δικαστηρίου των Δικαιωμάτων του Ανθρώπου.
      Ο Δήμος, όμως, του Ασπροπύργου, στη συνεδρίασή του, εισηγήθηκε αρνητικά για τη μεταστέγαση του 12ου Δημοτικού στο διδακτήριο του 11ου  Δημοτικού και έλαβε απόφαση ότι θα προσθέσει σχολικές αίθουσες. Ο Νομάρχης Αθηνών, λαμβάνοντας υπ’ όψιν και αυτές τις εισηγήσεις, αποφάσισε να μη γίνει η μεταστέγαση του 12ου Δημοτικού Σχολείου στο 11ο, με το αιτιολογικό ότι υπάρχει απόσταση των μαθητών από εκεί που κατοικούν έως το σχολείο και ότι θα καλυφθούν, με ευθύνη του Δήμου Ασπροπύργου, οποιεσδήποτε υποδομές που απαιτούνται στο 12ο Δημοτικό. Έτσι, λοιπόν, έχει το θέμα της μεταστέγασης και όχι της συγχώνευσης των σχολικών αυτών μονάδων. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Ο κ. Βορίδης από το Λαϊκό Ορθόδοξο Συναγερμό έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κατ’ αρχάς, κύριε Υπουργέ, να επισημάνω ότι το θετικό είναι ότι εν πάση περιπτώσει, δεν θα προχωρήσει αυτή η διαδικασία. Εξ όσων δε έχω ενημερωθεί, διότι έχει κατατεθεί λίγο καιρό πριν η ερώτηση αυτή, όπως είπατε, με απόφαση του Νομάρχη Δυτικής Αττικής, δεν πρόκειται να συνεχισθεί αυτή η διαδικασία μεταστέγασης. 
      Ωστόσο, σε πολιτικό επίπεδο, οφείλω να επισημάνω την εισήγηση της Διευθύνσεως του Υπουργείου σας. Στο σημείο αυτό, θέλω να σας πω ότι εκείνο το οποίο ξεκάθαρα πρέπει κανείς να λαμβάνει υπ’ όψιν του κάθε φορά, είναι βεβαίως οι στεγαστικές ανάγκες και σ’ αυτό δεν υπάρχει καμμία αμφιβολία και καμμία αντίρρηση ότι πρέπει να καλύπτονται αυτές οι ανάγκες κατά τον πληρέστερο δυνατό τρόπο, έτσι ώστε όλοι να είναι ικανοποιημένοι και αυτό είναι προαπαιτούμενο για να υπάρχει η καλύτερη δυνατή παιδεία, αλλά από την άλλη μεριά είναι ξεκάθαρο ότι δεν μπορεί, δεν είναι δυνατόν, από τη στιγμή που διασφαλίζεται η ισονομία, από τη στιγμή που διασφαλίζεται η ελεύθερη πρόσβαση όλων των παιδιών, μεταξύ των οποίων και των τσιγγανοπαίδων στην εκπαίδευση, επειδή κάποιοι έχουν τα ιδεολογήματά τους, να μετακυλύεται ένα τεράστιο βάρος στις τοπικές κοινωνίες οι οποίες καλούνται σε τελευταία ανάλυση αυτές να το αναλάβουν και όχι βέβαια αυτοί οι οποίοι αποφασίζουν.
      Κανένα δικαστήριο και καμμία δικαστική απόφαση και βεβαίως καμμία πολιτική εξουσία δεν είναι υπεράνω κριτικής. Και οι δικαστικές αποφάσεις είναι ελεγκτέες και οι δικαστικές αποφάσεις κρίνονται. Και κρίνονται και στο επίπεδο το πολιτικό. Δεν σημαίνει ότι επειδή βγήκε μια δικαστική απόφαση κάπου, αυτόματα έληξε το ζήτημα. Μπορεί να υπάρχουν έννομα αποτελέσματα που πρέπει να παρακολουθούνται ή που πρέπει να εκτελεστούν, αλλά σε πολιτικό επίπεδο κρίνονται. 
      Και για να βάλουμε τώρα το ζήτημα εκεί που πραγματικά βρίσκεται, εδώ το θέμα έγκειται στην προσπάθεια που πρέπει να καταβάλει το σύνολο, της ελληνικής κοινωνίας, ώστε όντως να υπάρχει ισονομία και ισοπολιτεία. 
      Και εγώ θέλω να πιστεύω ότι αυτά τα διασφαλίζουμε. Αν έχουμε απαγορεύσει έστω και σε ένα παιδί, σε οποιοδήποτε παιδί, να πάει στο σχολείο και το έχουμε αποκλείσει από την εκπαίδευση, τότε πραγματικά παραβιάζουμε ένα βασικό του δικαίωμα. Εάν, όμως, έχοντας διασφαλίσει όλα αυτά, ταυτόχρονα ανεχόμαστε απαράδεκτες και αντικοινωνικές συμπεριφορές συγκεκριμένων ομάδων υπό το πρόσχημα ότι αυτές οι ομάδες είναι μειονοτικές και πρέπει συνεχώς  να τις μεταχειριζόμαστε με εξαιρετικό και ιδιαίτερο τρόπο, θα σας πω όχι. Απέναντι στην πολιτική αυτών των διακρίσεων που επιφέρουν βάρη στο κοινωνικό σύνολο, γιατί απλώς κάποιοι δεν θέλουν να συμμορφωθούν, εγώ τουλάχιστον είμαι απολύτως αντίθετος. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Κυρίες και κύριοι συνάδελφοι, θέλω να σας ανακοινώσω ότι οι Βουλευτές κ.κ. Σίμος Κεδίκογλου, Χρήστος Παπουτσής, Μιχάλης Τιμοσίδης και Γρηγόρης Ψαριανός ζητούν ολιγοήμερη άδεια μετάβασής τους στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια. 
      Ο Υφυπουργός κ. Ταλιαδούρος έχει το λόγο για δύο λεπτά για να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Σας ευχαριστώ.
      Θα ήθελα να κάνω δύο παρατηρήσεις. Το πρώτο είναι ότι θα ήθελα να υπογραμμίσω ότι τις αποφάσεις των δικαστηρίων και μάλιστα του Δικαστηρίου Ανθρωπίνων Δικαιωμάτων θα πρέπει εμείς ως χώρα να τις λαμβάνουμε πολύ σοβαρά υπ' όψιν, ιδιαίτερα όταν απαιτούμε από άλλες χώρες να σέβονται ανάλογες αποφάσεις του ιδίου δικαστηρίου, για παράδειγμα όταν θέλουμε να σεβαστεί η Τουρκία τις αποφάσεις του Δικαστηρίου Ανθρωπίνων Δικαιωμάτων για τις υποθέσεις του Ορφανοτροφείου της Πριγκήπου και της νομικής προσωπικότητας του Πατριαρχείου.
      Νομίζω ότι όταν ζητάμε το σεβασμό από άλλες χώρες, εμείς δεν μπορούμε να αγνοούμε τις καταδικαστικές για την Ελλάδα αποφάσεις και να μη λαμβάνουμε υπ’ όψιν τα απαιτούμενα μέτρα για να συμμορφωθούμε. Αυτό είναι το πρώτο.
      Η δεύτερη παρατήρηση είναι ότι εν’ όψει και αυτής της απόφασης και της ανάγκης όλοι όσοι είναι στην Ελλάδα να λαμβάνουν παιδεία υψηλού επιπέδου, δείχνοντας στο Υπουργείο Παιδείας αυτήν την ευαισθησία, του έχει ήδη ζητήσει μεσολάβηση ώστε να παραχωρηθεί οικόπεδο από τις δημοτικές αρχές προκειμένου να ανεγερθεί ένα νέο, ένα σύγχρονο σχολείο που θα καλύπτει αυτές τις ανάγκες. 
      Και απευθύνω έκκληση από το Βήμα τούτο στις δημοτικές αρχές να προβούν σε παραχώρηση οικοπέδου για να ανεγερθεί ένα σύγχρονο σχολικό συγκρότημα –και όχι να κάνουμε μπαλώματα και να έχουμε προκάτ κατασκευές- κάτι το οποίο θα εξυπηρετεί τις ευρύτερες ανάγκες της περιοχής και αυτές βεβαίως των τσιγγανοπαίδων είτε φύγουν είτε παραμείνουν στην περιοχή.
      Νομίζω, λοιπόν, ότι όταν θα υπάρξει συνεργασία των αρμόδιων προς παραχώρηση οικοπέδου δημοτικών αρχών και του Υπουργείου Παιδείας το οποίο είναι διατεθειμένο να δώσει τις απαιτούμενες πιστώσεις, θα μπορέσει να ανεγερθεί ένα σύγχρονο διδακτήριο για να μην υπάρχει η ανάγκη της μεταστέγασης και της συστέγασης σε άλλο σχολείο. Και έτσι θα ικανοποιήσουμε και την απαίτηση για παροχή σε όλους μιας σύγχρονης υψηλού επιπέδου παιδείας. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υφυπουργέ.
      Συνεχίζουμε με την πρώτη με αριθμό 268/17-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για το υψηλό κόστος παραγωγής των αγροτικών προϊόντων. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Το τελευταίο χρονικό διάστημα παρατηρούνται τεράστιες αυξήσεις στις τιμές των λιπασμάτων, του πετρελαίου και των γεωργικών εφοδίων.
      Η αύξηση του κόστους παραγωγής έχει γίνει απαγορευτική για τους αγρότες οι οποίοι βρίσκονται σε απόγνωση,  αφού στη μειωμένη παραγωγή λόγω δυσμενών καιρικών συνθηκών και στις χαμηλές τιμές των προϊόντων τους προστίθενται τώρα και οι τεράστιες αυξήσεις στα λιπάσματα, γεωργικά εφόδια και πετρέλαια. 
      Επειδή με τις χαμηλές τιμές παραγωγού των προϊόντων όπως έχουν διαμορφωθεί το τελευταίο διάστημα, οι αυξημένες τιμές των λιπασμάτων, των γεωργικών εφοδίων και του πετρελαίου μειώνουν ακόμα περισσότερο το αγροτικό εισόδημα και επειδή η φετινή ελαιοπαραγωγή στο Νομό Ηρακλείου είναι ιδιαίτερα μειωμένη λόγω δυσμενών καιρικών συνθηκών, όπως καταγράφεται αναλυτικά από τις υπηρεσίες της Νομαρχιακής Αυτοδιοίκησης Ηρακλείου, ερωτάται ο κύριος Υπουργός στα εξής:
      Σε ποιες άμεσες και συγκεκριμένες ενέργειες θα προβούν προκειμένου να σταματήσει η ξέφρενη πορεία των τιμών των λιπασμάτων, των γεωργικών εφοδίων, του πετρελαίου και γενικά του κόστους παραγωγής;
      Προτίθεται να αναθέσει σε επιστημονικό φορέα (όπως έγινε για τη Μυτιλήνη και αλλού) την τεκμηρίωση της μείωσης της ελαιοπαραγωγής προκειμένου να αποζημιωθούν οι ελαιοπαραγωγοί του Νομού Ηρακλείου;».
      Στην επίκαιρη ερώτηση του κ. Κεγκέρογλου θα απαντήσει ο Υπουργός κ. Αλέξανδρος Κοντός για τρία λεπτά.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, όντως τη χρονιά που διανύουμε υπήρξαν αυξήσεις στις τιμές των λιπασμάτων, του πετρελαίου. Όμως, δεν μείναμε απαθείς, δεν μείναμε άπραγοι. Πρέπει να σας πω ότι όσον αφορά τα λιπάσματα –τα οποία αυξήθηκαν διότι κατακόρυφα ανέβηκαν οι πρώτες ύλες από τις οποίες παράγονται τα λιπάσματα- πραγματοποιήσαμε ελέγχους σε συνεργασία με το Υπουργείο Ανάπτυξης. Πραγματοποιήσαμε ελέγχους με ορκωτούς λογιστές τους οποίους βάλαμε πάλι σε συνεργασία με το Υπουργείο Ανάπτυξης. Στείλαμε τους φακέλους στην Επιτροπή Ανταγωνισμού διότι θεωρούμε ότι υπάρχουν εναρμονισμένες πρακτικές. Πιέζουμε επίσης και τη Βιομηχανία Φωσφορικών Λιπασμάτων και τις ιδιωτικές εταιρείες ώστε να μειώσουν τα λιπάσματα. Υπήρξε ήδη μια πρώτη μείωση των τιμών και αναμένονται και περαιτέρω μειώσεις των τιμών των λιπασμάτων.
      Όσον αφορά τα φυτοφάρμακα, πρέπει να σας πω ότι η αύξηση που παρατηρήθηκε ήταν της τάξης του 5% περίπου, σύμφωνα με τους επίσημους τιμοκαταλόγους χονδρικής των εταιρειών που διακινούν ή που διαθέτουν  φυτοφάρμακα. Και τη χρονιά που μας έρχεται, αναμένονται και στα φυτοφάρμακα οι αυξήσεις των τιμών να είναι κατώτερες από τον πληθωρισμό. Το πετρέλαιο όντως στη διεθνή αγορά ανέβηκε, αλλά έχουμε μείωση του πετρελαίου πλέον στη διεθνή αγορά. Πέφτουν οι τιμές του πετρελαίου και κατά συνέπεια μειώνονται και οι τιμές που πετρελαίου που καταναλώνουν οι αγρότες.
      Θέλω να πω για το ελαιόλαδο ότι τη χρονιά που διανύουμε η παραγωγή σε ανταγωνίστριες χώρες προς την Ελλάδα, όπως είναι η Ισπανία και η Ιταλία, προβλέπεται πολύ αυξημένη. Αυτός είναι και ο κύριος λόγος που συμπιέζονται οι τιμές του ελληνικού ελαιολάδου, παρ’ ότι καταβάλλουμε μια πολύ σημαντική προσπάθεια ώστε το ελληνικό ελαιόλαδο να μη διατίθεται χύμα, αλλά να διατίθεται συσκευασμένο και τυποποιημένο. Εν τούτοις και παρ’ ότι προχωρεί αυτή η προσπάθεια και έχουμε αποτελέσματα, μεγάλες ποσότητες ελληνικού ελαιολάδου διατίθενται στη διεθνή αγορά χύμα.
      Γίνεται, λοιπόν, μια προσπάθεια έτσι ώστε να αναβαθμιστεί περαιτέρω το ελληνικό ελαιόλαδο, να είναι πιστοποιημένο, να είναι βιολογικό, να είναι κάτω από ολοκληρωμένη διαχείριση και να μπορεί πλέον να διατίθεται σε μικρή συσκευασία και να μη φεύγει η υπεραξία από τη χώρα μας και να πηγαίνει σε χώρες που το συσκευάζουν και το τυποποιούν.
      Για τη χρονιά που διανύουμε όσον αφορά το θέμα που αναφέρετε για την Κρήτη και το Ηράκλειο, θέλω να σας πω ότι πριν από λίγες ημέρες παρέλαβα επιστολή από τη Νομάρχη του Ηρακλείου που μας γνώρισε ότι σε ορισμένα δημοτικά  διαμερίσματα, κυρίως της ενδοχώρας, υπάρχει μείωση της παραγωγής. 
      Έχουμε ήδη στείλει αυτήν την επιστολή στον ΕΛ.Γ.Α. έτσι ώστε με τις υπηρεσίες του να διερευνήσει από πού προέρχεται η μείωση της παραγωγής. Και σε περίπτωση που μπορούμε να καλύψουμε τη διαφορά αυτή, τη ζημιά που έχουν υποστεί οι αγρότες από τα ζημιογόνα αίτια του ΕΛ.Γ.Α., τότε να είστε σίγουρος, κύριε συνάδελφε, ότι θα στηρίξουμε τους παραγωγούς του Ηρακλείου. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
      Το λόγο έχει ο κ. Κεγκέρογλου, Βουλευτής του ΠΑ.ΣΟ.Κ..
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
      Κύριε Υπουργέ, η σημερινή συζήτηση αναμφίβολα γίνεται σε μια κρίσιμη περίοδο για τους Έλληνες αγρότες που, όμως, νοιώθουν ότι μόνοι τους καλούνται να αντιμετωπίσουν τα προβλήματα χωρίς ουσιαστική στήριξη και κυρίως χωρίς καθοδήγηση. 
      Το γεγονός ότι οι χαμηλές τιμές παραγωγού και ταυτόχρονα το υψηλό κόστος και ιδιαίτερα των τιμών των λιπασμάτων έχουν μειώσει το αγροτικό εισόδημα του Έλληνα αγρότη δεν το λέμε μόνο εμείς ή και εσείς, αλλά είναι διαπιστωμένο επίσημα και από την Ευρωπαϊκή Ένωση. 
      Η EUROSTAT ανακοίνωσε ότι οι Έλληνες αγρότες έχουν τη μεγαλύτερη μείωση  του εισοδήματος. Ταυτόχρονα, συνέκρινε το εισόδημα του 2007 με το 2000 και προς έκπληξη όλων το 83% μόνον του εισοδήματος του 2000 έχουν σήμερα οι Έλληνες αγρότες. Και αυτό προς έκπληξη όλων, που δεν γνωρίζουν το τι συμβαίνει σήμερα στον αγροτικό χώρο, διότι για το 2008 η μείωση θα είναι ακόμη μεγαλύτερη.
      Κύριε Υπουργέ, ιδιαίτερα για το Ηράκλειο, πρέπει να σας πω ότι οι αμπελουργοί «ξεπατώνουν» μαζικά τα αμπέλια. Περιμένουν ακόμη εκείνη τη μελέτη που αναθέσατε στο Τ.Ε.Ι., η οποία είναι έτοιμη, αλλά το Υπουργείο δεν είναι έτοιμο να την πληρώσει. 
      Ταυτόχρονα, οι ελαιοπαραγωγοί λόγω των χαμηλών τιμών είναι σε ιδιαίτερα δυσμενή θέση. Θα πρέπει να πούμε ότι σ’ αυτά προστέθηκαν δυστυχώς και τα καιρικά φαινόμενα. 
      Σας είχαμε ζητήσει –και η Νομαρχιακή Αυτοδιοίκηση,  όπως είπατε- ζήτησε την κάλυψη όλων των ζημιών που αφορούν την μειωμένη παραγωγή λόγω καιρικών συνθηκών. Όμως, την προηγούμενη βδομάδα ήρθε μία μεγάλη χαλαζόπτωση που κατέστρεψε την ελαιοπαραγωγή σχεδόν σε όλον το νομό. Και θα θέλαμε μ’ αυτό το νέο δεδομένο, να δείτε το θέμα. 
      Ταυτόχρονα, σε δύο δήμους υπήρξε το Σάββατο μεγάλη νεροποντή που κατέστρεψε και παραγωγή και υποδομές. 
      Εμείς ζητούμε, ζητούν οι αγρότες, ζητούμε και εμείς πρώτον, να δώσετε κατεύθυνση και εντολή, αν θέλετε, στον ΕΛ.Γ.Α. για άμεση καταγραφή των ζημιών, προκειμένου να αποζημιωθούν οι παραγωγοί από κάθε αίτιο. 
      Δεύτερον, να δείτε τη δυνατότητα ενίσχυσης των δήμων που επλήγησαν και της Νομαρχιακής Αυτοδιοίκησης για την αποκατάσταση των υποδομών που αφορούν τον αγροτικό χώρο και τρίτον, να δείτε στα πλαίσια του Ε.Σ.Π.Α. την ένταξη όλων των φραγμάτων που είναι ώριμα και των αρδευτικών έργων, προκειμένου από τη μία μεριά να προστατεύεται από πλημμυρικά φαινόμενα κάθε περιοχή, αλλά ταυτόχρονα να συμβάλουμε έτσι στην περαιτέρω μείωση, συμπίεση του κόστους παραγωγής, παρέχοντας το αγαθό που λέγεται «νερό». 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε. 
      Το λόγο έχει ο Υπουργός κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε συνάδελφε, θα μπορούσα και εγώ να παραθέσω στοιχεία τα οποία αποδεικνύουν ότι τις προηγούμενες χρονιές όχι μόνο δεν είχαμε αύξηση του εισοδήματος των αγροτών, αλλά το εισόδημα κινήθηκε σε οριακά και σε αρκετές περιπτώσεις σε αυξητικά επίπεδα. 
      Όσον αφορά τη σταφίδα που αναφέρατε, θέλω να σας πω, ότι ναι, αρκετοί στο Ηράκλειο σταματούν να καλλιεργούν σταφίδα, διότι επέλεξαν την ολική αποσύνδεση της επιδότησης από την παραγωγή. Είναι αγρότες μεγάλης ηλικίας που προτίμησαν να σταματήσουν την καλλιέργεια.
      Όμως, θέλω να σας πω και να επισημάνω ότι πριν από λίγους μήνες συμφωνήθηκε κανονισμός σε επίπεδο Υπουργών της Ευρωπαϊκής Ένωσης με τον οποίο δίνεται η δυνατότητα για πρώτη φορά στους αμπελουργούς να έχουν επιδότηση. Ποτέ στο παρελθόν δεν έπαιρναν επιδότηση. Δίνεται η δυνατότητα για πρώτη φορά να τους χορηγείται επιδότηση και από την Ευρωπαϊκή Ένωση, αλλά και από εθνικούς πόρους. Και αυτό πιστεύουμε ότι είναι ένα πολύ καλό κίνητρο, έτσι ώστε αυτοί οι οποίοι θα παραμείνουν, να συνεχίσουν να παράγουν και μάλιστα να παράγουν με πολύ καλές προοπτικές κρασί. 
      Όσον αφορά στη μελέτη που αναφέρετε, η μελέτη γίνεται σε συνεργασία με το ΤΕΙ. Είχαμε μία συνάντηση την προηγούμενη εβδομάδα και σύντομα μας παραδίδεται η μελέτη και έχουν συμφωνήσει να πάρουν και τα χρήματά τους, έτσι ώστε να δούμε και ποιες είναι οι προοπτικές στις περιοχές που σταματάει η παραγωγή της σταφίδας. 
      Σωστά αναφέρατε ότι είχαμε μεγάλες καταστροφές την εβδομάδα που μας πέρασε. Έχουμε ήδη δώσει εντολή στον ΕΛ.Γ.Α. να προχωρήσουν γρήγορα οι εκτιμήσεις των ζημιών και να αποζημιωθούν οι ελαιοπαραγωγοί, αλλά και οι άλλοι παραγωγοί, οι οποίοι υπέστησαν ζημιές και στο Ηράκλειο και στο Λασίθι και να αποζημιωθούν γι’ αυτές τις ζημιές. 
      Θέλω να σας πω ότι θα βοηθήσουμε με τον καλύτερο τρόπο –και σας παρακαλώ πολύ να το μεταφέρετε αυτό στους ελαιοπαραγωγούς και τους άλλους παραγωγούς της Κρήτης- και θα είμαστε δίπλα τους, ότι θα κάνουμε πράξη αυτό το οποίο δεσμευτήκαμε, δηλαδή ότι σε τρεις μήνες από τη συγκομιδή θα εισπράξουν αυτοί οι παραγωγοί τις αποζημιώσεις και πιστεύουμε ότι έτσι θα καλυφθούν με τον καλύτερο τρόπο για τις ζημιές που έχουν υποστεί.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε.
      Επίκαιρες ερωτήσεις δεύτερου κύκλου.
      Συνεχίζουμε με την αριθμό 257/17.11.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κυρίου Μάρκου Μπόλαρη προς τον Υπουργό Αγροτικής Ανάπτυξης και Τροφίμων, σχετικά με την καταβολή των καλλιεργητικών δικαιωμάτων στους αγρότες κ.λπ..
      Η επίκαιρη ερώτηση του κυρίου Μπόλαρη ειδικότερα έχει ως εξής:
      «Ενώ άρχισε η καλλιεργητική περίοδος, οι αγρότες βρίσκονται στο χείλος της οικονομικής εξόντωσης:
      Πέρσι
- πλήρωσαν διπλάσιες τιμές τα γεωργικά εφόδια, λιπάσματα και φυτοφάρμακα
      - εισέπραξαν τις μισές τιμές στα περισσότερα προϊόντα τους
      - δεν εισέπραξαν έγκαιρα και στο σύνολό τους τα καλλιεργητικά δικαιώματα και τις κάθε είδους ενισχύσεις που δικαιούνταν. 
      Φέτος απειλούνται άμεσα από την χρηματοπιστωτική κρίση, καθώς είναι ήδη χρεωμένοι και δυσκολεύονται ιδιαίτερα να λάβουν νέες πιστώσεις, ενώ παράλληλα δεν έχουν λάβει καλλιεργητικά δικαιώματα και άλλες οφειλόμενες ενισχύσεις ούτε πληρώθηκαν για τα προϊόντα που έχουν παραδώσει, με τις τιμές των προϊόντων αυτών να κατρακυλούν!
      Η μόνη λύση, εν’ όψει της οικονομικής κρίσης και της υπερχρέωσης των αγροτών, είναι η άμεση και πλήρης καταβολή των φετινών δικαιωμάτων και κάθε άλλης ενίσχυσης που δικαιούνται, ώστε να μπορέσουν να ανασάνουν στοιχειωδώς και να παραμείνουν στον αγροτικό τομέα της οικονομίας με όρους βιωσιμότητας. 
      Ερωτάται ο αρμόδιος κύριος Υπουργός:
      1. Προτίθεται να προβεί στην άμεση και πλήρη καταβολή στους αγρότες του συνόλου των καλλιεργητικών δικαιωμάτων και  κάθε άλλης ενίσχυσης που δικαιούνται;
      2. Αν ναι, πότε και με ποιον αποτελεσματικό τρόπο θα γίνουν αυτές οι καταβολές;»
      Στην επίκαιρη ερώτηση του κυρίου Μπόλαρη θα απαντήσει ο Υπουργός κύριος Κοντός.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε συνάδελφε, για  το κόστος παραγωγής, λιπάσματα, φάρμακα και πετρέλαιο απήντησα προηγουμένως στον κύριο Κεγκέρογλου και θα ήθελα να μην αναφερθώ πάλι στο θέμα αυτό. 
      Θα αναφερθώ, όμως, στις τιμές των προϊόντων για τη δική σας περιοχή, των προϊόντων που παράγονται στη δική σας περιοχή, έτσι ώστε να διαμορφώσουμε μία ξεκάθαρη εικόνα για το πώς και το πού κυμαίνονται οι τιμές. 
      Όντως στο καλαμπόκι υπάρχει πρόβλημα. Πέρυσι είχαμε τις καλύτερες τιμές των τελευταίων τριάντα ετών, μπορούμε να πούμε, στο καλαμπόκι. Στο σκληρό σιτάρι, οι τιμές είναι σαφώς καλύτερες από τις προπέρσινες και υπολείπονται των περσινών τιμών που και εκεί, στο σιτάρι, οι τιμές ήταν πολύ υψηλές την προηγούμενη χρονιά, λόγω διεθνούς έλλειψης στην παραγωγή στις ποσότητες των δημητριακών. 
      Στο μαλακό σιτάρι οι τιμές είναι χαμηλότερες από την προηγούμενη χρονιά. Είναι λίγο ψηλότερες από τα συνηθισμένα επίπεδα των τιμών. 
      Στη βιομηχανική ντομάτα οι τιμές σε σχέση με την προηγούμενη χρονιά παρουσιάζουν μία αύξηση που ξεπερνά το 50%-60%. 
      Και στα τεύτλα, σαφώς οι τιμές της φετινής χρονιάς είναι βελτιωμένες σε σχέση με την προηγούμενη χρονιά. 
      Βλέπετε ότι οι τιμές κυμαίνονται από χρονιά σε χρονιά, ανάλογα με τη διεθνή προσφορά και ζήτηση, ανάλογα με τις παραγωγές που έχουμε, ανάλογα με τις ποσότητες που παράγουμε στη χώρα μας.
      Εμείς, για να βοηθήσουμε τους παραγωγούς όσον αφορά το καλαμπόκι και τα δημητριακά, εκδώσαμε -και είμαστε η μοναδική χώρα στην  Ευρωπαϊκή Ένωση- απόφαση στις αρχές Σεπτεμβρίου για εντατικοποίηση των ελέγχων για φυτο-υγειονομικούς λόγους και για μεταλλαγμένα και αυτό οδήγησε σε δραστικό περιορισμό των εισαγωγών δημητριακών από χώρες ευρωπαϊκές ή και χώρες εκτός Ευρωπαϊκής Ένωσης. 
      Πρόσφατα, πριν από δύο μέρες, πληρώσαμε την «εξωτική» αποζημίωση  περίπου 170.000.000 ευρώ, πολλούς μήνες νωρίτερα από την κανονική ημερομηνία καταβολής της, ενώ θυμάστε ότι παλαιότερα πληρωνόταν δύο και δυόμισι χρόνια από την κανονική ημερομηνία καταβολής. Και αυτό το κάναμε για να έχουν χρήματα οι κτηνοτρόφοι για να αγοράσουν ζωοτροφές και να κινηθεί η αγορά των δημητριακών.
      Φέραμε το θέμα στην Ευρωπαϊκή Ένωση και έχουν ήδη επιβληθεί δασμοί για εισαγωγές δημητριακών από τρίτες χώρες. Ετοιμαζόμαστε να χορηγήσουμε άτοκο δάνειο 150.000.000 ευρώ στις συνεταιριστικές οργανώσεις, έτσι ώστε να μπορέσουν να δώσουν προκαταβολές στους παραγωγούς δημητριακών και να διαθέσουν τα προϊόντα αργότερα και πιστεύουμε ότι θα βελτιωθεί η αγορά, διότι δεν θα υπάρχουν μεγάλες ποσότητες προϊόντων στην αγορά. 
      Και βέβαια, πιέζουμε  έτσι ώστε –για να επανέλθω στο προηγούμενο- να μειωθούν οι τιμές των λιπασμάτων και των φυτοφαρμάκων. 
      Όσον αφορά για τα δικαιώματα που είπατε, γνωρίζετε πολύ καλά ότι την περσινή χρονιά, αρχές Δεκεμβρίου, πληρώθηκαν και ήταν η πρώτη χρονιά που πληρώθηκαν τόσο νωρίς τόσα πολλά δικαιώματα. 
      Και φέτος προγραμματίζουμε για να βοηθήσουμε τους αγρότες, όπως σωστά αναφέρεται, να πληρώσουμε πολύ νωρίς τα δικαιώματα -με βάση τον Κανονισμό της Ευρωπαϊκής Ένωσης, η πληρωμή μπορεί να γίνει μετά την 1η Δεκεμβρίου- εντός των πρώτων ημερών του Δεκεμβρίου και μάλιστα, να πληρώσουμε πολύ μεγαλύτερο ποσό από ό,τι πληρώσαμε την προηγούμενη χρονιά. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών βουλευτής κ. Μάρκος Μπόλαρης. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κυρία Πρόεδρε. 
      Κύριε Υπουργέ, ξέρετε πολύ καλά ότι οι αγρότες φέτος έχουν σπείρει πολύ μεγάλες ποσότητες καλαμποκιού και ότι η τιμή στο καλαμπόκι είναι 60% μικρότερη από πέρσι -σε μερικές περιπτώσεις μπορεί και 70%- ανάλογα με το τι πήραν πέρσι. 
      Αυτό το πράγμα, σε συνδυασμό με τα τεράστια έξοδα με τα οποία καλλιέργησαν –διπλάσιο πετρέλαιο και διπλάσια λιπάσματα- καταλαβαίνετε πολύ καλά ότι τους έχει φέρει σε απόγνωση. Παίρνουν μείον 60% στις τιμές και έχουν καταβάλει διπλάσιο κόστος για την παραγωγή.
      Εδώ, λοιπόν, με τα χρήματα αυτά που παίρνουν από τα προϊόντα, δεν μπορούν να πληρώσουν τα περυσινά έξοδα. Είναι χρεωμένοι και σ’ αυτούς που τους προμηθεύουν εφόδια και σ’ αυτούς από τους οποίους έχουν αγοράσει πετρέλαιο, χώρια οι τράπεζες.
      Το θέμα της ερώτησης είναι συγκεκριμένο. Πρέπει να επισπεύσετε να καταβάλλετε το ταχύτερο δυνατόν τα καλλιεργητικά δικαιώματα. Είναι κοινό μυστικό ότι τα καλλιεργητικά δικαιώματα τα καθυστερεί το Υπουργείο Οικονομίας και Οικονομικών, γιατί τα χρησιμοποιεί για διάφορους ταμειακούς λόγους. Και ξέρουμε πολύ καλά ότι αυτά τα καλλιεργητικά δικαιώματα χρησιμοποιήθηκαν σε προηγούμενες χρονιές για να μπορέσουμε να βγούμε από την επιτήρηση. Λέω ότι εφέτος δεν μπορεί να υπάρξει τέτοια λογική. Καταρρέει η οικονομία στην περιφέρεια. Το ξέρετε πολύ καλά. Είστε από την Ξάνθη την επισκέπτεσθε, ξέρετε ποια είναι η κατάσταση. Κλείνουν μαγαζιά. Πηγαίνουν να πάρουν σπόρους, λιπάσματα και τους λένε «μας χρωστάτε τα περσινά». Αυτοί που έχουν τα πρατήρια καυσίμων λένε ότι έχουμε μοιράσει ο καθένας από τέσσερα – πέντε βυτία στην αγορά και δεν μπορούμε να πληρωθούμε.
      Είπατε κάτι για τα 150.000.000. Το είπατε βγαίνοντας από την Κυβερνητική Επιτροπή και άκουσα και τις αντιρρήσεις που υπάρχουν. Ξέρετε ότι έχει αρχίσει μια μεγάλη συζήτηση για το αν οι αγρότες είναι δύο κατηγοριών, για το αν μπορούν να πάρουν μόνο αυτοί που δίνουν στις συνεταιριστικές οργανώσεις ή αν θα πάρουν και αυτοί οι οποίοι είναι από τους εμπόρους. Θα πρέπει να το δείτε το ζήτημα διότι καταλαβαίνετε ότι υπάρχει ανισότητα απέναντι στον αγρότη. Όλοι οι αγρότες θα πρέπει να έχουν ίση μεταχείριση και αυτοί που παραδίνουν στις συνεταιριστικές οργανώσεις και αυτοί που παραδίνουν στο άλλο εμπόριο –και οι οργανώσεις εμπόριο κάνουν- έτσι ώστε να μην έχουμε προβλήματα. Και αυτά τα οποία λέτε να μην προσκρούουν στις κοινοτικές οδηγίες. Διότι ξέρετε τι υποψιαζόμαστε και τι λένε οι αγρότες; Μας υπόσχεται ο κ. Κοντός ότι θα μας δώσει χρήματα μέσω των συνεταιριστικών οργανώσεων, όμως, θα παρέμβει η Ευρωπαϊκή Ένωση και θα τα κόψει διότι δίνονται μονομερώς στους αγρότες, δηλαδή, μόνο σε αυτούς που συναλλάσσονται με τις ενώσεις. Θα βγει μετά ο Κοντός και θα πει τι να κάνουμε; Είχαμε την καλή πρόθεση να τα δώσουμε αλλά η Ευρωπαϊκή Ένωση μας εμπόδισε. Σας το λέμε, λοιπόν, από τώρα ότι τέτοιες προφάσεις δεν μπορούν να περάσουν στην αγορά.
       Είναι σαφές, δεν μπορούμε να παίξουμε με τους αγρότες γιατί έχουν φτάσει στα όριά τους. Ως εδώ και μη παρέκει.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υπουργός έχει το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κύριε συνάδελφε, γνωρίζω πολύ καλά ότι αφουγκράζεστε την αγωνία των αγροτών γιατί είστε από μία αγροτική περιοχή, όπως κι εγώ. Πρέπει να σας πω για να βάλουμε κάποια πράγματα στη θέση τους, ότι όσον αφορά τις επιδοτήσεις, ποτέ το κράτος δεν έχει χρησιμοποιήσει τις επιδοτήσεις των αγροτών. Διότι οι ενισχύσεις στις επιδοτήσεις των αγροτών, πληρώνονται κανονικά, με ταμειακή διευκόλυνση μάλιστα πληρώνονται από το Υπουργείο Οικονομικών, παίρνουν δάνεια με την εγγύηση του ελληνικού δημοσίου, επιβαρύνεται τους τόκους το Υπουργείο Οικονομικών και μετά από αρκετούς μήνες έρχονται τα χρήματα από την Ευρωπαϊκή Ένωση και γίνεται ο συμψηφισμός. Δεν τίθεται θέμα να πάρουμε τις επιδοτήσεις των αγροτών και να τις εκμεταλλευτεί το κράτος. Αυτό δεν γίνεται ποτέ. Γίνεται ακριβώς το αντίθετο, δηλαδή, τόκους πληρώνει το Ελληνικό κράτος, διότι με ταμειακή διευκόλυνση νωρίτερα πληρώνονται και οι ενισχύσεις των αγροτών.
      Όσον αφορά τη χρηματοδοτική διευκόλυνση που πάμε να κάνουμε στους συνεταιρισμούς, θέλω να σας πω –και να το προσέξετε- ότι αυτό αποτέλεσε και πρόταση του αγροτικού τομέα του ΠΑ.ΣΟ.Κ., που μας είπε, διευκολύνετε τους συνεταιρισμούς, διευκολύνετε τις συνεταιριστικές οργανώσεις να μπορέσουν να δώσουν με άτοκα δάνεια προκαταβολές προς τους αγρότες, έτσι ώστε να πάρουν μία ανάσα και αργότερα που θα διατεθεί το προϊόν με καλύτερους όρους να πληρωθούν και οι εξοφλήσεις των προϊόντων. Άρα δεν τίθεται κανείς άνισος ανταγωνισμός. Και μάλιστα λέμε ότι αφού δοθεί το άτοκο δάνειο, υπάρχει δυνατότητα στους αγρότες που έχουν ακόμα καλαμπόκι ή δημητριακά στις αποθήκες τους, να παραδώσουν τα προϊόντα αυτά στις ενώσεις και να πάρουν και αυτοί άτοκο δάνειο.
      Γενικά συμφωνώ μαζί σας ότι στο συγκεκριμένο προϊόν που αναφέρθηκε υπάρχουν δυσκολίες και παίρνουμε μέτρα για να βοηθήσουμε τους αγρότες. Και για τα δικαιώματα που ρωτάτε σας διαβεβαιώνουμε ότι θα πληρωθούν νωρίτερα από κάθε άλλη χρονιά και ότι οι αγρότες μας θα εισπράξουν πολύ μεγαλύτερο ποσό από ό,τι εισέπρατταν. Και ακόμη, ότι από την επόμενη χρονιά για την ενεργοποίηση των δικαιωμάτων των κατά κύριο επάγγελμα αγροτών δεν θα πληρώνουν τίποτα στις ενώσεις, αλλά το κόστος και τη δαπάνη της ενεργοποίησης την επιβαρύνεται το κράτος και αυτό γίνεται για πρώτη φορά.
      ΠΡΟΕΔΡΕΥΟΥΣΑ (Βέρα Νικολαΐδου): Επόμενη  είναι η τρίτη με αριθμό 284/18-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την αύξηση των παροπλισμένων πλοίων στον Κόλπο της Ελευσίνας κ.λπ..
      Η επίκαιρη ερώτηση του κ. Αθανασίου Λεβέντη έχει ως εξής:
      «Με ιδιαίτερη ανησυχία η κοινωνία της Ελευσίνας και όλου του Θριάσιου παρακολουθεί την αύξηση των παροπλισμένων πλοίων που αγκυροβολούν στον Κόλπο της Ελευσίνας.
      Στις μνήμες των κατοίκων της περιοχής επανέρχονται οι εφιαλτικές εικόνες παλαιότερων δεκαετιών με τα τετρακόσια τριάντα πέντε παροπλισμένα πλοία και έξι διαλυτήρια.
      Ο Κόλπος της Ελευσίνας, χαρακτηρισμένος ως ιδιαίτερα ευαίσθητη περιοχή, έχει υποστεί βάναυση κακοποίηση από την αλόγιστη βιομηχανική ανάπτυξη της δυτικής Αττικής, όντας, επί δεκαετίες, αποδέκτης κάθε μορφής βιομηχανικού αποβλήτου.
      Ως αποτέλεσμα έντονων και πολύχρονων αγώνων, τα τελευταία χρόνια άρχισε να εμφανίζεται ουσιαστική βελτίωση της ποιότητας της θάλασσας και του βυθού του κόλπου.
      Σ’ αυτό το αποτέλεσμα συνέβαλε και η απομάκρυνση των παροπλισμένων πλοίων και των πέντε διαλυτηρίων, τα οποία ρυπαίνουν και αισθητικά και περιβαλλοντικά.
      Είναι προφανές ότι οι ιδιαίτερα ευαίσθητοι σε αυτά τα θέματα κάτοικοι της Ελευσίνας και του Θριάσιου δεν θα επιτρέψουν να επανέλθει η καταστροφική προοπτική της αύξησης των παροπλισμένων πλοίων στον κόλπο της Ελευσίνας.
      Με βάση όλα τα παραπάνω ερωτάται ο κ. Υπουργός:
      1. Με ποιον τρόπο και ποια μέτρα θα συμβάλλει στην περαιτέρω βελτίωση του θαλάσσιου περιβάλλοντος, της ακτής και του βυθού του κόλπου της Ελευσίνας;
      2. Προτίθεται το Υπουργείο να αυξήσει τον αριθμό των παροπλισμένων πλοίων στον κόλπο της Ελευσίνας;»
      Στην ερώτηση του κ. Λεβέντη θα απαντήσει ο Υφυπουργός, κ. Καμμένος.
      Ορίστε κύριε Υφυπουργέ, έχετε το λόγο για τρία λεπτά.
       ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κυρία Πρόεδρε.
      Κύριε συνάδελφε, κατ’ αρχάς ευχαριστώ για την ερώτηση. Πράγματι, είναι αλήθεια ότι ο κόλπος της Ελευσίνας, έχοντας ταλαιπωρηθεί επί δεκαετίες ολόκληρες με πολιτικές που ήταν καταστροφικές για το περιβάλλον, τα τελευταία χρόνια έχει βελτιωθεί πάρα πολύ και έχει απομακρυνθεί μεγάλο μέρος της λυματολάσπης. Οι μετρήσεις που έχουμε της ποιότητας του νερού αλλά και του πυθμένα, δείχνουν ότι υπάρχει βελτίωση. Ουσιαστικά ένας βυθός που τον θεωρούσαμε ως νεκρό, έχει αρχίσει και ζωντανεύει. Περιοχές που παροδικά ήταν αλυκές εποικούνται πια καθ’ όλη τη διάρκεια του χρόνου. 
      Το θέμα του παροπλισμού μας απασχόλησε ιδιαίτερα. Είναι αλήθεια ότι σε παλαιότερες δεκαετίες, με ναυτιλιακές κρίσεις, είχαμε την παρουσία τετρακοσίων και πεντακοσίων πλοίων στον κόλπο της Ελευσίνας. Με την αρχή της οικονομικής κρίσεως, ενεργοποιηθήκαμε άμεσα για να εντοπίσουμε ποια θα είναι αυτά τα πλοία που θα ζητήσουν να παροπλιστούν. Αυτήν τη στιγμή υπάρχουν εννέα πλοία παροπλισμένα στην Ελευσίνα. Και έχουμε και οκτώ επιπλέον αιτήσεις τις οποίες αυτήν τη στιγμή ελέγχει ο Οργανισμός Λιμένος Ελευσίνος. Δεν υπάρχει, λοιπόν, θέμα πανικού ούτε ισχύει η φήμη ότι έχουμε μία πληθώρα εταιρειών που ζητούν να παροπλίσουν πλοία. Πέραν όμως αυτού υπάρχει κι ένας ευρύτερος σχεδιασμός διότι δεν είναι δυνατόν να επιβαρυνθεί μόνο η δυτική Αττική τις επιπτώσεις του παροπλισμού πλοίων. Εάν χρειασθεί η Ελευσίνα δεν θα είναι το μόνο μέρος που θα παροπλιστούν πλοία. Κρίνοντας από τα νούμερα των παροπλισμένων πλοίων που έχουμε μέχρι σήμερα πιστεύω ότι δεν θα παραστεί τέτοιου είδους ανάγκη. 
      Αυτήν τη στιγμή εφαρμόζεται ο ειδικός κανονισμός του λιμένα της Ελευσίνας. Υπάρχει συνεχής έλεγχος των λιμενικών αρχών. Οι εντολές της πολιτικής αλλά και της στρατιωτικής ηγεσίας του Λιμενικού Σώματος είναι ρητές και γίνονται επιθεωρήσεις και στα πλοία που διέρχονται και στα πλοία που αγκυροβολούν και στα πλοία που πάνε προς παροπλισμό. Γίνονται επίσης συνεχείς καθημερινοί έλεγχοι με πλωτά και με εναέρια μέσα και με έκτακτες επιτροπές και επιθεωρήσεις στον κόλπο της Ελευσίνας αλλά και στην περιοχή του Πειραιά, που κι εκεί έχουμε μία επιβάρυνση από το παρελθόν του θαλασσίου περιβάλλοντος.
      Στο θέμα τώρα των διαλυτηρίων. Δύο διαλυτήρια λειτουργούν αυτήν τη στιγμή στον κόλπο της Ελευσίνας κάτω από την άδεια της Διεύθυνσης Βιομηχανίας και Ορυκτού Πλούτου της Νομαρχίας Δυτικής Αττικής. Παρακολουθούνται για την τήρηση των περιβαλλοντικών όρων λειτουργίας τους και μέχρι σήμερα η Λιμενική Αρχή της Ελευσίνας δεν έχει διαπιστώσει παραβιάσεις για ρύπανση του θαλασσίου περιβάλλοντος. Οι έλεγχοι είναι συστηματικοί και συνεχείς. Δεν θα επιτρέψουμε να γυρίσουμε σε παλιές εποχές όπου μόνο ο κόσμος της δυτικής Αττικής πλήρωνε το τίμημα του παροπλισμού των πλοίων αλλά και της λειτουργίας των διαλυτηρίων χωρίς κανένα έλεγχο και χωρίς κανένα περιβαλλοντικό όρο.
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, κατ’ αρχάς σημειώνω με ικανοποίηση ότι αναγνωρίσατε, ότι έχει υποστεί μία απαράδεκτη καταστροφή ο κόλπος της Ελευσίνας, όπως και γενικά όλη η περιοχή της Ελευσίνας και του Θριασίου από την αλόγιστη βιομηχανική και άλλη ανάπτυξη. Να σημειώσω επιγραμματικά: Δύο διυλιστήρια εν ενεργεία, δύο ναυπηγεία, δύο χαλυβουργίες, δεκατρία ιδιωτικά λιμάνια, χιλιάδες διακινούμενα πλοία μέσα στον κόλπο που στη συντριπτική πλειοψηφία μεταφέρουν πετρέλαιο, δώδεκα ναυάγια και μερικά απ’ αυτά σε βάθος ενάμισι μέτρο. Επανειλημμένα έχουμε φέρει εδώ το θέμα και δεν έχει γίνει τίποτα. Έχουν προσκρούσει και πλοία εκεί επάνω. Ακόμα ανεξέλεγκτα βιομηχανικά και αστικά απόβλητα, η χωματερή, το ρέμα του Αγίου Γεωργίου που κατεβάζει ό,τι μπορεί να φανταστεί κάποιος και δέκα εκατομμύρια τόνοι αποθηκευμένα υγρά και αέρια καύσιμα. Διαρροές από τις δεξαμενές και των δύο διυλιστηρίων της ΕΛ.ΠΕ. και της «ΠΕΤΡΟΛΑ». 
      Και οι κύριοι του ΟΛΕ λένε ότι δεν διαπίστωσαν τίποτα, όπως λένε και οι άλλες υπεύθυνες υπηρεσίες. Δεν έχουν διαπιστώσει καμμία ρύπανση. Για κάνετε μία βόλτα, κύριε Υπουργέ, να δείτε αυτά τα διαλυτήρια σε τι κατάσταση βρίσκονται. Εκεί, είναι αραγμένα δεκάδες σαπιοκάραβα. Όποιο καράβι στην ελληνική επικράτεια εξοκείλει ή εγκαταλειφτεί από τους ιδιοκτήτες, σέρνεται εκεί και σαπίζει και ρυπαίνει και καταστρέφει τον κόλπο. Έρχεται τώρα και η οικονομική κρίση. Ήδη, έχουν αράξει εκεί δέκα πλοία. Έπεται συνέχεια. Υπάρχουν εννέα αιτήσεις. Και έρχεστε και λέτε ότι ελπίζετε να μην υπάρχει σημαντική ανάγκη για να ζητήσουν παροπλισμό και άλλα. Το ερώτημα είναι πού θα πάνε αυτά που θα παροπλιστούν; Υπάρχει κάποιο άλλο σχέδιο; Γιατί φοβόμαστε, κύριε Υπουργέ, ότι στο τέλος θα πείτε τι να κάνουμε, αυτός ο κόλπος προσφέρεται, είναι πιο ασφαλής, δεν έχει ανέμους, δεν έχει πειρατές ή οτιδήποτε άλλο, για να απαγάγει τα πλοία. Επομένως, εδώ φοβόμαστε ότι και εσείς συνεχίζετε, όπως και όλες οι προηγούμενες κυβερνήσεις, την εύκολη λύση. Ό,τι είναι ανεπιθύμητο, ό,τι είναι επικίνδυνο, ό,τι δεν το θέλει κανένας άλλος, πάει σ’ αυτόν τον «συμφοριασμένο τόπο», ο οποίος μάλιστα είναι ευλογημένος. Είναι τόπος θεών, είναι ο τόπος που έγινε η Ναυμαχία της Σαλαμίνας. 
      Ο Δήμος Ελευσίνας διαμαρτύρεται εντονότατα, όπως και οι κάτοικοι. Θέλουμε διαβεβαιώσεις και εγγυήσεις, πρώτον, ότι δεν θα παροπλιστούν άλλα πλοία και αυτά που υπάρχουν θα απομακρυνθούν και δεύτερον, ότι θα πάρετε ουσιαστικά μέτρα. Πηγαίνετε στα διαλυτήρια να δείτε τι αίσχος υπάρχει, τι κακοποίηση, που συνεχίζεται ανεξέλεγκτη και δυστυχώς, οι αρμόδιες αρχές πάντοτε ολιγωρούν και κλείνουν τα μάτια. Αυτό το θέμα επανειλημμένα μας έχει απασχολήσει εδώ στη Βουλή και το νομαρχιακό συμβούλιο και το δήμο, αλλά, δυστυχώς, φωνή βοώντος εν τη ερήμω. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υπουργός έχει το λόγο. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας και Νησιωτικής Πολιτικής): Σας διαβεβαιώ ότι δεν υπάρχει καμμία περίπτωση να δεχθούμε ο κόλπος της Ελευσίνας, να δεχθεί πλοία που πιθανώς να ζητήσουν παροπλισμό. Αυτό έχει τελειώσει. Έχουν ανοίξει πολλές περιοχές με ανοιχτά λιμάνια, τα οποία δεν έχουν την επιβάρυνση που έχει ο κλειστός κόλπος της Ελευσίνας και ειδικές με περιβαλλοντικές προβλέψεις. Στην περίπτωση που ζητηθεί να παροπλιστούν περισσότερα πλοία, θα κατανεμηθούν σε άλλες περιοχές, ώστε να μην επιβαρυνθεί αποκλειστικά το περιβάλλον της Ελευσίνας. Υπάρχουν αρκετές περιοχές που προστατεύονται από τις λιμενικές αρχές και θα προστατευθούν και με τα συστήματα προστασίας που επιβάλλονται πλέον. Δεν μπορώ, όμως, να σας διαβεβαιώσω ότι από αυτά τα εννέα πλοία που έχουν κάνει αιτήσεις, δεν θα μπει ούτε ένα παραπάνω στην Ελευσίνα. 
      Θέλω, τώρα, να σταθώ σ' αυτό που προτείνατε, για το θέμα των ναυαγίων. Υπάρχει ο ειδικός λογαριασμός χρημάτων στην Τράπεζα της Ελλάδος που εισπράττονται από τον λογαριασμό Λιμένος Ελευσίνας για τα τέλη παροπλισμού. Έχουν μαζευτεί αρκετά χρήματα σ' αυτόν το λογαριασμό. Αυτά τα χρήματα θα χρησιμοποιηθούν για την απόσυρση των ναυαγίων. Παράλληλα, στην τροποποίηση του νομοσχέδιου που κάνουμε για τις καταδύσεις, με τη δημιουργία θαλασσίων πάρκων και τεχνητών υφάλων, ήδη, θα περιληφθούν τέτοια πλοία τα οποία θα καθαριστούν. Δεν θα χρησιμοποιηθούν πλοία τα οποία έχουν πετρελαϊκά και άλλα κατάλοιπα. Θα καθαριστούν όπως ορίζεται από τις σχετικές διαδικασίες περιβαλλοντικά και θα χρησιμοποιηθούν ως τεχνητοί ύφαλοι, βοηθώντας έτσι την ανάπτυξη ειδικά προστατευμένων περιοχών υποθαλάσσιου περιβάλλοντος και οικοσυστημάτων σε περιοχές του Αιγαίου. Τέτοια πλοία υπάρχουν και στο Πέραμα και στην περιοχή του Πειραιά. Πιστεύω ότι με τις επενδύσεις που θα γίνουν σ’ αυτόν τον τομέα με τα υποθαλάσσια πάρκα, θα έχουμε άμεση απομάκρυνση των πλοίων από την Ελευσίνα. Η Ελευσίνα θα απελευθερωθεί. 
      Θέλω να σας διαβεβαιώσω ότι όσον αφορά τα διαλυτήρια, θα συνεχίσουμε να κάνουμε ελέγχους όχι μόνο με τις τοπικές αρχές, με τον Ο.Λ.Ε. και με το λιμεναρχείο. Θα σας καλέσω, κύριε Λεβέντη, αυτή την εβδομάδα να καλέσουμε μία επιτροπή της επιθεώρησης του Λιμενικού Σώματος και μία διακομματική επιτροπή, για να επισκεφτούμε μαζί τα διαλυτήρια και τον Κόλπο της Ελευσίνας, διότι η ηγεσία του Υπουργείο Εμπορικής Ναυτιλίας πιστεύει ότι σ’ αυτά τα θέματα η διακομματική συνεργασία παίζει ένα ιδιαίτερα σημαντικό ρόλο. Σας καλώ επισήμως την άλλη εβδομάδα να πάμε με σκάφος του λιμενικού στον κόλπο της Ελευσίνας. Και εάν διαπιστωθούν τέτοιου είδους παραβιάσεις, να είστε βέβαιος ότι θα αντιμετωπιστούν άμεσα. 
      ΠΡΟΕΔΡΕΥΟΥΣΑ (Βέρα Νικολαΐδου): Τέταρτη είναι η με αριθμό 280/18-11-2008, επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Ανάπτυξης, σχετικά με τον αφανισμό των μικρομεσαίων επιχειρήσεων από τα μεγάλα εμπορικά κέντρα κ.λπ..
      Η επίκαιρη ερώτηση του κ. Ροντούλη έχει ως εξής: 
      «Σύμφωνα με στοιχεία του  «Παρατηρητηρίου Αγοράς» για το εμπόριο και την ιδιοκτησία, εμπορικά κέντρα συνολικής έκτασης τουλάχιστον εξακοσίων χιλιάδων τετραγωνικών μέτρων αναμένεται να αναπτυχθούν μέσα στα επόμενα δύο χρόνια σε ολόκληρη την ελληνική επικράτεια. 
      Η υπερβάλλουσα αυτή προσφορά εμπορικών κέντρων αναπόφευκτα θα πλήξει τις μικρομεσαίες επιχειρήσεις, αφού θα οδηγήσει στη συρρίκνωση των συνοικιακών αγορών και στην αλματώδη αύξηση των μισθωμάτων λόγω του υψηλού ποσοστού συγκέντρωσης των επιχειρηματικών δραστηριοτήτων στους μεγάλους εμπορικούς δρόμους. 
      Με δεδομένες, λοιπόν, τις ραγδαίες ανακατατάξεις που επέρχονται σε επίπεδο τοπικών αγορών, ερωτάται ο κύριος Υπουργός:
      1. Ποια μέτρα προτίθεται να λάβει το Υπουργείο, για να αποφευχθεί η στρέβλωση του ανταγωνισμού και να διασωθούν οι μικρομεσαίες εμπορικές επιχειρήσεις; 
      2. Ποιες αρμοδιότητες πρέπει να αποδοθούν στην Τοπική Αυτοδιοίκηση, προκειμένου να συμμετάσχει και αυτή αποτελεσματικά στην προσπάθεια διάσωσης των τοπικών αγορών;».
      Ο Υφυπουργός Ανάπτυξης κ. Βλάχος έχει το λόγο. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Στη δύσκολη συγκυρία της οικονομικής κρίσης που διανύουμε, το Υπουργείο Ανάπτυξης κινείται μεθοδικά και υπεύθυνα και όχι μόνο σήμερα που τα σημάδια της κρίσης είναι ορατά. Η επιδίωξη του υγιούς ανταγωνισμού μέσα από την αδιαπραγμάτευτη τήρηση της νομιμότητας, είναι ο ακρογωνιαίος λίθος της πολιτικής μας στην αγορά. Η Γενική Γραμματεία Εμπορείου συχνά καλείται να ρυθμίσει θέματα εμπορικής χωροταξίας και πολεοδομίας, αναζητώντας να βρει την καλύτερη λύση, ούτως ώστε να είναι δυνατή η ανάπτυξη της υγιούς επιχειρηματικότητας του εμπορίου και της παροχής υπηρεσιών. Σύμφωνα με το ισχύον θεσμικό πλαίσιο, προβλέπεται η διαδικασία χορήγησης άδειας για ίδρυση καταστημάτων λιανικού εμπορίου, τα οποία θα υπερβαίνουν συγκεκριμένα όρια έκτασης που τίθεται με το νόμο. Εξαιρούνται απ’ αυτήν τη διαδικασία οι περιοχές των Νομαρχιακών Αυτοδιοικήσεων Αττικής, των Δήμων Θεσσαλονίκης και Εχεδώρου, όπου ίδρυση καταστημάτων λιανικού εμπορίου είναι ελεύθερη. Πιο συγκεκριμένα, η απαιτούμενη άδεια για την ίδρυση καταστημάτων λιανικού εμπορίου χορηγείται με απόφαση του νομαρχιακού συμβουλίου της οικείας Νομαρχιακής Αυτοδιοίκησης, ύστερα από γνώμη της αντίστοιχης οικονομικής και κοινωνικής επιτροπής του οικείου οργανισμού Τοπικής Αυτοδιοίκησης και του οικείου επιμελητηρίου, όταν, βέβαια, η συνολική επιφάνεια του εμπορικού καταστήματος είναι μεγαλύτερη από τα τετραγωνικά μέτρα που ορίζονται ανά γεωγραφική περιοχή, στις περιπτώσεις που αναλυτικά προβλέπονται στην ισχύουσα νομοθεσία. 
      Τα στοιχεία για την έκδοση αυτής της άδειας, που λαμβάνονται υπ’ όψιν, είναι: ο ανταγωνισμός μεταξύ ομοειδών επιχειρήσεων, η επίδραση στη λειτουργία των μικρομεσαίων και μικρών επιχειρήσεων, η προστασία του εισοδήματος των καταναλωτών, η απασχόληση, η ανάγκη διατήρησης της πληθυσμιακής βάσης, ο χωροταξιακός σχεδιασμός, οι επιπτώσεις στο περιβάλλον. 
      Πρέπει να σημειωθεί ότι οι ισχύουσες διατάξεις είναι αυστηρότερες από το προγενέστερο καθεστώς. Η αλλαγή αυτή είναι πρόσφατη όσον αφορά τη χορήγηση των εν λόγω αδειών, δεδομένου ότι οι διαφορές μεταξύ παλιάς και νέας ρύθμισης δεν εντοπίζονται μόνο στη μείωση των τετραγωνικών μέτρων, πέραν των οποίων απαιτείται άδεια για την ίδρυση καταστημάτων λιανικού εμπορίου, αλλά, κυρίως, οι νέες ρυθμίσεις αναφέρονται στο σύνολο των καταστημάτων λιανικού εμπορίου και όχι μόνο στις υπεραγορές. 
      Δεύτερον, οι ρυθμίσεις αυτές λαμβάνουν υπ’ όψιν τη συνολική επιφάνεια του καταστήματος, δηλαδή την ωφέλιμη επιφάνεια μαζί με τους αποθηκευτικούς χώρους. Παράλληλα σε καταστατικό επίπεδο υπάρχει πρόβλεψη, σε περίπτωση παραβάσεων, να υπάρχουν σημαντικά πρόστιμα τα οποία ξεκινούν από 5 έως 50.000 ευρώ και μπορεί να υπάρξει στη συνέχεια έως και ανάκληση της λειτουργίας του συγκεκριμένου καταστήματος. 
      Κατά συνέπεια, θα έλεγα ότι οι νέες αυτές ρυθμίσεις είναι περισσότερο προστατευτικές. Κανείς δεν μπορεί να αμφισβητήσει ότι –και με τη δεδομένη διεθνής συγκυρία- υπάρχει κίνδυνος για τις μικρές και μεσαίες εμπορικές επιχειρήσεις. Αντίστοιχα βέβαια κάποιος μπορεί να ισχυριστεί ότι και οι επενδύσεις των μεγάλων εμπορικών αλυσίδων δημιουργούν ανάπτυξη και θέσεις απασχόλησης. 
      Εκτιμώ, λοιπόν, ότι η αλήθεια, αγαπητέ κύριε συνάδελφε, είναι κάπου στη μέση. Αναζητούμε σε μια δύσκολη οικονομική συγκυρία το χρυσό κανόνα που θα επιτρέψει τη συμβίωση αυτών των παραγόντων της αγοράς. Μελετάμε αξιοποιώντας πόρους από το επιχειρησιακό πρόγραμμα «Επιχειρηματικότητα και Ανταγωνιστικότητα», το Ε.Σ.Π.Α., τη δυνατότητα ενίσχυσης των υφισταμένων ή δημιουργία νέων χώρων υποδομής επιχειρήσεων, ενώ παράλληλα θα υποστηρίξουμε χρηματοδοτικά τέτοιες εγκαταστάσεις ή μετεγκαταστάσεις. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Ροντούλης, Βουλευτής του ΛΑ.Ο.Σ..
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε. 
      Κύριε Υφυπουργέ, θα μπορούσα να απαριθμήσω σωρεία λόγων που έχουν επιφέρει το θάνατο του εμποράκου σήμερα στην Ελλάδα. Έλλειψη ρευστότητας, φθίνουσα καταναλωτική δύναμη των πολιτών, υψηλή φορολογία, ακάλυπτες επιταγές, παραεμπόριο, υψηλά- υψηλότατα ενοίκια, έλλειψη πάρκινγκ και σωρεία άλλων λόγων. 
      Θα σταθώ όμως μόνο σ’ ένα, που είναι η ανεξέλεγκτη λειτουργία εμπορικών κέντρων, υπεραγορών, πολυκαταστημάτων, όπως θέλετε πείτε τα. Σας πληροφορώ τούτο: Εξακόσιες χιλιάδες τετραγωνικά μέτρα, αγαπητοί συνάδελφοι -το λέω για να το ακούσει καλά η Αίθουσα- εξακόσιες χιλιάδες τετραγωνικά μέτρα εμπορικών κέντρων θα προστεθούν τα επόμενα δυο χρόνια στην ελληνική περιφέρεια. 
      Εκατόν εβδομήντα χιλιάδες τετραγωνικά μέτρα πολυκαταστημάτων, κύριε Υφυπουργέ, θα προστεθούν την επόμενη διετία μόνο στο Λεκανοπέδιο. Καταλαβαίνουμε όλοι τι αρνητικές επιπτώσεις θα έχει αυτό για τη μικρομεσαία εμπορική επιχείρηση. 
      Είπατε όμως στην επιχειρηματολογία σας κάτι που δεν ευσταθεί, ότι και τα πολυκαταστήματα δημιουργούν θέσεις εργασίας. Θα σας αντιπαραθέσω μελέτη της Εθνικής Συνομοσπονδίας Εμπορίου Ελλάδος, η οποία μελέτη λέει ότι για κάθε, μια θέση εργασίας που δημιουργείται σ’ ένα πολυκατάστημα αφαιρούνται τρεις θέσεις εργασίας σε μια μικρομεσαία επιχείρηση. Άρα, το ισοζύγιο της ανεργίας δεν είναι ακριβώς όπως το λέτε. Τουναντίον μάλιστα θα καταστεί αρνητικότερο. 
      Λύσεις υπάρχουν, για να μην έχουμε μόνο μια αρνητική κριτική τοποθέτηση; Υπάρχουν, δεν τις ακούσαμε όμως. Δεν θα πρέπει να προχωρήσουμε οργανωμένα πλέον σε μια σαφή οριοθέτηση των εμπορικών ζωνών; Γιατί δεν το κάνετε; Είπατε για την Τοπική Αυτοδιοίκηση. Δεν θα πρέπει η άδεια για τη λειτουργία τέτοιων πολυκαταστημάτων, όταν υπεκφεύγουν κάποιων ορίων στα τετραγωνικά τους μέτρα, να δίνεται μόνο από τον οικείο Ο.Τ.Α. Α΄ Βαθμού; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνετε αυτό που κάνουν και άλλες πόλεις του κόσμου; Δεν θα πρέπει να δημιουργήσουμε επιτέλους και στην Ελλάδα περιοχές βελτίωσης επιχειρηματικότητας; Τι είναι αυτές οι περιοχές το γνωρίζετε πολύ καλά. Υπάρχει μια σύμπραξη ιδιοκτητών επιχειρήσεων, ιδιοκτητών ακινήτων και Οργανισμών Τοπικής Αυτοδιοίκησης, προκειμένου να αναβαθμίσουν ένα δρόμο, μια περιοχή σε μια πόλη και όσον αφορά τις εμπορικές της υποδομές και όσον αφορά την προβολή της. 
      Τι θέλω να πω μ’ αυτά, και τελειώνω, κυρία Πρόεδρε. Ευχαριστώ για την ανοχή σας. Ο θάνατος του εμποράκου έχει επισυμβεί. Έχει επισυμβεί όμως και κάτι άλλο, το σπάσιμο της ραχοκοκαλιάς της ελληνικής κοινωνίας που είναι οι μικρομεσαίες επιχειρήσεις. Η οργή του κόσμου έχει ξεχειλίσει, κύριε Υφυπουργέ. Ή θα την ακούσετε και θα λάβετε άμεσα μέτρα ή τα επίχειρα θα τα λάβετε στην επόμενη εκλογική αναμέτρηση. 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε το  λόγο, κύριε Υφυπουργέ. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κυρία Πρόεδρε. 
      Κύριε συνάδελφε, δεν υπάρχει αμφιβολία ότι η ανάπτυξη και η κοινωνική συνοχή περνούν μέσα από τη στήριξη των μικρών και πολύ μικρών επιχειρήσεων. Αναμφίβολα. Αυτό είναι χαρακτηριστικό της δικής μας πολιτικής και βλέπετε ότι προσπαθούμε κάθε φορά που υπάρχει ανάγκη, να το κάνουμε πράξη. Είμαστε αποφασισμένοι, πραγματικά, να εξαντλήσουμε και όλα τα περιθώρια, θα έλεγα όλες τις δυνατότητες που υπάρχουν για να σταθούμε ουσιαστικά πλάι τους. Θα πω κάποια στοιχεία στη συνέχεια. 
      Όμως επί της ουσίας της παρατήρησής σας, δεν μπορούμε να δεχτούμε ότι μπορεί κάθε δήμος –ιδιαίτερα καποδιστριακός- να αποφασίζει για την ένταξη στην περιοχή του συγκεκριμένων μεγάλων καταστημάτων. Πολύ σοφά νομοθετήθηκε η απόφαση αυτή να είναι σε επίπεδο νομαρχίας. Βεβαίως ο οικείος δήμος…
      ΑΣΤΕΡΙΟΣ ΡΟΝΤΟΥΛΗΣ: Γνωμοδοτεί απλώς, γιατί να μην…
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): …γνωμοδοτεί. Γιατί; Γιατί όταν υπάρχουν πάνω από χίλιοι δήμοι σ’ όλη την Ελλάδα, είναι πολύ εύκολο να γεμίσουν μεγάλα καταστήματα στον κάθε μικρό δήμο, ιδιαίτερα της περιφέρειας. 
      Θα πρέπει να σας πω ότι –όσο και αν το θεωρείτε ακραίο αυτήν την ώρα- υπάρχουν προτάσεις σε καποδιστριακούς δήμους που είναι κοντά σε μεγάλα αστικά κέντρα, δέκα με δεκαπέντε χιλιόμετρα, που φιλοδοξούν να εγκατασταθούν εκεί μεγάλες αλυσίδες καταστημάτων. Καταλαβαίνετε, λοιπόν, ότι αυτό εμποδίζει αυτό ακριβώς που πάμε να προφυλάξουμε, τις μικρές και πολύ μικρές επιχειρήσεις, αυτό που θέλετε να πείτε και εσείς με την ερώτησή σας. 
      Νομίζω, λοιπόν, ότι εδώ ο έλεγχος σε επίπεδο νομαρχίας είναι σωστός. Μπορούν και το επιμελητήριο και ο εμπορικός σύλλογος, γενικά οι φορείς της περιοχής να γνωμοδοτούν και δεν νομίζω ότι καμμία Νομαρχιακή Αυτοδιοίκηση θα παραγνωρίσει όλες αυτές τις απόψεις των τοπικών φορέων. 
      Νομίζω ότι η Νομαρχιακή Αυτοδιοίκηση εκφράζει την κοινωνία, καταγράφει τα μηνύματα της κοινωνίας και κινείται μ’ αυτόν τον τρόπο. Μιλάμε πάντα –το διευκρινίζω- όταν έχουμε να κάνουμε με κάποιες επιχειρήσεις που υπερβαίνουν κάποια συγκεκριμένα τετραγωνικά, όπως προβλέπει ο νόμος. Άρα δεν μιλούμε για ένα συνηθισμένο κατάστημα. Μιλούμε για καταστήματα, πολυκαταστήματα, μεγάλα καταστήματα με υπερβολικό αν θέλετε –εντός ή εκτός εισαγωγικών- αριθμό τετραγωνικών μέτρων. 
      Αυτή είναι η δική μας προσέγγιση. Θα δεχόμουν από την όλη παρατήρησή σας, από την ερώτηση, ότι υπάρχει ακόμη ένα κενό για την Αττική και τη Θεσσαλονίκη και θα έλεγα παρά το οποιοδήποτε κόστος υπάρχει ή θα υπάρξει, θα πρέπει να το αγγίξουμε και να δώσουμε λύσεις, δηλαδή να μπουν κανόνες και στην Αττική και στη Θεσσαλονίκη. Αυτό είναι ίσως το πιο χρήσιμο στοιχείο που πρέπει να κρατήσουμε αυτήν την ώρα απ’ αυτήν την ερώτηση. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου):  Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 16/08.10.2008 επερώτηση των Βουλευτών του ΠΑ.ΣΟ.Κ. κ.κ. Θεοδώρας Τζάκρη, Γεωργίου Παπανδρέου, Ιωάννη Αμοιρίδη, Χρύσας Αράπογλου, Μιχαήλ Καρχιμάκη, Χαράλαμπου Καστανίδη, Ιωάννη Κουτσούκου, Γεωργίου Νικητιάδη, Γεωργίου Ντόλιου, Γεωργίου Παπαδημητρίου, Αλέξανδρου Παπαδόπουλου, Γεωργίου Πεταλωτή, Φίλιππου Πετσάλνικου, Δημητρίου Ρέππα, Παναγιώτη Ρήγα, Κωνσταντίνου Ρόβλια, Μαρίας Σκραφνάκη, Αχμέτ Χατζηοσμάν, Τηλέμαχου Χυτήρη, Ευάγγελου Βενιζέλου και Απόστολου Κακλαμάνη προς τον Υπουργό Δικαιοσύνης, σχετικά με ανέγερση νέων σωφρονιστικών καταστημάτων. 
      Σας ενημερώνω ότι για τη συζήτηση αυτή έχουν οριστεί Κοινοβουλευτικοί Εκπρόσωποι, για τη Νέα Δημοκρατία ο κ. Ιωάννης Γιαννέλλης-Θεοδοσιάδης, για το Κομμουνιστικό Κόμμα Ελλάδος η υποφαινόμενη Βέρα Νικολαΐδου και για το Λαϊκό Ορθόδοξο Συναγερμό ο κ. Μαυρουδής Βορίδης. 
      Το λόγο έχει η πρώτη επερωτώσα κ. Τζάκρη. 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, τις προηγούμενες μέρες διαδραματίστηκαν ιδιαίτερα συγκλονιστικές εξελίξεις πίσω από τα τείχη των ελληνικών φυλακών. Για τρεις συνεχείς εβδομάδες χιλιάδες κρατούμενοι σε είκοσι ένα σωφρονιστικά καταστήματα της χώρας συνέχιζαν οργανωμένη απεργία πείνας διαμαρτυρόμενοι για την πλήρη ισοπέδωση των ανθρωπίνων και ατομικών δικαιωμάτων τους, διεκδικώντας από την Κυβέρνηση ανθρώπινες συνθήκες κράτησης και αποσυμφόρηση των φυλακών. Άδικος κόπος όμως! Ο Υπουργός Δικαιοσύνης και η Κυβέρνηση συνέχιζαν επί τρεις βδομάδες να σφυρίζουν αδιάφορα στις κραυγές αγωνίας και διαμαρτυρίας των κρατουμένων, οι οποίοι μη έχοντας άλλο όπλο να διεκδικήσουν τα αυτονόητα από ένα πολιτισμένο και ευνομούμενο κράτος έθεσαν σε ρίσκο την υγεία τους και τη ζωή τους μήπως και ενδιαφερθεί κάποιος σοβαρά και δράσει ανάλογα. 
      Η Κυβέρνηση και το Υπουργείο Δικαιοσύνης δεν μπορούν να επικαλεστούν ως άλλοθι ότι δεν γνώριζαν τη κατάσταση. Τη γνώριζαν και τη γνωρίζουν πολύ καλά, αλλά δεν ενδιαφέρονταν να την εξανθρωπίσουν. Δεκάδες κρατούμενοι απ’ όλα τα σωφρονιστικά ιδρύματα της χώρας μεταφέρθηκαν τις προηγούμενες μέρες εξουθενωμένοι στα νοσοκομεία, ενώ σ’ αυτήν την απεργία οι κρατούμενοι έφθασαν στο ακραίο φαινόμενο να ράψουν, κυριολεκτικά, τα στόματά τους ως μία απέλπιδα προσπάθεια να διεκδικήσουν από το Υπουργείο Δικαιοσύνης και από την Κυβέρνηση λίγα ψίχουλα ανθρωπιάς, ευαισθησίας κι ενδιαφέροντος. Άραγε τι άλλο περιμένατε να γίνει, κύριε Υπουργέ, για να αναλάβετε συγκεκριμένη νομοθετική πρωτοβουλία που να συνίσταται στον εξανθρωπισμό των συνθηκών κράτησης και τη βελτίωση του Σωφρονιστικού μας Κώδικα; Κυρίες και κύριοι συνάδελφοι, είναι πραγματικά ειρωνικό και υποκριτικό να μιλάμε για σωφρονισμό των κρατουμένων όταν κρατούνται έξι κι οκτώ άτομα σε κελιά που έχουν κατασκευαστεί για δυο άτομα. Αυτό που θα πρέπει να  γίνει συνείδηση όλων είναι ότι δεν νοείται σ’ ένα κράτος δικαίου, όπως θέλουμε να λέμε ότι είναι η χώρα μας, να καταπατώνται βασικά δικαιώματα των κρατουμένων. Ασφαλώς κι οι πράξεις τους είναι ηθικά και ποινικά κολάσιμες και γι’ αυτό οι άνθρωποι αυτοί βρίσκονται μέσα στη φυλακή, αλλά στόχος δεν θα πρέπει να είναι η ηθική και σωματική τους εξόντωση, αλλά η κράτησή τους μέσα σε ανθρώπινες συνθήκες, για να επέλθει η μεταμέλεια και να είναι εφικτός ο σωφρονισμός και η επανένταξή τους στην κοινωνία. Στις τριάντα μία φυλακές, λοιπόν, σήμερα στεγάζονται περίπου δώδεκα χιλιάδες κρατούμενοι, ενώ η δυναμικότητα θέσεων των φυλακών είναι περίπου έξι χιλιάδες άτομα. Όπως καταγγέλλουν κρατούμενοι στη φυλακή Χανίων, ο λιγοστός χώρος του μικρού κελιού δεν επαρκεί για να έχουν όλοι κρεβάτια, με αποτέλεσμα αρκετοί απ’ αυτούς να κοιμούνται στα κρύα και βρώμικα τσιμέντα παρέα με τα ποντίκια. 
      	Η ίδια εικόνα ντροπής με τη φυλακή Χανίων επικρατεί λίγο ως πολύ και στις υπόλοιπες φυλακές της χώρας μας. Οι φυλακές Διαβατών ενώ υπό κανονικές συνθήκες χωρούν τριακόσιους κρατούμενους σήμερα στη φυλακή βρίσκονται εξακόσιοι πενήντα κρατούμενοι. Στους μικρούς θαλάμους της για δεκαέξι κρατουμένους υπάρχει μόνο μια μικρή κοινή τουαλέτα μόλις ενάμισι τετραγωνικού. Εκεί πλένουν τα πιάτα, τα ρούχα, το σώμα τους. Δεν υπάρχει ούτε ιατρική φροντίδα μέσα στις φυλακές σε εικοσιτετράωρη βάση, με αποτέλεσμα πολλοι κρατούμενοι που χρήζουν άμεσης νοσηλείας και ιατρικής βοήθειας είτε να πεθαίνουν στα κελιά τους αβοήθητοι περιμένοντας να έρθει ο γιατρός, είτε κατά τη μεταφορά τους στα γενικά κρατικά νοσοκομεία. Κι αυτή ακόμη η δυνατότητα όμως είναι σπανίως εφικτή.
      Με ερώτησή μου μάλιστα προς τα αρμόδια Υπουργεία Δικαιοσύνης και Υγείας ζήτησα την ένταξη του Νοσοκομείου «Άγιος Παύλος» και του Ψυχιατρείου  Κορυδαλλού στο Ε.Σ.Υ. ώστε τα ιδρύματα αυτά που εμφανίζουν τριτοκοσμική εικόνα να καταφέρουν να στελεχωθούν επαρκώς, για να διασφαλιστεί η εύρυθμη λειτουργία τους.
      Ο Υπουργός Δικαιοσύνης, λοιπόν, απαντά ότι επίκειται υπογραφή σχετικής Κ.Υ.Α.. Με μεγάλη έκπληξη όμως διάβασα στη συνέχεια την απάντηση του Υφυπουργού Υγείας που αναφέρει ότι  «σας γνωρίζουμε ότι δεν έχει περιέλθει στην αρμόδια υπηρεσία του Υπουργείου Υγείας καμμία πρόταση από τους αρμόδιους φορείς για ένταξη των εν λόγω νοσοκομείων στο Ε.Σ.Υ.» δηλώνοντας πλήρη άγνοια, σε πλήρη αντίθεση με τα λεγόμενα του κυρίου Υπουργού. 	Επιπλέον οι φυλακές έχουν μετατραπεί σε σχολές εγκλήματος εξαιτίας του μη διαχωρισμού των κρατουμένων ανάλογα με τη βαρύτητα και τη σοβαρότητα των επιβαλλόμενων ποινών. Έμποροι ναρκωτικών επομένως συνωστίζονται με καταδίκους του κοινού ποινικού δικαίου, κατάδικοι με υπόδικους και βαρυποινίτες με νεαρούς μικροπαραβάτες. Τα ναρκωτικά κυκλοφορούν το ίδιο εύκολα μέσα στις φυλακές όπως κι έξω στην κοινωνία. Σοβαρό κρίνεται το πρόβλημα της διακριτικής μεταχείρισης αλλοδαπών στην συχνότητα και σοβαρότητα επιβολής ποινών και της μη διασφάλισης των δικαιωμάτων τους. Στην κακοποίηση που υφίστανται οι αλλοδαποί κρατούμενοι από αστυνομικά και σωφρονιστικά όργανα της χώρας μας αναφέρεται έκθεση-καταπέλτης του Συμβουλίου της Ευρώπης το 2007, που καλεί την Κυβέρνηση να πάρει μέτρα για την προστασία τους. Είναι δε το Συμβούλιο της Ευρώπης ιδιαίτερα επικριτικό στην εν λόγω έκθεση για την έλλειψη ιατρικής περίθαλψης, την πλημμελή υγιεινή και καθαριότητα στους χώρους και τις τριτοκοσμικές συνθήκες κράτησης. Ενώ, λοιπόν, επί κυβερνήσεως ΠΑ.ΣΟ.Κ. το 2002 ξεκίνησε μια σοβαρή και ολοκληρωμένη προσπάθεια να βελτιωθούν οι συνθήκες διαβίωσης των κρατουμένων μέσα στις ελληνικές φυλακές μέσω ενός προγράμματος ανέγερσης νέων φυλακών χωρητικότητας τεσσάρων χιλιάδων επτακοσίων εξήντα θέσεων και τριών κέντρων απεξάρτησης τοξικομανών χωρητικότητας εννιακοσίων θέσεων, με χρονικό ορίζοντα ολοκλήρωσής τους μέσα στο 2006, ώστε να δοθεί έτσι διέξοδος και ελπίδα στους κρατούμενους μέσα από θεσμούς, όπως η κοινωνική εργασία, το σχολείο δεύτερης ευκαιρίας, τα εργαστήρια δημιουργικής ενασχόλησης, βιβλιοθήκες, προγράμματα επαγγελματικής κατάρτισης και άλλα πολλά, η Κυβέρνηση εδώ και τέσσερα χρόνια δεν κάνει τίποτε άλλο από το να απαξιώνει και να υποβαθμίζει διαρκώς το πρόγραμμα αυτό. Από τα επτά καταστήματα κράτησης που η κατασκευή τους ξεκίνησε το 2002 μέχρι σήμερα κατασκευάστηκαν από την Κυβέρνηση μόλις τρία και μάλιστα με πολύ μεγάλη καθυστέρηση. 
      Επιπλέον η μετεγκατάσταση των γυναικών κατάδικων φέτος από τις φυλακές του Κορυδαλλού στο σωφρονιστικό κατάστημα του Ελαιώνα Θηβών, το οποίο παραδόθηκε προς χρήση τον Οκτώβριο του 2007, με καθυστέρηση ενός σχεδόν έτους, έγινε, δυστυχώς, με μεγάλη προχειρότητα από το Υπουργείο Δικαιοσύνης χωρίς πρωτύτερα το Υπουργείο αυτό να έχει επιλύσει διάφορα προβλήματα και να έχει μεριμνήσει για σοβαρά ζητήματα, όπως η έλλειψη ιατρικού και ψυχιατρικού προσωπικού, οι μεγάλες ελλείψεις σε σωφρονιστικούς και διοικητικούς υπαλλήλους κι άλλα πολλά, όπως εξάλλου διαπιστώσαμε και σε επιτόπια επίσκεψή μας στον Ελαιώνα κλιμάκιο Βουλευτών του ΠΑ.ΣΟ.Κ. το περασμένο καλοκαίρι. 
      Ιδιαίτερα δε ανησυχητικό είναι το γεγονός ότι η υποδομή του σωφρονιστικού καταστήματος στον Ελαιώνα έχει σχεδιαστεί για τετρακόσιες κρατούμενες ενώ σήμερα κρατούνται ήδη τετρακόσιες εξήντα, με αυξανόμενη κλίμακα, εφόσον πρόκειται να μεταφερθούν εκεί κρατούμενες από τις φυλακές Κορυδαλλού των οποίων οι υποθέσεις θα εκδικαστούν στο δεύτερο βαθμό μ’ ό,τι αυτό συνεπάγεται και για το διαθέσιμο χώρο μέσα στα κελιά της φυλακής αυτής, καθώς και για το στοίβασμα που εκ των πραγμάτων θα υποστούν.
      Επομένως υπήρχαν δύο επιλογές, όπως όλα έδειχναν: Είτε θα συνεχίζαμε ως κοινωνία κι ως πολιτεία να στρουθοκαμηλίζουμε στα καθημερινά βασανιστήρια που υφίστανται οι κρατούμενοι μέσα στις φυλακές και στην πλήρη ισοπέδωση των ανθρωπίνων και ατομικών δικαιωμάτων τους, είτε έστω και τώρα ο καθένας από μας κι όλοι μαζί θα διεκδικούσαμε από την Κυβέρνηση να αναλάβει επιτέλους τις πολιτικές της ευθύνες και να λάβει άμεσα μέτρα πριν να είναι πολύ αργά για την ίδια τη ζωή των κρατουμένων αλλά και για το σωφρονιστικό μας σύστημα εν γένει. 
      	Πρώτα απ’ όλα διεκδικούμε ανθρώπινες συνθήκες κράτησης και αποσυμφόρηση των φυλακών. Ο Υπουργός παραδέχτηκε μεν τις άθλιες συνθήκες στις ελληνικές φυλακές αλλά δεν δίστασε παράλληλα να δηλώσει ότι υπάρχει έλλειψη κονδυλίων για να αντιμετωπιστεί  τα πρόβλημα των υποδομών. Η σκέψη, βέβαια, που έρχεται ασυνείδητα στο μυαλό του κάθε πολίτη είναι ότι ο Υπουργός μας εμπαίζει τη στιγμή που η Κυβέρνηση βρίσκει όποτε αυτή θέλει πιστώσεις για να εξυπηρετήσει τα μικροπολιτικά της παιχνίδια, να συνδιαλλαγεί και να ευνοήσει κάποιους λίγους αλλά εκλεκτούς, αλλά δεν δίνει τίποτα για να ικανοποιηθούν βασικές ανάγκες των κρατουμένων, όπως νερό, τροφή, κρεβάτια, κουβέρτες, φάρμακα, σαπούνι, καινούργιες φυλακές. Είναι ενδεικτικό ότι ενώ το 2003 η χρηματοδότηση της «Θέμιδος Κατασκευαστικής» από το Πρόγραμμα Δημοσίων Επενδύσεων ήταν 73,8 εκατομμύρια ευρώ επί κυβερνήσεως της Νέας Δημοκρατίας η χρηματοδότηση μειώθηκε το 2006 -θα αναφέρω χαρακτηριστικά- στα 27.000.000 ευρώ.  Να, λοιπόν, γιατί δεν ολοκληρώθηκε το πρόγραμμα της ανέγερσης νέων σωφρονιστικών καταστημάτων!
      Το νομοσχέδιο που κατέθεσε ο Υπουργός Δικαιοσύνης δείχνει ότι η Κυβέρνηση κινείται προς την κατεύθυνση της λήψης αφενός μεν κάποιων μέτρων ad hoc αμφίβολης αποτελεσματικότητας για το άδειασμα των φυλακών, που θα εκτονώσουν προσωρινά το πρόβλημα το οποίο όμως θα επανέλθει με μεγαλύτερη οξύτητα μετά από ορισμένο χρονικό διάστημα και σε ορισμένα άλλα μέτρα μόνιμου χαρακτήρα. Έτσι είδαμε ένα νομοσχέδιο πρόχειρο με το οποίο η ηγεσία του Υπουργείου Δικαιοσύνης προσπαθεί να αποσυμφορήσει τις φυλακές όπως όπως χωρίς σχέδιο, χωρίς πρόγραμμα, χωρίς διάκριση των αδικημάτων, με αποτέλεσμα να καταλήγουν εκτός της φυλακής βεβαρημένοι εγκληματίες οι οποίοι κρίθηκαν από τα δικαστήρια και τιμωρήθηκαν με αυστηρότατες ποινές και για τους οποίους η ελληνική δικαιοσύνη έκρινε ότι δεν έχουν το δικαίωμα μετατροπής των ποινών τους σε χρηματικές με μοναδικό κριτήριο την ικανότητά τους να εξαργυρώσουν τις ποινές τους. Αυτό βεβαίως εμείς στο ΠΑ.ΣΟ.Κ. φρονούμε ότι είναι και άδικο και βεβαίως, επικίνδυνο και για την κοινωνία αλλά και για το πλήθος εκείνων των κρατούμενων οι οποίοι είτε καταδικάστηκαν ευθύς εξαρχής σε χρηματικές ποινές είτε οι ποινές φυλάκισής τους μετατράπηκαν σε χρηματικές, αλλά τις εκτίουν γιατί δεν έχουν τη δυνατότητα να τις εξαγοράσουν. 
      Φρονούμε, κύριε Υπουργέ, ότι αν θέλατε, πραγματικά, να προχωρήσετε σε αποσυμφόρηση των ελληνικών φυλακών και να βοηθήσετε και τον κοσμάκη θα έπρεπε να δώσετε ευνοϊκότερα μέτρα εξαγοράς των ποινών σ’ αυτούς τους κρατούμενους που εκτίουν ήδη χρηματικές ποινές ή ποινές που έχουν μετατραπεί σε χρηματικές. Εκτιμώ ότι το νομοσχέδιο αυτό, έτσι όπως έρχεται, στέλνει λάθος μήνυμα στην κοινωνία, παρά το γεγονός ότι περιέχει και διατάξεις οι οποίες βρίσκονται προς τη σωστή κατεύθυνση, διότι λειτουργεί υπέρ των βεβαρημένων εγκληματιών όπως σας είπα, των μεγάλων δηλαδή κακοποιών που έχουν χρήματα και εις βάρος του μικρού κακοποιού που δεν έχει χρήματα ή του εγκληματία εκ της ανάγκης. 
      Θέλω να σας ενημερώσω εδώ ότι το ΠΑ.ΣΟ.Κ. έχει εκπονήσει ένα πακέτο μέτρων με διττό στόχο: Αφ’ ενός μεν την αποσυμφόρηση των ελληνικών φυλακών κι αφ’ ετέρου τη βελτίωση των συνθηκών διαβίωσης εντός αυτών. Κάποια από τα μέτρα αυτά θα έλεγα μάλιστα ότι είναι αμεσότατης εφαρμογής,  δηλαδή πρόκειται για ήδη θεσμοθετημένες δυνατότητες που προβλέπονται από το Σωφρονιστικό μας Κώδικα, για τις οποίες όμως χρόνια τώρα δεν υπάρχει πολιτική βούληση από την πλευρά της πολιτείας για οργάνωση των υποδομών που θα μπορούσε να οδηγήσει στην εφαρμογή των μέτρων αυτών. 
      Στην κατεύθυνση, λοιπόν, εξυγίανσης του σωφρονιστικού μας συστήματος που νοσεί πιστεύουμε πως συνέβαλαν τα εξής μέτρα:
      (Στο σημείο αυτό κτυπά το κουδούνι λήξεως του χρόνου ομιλίας της κυρίας Βουλευτού)
      Για την αποσυμφόρηση των ελληνικών φυλακών από τους αλλοδαπούς που αποτελούν το 48% των κρατουμένων, προτείνουμε την ενεργοποίηση της δυνατότητας για έκτιση της ποινής των αλλοδαπών στη χώρα καταγωγής τους, έπειτα βέβαια από σύναψη διακρατικών συμφωνιών, όπως  προβλέπουν οι διεθνείς συνθήκες. 
      Προτείνουμε, επίσης, την ενεργοποίηση της δυνατότητας για εναλλακτικούς τρόπους έκτισης της ποινής, όπως η κοινωφελής εργασία. Προτείνουμε τη βελτίωση του θεσμού της εργασίας στις φυλακές, διότι καίτοι αναγνωρίστηκε το ευεργέτημα της εξαγοράς μέρους της ποινής με εργασία, εντούτοις η ζήτηση για εργασία είναι πολύ μεγάλη και οι θέσεις είναι πολύ λίγες. 
      Καθώς τα ναρκωτικά αποτελούν μάστιγα και το 44% των κρατουμένων είναι παραβάτες του νόμου των ναρκωτικών, οι περισσότεροι εκ των οποίων είναι εξαρτημένοι χρήστες, θα πρέπει να εφαρμοστούν γι’ αυτούς υποχρεωτικά εναλλακτικά της φυλάκισης μέτρα, όπως η παρακολούθηση θεραπευτικού προγράμματος. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρία Τζάκρη, με συγχωρείτε. θα πάρετε και τη δευτερολογία σας;
      ΘΕΟΔΩΡΑ ΤΖΑΚΡΗ: Θα πάρω λίγο χρόνο από τη δευτερολογία μου, κυρία Πρόεδρε. 
      Επίσης, να ενεργοποιηθούν οι διατάξεις του Σωφρονιστικού Κώδικα για τα κέντρα ημιελεύθερης διαβίωσης που είτε δεν συστήθηκαν είτε –κι αν συστήθηκαν- στη συνέχεια δεν χρησιμοποιήθηκαν, καθώς και η δυνατότητα τμηματικής έκτισης της ποινής.
      Το ανώτατο όριο της προσωρινής κράτησης, της προφυλάκισης, δηλαδή, να περιοριστεί, με εξαίρεση τα αδικήματα, για τα οποία προβλέπεται ανώτατο όριο ποινής κάθειρξης είκοσι ετών ή ισόβια κάθειρξη, στα οποία μπορεί να παρατείνεται μέχρι τους δεκαοκτώ μήνες που ισχύει σήμερα. 
      Να ενσωματωθεί η απόφαση-πλαίσιο της Ευρωπαϊκής Ένωσης υπ’ αριθμόν 757/2004 που αντιτίθεται στην εξαντλητικά αυστηρή ποινή καταστολή των κρατουμένων για ναρκωτικά, με εξαίρεση όμως όσους έχουν καταδικαστεί για μεγαλοδιακίνηση. 
      Να προσληφθούν άμεσα εγκληματολόγοι, ψυχολόγοι και κοινωνικοί λειτουργοί που θα παρέχουν πολύτιμη αρωγή στους κρατούμενους. Να ενταχθεί άμεσα το Νοσοκομείο του Κορυδαλλού και το Ψυχιατρείο στο Ε.Σ.Υ. καθώς και οι γιατροί των φυλακών, για να μην έχουμε το απαράδεκτο φαινόμενο που έχουμε σήμερα, ένας γιατρός κάθε μέρα να επισκέπτεται φυλακή για μισή ώρα εξετάζοντας μόνο έναν κρατούμενο. 
      Να βελτιωθεί η υλικοτεχνική υποδομή μέσα στις φυλακές με τη δημιουργία περισσοτέρων εργαστηρίων, βιβλιοθηκών και επαγγελματικών σεμιναρίων, ούτως ώστε μόλις αποφυλακιστούν οι κατάδικοι να γνωρίζουν μια τέχνη, για να μπορούν στη συνέχεια να εργαστούν και να ξανακερδίσουν το στοίχημα της επανένταξής τους στην κοινωνία.
      Να ολοκληρωθεί η κατασκευή των τεσσάρων σωφρονιστικών καταστημάτων  νέου τύπου, δηλαδή της Δράμας, των Σερρών, του Βόλου και των Χανίων, που ξεκίνησαν το 2002 από το ΠΑ.ΣΟ.Κ. και ακόμη δεν έχουν υλοποιηθεί από την Κυβέρνηση της Νέας Δημοκρατίας και ακόμη να προβεί η Κυβέρνηση στην κατασκευή νέων σωφρονιστικών καταστημάτων. 
      Να ξεκινήσει η λειτουργία του δεύτερου κέντρου απεξάρτησης τοξικομανών κρατουμένων στη Χαλκιδική που μολονότι ήταν έτοιμο από το 2003 το 95% αυτού, σήμερα δεν έχει ξεκινήσει ακόμα, καθώς και να στελεχωθεί το κέντρο απεξάρτησης στον Ελαιώνα Θηβών με το απαραίτητο επιστημονικό προσωπικό, για να καλυφθούν και οι τριακόσιες προβλεπόμενες θέσεις θεραπείας.
      Τέλος, να στελεχωθούν οι φυλακές με προσωπικό που έχει την ενδεδειγμένη επιστημονική γνώση και εκπαίδευση, ώστε να μπορεί να προσφέρει στον πραγματικό σωφρονισμό των κρατουμένων. 
      Δεν θα επεκταθώ περισσότερο, κυρίες και κύριοι συνάδελφοι, μόνο θα αναφέρω κλείνοντας ότι την ώρα αυτή που ο κόμπος έχει φτάσει στο χτένι, ο Υπουργός Δικαιοσύνης αποδεικνύει το υποκριτικό ανθρωπιστικό του πρόσωπο, εφόσον υπό την πίεση των γεγονότων, έσπευσε να δηλώσει ότι από εδώ και εμπρός οι Βουλευτές θα μπορούν να επισκέπτονται τους χώρους κράτησης των εγκλείστων, για να διασκεδάσει τις αρνητικές εντυπώσεις. Μέχρι σήμερα όμως είναι γνωστό ότι τα κελιά αποτελούσαν άβατο προς πάντα αρμόδιο ενδιαφερόμενο φορέα, ακόμα και για το Συνήγορο του Πολίτη. 
      Θέλω να κλείσω, κυρίες και κύριοι συνάδελφοι, λέγοντας ότι η Κυβέρνηση και ο ίδιος ο Πρωθυπουργός πρέπει να αναλάβουν επιτέλους την πολιτική τους ευθύνη που τους βαραίνει για τη σημερινή εκτροπή και να πάρουν αποτελεσματικά μέτρα για τους κρατούμενους πριν να είναι πολύ αργά. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Εγώ σας ευχαριστώ. 
      Το λόγο έχει ο κ. Γεώργιος Πεταλωτής, Βουλευτής του ΠΑ.ΣΟ.Κ.. 
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, καλούμαστε σήμερα να υποστηρίξουμε την επερώτηση που υπογράψαμε ως Βουλευτές του ΠΑ.ΣΟ.Κ. εκφράζοντας την αγωνία μας για το σωφρονιστικό σύστημα της χώρας, ένα σύστημα που πολλές φορές όσοι το έχουμε επισκεφθεί ή όσοι έχουμε κάποια σχέση μ’ αυτό, πιστεύουμε ότι λέγεται κατ’ ευφημισμό σωφρονιστικό, γιατί στην πραγματικότητα δεν είναι. 
      Γιατί τα σωφρονιστικά καταστήματα –άλλαξε πλέον και ο όρος, η  ονομασία τους, από φυλακές που λέγονταν- κάθε άλλο παρά σωφρονισμό προσφέρουν, ενώ ουσιαστικά είναι καταστήματα, πολλές φορές αποθήκες, όπου κρατούνται συμπολίτες μας. Με ποιο σκοπό και με ποιο στόχο άραγε;  
      Κάνουμε αυτήν τη συζήτηση υπό το φως και υπό το πρίσμα μιας νέας υποτίθεται νομοθετικής ρύθμισης που φέρνει το Υπουργείο Δικαιοσύνης που συζητείται αύριο, αν δεν κάνω λάθος, στην αρμόδια επιτροπή. 
      Συζητάμε σήμερα εδώ, όταν αύριο θα ψηφίσουμε ή θα καταψηφίσουμε μέτρα, τα οποία υποτίθεται ότι εκτονώνουν το πρόβλημα, μέτρα τα οποία κατ’ αρχάς θα μπορούσαν να κριθούν θετικά, αν δεν λαμβάνονταν από το Υπουργείο Δικαιοσύνης υπό πίεση, υπό τον εξαναγκασμό των κινητοποιήσεων των δώδεκα χιλιάδων περίπου κρατουμένων όλης της χώρας, οι οποίοι μετήλθαν το έσχατο μέτρο πίεσης, δηλαδή, την απεργία πείνας, την αποχή από το συσσίτιο. 
      Πρόκειται για μέτρα που ίσως θα ήταν θετικά, αν δεν ήταν αποσπασματικά και πρόχειρα, μη ενταγμένα σε μια φιλοσοφία την οποία δυστυχώς το Υπουργείο Δικαιοσύνης εδώ και τέσσερα-πέντε χρόνια αποδεικνύει καθημερινά ότι δεν διαθέτει, μια φιλοσοφία του Υπουργείου Δικαιοσύνης η οποία καταστρατήγησε το αυτοδιοίκητο των μεγάλων δικαστηρίων, μια φιλοσοφία η οποία είναι υπέρ των πράξεων χειραγώγησης της δικαιοσύνης, της υποστελέχωσης της δικαιοσύνης με δικαστές και άλλα συναφή, τα οποία δεν είναι συζητήσιμα αυτήν την ώρα. 
      Είναι κάποια μέτρα, τα οποία δυστυχώς κινούνται σε μια ξεκάθαρα αριθμητική λογική, ενώ αγνοούν την ποιοτική διάσταση του προβλήματος. Όπως είπε και η πρώτη επερωτώσα συνάδελφος, πρόκειται για μέτρα που είναι εφάπαξ, ad hoc, αμφίβολης αποτελεσματικότητας, τα οποία εκτονώνουν πιθανόν προσωρινά το πρόβλημα, το οποίο όμως θα επανέλθει με οξύτητα. 
      Μάλιστα, ακούμε στην τηλεόραση, διαβάζουμε στον Τύπο ότι θα αποφυλακιστούν πέντε χιλιάδες κρατούμενοι μέχρι τον Απρίλιο, λες και το ζητούμενο είναι να γίνουν κάποιες προσωρινές αποφυλακίσεις. Πρώτα απ’ όλα μέχρι τον Απρίλιο θα έχουν εισέλθει άλλοι. Τι γίνεται όμως από εδώ και πέρα; Ποια μονιμότερα μέτρα επιτέλους θα φέρει το Υπουργείο Δικαιοσύνης; 
      Δυστυχώς, ο δρόμος για τον εξανθρωπισμό των φυλακών είναι μακρύς, πολύ μακρύς, κύριε Υπουργέ. Σήμερα το μεσημέρι ακούσαμε στις ειδήσεις, λίγο πριν μπούμε σ’ αυτή την Αίθουσα, ότι ένας κρατούμενος στις φυλακές Κέρκυρας είναι νεκρός σήμερα και άλλος ένας βρίσκεται σε κώμα από χρήση οπιούχων ουσιών. Σ’ αυτά πρέπει να προβληματιστούμε. Αυτά είναι το θέμα μας. 
      Η σωφρονιστική διαδικασία, έτσι όπως γίνεται, δεν έχει καμμία σχέση με το σωφρονισμό που θα έπρεπε να υπάρχει σε μια σύγχρονη ευρωπαϊκή χώρα. Το άνοιγμα των φυλακών στην κοινωνία, η επικοινωνία των κρατουμένων με το κοινωνικό περιβάλλον, η συνεργασία των σωφρονιστικών ιδρυμάτων με θεσμικούς φορείς δεν προωθήθηκαν καθόλου επί υπουργίας των κυβερνήσεων της Νέας Δημοκρατίας. 
      Οι μεταγωγές αποτελούν ένα μεγάλο πρόβλημα, το οποίο δεν λύθηκε και διατηρήθηκε το σύστημά τους όπως είχε πριν από χρόνια. Η διαχείριση των αιτημάτων μεταγωγής των κρατουμένων εξακολουθεί να παραμένει αδιαφανής, αφού τα αντίστοιχα αιτήματα δεν απαντώνται με την απαραίτητη πλήρη και εμπεριστατωμένη αιτιολογία. Με τον τρόπο αυτό παρεμποδίζεται ο έλεγχος της διοίκησης, ακυρώνεται η διαφάνεια της διοικητικής δράσης και τελικά ενισχύεται η καχυποψία των κρατουμένων. 
      Οι συνθήκες κράτησης είναι τριτοκοσμικές, ιδίως σε κρατούμενους με προβλήματα υγείας. Το ίδιο προβληματικές είναι και οι τακτικές άδειας των κρατουμένων, όταν απορρίπτονται με μη σύννομη αιτιολογία.
      Πριν από λίγο χρονικό διάστημα, κύριε Υπουργέ, υπέβαλα προς το Υπουργείο σας δύο ερωτήσεις κατά διαστήματα, σε σχέση με τις συνθήκες κράτησης των δικαστικών φυλακών Κομοτηνής. Δυστυχώς, οι απαντήσεις ήταν από ανύπαρκτες μέχρι αποπροσανατολιστικές και τουλάχιστον ήταν επουσιώδεις και δεν απαντούσαν στην ουσία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και τη δευτερολογία μου, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε. 
      ΓΕΩΡΓΙΟΣ ΠΕΤΑΛΩΤΗΣ: Εκεί πέρα σας έλεγα και σας τόνιζα, κύριε Υπουργέ, ότι στις υποτιθέμενες δικαστικές φυλακές Κομοτηνής, όπου θα έπρεπε να κρατούνται υπόδικοι, δηλαδή, κρατούμενοι οι οποίοι περιμένουν να δικαστούν, δυστυχώς κρατούνται και πολλοί ισοβίτες όπως και κρατούμενοι για μικροαδικήματα –παραδείγματος χάρη, εισφορές στο Τ.Ε.Β.Ε.. Ενώ θα έπρεπε να κρατούνται ενενήντα πέντε κρατούμενοι, κρατούνται –την προηγούμενη εβδομάδα που επισκεφτήκαμε συνάδελφοι του ΠΑ.ΣΟ.Κ. τις φυλακές εκεί- τριακόσιοι τριάντα κρατούμενοι. 
      Καταλαβαίνουμε, λοιπόν, ότι οι συνθήκες είναι απαράδεκτες. Δεν υπάρχουν κρεβάτια να κοιμηθούν. Υπάρχουν στρώματα ριγμένα κάτω, με αποτέλεσμα να μην μπορούν οι σωφρονιστικοί υπάλληλοι, οι οποίοι δίνουν εκεί πέρα αγώνα ζωής, ούτε καν στην καταμέτρησή τους να προβούν. Η ανθρώπινη αξιοπρέπεια προσβάλλεται βάναυσα, ενώ η έννοια ενός σωφρονιστικού συστήματος, με σαφή ανθρωποκεντρικό προσανατολισμό, αντί για πραγμάτωση της πολιτικής σας, κύριε Υπουργέ, προσομοιάζει περισσότερο με μακρινή ουτοπία. 
      Αρνείστε συστηματικά εδώ και χρόνια να επιτρέψετε στο Συνήγορο του Πολίτη να επισκεφθεί τις φυλακές για να διερευνήσει τις συνθήκες κράτησης. Τώρα υπαναχωρείτε και είναι ένα θετικό μέτρο. Όμως, σήμερα διάβαζα ότι η Συντονιστική Επιτροπή των Δικηγορικών Συλλόγων αντιδρά και κατεβαίνει σε αποχή γιατί δεν επιτρέπεται αυτό το κορυφαίο θεσμικό όργανο της δικαιοσύνης να επισκέπτεται τους χώρους κράτησης για να προβαίνει σε παρατηρήσεις, που σημαίνει ότι φοβάστε να ανοίξετε τις φυλακές στους φορείς, οι οποίοι μπορεί και πρέπει να έχουν λόγο.
      Υπάρχει πρόβλημα με την ένταξη των νοσοκομείων και των ψυχιατρείων των φυλακών στο Ε.Σ.Υ. με αποτέλεσμα να μετατίθεται για το απώτερο μέλλον το αίτημα των κρατουμένων για εικοσιτετράωρη ιατρική και νοσηλευτική κάλυψη. Πρέπει να αποκατασταθεί η νομιμότητα και σ’ αυτό το σημείο.
      Στις φυλακές κάθε μέρα, κύριε Υπουργέ, υπαναχωρεί το κράτος δικαίου. Η φοβικότητα που έχουν τα δικαστήρια πολλές φορές, η υπολειτουργία των ιατροδικαστικών και άλλων επιστημονικών υπηρεσιών δεν αξιοποιεί τη διακριτή ευχέρεια που δίνει η βούληση του νομοθέτη για επιβολή ευεργετικών διατάξεων, εναλλακτικών ποινών ή ακόμα και αναστολή της ποινικής δίωξης έναντι της παραπομπής για θεραπεία και κοινωνική επανένταξη με αποτέλεσμα το 50% των κρατουμένων στις φυλακές να κρατείται για αδικήματα ναρκωτικών. Τα ναρκωτικά περνάνε στις φυλακές με διάφορους τρόπους: είτε μέσα από τις νόμιμες εισόδους, είτε πετιούνται από τα προαύλια, γιατί δεν υπάρχει η σωστή φύλαξη. 
      Προχθές δέχτηκα στο γραφείο μου το Σωματείο Υπαλλήλων Εξωτερικής Φρουράς στις δικαστικές φυλακές της Κομοτηνής οι οποίοι διαμαρτύρονται βάναυσα γιατί κάνουν τις οκτάωρες βάρδιές τους σε σκοπιές οι οποίες δεν έχουν μόνωση, δεν έχουν θέρμανση, δεν έχουν ψύξη και είναι ακάλυπτοι ακόμα και σε πολύ μεγάλο βαθμό επικινδυνότητας. Από τις ενενήντα έξι οργανικές θέσεις μου κατήγγειλαν ότι είναι καλυμμένες μόνο οι πενήντα μία. Δεν έχουν καρέκλες να καθίσουν καθώς και αναλώσιμα υλικά, τα οποία τα πληρώνουν από την τσέπη τους. Ο χώρος γύρω από τη δικαστική φυλακή Κομοτηνής είναι χώρος όπου μπορεί να την επισκεφθεί ο καθένας, με αποτέλεσμα να υπάρχει μεγάλο πρόβλημα επικινδυνότητας. 
      Καταργήστε τις φυλακές ανηλίκων, κύριε Υπουργέ …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Έχετε εξαντλήσει και τη δευτερολογία σας. 
      ΓΕΩΡΓΙΟΣ ΠΕΤΑΛΩΤΗΣ: Τελειώνω, κυρία Πρόεδρε.
      Δεν μπορούμε να έχουμε αυτές τις φυλακές για τους ανηλίκους μας, που είναι το μέλλον της χώρας μας. Δεν λειτουργούν θεραπευτικά κέντρα για τους τοξικοεξαρτημένους, δεν εφαρμόζεται η κοινωνική εργασία σε αντικατάσταση της φυλάκισης …
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, παρακαλώ, κύριε συνάδελφε.
      ΓΕΩΡΓΙΟΣ ΠΕΤΑΛΩΤΗΣ:…δεν αναβαθμίζεται η νοσοκομειακή περίθαλψη. Τέλος, ενσωματώστε στην ελληνική νομοθεσία τις ευνοϊκές ευρωπαϊκές ρυθμίσεις για να μπορούμε να λέμε ότι προσιδιάζει το σωφρονιστικό μας σύστημα με το σωφρονιστικό σύστημα πιο ανεπτυγμένων, τουλάχιστον σ’ αυτό το σημείο, ευρωπαϊκών χωρών.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ,  κύριε Πεταλωτή.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα μαθήτριες και μαθητές και τρεις συνοδοί-καθηγητές από το 6ο Γυμνάσιο Καλαμαριάς Θεσσαλονίκης. 
      Η Βουλή σας καλωσορίζει.
      (Χειροκροτήματα απ’ όλες τις πτέρυγες της Βουλής)
       Συνεχίζουμε με τον κ. Παναγιώτη Ρήγα, Βουλευτή του ΠΑ.ΣΟ.Κ..
      Ορίστε, κύριε Ρήγα, έχετε το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, κύριε Υπουργέ, με αφορμή τις κινητοποιήσεις που πρόσφατα έλαβαν χώρα σ’ όλα τα ελληνικά σωφρονιστικά καταστήματα σ’ ολόκληρη τη χώρα υπήρξε μία ευαισθητοποίηση, καθυστερημένη θα έλεγα, του Υπουργού Δικαιοσύνης και είχε ως αποτέλεσμα αυτή η ευαισθητοποίηση να φέρει στην Ελληνική Βουλή προς συζήτηση και ψήφιση ένα νομοσχέδιο που αφορά στην εκτόνωση αυτής της κρίσης και κυρίως στην αποσυμφόρηση των σωφρονιστικών καταστημάτων.
      Είναι, όμως, ένα νομοσχέδιο το οποίο περιλαμβάνει ρυθμίσεις που έρχονται να ρυθμίσουν το τεράστιο πρόβλημα της συμφόρησης των ελληνικών φυλακών  εφάπαξ, χωρίς να λαμβάνεται πρόνοια για το τι θα συμβεί σε λίγο και χωρίς να εξετάζονται, αν θέλετε, και να ανατρέπονται οι αιτίες οι οποίες οδήγησαν σ’ αυτήν τη συμφόρηση. Διότι ας πούμε ότι με την εφαρμογή αυτών των μέτρων γίνεται η αποσυμφόρηση των σωφρονιστικών καταστημάτων και φεύγουν οι μισοί από τους φυλακισμένους αξιοποιώντας αυτές τις ευνοϊκές ρυθμίσεις. Ποιος μας λέει και ποιος μας πείθει ότι οι αιτίες που δημιούργησαν αυτό το φαινόμενο έχουν εκλείψει; Και ξέρετε πολύ καλά ότι δεν έχουν εκλείψει γιατί το μεγάλο πρόβλημα είναι το θέμα λειτουργίας της δικαιοσύνης. Είναι το θέμα της επιβολής των ποινών, της αυστηροποίησης των ποινών. Είναι ένα τεράστιο πρόβλημα που προηγείται και το οποίο πρέπει να αντιμετωπιστεί για να μην ξαναδημιουργηθεί, δηλαδή, το πρόβλημα που ευκαιριακά πάμε να λύσουμε σήμερα.
      Κύριε Υπουργέ, πέρα από τις αιτίες που είναι προφανείς και οι οποίες δημιούργησαν αυτό το πρόβλημα της συμφόρησης, υπάρχει και το άλλο ζήτημα: των συνθηκών κράτησης των φυλακισμένων. Το νομοσχέδιο αυτό έρχεται να αντιμετωπίσει το ένα θέμα: Δηλαδή, το θέμα του να φύγουν άρον-άρον κάποιοι κρατούμενοι για να μειωθεί ο αριθμός των φυλακισμένων. 
      Δεν ακουμπάει όμως, το άλλο μεγάλο και μόνιμο ζήτημα των συνθηκών κράτησης, των συνθηκών που επικρατούν μέσα στις φυλακές. Αυτό το θέμα δεν λύνεται μόνο με την αποσυμφόρηση. Δηλαδή, η έλλειψη στοιχειωδών διασφαλίσεων στον τομέα της υγείας των κρατουμένων, στον τομέα της διάθεσης του ελεύθερου χρόνου τους, στον τομέα της καθαριότητας, στον τομέα της ύπαρξης υλικοτεχνικής υποδομής, όλα αυτά δεν αντιμετωπίζονται και κυρίως δεν αντιμετωπίζεται και το πρόβλημα της καθυστέρησης των κτηριακών υποδομών, που ήδη επισημάνθηκε από τους προηγούμενους συναδέλφους.
      Όλα αυτά τι δείχνουν; Δείχνουν ότι είχατε εφησυχάσει σ’ αυτό το θέμα. Και δεν αναφέρομαι μόνο σε εσάς, γιατί δεν μπορεί να βαρύνεστε εσείς για την καθυστέρηση που υπήρξε από τον προηγούμενο Υπουργό, όμως είναι μία συλλογική ευθύνη της Κυβέρνησης, που δείχνει ότι δεν υπάρχει πολιτική. 
      Εγώ δεν θέλω να σας κατηγορήσω ούτε για έλλειψη ευαισθησίας, ούτε για έλλειψη ανθρωπιάς. Όμως, είναι σίγουρο ότι ευθύνεστε για τεράστιο έλλειμμα πολιτικής. 
      Υπάρχει, λοιπόν, ένα τεράστιο έλλειμμα πολιτικής που έχει να κάνει με το ότι αφήσατε ανολοκλήρωτες ή καθυστερήσατε την ολοκλήρωση του προγράμματος των υποδομών, των καινούργιων σωφρονιστικών καταστημάτων που είχαν ξεκινήσει. Ορισμένα απ’ αυτά εγκαταλείφθηκαν, άλλα καθυστέρησαν, άλλα παραδόθηκαν με πολύ μεγάλη καθυστέρηση και, εν πάση περιπτώσει, το σχέδιο αυτό έχει πάει προς τα πίσω. Γι’ αυτό θα πρέπει να μας απαντήσετε.
      (Στο σημείο αυτό την Προεδρική Έδρα  καταλαμβάνει ο  Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
        Δεύτερον, οι συνθήκες υγιεινής και ασφάλειας που επικρατούν μέσα στις φυλακές, η προστασία της υγείας των φυλακισμένων δεν αντιμετωπίζονται. Δεν ξέρω αν η πανάκεια θα είναι να υπαχθούν στο Ε.Σ.Υ. οι υγειονομικές μονάδες του Κορυδαλλού. Το πρόβλημα υπάρχει σ’ όλες τις φυλακές και εκεί το ζήτημα είναι το εξής: Ότι προφανώς δεν μπορούμε να δημιουργήσουμε νοσοκομεία μέσα στις φυλακές. Μπορούν, όμως, πρώτον και άμεσα να αντιμετωπίσουν οι τοπικές μονάδες υγείας τα προβλήματα υγείας των φυλακισμένων. Πώς να γίνει όμως, αυτό όταν όλα τα περιφερειακά νοσοκομεία και τα περιφερειακά κέντρα υγείας  που είναι κοντά στις φυλακές αυτήν τη στιγμή είναι υποστελεχωμένα; 
      Δεύτερον, οι αποζημιώσεις των γιατρών που επισκέπτονται τις φυλακές και κατά περίπτωση αμείβονται για το έργο που παρέχουν. Ξέρετε πολύ καλά ότι αν δεν συμπληρωθεί ένας αριθμός που πρέπει να εξετάσει ο γιατρός μέσα στη φυλακή δεν αμείβεται και ξέρετε επίσης, τα κόλπα που γίνονται με το να συμπληρώνει ο γιατρός συγκεκριμένο αριθμό περιπτώσεων για να μπορέσει να πληρωθεί. Όλα αυτά θα πρέπει να ξαναϊδωθούν. Θα πρέπει να αντιμετωπιστεί και πάλι από τη βάση του το πρόβλημα της προστασίας της υγείας των φυλακισμένων. 
      Πρέπει, λοιπόν, ή να αντιμετωπιστεί από τις υγειονομικές μονάδες του ΕΣΥ  τοπικά εκεί που βρίσκονται οι φυλακές το πρόβλημα της προστασίας της υγείας των φυλακισμένων ή, εν πάση περιπτώσει, να αλλάξουν οι συμβάσεις και οι αμοιβές που οι γιατροί αυτή τη στιγμή απολαμβάνουν προκειμένου να επισκέπτονται τις φυλακές και να εξετάζουν τους φυλακισμένους.
      Τέλος, ένα σοβαρό πρόβλημα, το οποίο βέβαια μπορεί να μην αφορά το Υπουργείο σας και να αφορά το Υπουργείο Εσωτερικών και Δημόσιας Τάξης, είναι οι απαράδεκτες συνθήκες στις μεταγωγές και στις κρατήσεις στα αστυνομικά τμήματα. Εκεί πραγματικά δοκιμάζεται ο πολιτισμός μας και ειδικότερα σε περιοχές που είναι και τουριστικές…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και τη δευτερολογία μου.
      …και εκεί που είναι σε κοινή θέα η κατάσταση που επικρατεί μέσα στα αστυνομικά τμήματα. Ξέρετε, θα άξιζε τον κόπο να επισκεφθούμε κάποια απ’ αυτά τα αστυνομικά τμήματα και να διαπιστώσουμε με δέος και τρόμο πώς στη σημερινή εποχή άνθρωποι οι οποίοι με την αυτόφωρη διαδικασία παραμένουν μέσα το Σαββατοκύριακο γιατί έχει λήξει η άδεια λειτουργίας του καταστήματός τους και παραμένουν μέσα σε συνθήκες απαράδεκτες. Αυτό σας λέω ότι είναι σε κοινή θέα, σε θέρετρα, σε τουριστικά μέρη. Όπως επίσης απαράδεκτες είναι οι συνθήκες στα τμήματα μεταγωγών. 
      Είναι απαράδεκτα ζητήματα τα οποία πρέπει να αντιμετωπισθούν, να εξετασθούν και να υπάρξει μία λύση και σ’ αυτά τα θέματα.
      Κύριε Υπουργέ, θα μας δοθεί αύριο η δυνατότητα να συζητήσουμε το νομοσχέδιο το οποίο φέρνετε. Όμως, θα ήθελα, κλείνοντας, να σας πω το εξής, ότι μπορεί αυτά τα μέτρα που παίρνετε τώρα με το νομοσχέδιο να ανακουφίζουν λίγο το πρόβλημα, να επιλύουν προσωρινά το τεράστιο πρόβλημα, είναι σίγουρο, όμως, ότι δε λύνουν ούτε αντιμετωπίζουν τις γενεσιουργές αιτίες αυτού του προβλήματος και κυρίως, δε δίνουν τη δυνατότητα μιας μονιμότερης λύσης στο τεράστιο πρόβλημα των συνθηκών διαβίωσης των κρατουμένων και της υπερβολικής αύξησης του αριθμού των κρατουμένων στις ελληνικές φυλακές.
      Γι’ αυτούς τους λόγους καταθέσαμε την ερώτησή μας και γι’ αυτούς τους λόγους θέλουμε από εσάς μία πειστική απάντηση, απάντηση που, βεβαίως, το νομοσχέδιο δεν τη δίνει. Θα θέλαμε να ακούσουμε μήπως υπάρχουν κάποιες άλλες προθέσεις από μέρους σας για κάποιες μελλοντικές νομοθετικές ρυθμίσεις που θα έδιναν λύση στο τεράστιο αυτό πρόβλημα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κύριο συνάδελφο.
      Θα συνεχίσουμε με τον κ. Νικητιάδη.
      Όμως, πριν θα ήθελα να ενημερώσω το Σώμα για το εξής.
      Η Βουλευτής του ΠΑ.ΣΟ.Κ. κ. Λούκα Κατσέλη ζητά άδεια ολιγοήμερης απουσίας για μετάβασή της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Βαΐτσης Αποστολάτος): Η Βουλή ενέκρινε τη ζητηθείσα άδεια.
      Σας ευχαριστώ.
      Ο κ. Γεώργιος Νικητιάδης έχει το λόγο για πέντε λεπτά.
      ΓΕΩΡΓΙΟΣ ΝΙΚΗΤΙΑΔΗΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, συζητάμε εδώ την επερώτηση που έχει κατατεθεί από τους Βουλευτές του ΠΑ.ΣΟ.Κ. και σχετίζεται με την ανέγερση των σωφρονιστικών καταστημάτων και τη μεγάλη καθυστέρηση που έχει σημειωθεί σε σχέση μ’ αυτό το θέμα, όπως επίσης και για τις συνθήκες κράτησης στις ελληνικές φυλακές.
      Ζητήματα άκρως πολιτικά, ζητήματα άκρως ιδεολογικά, μια και αναλόγως με την ιδεολογία του προσεγγίζει κάποιος αυτά τα μεγάλα θέματα, με τον τρόπο που θα καθορίσει πως θέλει να τα ερμηνεύσει, αναλόγως και θα προβεί σε μέτρα που απαιτούνται, προκειμένου να έχουμε μια καλύτερη διαβίωση των φυλακισμένων.
      Εγώ, κύριε Υπουργέ, πραγματικά, παρακολουθώντας την πολιτική που ακολουθείται μέχρι σήμερα από τη Νέα Δημοκρατία και όχι μόνο από εσάς, αλλά και πολύ προηγουμένως, γιατί πλησιάζετε πια τα πέντε χρόνια διακυβέρνησης, προσπαθώ να αντιληφθώ αν σας ενδιαφέρει πραγματικά η κοινωνική επανένταξη των κρατουμένων, των φυλακισμένων, προσπαθώ να καταλάβω αν σας ενδιαφέρει πραγματικά η ελευθερία του ατόμου.
      Δεν έχω αντιληφθεί πως αντιμετωπίζετε την ποινή, τι θεωρείτε την ποινή. Είναι για σας μέτρο εκδίκησης; Είναι μέτρο τιμωρίας; Είναι μέτρο σωφρονισμού; Και επειδή γνωρίζω ότι έχετε μελετήσει γενικώς τους θεωρητικούς αυτών των ζητημάτων, θα σας παραπέμψω στο μεγάλο Μισέλ Φουκό, όχι στο «Εκκρεμές» -σ’ αυτό είστε απολύτως εξοικειωμένοι με την πολιτική σας, δεξιά νοοτροπία, αριστερή φρασεολογία, εκκρεμές στην κυριολεξία- θα σας παραπέμψω στο γνωστό έργο που υποθέτω ότι έχετε διαβάσει «Πειθαρχία και Ποινή, Discipline and Punish, η Γέννηση της φυλακής», ένα έργο του 1975, που περιγράφει με τον καλύτερο τρόπο το σύστημα των φυλακών, τον τρόπο που γεννήθηκαν οι φυλακές και πώς εξελίχθηκαν οι φυλακές μέχρι το 1975 που γράφτηκε το βιβλίο.
      Να σας θυμίσω, λοιπόν, ότι και σ’ αυτό το βιβλίο κεντρικό ρόλο έχει ένα σημαντικό κεφάλαιο που αναφέρεται στο γνωστό «Πανόπτικον», τη φυλακή εκείνη που κατάφερε με το σχεδιασμό της να αποστερήσει τελείως την ελευθερία του ατόμου, την ελευθερία του κρατουμένου, καθότι σ’ αυτή τη φυλακή επί εικοσιτετραώρου βάσεως, μπορεί ο φύλακας να παρακολουθεί το φυλακισμένο, ο δε φυλακισμένος είναι αδύνατον να αντιληφθεί πού είναι ο φύλακας που τον παρακολουθεί.
      Και κάνω αυτή την αναφορά, κύριε Υπουργέ και σας θυμίζω το περίφημο «Πανόπτικον», για να μου πείτε πώς αντιλαμβάνεστε τις κάμερες με τις οποίες έχετε γεμίσει τους δρόμους, όπου παρακολουθούνται όλοι οι πολίτες. Αυτή είναι η πολιτική της Νέας Δημοκρατίας. Αυτή είναι η ιδεολογία με την οποία ξεκίνησε. Όταν, λοιπόν, η ιδεολογία σας είναι να παρακολουθείτε όλους τους πολίτες, χωρίς να σας παρακολουθούν, ποια η διαφορά από το «Πανόπτικον» και από τον τρόπο που εφαρμόζετε την ίδια ιδεολογία στις φυλακές;
      Ή να σας θυμίσω τον τρόπο που αντιμετωπίσατε τις υποκλοπές. Ξανά παρακολούθηση. Χωρίς να μας βλέπουν, παρακολουθούμαστε, παρακολουθείται ο Πρωθυπουργός της χώρας, παρακολουθούμαστε όλοι μας και εσείς αρνείστε να φέρετε στη Βουλή το ζήτημα, επιδεικνύοντας ξανά μία ιδεολογία, τουλάχιστον ύποπτη, για να μην πω οτιδήποτε άλλο.
      Ή να σας πω τον τρόπο που αντιμετώπισε η Κυβέρνησή σας το θέμα των Πακιστανών και όσα εμείς προβάλαμε για το θέμα αυτό, συλλήψεις, βασανισμοί; Αυτά όλα δεν σας θυμίζουν λίγο πολύ το «Πανόπτικον» που περιγράφει ο Μισέλ Φουκό στο εκπληκτικό βιβλίο του, καταδεικνύοντας, όμως, με ποιο τρόπο προσεγγίζει κάθε παράταξη, κάθε εξουσία το θέμα του σωφρονισμού, το τεράστιο αυτό θέμα;
      Κύριε Υπουργέ, θα μου επιτρέψετε να σας θυμίσω και κάποια ρεκόρ και, προς Θεού, δεν αφορούν το πρόσωπό σας. Εγώ θέλω να πιστεύω ότι τυχαίως βρεθήκατε αυτή την περίοδο σ’ αυτή τη θέση, όχι τυχαίως ότι δεν αξίζατε να γίνετε Υπουργός -προς Θεού!- τυχαίως στη θέση του Υπουργού Δικαιοσύνης, όπου έλαβαν χώρα τόσο τραγικά γεγονότα που πραγματικά αποτελούν ρεκόρ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω από το χρόνο της δευτερολογίας μου.
      Να σας θυμίσω ότι σημειώσατε το μεγαλύτερο ρεκόρ συμμετεχόντων σε απεργία πείνας -δεν υπάρχει μεγαλύτερο στον κόσμο, πρώτο παγκοσμίως- όπως σας είχα θυμίσει από το ίδιο Βήμα ότι επί Υπουργίας σας, έγινε η μεγαλύτερη απεργία δικηγόρων και δεν λειτουργούσαν τα δικαστήρια επί δεκαεννέα μήνες στην Κω. Παγκόσμιο ρεκόρ κι αυτό.
      Τώρα έχουμε ένα νέο παγκόσμιο ρεκόρ. Πέντε χιλιάδες συμμετέχουν σε απεργία πείνας. Δεν έχει ξαναγίνει αυτό.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Χωρίς να ανοίξει μύτη, όμως.
      ΓΕΩΡΓΙΟΣ ΝΙΚΗΤΙΑΔΗΣ: Εντάξει, δεν άνοιξε μύτη; Δηλαδή, με προκαλείτε να αναφερθώ στο θάνατο του Μπαρδάκη. Με συγχωρείτε, εγώ δεν ήθελα να αναφερθώ, διότι δεν έχει γίνει ακόμα κάποια Ε.Δ.Ε., να ξέρουμε ότι αποδεδειγμένα αυτός ο απεργός πείνας πέθανε απ’ αυτήν την αιτία.
      Όμως, επειδή μου λέτε «χωρίς να ανοίξει μύτη», λυπάμαι, αλλά θα αναφέρω ότι έχει καταγραφεί, έχει δημοσιευθεί ότι ο Μπαρδάκης, ένας από τους συμμετέχοντας σ’ εκείνη την απεργία πείνας, πέθανε στις φυλακές δύο μέρες μετά από την απεργία πείνας, όταν τον ανάγκασαν να κλειστεί στο κελί του.
      Δεν ξέρω και δεν καταλογίζω -προς Θεού!- τα γεγονότα και τους θανάτους σε εσάς. Εγώ καταγράφω τα πράγματα απλώς για να δείξω με ποια ιδεολογία προσεγγίζετε όλα αυτά τα ζητήματα.
      Τι θέλετε να σας πω, ότι πέθαναν το 2007 πενήντα δύο άτομα στις φυλακές, ότι κάηκαν ζωντανοί τέσσερις άνθρωποι στον Κορυδαλλό το 2006; Όλα αυτά είναι τυχαία και συμβαίνουν μόνο επί Νέας Δημοκρατίας;
      Κάναμε μία επερώτηση στην οποία δεν λέμε ούτε κουβέντα παραπάνω από όσα περιγράφει η έκθεση του Συμβουλίου της Ευρώπης. Την έχετε δει την έκθεση του Συμβουλίου της Ευρώπης του 2007. Τίποτα, εμείς δεν λέμε λέξη παραπάνω. Τα λέει το Συμβούλιο της Ευρώπης. Εμείς ήρθαμε εδώ εντελώς αθώα -και θέλω να το αντιληφθείτε αυτό- να θέσουμε το ζήτημα στο Εθνικό Κοινοβούλιο.
      Κύριε Υπουργέ, το κάνω συχνά, γιατί ξέρω ότι διαβάζετε και θα κλείσω, θυμίζοντάς σας τον Ντοστογιέφσκι. Είναι βέβαιο ότι από πολύ μικρός και υποθέτω ξανά και ξανά έχετε διαβάσει το «Έγκλημα και τιμωρία». Άλλωστε, τώρα που είσαστε Υπουργός Δικαιοσύνης, επιβάλλεται να το ξαναδιαβάσετε.
      Λέει, λοιπόν, ο Ντοστογιέφσκι, ότι το επίπεδο μιας κοινωνίας γίνεται αντιληπτό και καταλαβαίνουμε σε ποιο ύψος είναι, από την κατάσταση που επικρατεί στην παιδεία, από την κατάσταση που επικρατεί στην υγεία και από την κατάσταση που επικρατεί στις φυλακές.
      Βάλτε, λοιπόν, το χέρι στην καρδιά, δείτε την κατάσταση της ελληνικής παιδείας, βάλτε το χέρι στην καρδιά και παρακολουθήστε την κατάσταση των νοσοκομείων, που το ένα μετά το άλλο απειλούν να κλείσουν, που για πρώτη φορά στην ιστορία μας φτάσαμε στο σημείο οι προμηθευτές των φαρμάκων να απειλούν και να πηγαίνουν στα νοσοκομεία για να πάρουν πίσω τα φάρμακα που έδωσαν, βάλτε το χέρι στην καρδιά και δείτε τους χιλιάδες απεργούς στα σωφρονιστικά καταστήματα και πείτε μου, πόσο υπερήφανος είστε για το επίπεδο της χώρας μας. Εγώ φοβάμαι ότι το επίπεδο αυτό την τελευταία πενταετία δεν βρίσκεται καθόλου, μα καθόλου στο ύψος που θα έπρεπε να βρίσκεται. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Νικητιάδη και ιδιαίτερα για τις αναφορές στο Φουκό και στο Ντοστογιέφσκι. Το κάνετε συνεχώς και χαίρομαι πάρα πολύ.
      Ο κ. Ιωάννης Κουτσούκος από το ΠΑ.ΣΟ.Κ. έχει το λόγο για τρία λεπτά.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Διαβάζω, κύριε Υπουργέ και θυμώνω το δελτίο Τύπου του Υπουργείου σας στις 20 Νοέμβρη, προχθές: «Με αίσθημα ευθύνης, αξιοπρέπειας και ανθρώπινης προσέγγισης της κατάστασης στις φυλακές, ο Υπουργός Δικαιοσύνης κ. Σωτήρης Χατζηγάκης ανακοίνωσε τις ευεργετικές συνέπειες των ριζοσπαστικών και τολμηρών μέτρων που ανακοίνωσε χθες, όπως αυτές προκύπτουν από την ενδελεχή μελέτη όλων των φακέλων των δώδεκα χιλιάδων τριακοσίων δεκαπέντε κρατουμένων κ.ο.κ.».
      Και αναρωτιέμαι: Η Κυβέρνησή σας προχθές ανέλαβε; Πέντε χρόνια τώρα δεν γνωρίζατε ποια είναι τα προβλήματα στις φυλακές; Δεν είχατε προειδοποιήσεις γι’ αυτό; Από το 2005 οι εκθέσεις του Συνηγόρου του Πολίτη, το 2006, το 2007 και το 2008 με ειδική έκθεση σας τα επισημαίνουν για τις συνθήκες διαβίωσης, για τις αυταρχικές μεθόδους, για τις παρατυπίες των διοικήσεων. Δεν είχατε ερωτήσεις από τα κόμματα; Δεν είχατε επιτροπές που έθεταν τα προβλήματα; Δεν βλέπατε ότι σιγοβράζει το καζάνι στις φυλακές και θα έχουμε μια τεράστια έκρηξη; 
      Αναγκαστήκατε, λοιπόν, κάτω απ’ αυτήν την έκρηξη, κάτω απ’ αυτήν την πρωτοφανή κινητοποίηση που είχε ιδιαίτερα χαρακτηριστικά, γιατί η οξύτητα των προβλημάτων οδήγησε σ’ έναν τεράστιο συντονισμό, αλλά ταυτόχρονα σ’ ένα κίνημα συμπαράστασης και αλληλεγγύης στους κρατούμενους της ευρύτερης κοινής γνώμης, όχι μόνο ορισμένων ομάδων, να ανακοινώσετε αυτά τα μέτρα, σε μια προσπάθεια να επιδείξετε μια δημοκρατικότητα και να ανατρέψετε το αυταρχικό στιλ διακυβέρνησης που διαπερνά το σύνολο των πολιτικών της Κυβέρνησής σας. 
      Είναι μέτρα εκτόνωσης, χωρίς σχεδιασμό και φυσικά χωρίς κανένα διάλογο με εκείνους που, εν πάση περιπτώσει, έχουν ασχοληθεί τόσα χρόνια και ασχολούνται εκ των πραγμάτων με τα ζητήματα της απονομής της δικαιοσύνης και του σωφρονιστικού συστήματος, όπως είναι οι δικηγορικοί σύλλογοι, οι επιστημονικοί φορείς, αλλά και επιτροπές συμπαράστασης και τα κόμματα.
      Κύριε Υπουργέ, δεν είναι μόνο το κτηριολογικό για το οποίο η Κυβέρνησή σας είναι ανακόλουθη, διότι παρέλαβε ένα σχέδιο, ένα πρόγραμμα για την ανάπτυξη των συγκροτημάτων, των σωφρονιστικών καταστημάτων και δεν το υλοποίησε. Το μεγαλύτερο πρόβλημα, κατά την άποψή μου και οι ευθύνες της δικής σας Κυβέρνησης, είναι το γεγονός ότι τα τελευταία χρόνια, τα χρόνια που κυβερνάτε δηλαδή, έχουμε μια τεράστια αύξηση του αριθμού των φυλακισμένων, γύρω στο 35%.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Θα πάρετε και το χρόνο της δευτερολογίας σας;
      ΓΙΑΝΝΗΣ ΚΟΥΤΣΟΥΚΟΣ: Πόσο χρόνο έχω συνολικά, κύριε Πρόεδρε;
      ΠΡΟΕΔΡΕΥΩΝ (Βαΐτσης Αποστολάτος): Έχετε συνολικά πέντε λεπτά.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ. Θα κάνω χρήση όλου του χρόνου μου.
      Το μεγαλύτερο πρόβλημα, λοιπόν, κατά την άποψή μου, κύριε Υπουργέ, είναι το γεγονός ότι αυξήθηκε ο αριθμός των φυλακισμένων. Αυτό έχει να κάνει με μια κοινωνική πραγματικότητα για την οποία η Κυβέρνησή σας δεν είναι αμέτοχη. Δεν είστε παρατηρητές της όξυνσης των κοινωνικών προβλημάτων που οδηγούν στην εγκληματικότητα. Η φτώχεια, η έξαρση της χρήσης ναρκωτικών, η ανεργία, τα κοινωνικά πρότυπα, η ισοπέδωση των θεσμών στο δημόσιο βίο της χώρας είναι ζητήματα που έπρεπε να τα έχετε αντιμετωπίσει. 
      Αλλά, κύριε Υπουργέ, νομίζω ότι, πέρα από τις ευθύνες της Κυβέρνησής σας, δεν περιποιεί τιμή και στο πολιτικό σύστημα, αντί να συζητάει πώς θα αντιμετωπίσει αυτά τα κοινωνικά προβλήματα, να συζητάει πώς θα αυξήσει τα κελιά των φυλακών σε μια χώρα. Και νομίζω ότι η ευθύνη η δική σας, τουλάχιστον ως Υπουργός Δικαιοσύνης, θα ήταν να αντιμετωπίσετε μ’ ένα σοβαρό τρόπο τα ζητήματα της πρόληψης, πριν φτάσουμε στην καταστολή και στις συνθήκες για τις οποίες σήμερα συζητάμε. 
      Έτσι, λοιπόν, μας οδηγήσατε σε ρυθμίσεις οι οποίες έχουν τεράστιες αντιφάσεις. Γιατί από τη μια μεριά μας φέρνετε εδώ στη Βουλή και ψηφίζουμε ρυθμίσεις αυστηροποίησης των ποινών και τώρα, με τις ρυθμίσεις που κάνατε, μειώνετε ουσιαστικά την έκτιση αυτών των ποινών.
      Από την άλλη μεριά, μην ξεχνάμε ότι έχει και έναν εισπρακτικό χαρακτήρα η ρύθμισή σας και δεν ξέρω πόσοι απ’ αυτούς τους εξακόσιους και πλέον που λέτε ή χίλιους -δεν θυμάμαι ακριβώς ποιο είναι το νούμερο- θα κάνουν χρήση της ρύθμισης, μια και έχει ένα σοβαρό κόστος.
      Εγώ θα έλεγα, κύριε Υπουργέ, μια και η Κυβέρνησή σας είναι μια Κυβέρνηση η οποία καταρρέει και πράγματι δεν μπορεί να προσφέρει στον τόπο, τουλάχιστον όσο είστε σ’ αυτό το Υπουργείο, ασχοληθείτε με τις ευαίσθητες κοινωνικές ομάδες, με τους τοξικομανείς που μπαίνουν μέσα για μαλακά και βγαίνουν χρήστες των σκληρών. Το πιο σημαντικό ζήτημα είναι η απεξάρτηση. Ασχοληθείτε με τις γυναίκες, ασχοληθείτε με τα ανήλικα που πρέπει να πάμε σε ένα σύστημα ανοικτής διαδικασίας σωφρονισμού. 
      Τέλος, κύριε Υπουργέ –και θέλω να το θέσω, μια και προέρχομαι από την Ηλεία- η Κυβέρνησή σας έχει αδυναμία να αντιμετωπίσει το ζήτημα της λαθρομετανάστευσης και των λαθρομεταναστών που συσσωρεύονται στην Πάτρα και γεμίζει τα κρατητήρια της ασφάλειας στον Πύργο με λαθρομετανάστες, δημιουργώντας συνθήκες ασφυκτικές. Νομίζω ότι είναι ένα θέμα, το οποίο θα πρέπει να το δείτε.
      Και τελειώνω με τούτο, κύριε Πρόεδρε. Έχετε δώσει ορισμένες υποσχέσεις στους υπαλλήλους των σωφρονιστικών καταστημάτων. Μια αύξηση που δεν τους την έχετε δώσει ακόμα. Σας έχουν θέσει τα ζητήματα των συνθηκών εργασίας και τελικά το Υπουργείο σας πρέπει να έχει ένα πρόγραμμα προσλήψεων και ανάπτυξης του ανθρώπινου δυναμικού, τουλάχιστον αντίστοιχο με την ανάπτυξη των κτηριακών υποδομών.
      Ευχαριστώ, κύριε Πρόεδρε και για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ τον κ. Κουτσούκο. 
      Ο κ. Γεώργιος Ντόλιος έχει το λόγο για τρία λεπτά.
      ΓΕΩΡΓΙΟΣ ΝΤΟΛΙΟΣ: Κύριε Υπουργέ και κύριοι συνάδελφοι, ίσως θα έπρεπε να ξεκινήσουμε με μια ομολογία για να κάνουμε πιο χρήσιμη τη συζήτησή μας, από το ότι, δηλαδή, οι κρατούμενοι και οι φυλακισμένοι αποτελούν κοινωνικό περιθώριο. Φοβάμαι ότι το ζήτημα για το οποίο συζητάμε αντιμετωπίζεται ως περιθωριακό ζήτημα. Εξάλλου, είναι ένα ζήτημα που δεν είναι πολιτικά χρήσιμο. Δεν είναι άμεσα εξαργυρώσιμες οποιεσδήποτε προσπάθειες για την επίλυσή του και μια αγοραία λογική επικρατεί λίγο ως πολύ στην πολιτική ζωή του τόπου.
      Ξεκινάω μ’ αυτήν την επισήμανση, γιατί πράγματι θεωρώ ότι ένα πρώτο ερώτημα και μια πρώτη μομφή για την Κυβέρνηση αποτελεί το ότι τώρα, εντελώς συγκυριακά, κατατέθηκε ένα νομοσχέδιο, έγιναν κάποιες εξαγγελίες, αναγγέλθηκαν κάποια μέτρα. Γιατί τώρα; Γιατί συγκυριακά; Και μάλιστα μετά από μια συγκυρία η οποία δεν δημιουργήθηκε αυτόματα, αλλά διαμορφώθηκε με δραματικό τρόπο.
      Δεν μπορείτε να λέτε, κύριε Υπουργέ, ότι δεν άνοιξε μύτη. Υπήρχε ένα πρόβλημα. Αυτή η κινητοποίηση δεν γεννιέται χωρίς να υπάρχει ένα υπόστρωμα. Υπήρξαν και δραματικές καταστάσεις. Υπήρξαν κρατούμενοι που έραψαν στόματα, υπήρξαν κρατούμενοι που οδηγήθηκαν στα νοσοκομεία γιατί αντιμετώπισαν προβλήματα υγείας. Δεν είναι κάτι το οποίο μπορούμε να το ξεπερνάμε έτσι. Και εκτιμώ πραγματικά και πιστεύω, κύριε Υπουργέ και κύριοι συνάδελφοι, ότι αυτή η κουβέντα του κυρίου Υπουργού ότι δεν «άνοιξε μύτη» δεν θα λεγόταν, αν αυτού του είδους την κινητοποίηση την έκανε μια άλλη κοινωνική ομάδα.
      Βεβαίως όλοι μαζί και η Κυβέρνηση και εμείς, θα μπορούσαμε να πούμε ότι το θέμα το οποίο συζητάμε έχει σχέση με το νομικό μας πολιτισμό και όχι μόνο, έχει σχέση με τον πολιτισμό της χώρας, με τον πολιτισμό και την ευαισθησία της κοινωνίας, με την κουλτούρα και την παιδεία ενός ολόκληρου λαού.
      Καλείστε, κύριε Υπουργέ, σήμερα, σ’ αυτήν τη συζήτηση και αύριο στη συζήτηση του σχεδίου νόμου, να υπερασπιστείτε όλα αυτά τα πράγματα.
      Το πρώτο ερώτημα, για να είστε πειστικός, που θέτω είναι, τώρα τα διαπιστώσατε; Δεν ξέρατε ότι υπάρχει ένα πρόβλημα ελλείμματος, όσον αφορά τις υποδομές στο σωφρονιστικό μας σύστημα; Δεν παρακολουθείτε επί πέντε χρόνια την επιδείνωση αυτού του προβλήματος, όσον αφορά τον υπερπληθυσμό που δημιουργείται στις φυλακές;
      Εξάλλου, η εισηγήτριά μας κ. Τζάκρη αναφέρθηκε σ’ ένα παράδειγμα το οποίο και αποκαλύπτει το πραγματικό ενδιαφέρον της Κυβέρνησης. Αναφέρθηκε σε μία ερώτηση την οποία απαντήσατε εσείς –το Υπουργείο Δικαιοσύνης- και στην οποία είπατε ότι ετοιμάζετε μία κοινή υπουργική απόφαση, με βάση την οποία –δεν μπαίνω επί της ουσίας της απάντησης- θα εκδοθεί αυτή η κοινή υπουργική απόφαση για τη μετατροπή ενός νοσοκομείου του Κορυδαλλού, «Ο ΑΓΙΟΣ ΠΑΥΛΟΣ», σε νοσοκομείο του Ε.Σ.Υ.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω να κάνω χρήση της δευτερολογίας μου.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Με νόμο. Το νόμο που φέρνουμε.
      ΓΕΩΡΓΙΟΣ ΝΤΟΛΙΟΣ: Με νόμο. Είναι στο νομοσχέδιο το τωρινό.
      Την ίδια στιγμή, το Υπουργείο Υγείας και Κοινωνικής Αλληλεγγύης απαντά ότι δεν έχει ιδέα. Δεν είναι μία έλλειψη συντονισμού. Δείχνει πραγματικά το μέτρο του ενδιαφέροντος. Και δείχνει, κύριε Υπουργέ, το πόσο σοβαρά αντιμετωπίζετε τέτοιου είδους ζητήματα. Ακόμα και για επικοινωνιακούς λόγους, δεν υπήρξε φροντίδα να επικοινωνήσουν τα δύο αρμόδια Υπουργεία τα οποία είχαν λόγο επί της διευθέτησης του θέματος.
      Θεωρώ ότι είναι μία αποκαλυπτική αντίφαση, για την οποία θα θέλαμε να έχουμε μία απάντηση.
      Φαντάζομαι ότι δεν διαπιστώσατε τώρα το πρόβλημα του υπερπληθυσμού. Φαντάζομαι ότι διαπιστώσατε από καιρό ότι υπάρχει ένα πρόβλημα σωφρονισμού. Δεν νομίζω ότι μπορείτε να πείσετε πρώτα τον εαυτό σας και μετά όλους εμάς ότι το σωφρονιστικό μας σύστημα σωφρονίζει. 
      Κατά ποιο τρόπο, κύριε Υπουργέ; Ίσως, ο μόνος τρόπος σωφρονισμού να είναι ο φόβος για τη φυλάκιση. Δεν νομίζω ότι πραγματικά μπορείτε να επικαλεστείτε με σοβαρά επιχειρήματα ότι μέσα στις ελληνικές φυλακές υπάρχουν εκείνες οι λειτουργίες, εκείνες οι δραστηριότητες που θα προάγουν την κοινωνική επανένταξη των φυλακισμένων.
      Αντίθετα, μάλιστα, όλη η ελληνική κοινωνία –και δεν είναι μία παράμετρος την οποία μπορούμε να ξεπερνάμε έτσι εύκολα- έχει την άποψη, έχει την αίσθηση ότι όχι απλώς σωφρονισμός δεν υπάρχει, αλλά κυριολεκτικά υπάρχει εκπαίδευση στην παρανομία, μιας και βεβαίως, όπως έχει τονιστεί κατά κόρον, συγχρωτίζονται και συγκατοικούν οι κατάδικοι του κοινού ποινικού δικαίου με άλλους ανθρώπους οι οποίο βρέθηκαν στη φυλακή για τυχαίους λόγους και δεν έχουν σχέση με τέτοιου είδους αδικήματα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Έχει τονιστεί κατά κόρον ότι το μεγαλύτερο μέρος των κρατουμένων αφορά τα ναρκωτικά. Και βεβαίως, προς αυτήν την κατεύθυνση δεν έχουν ληφθεί σοβαρά μέτρα από την πλευρά της Κυβέρνησης. 
      Δεν αφορά μόνο το Υπουργείο Δικαιοσύνης, αλλά αφορά το σύνολο της Κυβέρνησης. Είναι ένα θέμα το οποίο το παρακολουθούμε. Παρακολουθούμε τη διατράνωσή του. Παρακολουθούμε την επέκτασή του από την πρωτεύουσα στην ελληνική ύπαιθρο. Υπάρχουν θάνατοι σε όλες τις επαρχιακές πόλεις –ή σε πολλές επαρχιακές πόλεις- και είναι ένα ζήτημα το οποίο η Κυβέρνηση απλώς το παρακολουθεί.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Ντόλιο.
      Ο κύριος Υπουργός, κ. Σωτήρης Χατζηγάκης, έχει το λόγο για είκοσι λεπτά.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε.
      Κυρίες και κύριοι συνάδελφοι, κατ’ αρχάς, θα προσπαθήσω να απαντήσω στα όσα ελέχθησαν προηγουμένως από όλους τους συναδέλφους, θέλοντας πρώτα-πρώτα να επισημάνω και να χαρακτηρίσω ότι αυτή η επερώτηση που σήμερα συζητείται είναι μία ετεροχρονισμένη επερώτηση. Είναι μία επερώτηση την οποία πρόλαβαν τα γεγονότα. Είναι μία επερώτηση η οποία έρχεται καθυστερημένα. Απόδειξη δε αυτού είναι ότι όλοι οι συνάδελφοι οι οποίοι τοποθετήθηκαν προηγουμένως, στην ουσία μίλησαν για το νομοσχέδιο του οποίου η συζήτηση θα αρχίσει αύριο.
      Για την επερώτηση σχεδόν δεν είπε κανείς τίποτα. Και για σας που τη συντάξατε, την καταθέσατε και τη συζητάτε σήμερα την επερώτησή σας, ο κύριος όγκος, ο κύριος κορμός της επερώτησής σας ήταν τα κτηριακά, οι φυλακές, ότι δήθεν επί ΠΑ.ΣΟ.Κ. γίνονταν και επί Νέας Δημοκρατίας δεν γίνονται.
      ΘΕΟΔΩΡΑ ΤΖΑΚΡΗ: Για τις συνθήκες κράτησης…
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αυτή ήταν η επερώτηση. 
      Θα σας απαντήσω γι’ αυτό παίρνοντας ένα-ένα τα θέματα τα οποία θίξατε. Θα ήθελα, όμως, να επισημάνω ότι ευτυχώς μόνο η εισηγήτρια –όχι άλλοι ομιλητές- έδειξε μία στενοκαρδία απέναντι γενικότερα στην πολιτική μας.
      ΕΥΑΓΓΕΛΟΣ ΒΕΝΙΖΕΛΟΣ: Κάντε την να ανοίξει την καρδιά της! Σ’ εσάς εναπόκειται τώρα!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν ξέρω αν είμαι ο κατάλληλος, κύριε Βενιζέλο. Λένε ότι εσείς είστε πιο κατάλληλος από εμένα και από άλλους εδώ!
      ΕΥΑΓΓΕΛΟΣ ΒΕΝΙΖΕΛΟΣ: Προσπαθώ! Προσπαθήστε και εσείς όμως!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Έτσι λένε. Εγώ δεν έχω επιδόσεις σ’ αυτόν τον τομέα!
      Λέω, λοιπόν, ότι και σήμερα, αλλά και παλαιότερα είχα το θάρρος και άνοιξα την καρδιά μου, κύριε Βενιζέλο και είπα συγχαρητήρια στο Συνασπισμό, συγχαρητήρια στο Κομμουνιστικό Κόμμα, συγχαρητήρια στο Λαϊκό Ορθόδοξο Συναγερμό, συγχαρητήρια σ’ εσάς, οι οποίοι είχατε την ευαισθησία και μάλιστα σε μέρες κρίσεως να θέσετε το θέμα, να συλλογιστείτε, να λογιστείτε παράλληλα με μας, να ζήσετε την αγωνία τη δική μας παράλληλα και να προσεγγίσουμε το ζήτημα με την ευαισθησία και τη σύνεση και τη σωφροσύνη που οφείλουμε να δείχνουμε σε τέτοιες περιπτώσεις.
      Και δεν είχα τη στενοκαρδία. Αντίθετα, έκανα αυτή τη συγχαρητήριο δήλωση και εδώ και στα δελτία Τύπου και οπουδήποτε παρέστη ανάγκη να αναφερθώ σ’ αυτό το ζήτημα, γιατί πράγματι εγώ δεν φοβάμαι να ομολογήσω ορισμένες αλήθειες, κυρίες και κύριοι της Αντιπολίτευσης και να πω ότι οι φυλακές δεν είναι και το καλύτερο μέρος και οι κακές συνθήκες στις φυλακές δεν ανακαλύφθηκαν σήμερα ή χθες. Είναι ένα πρόβλημα διαχρονικό. Η κατάσταση των φυλακών δεν είναι μόνο υπόθεση της Ελλάδας, αλλά είναι παγκόσμιο. Ο υπερπληθυσμός στις ελληνικές φυλακές δεν είναι κάτι που παρουσιάζεται μόνο στην Ελλάδα. Ίσως, εδώ να έχουμε λιγότερους κρατουμένους απ’ ό,τι σε άλλες χώρες. Είναι περίπου το 1‰, ενώ στην Αμερική είναι το 1%. 
      Έχουμε οπωσδήποτε μία τροφοδότηση τα τελευταία χρόνια αυξημένη λόγω της παγκοσμιοποίησης, λόγω του ότι η θέση της Ελλάδας είναι αυτή που είναι, λόγω του ότι σχεδόν καταργήθηκαν τα σύνορα, λόγω του ότι περιβαλλόμαστε από λαούς οι οποίοι δεν έχουν το ίδιο βιοτικό επίπεδο και μοιραίως εισήλθαν στη χώρα μας, λόγω μίας σειράς πραγμάτων τα οποία δικαιολογούν, αιτιολογούν την αύξηση του αριθμού των φυλακισμένων, των κρατουμένων και των εγκλημάτων τα οποία τελέσθησαν στη χώρα μας.
      Όλα αυτά εμείς τα ομολογούμε και λέμε ότι πάνω σ’ αυτό το πρόβλημα σκύψαμε από την πρώτη στιγμή. Δεν είναι ακριβές, κυρίες και κύριοι συνάδελφοι,  ότι ήρθε η απεργία των κρατουμένων και γι’ αυτό πήραμε μέτρα. Αν ανατρέξετε σε παλαιές μου δηλώσεις, θα δείτε ότι το θέμα μας απασχολούσε και ήδη προχωρούσαμε στην οικοδόμηση ενός νομοσχεδίου το οποίο θα έλυνε πολλά από τα προβλήματα των φυλακών, το οποίο θα έρθει, δεν ήρθε ακόμη.
      Το λέω αυτό, διότι το πρόβλημα ήταν γνωστό. Η προσέγγιση από εμάς είχε ήδη ξεκινήσει. Στη διαδρομή της λήψεως μέτρων έγινε αυτή η εξέγερση η οποία έγινε, η πολιτισμένη, η ποιοτικά αναβαθμισμένη εξέγερση. 
      Και θέλω από τούτο το Βήμα να τονίσω ότι δεν «άνοιξε μύτη», κυρίες και κύριοι συνάδελφοι. Εκείνος ο οποίος πήγε στο νοσοκομείο, πήγε για άλλη αιτία. Είχε κάνει απόπειρες αυτοκτονίας και άλλες φορές στο παρελθόν. Δεν ήταν συνεπώς η περίπτωσή του αποτέλεσμα της απεργίας. 
      Αντίθετα, προσεγγίσαμε το πρόβλημα με μεγάλη ευαισθησία και με μεγάλη σύνεση και προσοχή. Γι’ αυτό, άλλωστε, το κόμμα σας, κυρίες και κύριοι συνάδελφοι, αλλά και τα άλλα τα κόμματα, συντάχθηκαν απέναντί στο αποτέλεσμα της απεργίας με μεγάλη προσοχή και με μεγάλη σύνεση. Όλοι ομολόγησαν ότι όλα τα μέτρα είναι στη σωστή κατεύθυνση, και το κόμμα σας, κύριοι της Αξιωματικής Αντιπολίτευσης και τα άλλα κόμματα και όλες οι άλλες οργανώσεις. Κανείς δεν τα απέρριψε, δεν τα αποδόμησε μια και κάτω. Είπαν ότι κινούνται στη σωστή κατεύθυνση. 
      Και κινούνται στη σωστή κατεύθυνση, είμαστε ανοιχτοί, αν μας δώσετε οποιαδήποτε πρόταση που να κινείται στη σωστή κατεύθυνση, να την υιοθετήσουμε, όπως κάναμε και στα άλλα νομοσχέδια του Υπουργείου Δικαιοσύνης. Και το ξέρετε πολύ καλά. Εγώ δεν είμαι από τους ανθρώπους τους κλειστοφοβικούς που οχυρώνομαι πίσω από ένα νομοσχέδιο και δεν δέχομαι τίποτα. Δεκάδες τροπολογίες και τροποποιήσεις δέχομαι σε κάθε νομοσχέδιο. Και τώρα, εάν έχετε, να τις καταθέσετε και εδώ είμαστε!
      Θέλω, όμως, να σας πω, ότι πραγματικά ήταν ιδιαίτερα αξιοπρόσεκτη η παρέμβαση του κ. Ρήγα και του κ. Νικητιάδη, ο οποίος κ. Ρήγας μίλησε για την αυστηροποίηση των ποινών.
      Πράγματι, κύριοι συνάδελφοι, τα τελευταία χρόνια, ίσως λόγω του παραδικαστικού, ίσως λόγω άλλων αιτιών, υπήρξε ένα «σφίξιμο» της δικαστικής λειτουργίας, με αποτέλεσμα να έχουμε βαριές ποινές σε πολλές περιπτώσεις.  
      Θεωρώ, όμως, ότι με την πολιτική την οποία εγκαινιάσαμε, την πολιτική των ήρεμων νερών, η δικαιοσύνη κινείται πλέον και ήρεμα και σωστά και αποτελεσματικά. Και όχι μόνο δεν δείχνει σκληρότητα, αλλά δείχνει δικαιοσύνη πραγματική και θα έλεγα και επιείκεια. 
      Κύριε Νικητιάδη, όπως ξέρετε η επιείκεια, επειδή επικαλείσθε και επικαλούμαι και εγώ πολλές φορές διάφορους συγγραφείς, είναι η μητέρα της δικαιοσύνης, όπως έλεγε και ο Αριστοτέλης. 
      Όσον αφορά στο θέμα της αυστηροποίησης των ποινών και της προσέγγισης, εμείς, κυρίες και κύριοι συνάδελφοι, προσεγγίζουμε το πρόβλημα, όπως πολλές φορές το έχω πει, κάτω από δύο βασικές αρχές του Ποινικού Δικαίου και της Εγκληματολογίας. Δεν θεωρούμε ότι η ποινή είναι ανταπόδοση. Οι θεωρίες περί του εγκληματία ανθρώπου του Λομπρόζο, της ανταποδόσεως της ποινής και όλων αυτών των θεωριών οι οποίες υπήρξαν κάποτε και επικρατούσαν στο Ποινικό Δίκαιο και την Εγκληματολογία, σήμερα δεν είναι δεκτές. 
      Εμείς δεχόμαστε, όπως επανειλημμένως έχω πει και όπως τα νομοσχέδιά μας αποτυπώνουν αυτή την αρχή και γραμμή, ότι το μείγμα της γενικής με την ειδική πρόληψης είναι το καλύτερο δυνατό. Έτσι προχωρήσαμε και καταθέσαμε το νομοσχέδιο. Δώσαμε μια άφεση αμαρτιών, αν θέλετε, ώστε να υπάρξει και αποσυμφόρηση και ελάφρυνση και να δοθεί μια δεύτερη ευκαιρία σε εκείνους οι οποίοι κάποια στιγμή στη ζωή τους πήραν λάθος δρόμο και έτσι, να μπορέσουν να λειτουργήσουν μέσα σε μία κοινωνία αναγνωρίζοντας και το δίκαιό της. 
      Προσπαθήσαμε, λοιπόν, να ακολουθήσουμε ένα δρόμο σε μια χρυσή τομή, προσπαθήσαμε να ακολουθήσουμε έναν «χρυσό δρόμο», που αφ’ ενός μεν θα προσβλέπαμε και θα στηρίζαμε το συμφέρον της κοινωνίας, την άμυνα της κοινωνίας και αφ’ ετέρου δε, θα προσπαθούσαμε να έχουμε όλες εκείνες τις συνθήκες, ώστε οι κρατούμενοι να μπορέσουν πραγματικά να σωφρονιστούν. 
      Θα μου πείτε, και τι κάνατε που λέτε ότι θα αφεθούν τέσσερις και πέντε χιλιάδες κρατούμενοι; Το μεγαλύτερο πρόβλημα σήμερα στις φυλακές είναι η συμφόρηση, είναι ο συνωστισμός ο οποίος υπάρχει, είναι η μίξη του απλού παραβάτη με έναν μεγάλο εγκληματία. 
      Εμείς με τα μέτρα που παίρνουμε αφ’ ενός μεν αποσυμφορούμε και πλέον μέσα στους επόμενους μήνες θα μπορεί ο καθένας να έχει το χώρο του, το κελί του και να μην συμφύρετε ο βαριά εγκληματίας με έναν απλό παραβάτη και αφ’ ετέρου θα είναι πιο άνετη η ζωή του. 
      Και το κάνουμε αυτό, διότι είναι γνωστό, όπως είπα και στην αρχή της ομιλίας μου, ότι σήμερα λόγω της θέσεως, λόγω των προϋποθέσεων που υπάρχουν γενικότερα σε όλο το παγκόσμιο γίγνεσθαι, έχουμε μια αυξητική τάση του εγκλήματος. Η πολιτεία τρέχει όσο μπορεί πιο γρήγορα να κάνει φυλακές, χωρίς όμως να λύνεται το πρόβλημα. Διότι πόσες φυλακές θα κάνεις και πόσο γρήγορα να τις κάνεις; Θα σας πω τώρα αμέσως πώς το αντιμετωπίζουμε.
      Έτσι, λοιπόν, για να μπορέσουμε να κερδίσουμε ένα μεγάλο χρονικό διάστημα και να μπορέσουμε να δώσουμε μια δεύτερη ευκαιρία στους ήδη κρατουμένους, φέρνουμε το πρώτο νομοσχέδιο –και λέω το πρώτο, γιατί πολύ σύντομα θα ακολουθήσει και δεύτερο νομοσχέδιο- το οποίο φέρνει αυτή την αποσυμφόρηση. 
      Είναι ένα νομοσχέδιο που όπως είπατε –δεν ξέρω ή ο κ. Ρήγας ή ο κ. Νικητιάδης ή ο κ. Ντόλιος, με συγχωρείτε αλλά δεν θυμάμαι, κάποιος από τους τρεις σας- βλέπει στο κοινωνικό κομμάτι της δικαιοσύνης. Προσεγγίζει το κοινωνικό μέρος της δικαιοσύνης και προς τα εκεί προσανατολιζόμαστε. 
      Όσον αφορά τώρα τις συνθήκες υγείας που επικρατούν, ξέρουμε ότι δεν είναι καλές. Ξέρουμε ότι δεν υπάρχει ο ικανός αριθμός των γιατρών και των άλλων νοσηλευτών. Το πρόβλημα, λοιπόν, το οποίο εντοπίζεται, είναι ότι οι αμοιβές οι οποίες δίνονται δεν είναι καλές. Γι’ αυτό με το άλλο νομοσχέδιο, το οποίο θα φέρουμε σύντομα όπως σας είπα, θα εντάξουμε όλο το σύστημα υγείας των φυλακών στο Ε.Σ.Υ.. 
      Και δεν ξέρω ποιος σας πληροφόρησε –μου φαίνεται ότι εσείς το είπατε, κύριε Ντόλιο- ότι δεν υπάρχει συντονισμός με το Υπουργείο Υγείας και Κοινωνικής Αλληλεγγύης. Το διαψεύδω. Υπάρχει συντονισμός, υπάρχει συνομιλία με τον Υπουργό Υγείας και Κοινωνικής Αλληλεγγύης κ. Αβραμόπουλο και υπάρχει και από κάτω συνεργασία των υπηρεσιακών παραγόντων και θα δείτε ότι στο νομοσχέδιο που θα έρθει θα εντάσσεται στο Ε.Σ.Υ., με αποτέλεσμα να έχουν καλύτερους μισθούς και να έρχονται γιατροί και νοσηλευτικό προσωπικό. 
      Σας λέω ένα παράδειγμα. Έγινε διαγωνισμός για οκτώ γιατρούς με το ισχύον σύστημα. Παρουσιάστηκε ένας. Προσελήφθη ο ένας και μετά από δύο μέρες παραιτήθηκε. 
      ΘΕΟΔΩΡΑ ΤΖΑΚΡΗ: Χωρίς κίνητρα!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αυτό το κίνητρο δίνουμε, κυρία Τζάκρη! Όμως, όλα αυτά τα κίνητρα δεν δίνονται ως δια μαγείας. Εγώ δεν θέλω να φθάσω σ’ αυτό το σημείο, αλλά με αναγκάζετε. 
      Λέτε ότι ανακαλύψατε την απεργία που έκαναν οι κρατούμενοι και λέτε ότι πρόκειται για παγκόσμιο ρεκόρ γιατί ήταν δεκαοκτώ μέρες. Και χωρίς να ανοίξει μύτη! 
      Σας λέω, λοιπόν, τώρα επειδή θέλετε να το πάτε εκεί, τα εξής. Το Δεκέμβριο του 1994 είχαμε απεργία. Αντιμετωπίστηκε, απέδρασαν σαράντα πέντε κρατούμενοι. Στις 2 Μάιου του 1995, διήρκησε μια μέρα και είχαμε ελαφρές ζημιές. Στις 14 Νοεμβρίου 1995, κατεστάλη από τα Μ.Α.Τ. και είχαμε τέσσερις νεκρούς. Στις 25 Αυγούστου του 1996 –κάθε χρόνο, δηλαδή, είχαμε και εξεγέρσεις- κράτησε μια μέρα και κατεστάλη από τα Μ.Α.Τ.. Απέδρασαν πέντε κρατούμενοι. Στις 21 Φεβρουαρίου 1997, κράτησε μια μέρα αντιμετωπίστηκε με ίδιες δυνάμεις, ξυλοκοπήθηκαν τέσσερις υπάλληλοι, έγινε απόπειρα απόδρασης είκοσι κρατουμένων. Τον Ιανουάριου του 1998, κράτησε μια μέρα και είχαμε περιορισμένες ζημιές. Τον Απρίλιο του 1998, έχουμε απόπειρα απόδρασης τριάντα κρατουμένων και κατεστάλη από τα Μ.Α.Τ.. Τον Οκτώβριο του 2002, στην Ε΄ πτέρυγα αντιμετωπίστηκε με ίδιες δυνάμεις και είχαμε περιορισμένες ζημιές. 
      (Στο σημείο αυτό ο Υπουργός Δικαιοσύνης κ. Χατζηγάκης                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΩΡΓΙΟΣ ΛΙΑΝΗΣ: Το 1979 είχαμε έντεκα νεκρούς στον Κορυδαλλό! 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Βεβαίως, είχε! Μα, κοιτάξτε, κύριε συνάδελφε, εγώ δεν θα το ανέφερα αυτό.
      ΦΩΤΕΙΝΗ ΠΙΠΙΛΗ: Γελοιοποιείτε τη συζήτηση! 
      ΠΡΟΕΔΡΕΥΩΝ (Βαϊτσης Αποστολάτος): Σας παρακαλώ, μην κάνετε διάλογο μεταξύ σας. 
      Κύριε Υπουργέ, συνεχίστε, σας παρακαλώ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Σας άκουσα με ευλάβεια και απαιτώ να με ακούσετε και εσείς. 
      Εγώ δεν θα το έφερνα αυτό το χαρτί…
      ΑΠΟΣΤΟΛΟΣ ΚΑΚΛΑΜΑΝΗΣ: Κάνει ρεπορτάζ ο συνάδελφος.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Α, κάνει ρεπορτάζ! 
      Κοιτάξτε, κύριε συνάδελφε του ρεπορτάζ, εγώ δεν είπα ότι οι φυλακές είναι κατηχητικό σχολείο και δεν είπα ότι στις φυλακές ανακαλύφθηκαν οι εξεγέρσεις επί των ημερών των δικών σας ή των δικών μας και δεν είπα ότι έγιναν μόνο και γίνονται μόνο στην Ελλάδα. Το είπα ευθύς εξ αρχής και το ξεκαθάρισα, αλλά το στενόκαρδο με ενοχλεί. Το να λέμε ότι έγινε αυτή η εξέγερση σε δεκαοκτώ ημέρες -που δεν «άνοιξε μύτη»- και να ξεχνάμε όλα τα προηγούμενα και να κάνουμε ότι δήθεν φταίει για όλα η Κυβέρνηση, δεν είναι σωστό, δεν είναι δίκαιο και δεν πρέπει να λέγεται! Τώρα…
      ΓΕΩΡΓΙΟΣ ΝΙΚΗΤΙΑΔΗΣ: Οι πέντε χιλιάδες απεργοί πείνας είναι το παγκόσμιο ρεκόρ, κύριε Υπουργέ!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Οι πέντε χιλιάδες που θα απολυθούν. 
      ΓΕΩΡΓΙΟΣ ΝΙΚΗΤΙΑΔΗΣ: Πέντε χιλιάδες απεργοί πείνας. Δεν έχει ξαναγίνει αυτό!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Τόσοι θα απολυθούν.
      Υπάρχει παγκόσμιο ρεκόρ πέντε χιλιάδων ανθρώπων που θα βγουν από τις φυλακές; Εσείς που ξέρετε από ποσοστά, κύριε Νικητιάδη, υπάρχει παγκόσμιο ρεκόρ πού θα βγουν πέντε χιλιάδες; 
      ΦΩΤΕΙΝΗ ΠΙΠΙΛΗ: Βγάλτε τους όλους έξω, κύριε Υπουργέ!
      ΠΡΟΕΔΡΕΥΩΝ (Βαΐτσης Αποστολάτος):  Σας παρακαλώ, μην κάνετε διάλογο! 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, ήθελα τώρα να σας πω για το πρόγραμμα της Κυβέρνησης όσον αφορά τις κατασκευές των έργων. 
      Είναι ανακριβή τα όσα γράφονται στην επερώτησή σας, δηλαδή ότι δεν γίνονται φυλακές επί των ημερών της Νέας Δημοκρατίας, των Κυβερνήσεων της Νέας Δημοκρατίας και αντίθετα υποστηρίζετε ότι δήθεν έγιναν φυλακές επί των ημερών του ΠΑ.ΣΟ.Κ.
      Σας λέω, λοιπόν, ότι την τελευταία διετία έχουν ολοκληρωθεί και λειτουργούν τέσσερα νέα καταστήματα κράτησης. Στα Τρίκαλα, στο Δομοκό, στην Ελαιώνα Θηβών και στα Γρεβενά. Επίσης, ολοκληρώνονται και τίθενται σε λειτουργία τους επόμενους μήνες άλλα τρία καταστήματα. Η Νιγρίτα Σερρών και επίσης στη Δράμα και στα Χανιά. Επιπλέον, το 2009 ολοκληρώνονται προσθήκες νέων πτερύγων στα καταστήματα κράτησης Λαρίσης και Διαβατών. 
      Πέραν αυτών, έχουμε δρομολογήσει την κατασκευή του νέου καταστήματος κράτησης στη Νεάπολη Λασιθίου. 
      Είναι ανακριβής ο ισχυρισμός τον οποίον γράφετε στην επερώτηση ότι το έργο αυτό ματαιώθηκε. Απεναντίας, το προχωρούμε, έχουν αρχίσει οι σχετικές διαδικασίες, έχει εγκατασταθεί ο εργολάβος και ήδη έχουν αρχίσει οι πρόδρομες εργασίες.
      Επίσης, με τη διαδικασία των Σ.Δ.Ι.Τ., έχουμε τρία νέα καταστήματα κράτησης που προχωρούν στην Κασαβέτια, στον Άγιο Ιωάννη Κορίνθου και στα Διαβατά. Με την ολοκλήρωση αυτών των καταστημάτων μέσα στα επόμενα δυο ή τρία χρόνια θα έχουμε διπλασιάσει τη χωρητικότητα των φυλακών από πεντέμισι χιλιάδες που ήταν το 2004, το 2009 και 2010 οι πεντέμισι αυτές χιλιάδες θα είναι έντεκα χιλιάδες που θα έχουν χωρητικότητα. Είναι ένα τεράστιο, ένα γιγαντιαίο κατασκευαστικό πρόγραμμα το οποίο υλοποιείται με πολύ γρήγορους ρυθμούς. 
      Πάλι θα με αναγκάσετε να πω τι κάνετε εσείς. Δεν θα το ήθελα γιατί αν δεν κάνατε την επερώτηση δεν θα χρειαζόταν να το πω αλλά θα σας πω τι κάνατε εσείς. 
      Είχατε κάνει ένα πρόγραμμα που αφορούσε δεκαεπτά σωφρονιστικά καταστήματα. Αυτό το πρόγραμμά σας ήταν 4.760 θέσεων. Είχε ορίζοντα ολοκλήρωσης το 2006. Οφείλω να σας υπενθυμίσω ότι ο κατάλογος με τα δεκαεπτά νέα καταστήματα κράτησης που καταθέσατε το 2001 στη Βουλή, (ΦΕΚ Τεύχος 2Β) τάδε, είχε προϋπολογισμό 324.000.000 ευρώ, με τιμές 2000. Χρονοδιάγραμμα υλοποίησης το 2005 και όχι 2006. Το Μάρτιο του 2004, ένα χρόνο δηλαδή πριν από το χρόνο που έπρεπε να υλοποιήσετε και να έχουν ήδη κατασκευαστεί τα έργα, από τα δεκαεπτά καταστήματα κράτησης του καταλόγου σας είχαμε τα εξής αποτελέσματα: 
      Πρώτον, τα δυο είχαν ακυρωθεί στο Συμβούλιο της Επικρατείας. 
      Δεύτερον, τα έξι διέθεταν μηδενική χρηματοδότηση. Δεν υπήρχε γι’ αυτά καμμία τεχνική μελέτη, ήταν χωρίς άδεια αδειοδότησης, το μόνο που είχε γίνει ήταν ότι είχε γραφεί στο Πρόγραμμα Δημοσίων Επενδύσεων.
      Τρίτον, τα εννέα καταστήματα κράτησης δημοπρατήθηκαν μονομιάς λίγους μήνες πριν από τις εκλογές. Είχαν προϋπολογισμό 190.000.000 ευρώ. Είχαν δηλαδή εξασφαλισμένη χρηματοδότηση για μόλις το 12% της χρηματοδότησης που απαιτείτο. Απ’ αυτά στα έξι έργα των οποίων είχε ολοκληρωθεί η διαδικασία δημοπράτησης και είχε υπογραφεί η σχετική σύμβαση, μόνο στο κατάστημα κράτησης Νικηφόρου Δράμας είχαν ξεκινήσει εργασίες, εργασίες εκσκαφών και μόνο δυο μήνες πριν από τις εκλογές και μάλιστα σε ποσοστό 2,17%. Στα υπόλοιπα πέντε έργα το ποσοστό εκτέλεσης των εργασιών ήταν μηδενικό και στα καταστήματα κράτησης Τρικάλων, Δομοκού, Γρεβενών, Σερρών, Χανίων. Σημειώνω πως το ποσόν που προβλέφθηκε στον προϋπολογισμό του 2004 για τη χρηματοδότηση της Εταιρείας «ΘΕΜΙΣ ΚΑΤΑΣΚΕΥΑΣΤΙΚΗ» ήταν μόλις 30.000.000 ευρώ για όλα τα έργα του Υπουργείου, δηλαδή και για τα νέα υποκαταστήματα και για τα δικαστικά μέγαρα και για τις επισκευές των φυλακών και των δικαστικών μεγάρων.
      Βλέπετε, κυρίες και κύριοι συνάδελφοι, ότι ήταν λάθος η επερώτησή σας. Εμείς στο χωριό μου επειδή είμαστε όπως έχω πει της γενιάς των βλαχοσαρακατσανέων, λέμε το εξής ρητό: «Μην ξύνεστε στην γκλίτσα του τσοπάνη». Εσείς ξύνεστε!
      ΑΠΟΣΤΟΛΟΣ ΚΑΚΛΑΜΑΝΗΣ: … (Δεν ακούστηκε)
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Είναι το ίδιο. Είναι ό,τι είναι οι κλέφτες και οι αρματολοί, κύριε Πρόεδρε.
      Τελειώνοντας, θέλω να σας πω ότι ήδη έχουμε ανδρώσει την οργάνωση της επανένταξης των αποφυλακισμένων. Λέγεται «ΕΠΑΝΟΔΟΣ». Είναι ένας σοβαρός οργανισμός ο οποίος ήδη κινείται με επικεφαλής τον κ. Κουράκη τον καθηγητή του Πανεπιστημίου της Εγκληματολογίας προς την κατεύθυνση του να βρει τρόπους επανεντάξεως των αποφυλακισμένων. Συνεπώς και σ’ αυτό το σημείο που το θίξατε νομίζω ότι παραβιάζετε θύρες ανοικτές. 
      Αυτή η Κυβέρνηση στη δικαιοσύνη γενικά και ειδικότερα, επειδή το θέτετε, στο θέμα των φυλακών και του σωφρονισμού και των κρατουμένων ακολουθεί μια συνετή, ευαίσθητη πολιτική και αυτή την πολιτική θα τη συνεχίσουμε μέχρις ότου συνεχίσουμε το σκοπό μας.
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Η συζήτηση της επερώτησης συνεχίζεται με τους Κοινοβουλευτικούς Εκπροσώπους. 
      Πρώτος από το ΠΑ.ΣΟ.Κ. ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, δεν περίμενα ο ευγενέστατος Υπουργός Δικαιοσύνης να αρχίσει την ομιλία του μεμφόμενος τον Πρόεδρο της Βουλής. Διότι ουσιαστικά αυτό που έκανε είναι να καταγγείλει την  καθυστέρηση με την οποία εισάγεται για συζήτηση μια απολύτως επίκαιρη επερώτηση των Βουλευτών του ΠΑ.ΣΟ.Κ. που κατατέθηκε στις 8 Οκτωβρίου, όταν ήταν στην αρχή της η μεγάλη κρίση στις φυλακές. Και βεβαίως, είχαμε την αξίωση, όπως έχουμε πάντα την αξίωση, οι επερωτήσεις να συζητούνται κατά τρόπο όσο γίνεται πιο κοντά στα γεγονότα, αλλά αυτό δυστυχώς, δεν έχει καταστεί εφικτό γιατί ο Πρόεδρος της Βουλής ορίζει τις επερωτήσεις σε συνεννόηση με την Κυβέρνηση και η Κυβέρνηση φροντίζει να επιλέγει έτσι τις επερωτήσεις, ώστε να διαφεύγει του Κοινοβουλευτικού Ελέγχου. 
      Και αν θέλατε, κύριε Υπουργέ, να δώσετε μαθήματα ετοιμότητας, κοινωνικής ευαισθησίας και κοινοβουλευτικής δεοντολογίας στην Αντιπολίτευση, θα έπρεπε εσείς να έχετε φροντίσει, αφού ξέρατε από τις 8 Οκτωβρίου ότι υπάρχει η επερώτηση αυτή κατατεθειμένη ώστε να συζητηθεί μεσούσης της κρίσης. Και όχι να έρχεστε τώρα και να λέτε, γιατί δεν αντιδράσατε εξαιρώντας εμένα, γιατί είστε ένας πολύ ευγενής άνθρωπος. Γιατί πράγματι, δυο φορές εγώ από του Βήματος κατά τη συζήτηση σχετικών νομοσχεδίων της αρμοδιότητας του Υπουργείου σας, έθεσα το ζήτημα της εξέγερσης στις φυλακές και της κρίσης, αλλά αυτό δεν σημαίνει ότι δεν είχε κατατεθεί και επερώτηση από την Κοινοβουλευτική Ομάδα του ΠΑ.ΣΟ.Κ. 
      Θα παρακαλούσα πάρα πολύ να ζητήσετε συγγνώμη από την Κοινοβουλευτική Ομάδα του ΠΑ.ΣΟ.Κ. γι’ αυτή σας την παρατήρηση, η οποία είναι απολύτως αντιστρέψιμη και να δώσετε και εξηγήσεις γιατί δεν συνεννοηθήκατε με τον Πρόεδρο της Βουλής προκειμένου να συζητηθεί στην ώρα της η επερώτηση αυτή. 
      Και χαιρόμαστε γιατί εκτονώθηκε η κρίση στις φυλακές, κύριε Υπουργέ, αλλά παίξατε με τη φωτιά στις φυλακές. Φτάσατε μια στιγμή πριν από την απόλυτη, μη ελεγχόμενη έκρηξη. Το γεγονός ότι τώρα παίρνετε μια σειρά από εμβαλοματικά μέτρα τα οποία είναι ευπρόσδεκτα και τα οποία είναι θετικά αλλά δεν είναι επαρκή και δεν είναι συστηματικά, δεν σημαίνει ότι δεν πρέπει να υποστείτε την κριτική της Αντιπολίτευσης και δεν πρέπει να προβληματιστείτε ακούγοντας την κριτική αυτή. 
      Με εντυπωσιάζει ο αυτάρεσκος τρόπος με τον οποίον τοποθετείστε πάντα στη Βουλή. Όλα τα τακτοποιείτε, όλα τα ρυθμίζετε, όλα είναι θεσμικώς καινοτομικά και κοινωνικώς ευαίσθητα. Δεν είναι τα πράγματα τόσο ειδυλλιακά. Εάν όλες οι πρωτοβουλίες του Υπουργείου Δικαιοσύνης, νομοθετικές, κοινοβουλευτικές, διοικητικές ήταν το απαύγασμα της δικαιοκρατικής ευαισθησίας του ποινικού φιλελευθερισμού και βεβαίως, ως εκ τούτου και της κοινωνικής ευαισθησίας, θα έλεγα, χαλάλι σας. Αλλά δεν συμβαίνει αυτό. Είστε μέλος μιας Κυβέρνησης που έχει μετατρέψει την κοινωνία σε εχθρό της, είστε μέλος μιας Κυβέρνησης που δεν μπορεί να διαχειριστεί κανένα θέμα, είστε μέλος μιας Κυβέρνησης που έχει χάσει την πολιτική της νομιμοποίηση, που διέρχεται μια βαθιά αξεπέραστη κρίση και πρέπει να αντιληφθείτε ότι είστε μέρος του προβλήματος και δεν είστε ο Κριτής της Οικουμένης, κάτι που ούτως ή άλλως, περιλαμβάνεται στη φήμη του Πατριάρχου Αλεξανδρείας και όχι στη φήμη της Κυβέρνησης του κ. Καραμανλή! 
      Διότι, αντιλαμβάνονται ότι εσείς θα θέλατε πάρα πολύ να επιτελείτε άλλου είδους έργα –ένας διανοούμενος είστε- θα θέλατε να είστε ένας παρατηρητής και αξιολογητής των καταστάσεων, αλλά εδώ έχουμε πολύ συγκεκριμένα προβλήματα τα οποία πρέπει να αντιμετωπίσουμε. Παίξατε, λοιπόν, με τη φωτιά και στο παρά ένα ήρθατε με το σχέδιο νόμου που θα συζητηθεί από αύριο στη Διαρκή Επιτροπή, να δώσετε απαντήσεις οι οποίες είναι σημειακές, συμπτωματολογικές, συγκυριακές. Είπα, ότι είναι ένα θετικό βήμα και το αποδεχόμαστε ως τέτοιο. Το αξιολογούμε με δίκαιο τρόπο αλλά αυτό πολύ απέχει από του να συνιστά τη συστηματική απάντηση στο σωφρονιστικό πρόβλημα της χώρας. 
      Το πρόβλημα των φυλακών ξεκινάει φυσικά από το γεγονός ότι καλή φυλακή δεν υπάρχει, ότι ο εγκλεισμός είναι πάντα απάνθρωπος, αντιβαίνει στη φύση του ανθρώπου, στην επιθυμία του για ελευθερία. Είναι όμως δεδομένο ότι έχουμε να κάνουμε με μια τέτοια παρά φύσιν κατάσταση, με μια κατάσταση καταναγκασμού, καταστολής. Πρέπει, λοιπόν, να δούμε πως μπορούμε αυτήν την παρά φύσιν κατάσταση να την οργανώσουμε με έναν πολιτισμό δίκαιο τρόπο πιστό στις αξίες ενός δημοκρατικού κράτους δικαίου όπως πρέπει να είναι η Ελλάδα, ενός ευρωπαϊκού κράτους, ενός κράτους που έχει συνταγματικό και θεσμικό πολιτισμό.
      Δυστυχώς αυτό δεν γίνεται. Έχουμε χάσει το νήμα του ποινικού φιλελευθερισμού. Και το νήμα αυτό έχει χαθεί δυστυχώς όχι μόνον από την Κυβέρνηση και από την κοινοβουλευτική Πλειοψηφία, αλλά και από το σύστημα ενημέρωσης και από μια κοινή γνώμη που συχνά στα θέματα αυτά αντιδρά χωρίς αντανακλαστικά ποινικού φιλελευθερισμού και δικαιοκρατικής ευαισθησίας. Και πρέπει η Βουλή, τα κόμματα, ο νομοθέτης, τα Μέσα Ενημέρωσης, να ενημερώνουν και να διαμορφώνουν την κοινή γνώμη, να εξηγούν στον πολίτη ότι πρέπει να σεβόμαστε ορισμένες εγγυήσεις, ορισμένους θεσμούς, ορισμένα κριτήρια, στην ποινική μεταχείριση συμπεριφορών, στην τυποποίηση εγκλημάτων, στην διαμόρφωση της κλίμακας των ποινών, του πλαισίου των ποινών, στον τρόπο με τον οποίο εφαρμόζεται το επαχθές μέτρο της προσωρινής κράτησης, της προφυλάκισης –όπως το λέγαμε- γιατί αυτό ηχεί πιο βαριά. Και βεβαίως, αυτό έχει να κάνει με τον τρόπο με τον οποίο οργανώνεται ο σωφρονισμός ο εγκλεισμός, τι θέλουμε να κάνουμε.
      Το πρόβλημα των ελληνικών φυλακών είναι πρόβλημα δευτερογενές. Στην πραγματικότητα, είναι πρόβλημα ναρκωτικών, πρόβλημα αλλοδαπών, πρόβλημα εσωτερικής «τρομοκρατίας» στο χώρο της δικαιοσύνης και άρα πιέσεων προς τους δικαστές, δηλαδή προσβολής της εσωτερικής ανεξαρτησίας και της δικαστικής συνείδησης και βεβαίως πρόβλημα υπερποινικοποίησης της συμπεριφοράς των ευρισκομένων στην ελληνική επικράτεια στο πεδίο της ελληνικής έννομης τάξης, καθώς τα πάντα έχουν γίνει πια κακουργήματα. Οι ποινές που απειλούνται είναι γενικά πάρα πολύ υψηλές. Επιπλέον όλων αυτών, έχουμε και την κατάσταση των σωφρονιστικών καταστημάτων, το πρόβλημα της υποδομής, της στελέχωσης. Αλλά, αυτό είναι το πέμπτο κατά σειρά πρόβλημα. Πρέπει να αντιμετωπίσουμε αυτό το πρόβλημα που είναι το ευκολότερο να αντιμετωπιστεί. Εάν συνεχίζατε αδιατάρακτα τον κτηριολογικό σχεδιασμό που είχατε βρει το 2003, διότι δεν είστε ο πρώτος Υπουργός Δικαιοσύνης της Κυβέρνησης του κυρίου Καραμανλή, αφού έχει μεσολαβήσει η πρώτη θητεία στην οποία δεν έγιναν αυτά που έπρεπε να γίνουν και εσείς δεν καλύψατε το κενό επαρκώς εν πάση περιπτώσει και πλήρως, ώστε να μπορούμε τώρα να μιλάμε για πέντε χρόνια επιδείνωσης. 
      Αυτή η επιδείνωση φαίνεται στην ιλιγγιώδη αύξηση του πληθυσμού των φυλακών. Τα τελευταία πέντε χρόνια έχουμε μια αύξηση περίπου 32%. Δηλαδή το 1/3 του πληθυσμού προστέθηκε τα τελευταία πέντε χρόνια. Δεν συνεχίσατε το πρόγραμμα αυτό. Υπάρχουν προβλήματα. Παρακολουθώ τι κάνει η «Θέμις Κατασκευαστική» τη δημιουργία της οποίας εγώ υπέγραψα και εισήγαγα στη Βουλή το 1996. Και χαίρομαι γιατί αποδίδει έργο. ‘Όμως, υπάρχουν και τα άλλα τέσσερα πολύ κρίσιμα ζητήματα. Διότι, έχουμε ανάγκη από μια μεταναστευτική πολιτική, ιδίως τώρα σε συνθήκες οικονομικής κρίσης και όξυνσης της ανεργίας, η οποία θα δίνει και στον αλλοδαπό που βρίσκεται στην Ελλάδα τη θέση που του αξίζει, διότι υπάρχει προκατάληψη, υπάρχουν στερεότυπα, υπάρχει λανθάνων ρατσισμός και λανθάνουσα ξενοφοβία και αυτό φαίνεται και στην ποινική μεταχείριση, στον τρόπο με τον οποίο αντιδρούν τα δικαστήρια, στον τρόπο με τον οποίο γίνεται η χρήση του ακραίου μέτρου της προσωρινής κράτησης όταν πρόκειται για αλλοδαπούς.
      Ο πληθυσμός των φυλακών είναι δυσανάλογα διαρθρωμένος σε σχέση με τον πληθυσμό της χώρας. Οι αλλοδαποί είναι πολλοί περισσότεροι από αυτό που τους αναλογεί στο γενικό πληθυσμό. Αυτό σημαίνει ότι υπάρχει ένα πρόβλημα.
      Δεύτερον, το ζήτημα των ναρκωτικών. Είναι ανεπαρκέστατη η παρέμβαση που κάνετε και με το νομοσχέδιο που θα αρχίσει να συζητείται αύριο στην επιτροπή. Κατ’ αρχήν οι κρίσιμες διατάξεις των άρθρων 15 και 16 του νομοσχεδίου, οι διατάξεις δηλαδή που μειώνουν τον πληθυσμό της φυλακής είναι μεταβατικές και όχι πάγιες. Πέραν του ότι υπάρχει σοβαρό πρόβλημα αντισυνταγματικότητας από πού και ως πού τέτοιου είδους διατάξεις για τον τρόπο επιμέτρησης της ποινής θα είναι μεταβατικές, ουσιαστικά εξαιρείται μια πολύ μεγάλη κατηγορία, τους καθ’ έξιν διακινητές ναρκωτικών που είναι οι ίδιοι εξαρτημένοι, τους υπότροπους ακόμη και για πλημμεληματικού χαρακτήρα πράξεις οι οποίες εμπίπτουν έτσι στο πεδίο του περιβόητου άρθρου 23 του κώδικα νόμων για τα ναρκωτικά. Δηλαδή ουσιαστικά, η πράξη τους γίνεται διακεκριμένη και απειλείται η ποινή της ισόβιας κάθειρξης.
      Το αποτέλεσμα είναι με τις τρεις παρεμβάσεις που κάνετε να λύνεται προσωρινά το ζήτημα και μετά από λίγο να ξαναγεμίσουν οι φυλακές γιατί δεν θα έχει αντιμετωπιστεί συνολικά το ζήτημα αυτό. Πρέπει να μετατρέψετε τις κρίσιμες διατάξεις από μεταβατικές σε πάγιες. Πρέπει να εναρμονιστείτε με τις σύγχρονες επιστημονικές απόψεις για τον τρόπο διεξαγωγής της πραγματογνωμοσύνης, ώστε αυτός που είναι εθισμένος, εξαρτημένος, πράγματι να πιστοποιείται ιατρικά ότι είναι εξαρτημένος. Να μην παρεισφρύουν πρόσωπα που κάνουν συγκυριακή χρήση για να τύχουν ευεργετημάτων. Υπάρχουν ιατρικές μέθοδοι, υπάρχει ιστορικό, ξέρουμε ποιοι έρχονται σε επαφή με τον Ο.ΚΑ.ΝΑ., με το Κ.Ε.Θ.Ε.Α.. Υπάρχουν μέθοδοι και κοινωνικές και ιατρικές, προκειμένου η πραγματογνωμοσύνη να μας πει ποιος είναι όντως εξαρτημένος και να εξαιρέσετε από την εξαίρεση του άρθρου 23 τους καθ’ έξιν διακινητές οι οποίοι είναι εξαρτημένοι ώστε να μην υπάγονται και στην επιβαρυντική περίπτωση με την απειλή ισόβιας κάθειρξης και να μπορούν να βγαίνουν από τη φυλακή με τα 3/5 της ποινής και όχι με τα 4/5, όπως είναι στη διάταξη που έχετε διαμορφώσει.
      Από το νόμο 2408/96 που ήταν η τελευταία ποινικά φιλελεύθερη παρέμβαση μέχρι σήμερα, δεν υπάρχει σοβαρή αλλαγή στο πεδίο της νομοθεσίας περί ναρκωτικών. Και το κρίσιμο ζήτημα και συμφωνώ σε αυτό το σημείο με τις απόψεις που ανέπτυξε ο καθηγητής Νίκος Παρασκευόπουλος, Επίτιμος Πρόεδρος του Κ.Ε.Θ.Ε.Α., η λύση είναι αυτή που επιδιώξαμε να επιβάλουμε το 1996, δηλαδή ο πλημμεληματικός χαρακτήρας της διακίνησης από εξαρτημένους. Αυτό θα οδηγούσε στο να μην επιβάλλεται η προσωρινή κράτηση, στο να αρκούσε η έκτιση των 2/5 της ποινής, στο να μπορούσαν να επιβληθούν εναλλακτικά μέτρα. Και έτσι θα άδειαζαν οι φυλακές από ανθρώπους που καταστρέφονται στη φυλακή και θα έπρεπε να ενταχθούν σε προγράμματα απεξάρτησης. ‘Όχι υποκατάστασης ει δυνατόν, αλλά ει δυνατόν απεξάρτησης. 
      Δυστυχώς, η νομολογία του Αρείου Πάγου του 1995 με την περιβόητη 7/1995 της ολομέλειάς του διέστρεψε το πνεύμα της ποινικής νομοθεσίας και τώρα έχουμε ανάγκη νομοθετικής επιβεβαίωσης αυτού που πήγαμε να κάνουμε το 1996. Τέλος, αυτά που σας είπα ως βασικά προβλήματα. Θα κάνω δύο επιγραμματικές αναφορές. Η νοοτροπία του ποινικού δικαστή επηρεάζεται από το υπηρεσιακό του καθεστώς, από τον τρόπο που τον αντιμετωπίζει η επιθεώρηση και το Ανώτατο Δικαστικό Συμβούλιο. Αν αυτό δεν αλλάξει, αν δεν νοιώσει ο δικαστής ελεύθερος, ανεξάρτητος, με εγγυήσεις προσωπικής και λειτουργικής ανεξαρτησίας, δεν θα ερμηνευτούν σωστά οι διατάξεις. Αυτό έχει τεράστια σημασία, όπως τεράστια σημασία έχει επιτέλους να αξιολογήσουμε συνολικά την ποινική μας νομοθεσίας και να δούμε ποια πράγματι πρέπει να είναι κακουργήματα και ποια πρέπει να είναι πλημμελήματα, να δούμε τι γίνεται σε άλλες χώρες.
      Τώρα ο νόμος περί καταχραστών του δημοσίου από τη μια μεριά και η νομοθεσία για το ξέπλυμα μαύρου χρήματος από την άλλη έχουν μετατρέψει τα πάντα –ιδίως στο χώρο του οικονομικού εγκλήματος- σε κακουργήματα. Πρέπει να δούμε, αυτό υπηρετεί την αρχή της αναλογικότητας; Βοηθάει σε τίποτα;
      Πρέπει επίσης να δούμε πώς ερμηνεύεται το άρθρο 23 του κώδικα νόμων για τα ναρκωτικά. Αφήνει περιθώρια για ανάλογη, εύλογη και δίκαιη μεταχείριση ή διαστρέφεται νομολογιακά και έτσι οδηγούμαστε σε υπεραυστηροποίηση της νομοθεσίας, όπως αυτή εφαρμόζεται στην πράξη; Αυτό είναι το πραγματικό πρόβλημα του ποινικού μας και του σωφρονιστικού μας συστήματος. Σ’ αυτά δεν δίνετε απαντήσεις. 
      Πάντως δεν δίνετε απαντήσεις με το νομοσχέδιο που καταθέσατε και με τις κινήσεις που κάνατε. Είμαστε εδώ για να βοηθήσουμε. Δεν πιστεύω ότι αυτά είναι μέτωπα μεταξύ των κομμάτων, πολλές φορές υπάρχουν εγκάρσιες τομές. Εδώ πρέπει να αποδεικνύουμε ότι έχουμε μια προοδευτικότητα και έναν φιλελευθερισμό, με την πολιτική και κοινωνική έννοια του όρου, που είναι έμπρακτος. Αυτό δεν αρκεί να το διακηρύσσουμε. Πρέπει, όταν μας τυχαίνει να ασκούμε καθήκοντα θεσμικά, αυτό να το αξιοποιούμε, να το εκμεταλλευόμαστε και να το αποδεικνύουμε στην πράξη. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Βενιζέλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, σαράντα  μαθητές και μαθήτριες και τρεις συνοδοί καθηγητές από το 4ο Γενικό Λύκειο Άρτας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Γιαννέλλης – Θεοδοσιάδης.
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος σήμερα αδίκησε τόσο τον Πρόεδρο της Βουλής όσο και τον παριστάμενο Υπουργό Δικαιοσύνης…
      ΕΥΑΓΓΕΛΟΣ ΒΕΝΙΖΕΛΟΣ: Όχι τον Πρόεδρο της Βουλής.
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Είπατε ότι τον αδικεί. Άρα είπατε ότι ο Υπουργός αδικεί με…
      ΕΥΑΓΓΕΛΟΣ ΒΕΝΙΖΕΛΟΣ: Είπα ότι ο Υπουργός αδίκησε τον Πρόεδρο. 
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Αδίκησε με τη συμπεριφορά του ακριβώς και τον Πρόεδρο της Βουλής. 
      Είναι λάθος αυτή η εκτίμησή σας. Μεταθέσατε την ευθύνη και το βάρος που είχατε εσείς, ως παράταξη, να το πράξετε αυτό. Το μεταφέρατε στους ώμους του Υπουργού και έμμεσα στον Πρόεδρο της Βουλής, το ότι δεν έφερε εγκαίρως προς συζήτηση αυτή την ερώτηση. 
      Κάνετε λάθος και το λάθος είναι αποκλειστικά δικό σας. Είχατε την ευθύνη -αν πιστεύατε ότι το θέμα αυτό ήταν άκρως επίκαιρο και υπήρχε μια οξυμένη κατάσταση και έπρεπε να συζητηθεί άμεσα στη Βουλή- όπως είχατε και κάθε δυνατότητα, κάνοντας θεσμική χρήση του άρθρου 138 του Κανονισμού της Βουλής, να το φέρετε ως επίκαιρη επερώτηση. Δεν το κάνατε. 
      Άρα, λοιπόν, μη μέμφεστε τον Υπουργό γιατί δεν συζήτησε άμεσα αυτή σας την επερώτηση, ενώ πήρε τον κανονικό δρόμο από τις 4 Οκτωβρίου που άνοιξε η Ολομέλεια. Μπορούσατε …
      ΕΥΑΓΓΕΛΟΣ ΒΕΝΙΖΕΛΟΣ: Κύριε Γιαννέλλη, επιτρέπετε μια διακοπή;
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Παρακαλώ, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Δυστυχώς δεν είστε μέλος της Διάσκεψης των Προέδρων. Αν ήσασταν, θα ξέρατε ότι έχουμε θέσει κατ’ επανάληψη το ζήτημα. Ο κύριος Πρόεδρος της Βουλής με πολλή ευγένεια μας έχει απαντήσει ότι τοποθετεί τις επερωτήσεις σε συνεννόηση με την Κυβέρνηση, διότι αν δεν υπάρχει διαθεσιμότητα της Κυβέρνησης, δεν μπορεί να συζητηθεί η επερώτηση και στις επίκαιρες επερωτήσεις, παρ’ ότι κάνουμε επιλογή δύο επίκαιρων επερωτήσεων κάθε Δευτέρα, πάλι υπάρχει εν τέλει η δυνατότητα να μη συζητούνται, όταν δεν συναινεί η Κυβέρνηση. Ούτε οι επίκαιρες επιλεγόμενες συζητούνται. Το ξέρει ο κύριος Πρόεδρος της Βουλής, γιατί φροντίζει…
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Ευχαριστώ για τη διευκρίνιση αυτή…
      ΕΥΑΓΓΕΛΟΣ ΒΕΝΙΖΕΛΟΣ:…αλλά δεν υπάρχει ανταπόκριση της Κυβέρνησης. 
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Παρ’ όλα αυτά είχατε τη δυνατότητα…
      ΕΥΑΓΓΕΛΟΣ ΒΕΝΙΖΕΛΟΣ: Δεν φταίει, λοιπόν, ο Πρόεδρος της Βουλής, φταίει η Κυβέρνηση. 
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ:…να το καταθέσετε ως επίκαιρη επερώτηση. Δεν το κάνατε, εν πάση περιπτώσει. 
      Θα ήθελα να κάνω ορισμένες παρατηρήσεις. Άκουσα τον κ. Νικητιάδη να αναφέρεται στο Ντοστογιέφσκι για να καταλήξει ότι πράγματι το σωφρονιστικό σύστημα της χώρας είναι ο καθρέφτης της ποιότητας ζωής του τόπου μας. Είναι αλήθεια αυτό. 
      Αναρωτιέμαι γιατί να χρειάζεται να καταφύγει κανείς εκατό χρόνια πίσω, σ’ ένα σπουδαίο συγγραφέα και να μην αναφερθεί στην προ ολίγων ημερών ρήση του Προέδρου της Δημοκρατίας, ο οποίος είπε ότι πράγματι το σωφρονιστικό σύστημα είναι θέμα ποιότητας της δημοκρατίας. Κανένας δεν διαφωνεί πάνω σ’ αυτό. Ακούσαμε τον Πρόεδρο της Δημοκρατίας, τον οποίο επεσκέφθη στη συνέχεια και ο Υπουργός Δικαιοσύνης και συζήτησαν γι’ αυτά τα φλέγοντα ζητήματα, που όλους μάς απασχολούν. Δεν είναι κάτι που απασχολεί μόνο το ΠΑ.ΣΟ.Κ. 
      Κυρία Τζάκρη, άκουσα που είπατε –αν το ήκουσα καλά- «κάνουμε την πρόταση να εκτίουν οι κατηγορούμενοι, οι ξένοι, οι αλλοδαποί, στις χώρες της καταγωγής τους». Έρχεστε δεύτερη και με χρονική διαφορά άνω των τεσσάρων λεπτών στην πρόταση αυτή. Γιατί αν θυμάστε καλά ή αν ανατρέξετε στα στοιχεία σας θα το δείτε ότι αυτό άρχισε από τον προκάτοχο του κυρίου Υπουργού, τον κ. Παπαληγούρα και το συνέχισε σε εντονότατους ρυθμούς ο νυν Υπουργός Δικαιοσύνης, τόσο σε επίπεδο Ευρωπαϊκής Ένωσης όσο και σε επίπεδο Συμβουλίου της Ευρώπης.
      Ήδη με τον ομόλογό του της Κύπρου, τον κ. Σοφοκλέους –αν θυμάμαι το επίθετό του- κάνουν συνεχείς παραστάσεις και προς τη μια κατεύθυνση, το Συμβούλιο της Ευρώπης και προς την Ευρωπαϊκή Ένωση σε ομολόγους Υπουργούς. 
      Έτσι, λοιπόν, δεν μπορείτε να λέτε προτάσεις, τις οποίες ήδη έχει κάνει η Κυβέρνηση. Δεν μπορείτε να τις φέρνετε ως κάτι νέο στην Αίθουσα του Κοινοβουλίου σήμερα.
      ΘΕΟΔΩΡΑ ΤΖΑΚΡΗ: Οι διεθνείς συνθήκες το προβλέπουν, κύριε Γιαννέλλη.
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Ελέχθη ότι -και είναι απόλυτα σωστό αυτό, το λέτε και μέσα στην επερώτησή σας- αυξήθηκε ο αριθμός των κρατουμένων και αυτό βέβαια οξύνει το πρόβλημα. Βεβαίως και οξύνει το πρόβλημα, βεβαίως και έχει αυξηθεί ο αριθμός των κρατουμένων. Μάλιστα παραθέτετε κάποια στοιχεία, ότι αυξήθηκε 13,5% περίπου τα δυο τελευταία χρόνια ο αριθμός των κρατουμένων και 33,2% αυξήθηκε την τελευταία πενταετία. 
      Δεν έχετε λάβει, όμως, υπ' όψιν σας ορισμένες παραμέτρους. Κυρία Τζάκρη, είπατε ότι πράγματι το 48% των κρατουμένων είναι αλλοδαποί. Απάντησε κανείς πως αυτά τα δύο εκατομμύρια των αλλοδαπών βρίσκονται στη χώρα μας και πώς αυτά τα δύο εκατομμύρια κάνουν πολύ περισσότερες εγκληματικές πράξεις από τα δέκα εκατομμύρια των ενδημούντων Ελλήνων πολιτών. Είναι ένα ερώτημα αυτό.
      ΦΩΤΗΣ ΚΟΥΒΕΛΗΣ: Από ποια στοιχεία προκύπτει αυτό, κύριε συνάδελφε;
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Θα σας πω αμέσως. Μιλάτε για το 48%;
      ΠΡΟΕΔΡΕΥΩΝ (Βαΐτσης Αποστολάτος): Κύριε Γιαννέλλη, δεν κάνετε διάλογο. Συνεχίστε, σας παρακαλώ. Το έχετε κάνει δυο φορές.
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Το 48% είναι στοιχείο που προκύπτει, νομίζω, από το Υπουργείο Δικαιοσύνης. Στη συνέχεια θα σας δώσω και τα στοιχεία. 
      ΠΡΟΕΔΡΕΥΩΝ (Βαΐτσης Αποστολάτος): Απευθύνεστε στη Βουλή και στο Προεδρείο.
      ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Ναι, κύριε Πρόεδρε.
      Είναι βέβαιο ότι είναι τουλάχιστον 48% και θα δώσω τα στοιχεία.
      Αναφέρθηκε κανείς στο θέμα της λαθρομετανάστευσης; Ξέρετε ότι έχει αυξηθεί από πέρυσι μέχρι φέτος 100% ο αριθμός των οικονομικών μεταναστών που έρχονται στη χώρα μας; Σας αναφέρω ως παράδειγμα ότι τον προηγούμενο μήνα μόνο στο Νομό Λέσβου έφτασαν περισσότεροι λαθρομετανάστες από ότι όλο τον προηγούμενο χρόνο, το 2007. Ήδη αυτή την ώρα έχουμε εντεκάμισι χιλιάδες λαθρομετανάστες μέσα σε έντεκα μήνες.
      Το πρόβλημα δεν είναι μόνο της Ελλάδας. Είναι ευρωπαϊκό το πρόβλημα και γίνονται τεράστιες προσπάθειες για τη λύση του. Δυστυχώς, όμως, φοβάμαι ότι η Ευρωπαϊκή Ένωση δεν μπορεί να αντιμετωπίσει το θέμα, όπως δεν μπορούμε και εμείς μόνοι μας να το αντιμετωπίσουμε, διότι τα μέσα τα οποία μετέρχονται αυτοί που διαπράττουν εγκληματικές πράξεις, συνήθως από την τουρκική πλευρά, είναι τέτοια, που είναι αδύνατο κανείς να αντιδράσει. 
      Ένα παράδειγμα θα σας πω και τελειώνω. Μια βάρκα, ένα ταχυκίνητο όχημα ερχόταν από την Τουρκία προς τη Λέσβο. Είχε μεγάλη ταχύτητα, όχι όμως πολύ μεγάλη, γιατί είχε μέσα σαράντα άτομα, οικονομικούς μετανάστες. Το Λιμενικό και η Χωροφυλακή είναι αυτοί που ασχολούνται. Το Λιμενικό τούς κυνήγησε και κατάφερε να τους φτάσει γιατί ήταν υπερφορτωμένοι. 
      Μόλις πήγε να τους εγκλωβίσει, τι γίνεται; Ο Τούρκος οδηγός αυτού του σκάφους παίρνει ένα παιδί από την αγκαλιά της μάνας του και το πετάει στη θάλασσα. Αυτός που οδηγούσε το σκάφος του Λιμενικού, αναρωτήθηκε τι έπρεπε να κάνει, να πιάσει τους λαθρομετανάστες ή να σώσει το παιδί; Σκέφτηκε σωστά, έσωσε το παιδί αλλά χάθηκαν οι λαθρομετανάστες. Είναι ένα μεγάλο πρόβλημα το οποίο πρέπει να μας προβληματίσει όλους.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Γιαννέλλη. 
      Ακολουθεί η Κοινοβουλευτική Εκπρόσωπος του Κομμουνιστικού Κόμματος Ελλάδος, κ. Βέρα Νικολαΐδου.
      ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Υπουργέ, κυρίες και κύριοι Βουλευτές, σας άκουσα πραγματικά με πολλή προσοχή, παρ’ ότι χαρακτηρίζεται στενόκαρδο το γεγονός όταν κάποιος υπενθυμίζει ότι υπήρξαν δεκαοχτώ μέρες απεργίας πείνας των κρατουμένων πανελλαδικά για ανθρώπινες συνθήκες κράτησης, για σεβασμό. 
      Και θα περίμενε κανείς αυτό το γεγονός που δεν ήταν τυχαίο, αλλά ακριβώς για τις άθλιες συνθήκες που επικρατούν μέσα στις φυλακές προχώρησαν σ’ αυτή την κινητοποίηση, με τη συμπαράσταση μαζικών φορέων απ’ έξω και όλου του πολιτικού συστήματος. 
      Δεν απαλλάσσουμε ωστόσο από τις ευθύνες τους κρατούμενους. Όμως αν καθίσουμε και ψάξουμε και τις αιτίες, να είστε σίγουρος ότι και εσείς θα παραδεχθείτε πως το μεγαλύτερο κομμάτι έχει αιτίες που δημιουργεί το ίδιο το σύστημα. Είναι ταξικό το πρόβλημα και αυτό δεν πρέπει να ξεχνάμε. 
      Θα περίμενε όμως κανείς να φέρνετε κάποια μέτρα που θα έλυναν το μεγαλύτερο μέρος των προβλημάτων που αντιμετωπίζουν οι κρατούμενοι. Μας είπατε πως όλοι ανέφεραν ότι είναι σε θετική κατεύθυνση και δίνετε συγχαρητήρια στα κόμματα. 
      Εμείς δεν σας έχουμε κάνει  καμμιά τέτοια δήλωση. Αντίθετα, σας λέμε ότι τα μέτρα που έχετε εξαγγείλει και αυτά που φέρνετε και έχετε δημοσιοποιήσει μέσα από το νομοσχέδιο που ξεκινά αύριο η συζήτησή του, είναι ανεπαρκή, τις περισσότερες φορές αποσπασματικά. Μπορεί να εκτονώσουν σε ένα δύο σημεία το πρόβλημα αυτό της εξέγερσης, της πανελλαδικής κινητοποίησης και σε μερικά σημεία είναι και επικίνδυνα, όπως αυτό της χορήγησης υποκατάστατων μέσα στις φυλακές ή και αυτό ακόμα της κατασκευής έργων με τα Σ.Δ.Ι.Τ..
      Μα, πάτε να βάλετε ιδιώτες μέσα σ’ αυτό το πολύ ευαίσθητο κομμάτι των φυλακών; Τι θα λύσει ο ιδιώτης; Γιατί να επενδύσει; Πώς θα κερδίσει; Δεν μας έχετε απαντήσει σε αυτά τα ερωτήματα. Θα κάνει σωφρονισμό;
      Μέχρι τώρα ξέραμε τις μη κυβερνητικές οργανώσεις και αν θέλετε, εκτός από την Εκκλησία -γιατί το άβατο το διατηρείτε- δεν είχε πρόσβαση κανένας άλλος! Τώρα επιτρέψατε σε Αρχηγό κόμματος, αλλά δεν επιτρέπετε παράλληλα σε Βουλευτές, δεν επιτρέπετε σε κοινωνικές οργανώσεις, στο δικηγορικό σύλλογο, στο Συνήγορο του Πολίτη. 
      Είναι λοιπόν μέτρα ελλιπή και πραγματικά θα περίμενε κανείς αν το δείτε με μεγαλύτερη προσοχή, γιατί έχετε ευθύνη για τη ζωή αυτών των ανθρώπων, για την ασφαλή τους διαβίωση αν μη τι άλλο. Μην ξεχνάμε ότι οι κρατούμενοι είναι άνθρωποι με πλήρη δικαιώματα, εκτός από το δικαίωμα της ελευθερίας. Και αυτό το ξεχνάτε. 
      Η κατάσταση στις φυλακές είναι γνωστή, δεν χρειάζεται κανείς να κάνει ειδική αναφορά στον υπερπληθυσμό. Δεν είναι σημείο να διαφημίζετε το ότι το 2000 υπήρχαν πεντέμισι χιλιάδες θέσεις για κρατούμενους και το 2010 θα γίνουν έντεκα χιλιάδες με τα έργα που προγραμματίστηκαν, προγραμματίζονται, έχουν εξαγγελθεί ή τελειώνουν. 
      Εμείς δεν είμαστε και φανατικοί των καινούργιων κτηρίων. Αντίθετα, πιστεύουμε ότι πρέπει να χτυπηθούν οι αιτίες αυτών που μπαίνουν μέσα στις φυλακές και να βοηθηθούν να βγουν έξω αυτοί που έχουν το δικαίωμα να βγουν. Το λέμε αυτό γιατί ακόμα και τα μέτρα που προτείνετε και οι ίδιοι οι κρατούμενοι τα έχουν χαρακτηρίσει επιεικώς ανεπαρκή, γιατί δεν τους λύνουν βασικά προβλήματα.
      Μάλιστα, πριν ξεκινήσει η συνεδρίαση πήραμε ένα υπόμνημα –θα το καταθέσω και στα Πρακτικά- από έντεκα κρατούμενους που πάσχουν από συγκεκριμένη ασθένεια, από κίρρωση του ήπατος, που ρωτούν τι θα γίνει με την περίπτωσή τους. Θα  μου πείτε ότι είναι ένα συγκεκριμένο πρόβλημα, αλλά δεν δίνετε λύση σ’ αυτό που οι ίδιοι χαρακτηρίζουν σοβαρά προβλήματα. 
      (Στο σημείο αυτό η Ε΄ Αντιπρόεδρος της Βουλής κ. Βέρα Νικολαΐδου καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ακόμα, λοιπόν, και αν πράγματι οδηγήσουν στην αποφυλάκιση του αριθμού που εσείς λέτε, δεν θα έχουν καμμία αξία αν αυτά τα  μέτρα που έχετε εξαγγείλει –που βέβαια θα δούμε και πότε θα εφαρμοστούν- δεν συνδυαστούν με μέτρα γενναίας ενίσχυσης των αποφυλακισθέντων. 
      Ιδιαίτερα, γι’ αυτούς που έχουν ανάγκη απεξάρτησης, μιλάμε για μέτρα εκτός των φυλακών που θα έχουν μια προοπτική που θα οδηγούν στην απεξάρτηση. Τα υπόλοιπα είναι μέτρα ευκαιριακά, που στις περισσότερες των περιπτώσεων φτάνουν στην υποτροπή. Το ξέρετε ότι τα 4/5 των αποφυλακισθέντων αυτής της κατηγορίας επανέρχονται δυστυχώς στις φυλακές. Είναι λοιπόν επικίνδυνη η όλη σας τακτική και η χρήση υποκατάστατων για τους χρήστες. 
      Το θέμα των πειθαρχικών ποινών είναι επίσης, όπως το έχετε εξαγγείλει, ανεπαρκέστατο. Δεν συνοδεύεται από μέτρα για να αυξηθεί το προσωπικό των φυλακών και ιδιαίτερα το ειδικό επιστημονικό προσωπικό. Απουσιάζουν παντελώς ψυχίατροι, ψυχολόγοι, γυναικολόγοι, παιδίατροι για τις φυλακές των γυναικών και για τα ανήλικα. 
      Δεν λέτε κουβέντα για το τι θα γίνει με τους ανήλικους και μάλιστα δεν λέει και το ΠΑ.ΣΟ.Κ. τίποτα για να ενισχυθεί η υπηρεσία επιμελητών του δικαστηρίου ανηλίκων που έχει πλήρως υποβαθμιστεί διαχρονικά από τις μέχρι σήμερα κυβερνήσεις. Δεν γίνεται καμμία νύξη γι’ αυτήν την κατηγορία των ανηλίκων. 
      Κοιτάξτε, στις φυλακές οι πολιτικοί πρόσφυγες και οι οικονομικοί μετανάστες έχουν την ίδια μεταχείριση με τους ποινικούς κρατούμενους. Ακούγεται το ποσοστό του 47% περίπου. Μπορεί να είναι τόσο, λιγότερο ή περισσότερο –δεν έχει σημασία- σίγουρα είναι το μεγαλύτερο. Γιατί όμως κρατείται αυτός ο μεγάλος αριθμός των αλλοδαπών μέσα στις φυλακές.
      Κρατούνται μόνο για το λόγο ότι βρέθηκαν παράνομα στη χώρα, ο μεγαλύτερος αριθμός από αυτούς, γι’ αυτό πρέπει να αποφυλακιστούν. Επίσης πρέπει να αποφυλακιστούν και αυτοί οι οποίοι είναι υπό καθεστώς δικαστικής κράτησης εν’ όψει απέλασης, έχουν εκτίσει την ποινή τους και δεν είναι εφικτή η πραγματοποίηση της παρεπόμενης ποινής της απέλασης, δηλαδή δεν μπορούν να αποφυλακιστούν. 
      Σε σχέση με τους ανήλικους, είναι ανύπαρκτα τα εκπαιδευτικά, πολιτιστικά, αθλητικά προγράμματα ή εκεί που υπάρχουν είναι τελείως ανεπαρκή. Δεν μιλάμε για τα σχολεία της δεύτερης ευκαιρίας που πραγματικά λειτουργούν για κρατούμενους δεύτερης ευκαιρίας.
      Αυτό που εμείς τουλάχιστον ζητάμε είναι να εφαρμοστούν αυτά που προβλέπει ο Σωφρονιστικός Κώδικας. Ας μην πάμε παραπέρα αυτή τη στιγμή, αλλά εφαρμόστε τις διατάξεις του Σωφρονιστικού Κώδικα. 
      Για το άβατο είπαμε ότι δεν μπορεί να συνεχίσει να υπάρχει. 
      Είπαμε ότι είμαστε αντίθετοι στη δημιουργία νέων φυλακών και για αυτό ακριβώς προσπαθούμε να ενημερώσουμε και συμπαρατασσόμαστε με το λαϊκό κίνημα, παλεύοντας τις αιτίες που υπάρχουν και δημιουργούν το μεγάλο αριθμό των φυλακισμένων. 
      Αυτές οι αιτίες δεν είναι άλλες από την πάλη ενάντια στην ανεργία. Ζητάμε και απαιτούμε μέτρα για την προστασία των ανέργων ενάντια στις κοινωνικές ανισότητες και στα φαινόμενα μαζικής φτώχειας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Ε΄ Αντιπροέδρου)
      Ολοκληρώνω, κύριε Πρόεδρε.
      Γιατί πρέπει να παρθούν τέτοια μέτρα, ώστε να αντιμετωπιστεί το θέμα της ανεργίας, με αυξήσεις στους μισθούς και στις συντάξεις, με δημόσια και δωρεάν παιδεία, υγεία, πρόνοια, με τη νομιμοποίηση μεταναστών και προσφύγων και την απόδοση σ’ αυτούς των ισότιμων δικαιωμάτων, που δικαιούνται άλλωστε, με την ενίσχυση των δημόσιων προγραμμάτων και δομών πρόληψης της τοξικοεξάρτησης, των προγραμμάτων απεξάρτησης και κοινωνικής επανένταξης, με την προβολή –αν θέλετε- προτύπων που θα καλλιεργούν αυτά που έχουν καταργηθεί, τις αξίες της συλλογικότητας, της αγωνιστικότητας της μόρφωσης και της ολόπλευρης καλλιέργειας, ώστε να δοθεί μια δεύτερη ευκαιρία σ’ αυτούς που βρίσκονται μέσα στις φυλακές και που παλεύουν βέβαια για τα δικαιώματά τους.
      Μας είπατε ότι θα έρθει και δεύτερο νομοσχέδιο, το πιο πιθανό και τρίτο νομοσχέδιο. Έχουμε κουραστεί όλα αυτά τα χρόνια. Ακριβώς γι’ αυτό το πρόβλημα είναι διαχρονικό και διαχρονική είναι η ευθύνη σε όλες τις κυβερνήσεις. Επανέρχεται το θέμα. Λύση οριστική δεν μπορείτε να δώσετε με αυτή την πολιτική που εφαρμόζεται.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κυρία Νικολαΐδου.
      Ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης έχει το λόγο για έξι λεπτά.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υπουργέ, εκ των πραγμάτων η συζήτηση πήρε άλλη τροπή και οι όποιες αναφορές έγιναν είναι προφανές ότι δεν αφορούν το κτηριακό μέρος του σωφρονιστικού συστήματος. 
      	Κατά συνέπεια παρακολουθώντας ακριβώς αυτό το στοιχείο, ότι  γίνεται μια συνολικότερη θεώρηση του σωφρονιστικού συστήματος, σπεύδω να σας πω ότι εκείνο το οποίο πρέπει κυρίως να ανακαθοριστεί είναι το σύστημα απονομής της δικαιοσύνης. Και αναφέρομαι στην ποινική δικαιοσύνη. Το γνωρίζετε πάρα πολύ καλά -το γνωρίζω κι εγώ καλά και οι άλλοι συνάδελφοι- ότι ένας μεγάλος αριθμός κρατουμένων βρίσκεται στις φυλακές με προκαταβολή ποινής, δηλαδή με προσωρινή κράτηση. Και είναι γνωστό, κύριε Υπουργέ, ότι η προσωρινή κράτηση τις περισσότερες φορές αποφασίζεται χωρίς αιτιολογία και κυρίως αποφασίζεται για να καλύψει την ευθυνοφοβία των δικαστικών λειτουργών που έχουν την ευθύνη και την αρμοδιότητα απόφασης για προσωρινή κράτηση. Κι αν με ρωτήσετε πώς είναι δυνατόν αυτό να αλλάξει, πώς είναι δυνατόν, κυρίες και κύριοι συνάδελφοι, να μεταβληθεί, θα σας έλεγα ότι είναι χρήσιμο να υπάρξει μια νομοθετική ρύθμιση προκειμένου ο δικαστικός λειτουργός που αποφασίζει την προσωρινή κράτηση να έχει την υποχρέωση της πλήρους και εμπεριστατωμένης αιτιολογίας, προκειμένου να στείλει κάποιον άνθρωπο στη φυλακή και ουσιαστικά να τον καλέσει το σύστημα δικαίου να προκαταβάλει ποινή. 
      	Ένα δεύτερο συναφές ζήτημα:  Πάρα πολλοί κρατούμενοι βρίσκονται στις φυλακές αναμένοντας την εφετειακή κρίση, την οποία ο καθένας διεκδικεί, μετά από δυο, τρία, τέσσερα, πέντε χρόνια. Ξέρετε, κυρίες και κύριοι συνάδελφοι -είμαι βέβαιος ότι το γνωρίζετε- ότι ο προσδιορισμός της εφέσεως στα ποινικά δικαστήρια και μάλιστα για αδικήματα με ποινική ένταση, γίνεται με καθυστέρηση πάρα πολλών ετών. Και δεν είναι μόνον, κύριε  Υπουργέ, ότι του στερείς το δικαίωμα στην έγκαιρη παροχή έννομης προστασίας, αλλά ταυτόχρονα διαμορφώνεις στον πολίτη μια σχέση έλλειψης εμπιστοσύνης προς τη Δικαιοσύνη αλλά και απαξίας προς τη δικαιοσύνη. Κι αυτό είναι ό,τι χειρότερο, αναφορικά με εκείνο που πρέπει να διεκδικούμε στη σχέση πολίτη-Πολιτείας κατά το κρίσιμο μέγεθος της απονομής της Δικαιοσύνης. Επομένως εκείνο το οποίο κυρίως πλήττεται από τη συνείδηση των κρατουμένων, αλλά και των ενεργών πολιτών που  παρακολουθούν την υπόθεση του σωφρονιστικού συστήματος, είναι η απονομή της δικαιοσύνης. Διότι, κύριε Υπουργέ, το γνωρίζετε πως το τελικό στάδιο είναι ο εγκλεισμός στη φυλακή και όλα τα προηγούμενα είναι εκείνα τα οποία κυριαρχούν για την κατεύθυνση προς την τελική φάση, που είναι ο εγκλεισμός. 
      	Και ερχόμαστε τώρα στην κράτηση. Κυρίες και κύριοι συνάδελφοι, νομίζω ότι είναι κοινός τόπος: Δεν είναι δυνατόν με τις υπάρχουσες συνθήκες να υπάρξει σωφρονιστική πολιτική. Και το λέω αυτό με τη βεβαιότητα ότι όλοι θετικά δεσμευόμαστε με την άποψη ότι ο χώρος της φυλακής δεν είναι χώρος τιμωρίας, δεν είναι χώρος εκδίκησης της πολιτείας προς τον πολίτη που απέκλινε από τους κανόνες της κοινωνίας και γι’ αυτό δικάστηκε και εν συνεχεία τιμωρήθηκε. Είναι χώρος όπου πρέπει να αναπτύσσεται ένα ολοκληρωμένο σύστημα προκειμένου ο πολίτης να έχει τη δυνατότητα να επανενταχθεί στην κοινωνία, από τους κανόνες της οποίας απέκλινε, κύριε Πρόεδρε. 
      	«Αποθήκες ψυχών» είναι οι φυλακές, κύριε Υπουργέ. Και σπεύδω να σας πω ότι δεν έχετε εσείς την ευθύνη. Έχετε κατά το μέρος που σας αφορά και στο χρονικό διάστημα που έχετε την πολιτική ευθύνη της δικαιοσύνης συνολικότερα. Είναι διαχρονικό το ζήτημα. Κι εγώ επίσης σπεύδω να σας πω ότι όσες φυλακές κι αν κτίσετε, εάν δεν αντιμετωπιστεί το ζήτημα στον πυρήνα του, δηλαδή στην απονεμόμενη δικαιοσύνη, οι φυλακές θα γεμίζουν και η ιστορία θα επαναλαμβάνεται. 
      	Κύριε Υπουργέ, σε ό,τι αφορά το σχέδιο νόμου, επιφυλάσσομαι κατά την οικεία στιγμή, που είναι αύριο το μεσημέρι, να διατυπώσω κι εγώ κι οι συνάδελφοί μου του ΣΥ.ΡΙΖ.Α. τις απόψεις μας. 
      	Επειδή η κλεψύδρα με παρακολουθεί, ολοκληρώνω. Κύριε Υπουργέ, οι ανήλικοι -είχα τη δυνατότητα και άλλη φορά να σας το πω- δεν φυλακίζονται, δεν πρέπει να φυλακίζονται. Οι ανήλικοι πρέπει να εντάσσονται σ’ ένα σύστημα κοινωνικής στοργής και εκπαίδευσης. Μιας εκπαίδευσης η οποία αποτελεί τον επί της ουσίας σωφρονισμό. Γνωρίζω ότι είναι δύσκολο να το αποφασίσετε. Θέλει τόλμη. Και θέλει τόλμη όχι για κανέναν άλλο λόγο αλλά γιατί ο συντηρητισμός είναι διάχυτος. Και δεν αφορά μόνο συνειδήσεις αγκιστρωμένες σε αναχρονισμούς στο δικό σας χώρο, αλλά αυτές οι συνειδήσεις αναζητούνται και μέσα στην κοινωνία. Αλλά νομίζω ότι ορθή σωφρονιστική πολιτική είναι αυτή που πρωτοπορεί. Όχι γενικώς και αορίστως να πρωτοπορεί, αλλά για να αντιμετωπίσει ένα ζήτημα το οποίο αφορά όχι μόνο σε κάποιους κρατουμένους αλλά αφορά στο σύνολο της κοινωνίας. Και είναι ακριβές ότι το επίπεδο του σωφρονιστικού συστήματος σταθμίζει αποφασιστικά τον πολιτισμό της χώρας μας. Και αν τη στάθμιση την αναζητήσουμε στο υπάρχον σωφρονιστικό σύστημα, τότε θα πρέπει να ανησυχούμε, κύριε Πρόεδρε, για το επίπεδο του πολιτισμού μας. 
      	Σας ευχαριστώ.
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε ιδιαιτέρως τον Κοινοβουλευτικό Εκπρόσωπο του ΣΥ.ΡΙΖ.Α. κ. Κουβέλη για το λόγο του. 
      Ακολουθεί ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Μαυρουδής Βορίδης.
      Έχετε έξι λεπτά. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, νομίζω ότι ο τρόπος με τον οποίο τουλάχιστον εμείς αντιλαμβανόμαστε το θέμα αυτό μάλλον βρίσκεται στον αντίποδα των όσων έχουν ακουστεί μέχρι τώρα στην Αίθουσα αυτή. Για μας στο κέντρο της αντιεγκληματικής πολιτικής οφείλει να βρίσκεται η προστασία των πολιτών, η διαφύλαξη της κοινωνικής ειρήνης. Αυτό είναι το κεντρικό ζήτημα. Δεν πρέπει να ξεχνάμε όταν μιλάμε για αντιεγκληματική πολιτική ότι αυτό που την κινεί είναι το έγκλημα. Είναι ο βιασμός των παιδιών, είναι ο φόνος, είναι η εμπορία των ναρκωτικών που οδηγεί σε φόνους. Άρα δεν γίνεται εδώ να χύνουμε μόνο κροκοδείλια δάκρυα και να μιλάμε γι’ αυτούς που εγκλημάτησαν και παραβίασαν την κοινωνική ειρήνη λες και είναι αδικημένοι από κάτι. Ε, δεν είναι έτσι! Οφείλουμε να αντιληφθούμε ότι εκείνο που κινεί την ποινική διαδικασία είναι το έγκλημα. Από εκεί ξεκινάει η ποινική διαδικασία, από την εγκληματική πράξη, από την παραβίαση του ποινικού νόμου, από την προσβολή των αγαθών της κοινωνίας. Από εκεί ξεκινάει η ποινική διαδικασία, για να πάμε στη σύλληψη, να πάμε εν συνεχεία στο δικαστήριο και να πάμε και στην εκτέλεση της ποινής.
      Ίσως εκεί που θα βρούμε σημεία συνάντησης είναι στο εξής, ότι ένα από τα κρίσιμα στοιχεία που αφορούν στην προστασία ακριβώς της κοινωνίας είναι αυτό το περίφημο θέμα της επανένταξης, είναι αυτό το περίφημο θέμα του σωφρονισμού τελικώς, αφού η ποινή επιβληθεί. Και πάλι, για να συνεννοούμαστε, η ποινή σ’ όλες τις ποινικές θεωρίες είναι επιβαλλόμενο κακό κι ως τέτοιο πρέπει να γίνεται αντιληπτό. Δεν μπορεί να μεταβληθεί η ποινή σε κάτι αγαθό. Η ποινή λοιπόν από μόνη της είναι επιβαλλόμενο κακό. Ποιο είναι εδώ το επιβαλλόμενο κακό; Εν προκειμένω, η στέρηση της ελευθερίας.
      Δεν διαφωνεί κανείς ότι δεν πρέπει την έκτιση αυτής της ποινής να τη μετατρέπουμε σε κάτι απάνθρωπο. Θα σας πω, δε, ότι για λόγους κυρίως κοινωνικής ασφάλειας είναι που δεν πρέπει να τη μετατρέπουμε σε κάτι απάνθρωπο. Διότι φυσικά όταν κάποιος εκτίσει την ποινή του θα έπρεπε να έρχεται στην κοινωνία έχοντας, πρώτον, συνειδητοποιήσει το σφάλμα του και δεύτερον, έχοντας αντιληφθεί ότι έχει δυνατότητα να μην το επαναλάβει κι ότι δεν θέλει να υποστεί εκ νέου την ποινική κύρωση. Αυτά είναι που πρέπει να έχει καταλάβει κάποιος. 
      Η αλήθεια είναι, βεβαίως, κυρίες και κύριοι συνάδελφοι, ότι η κατάσταση στο σωφρονιστικό μας σύστημα είναι απαράδεκτη από κάθε πλευρά. Το πρόβλημα της ελλείψεως του χώρου είναι ένα ζήτημα. Εγώ θα σας πω ότι χίλιες πλευρές είναι εκείνες που είναι ανοικτές.
      Είναι δυνατόν να μπαίνουν άνθρωποι μέσα στη φυλακή για να εκτίσουν την ποινή τους και να έχουν τη δυνατότητα να προμηθεύονται ναρκωτικά; Είναι δυνατόν να μπαίνουν για έκτιση της ποινής τους και να κανονίζουν συμβόλαια θανάτου μέσα από τις φυλακές; Είναι δυνατόν να διακινούνται δηλητήρια μέσα στις φυλακές; Είναι δυνατόν να μην τηρείται ουσιαστικά κανένας από τους προβλεπόμενους κανόνες σωφρονισμού; Διότι και η φυλακή έχει να διαχειριστεί έναν πληθυσμό που από τη φύση του είναι παραβατικός.
      Ποιο θα έπρεπε να είναι το μήνυμα που στέλνουμε σε αυτούς τους ανθρώπους; Ποιο θα έπρεπε να είναι το μήνυμα της συντεταγμένης κοινωνίας; Ότι σε συνθήκες περιορισμού πρέπει να υπάρχει μια συντεταγμένη έκτιση της ποινής τους εκεί, πρέπει να εκτίουν την ποινή τους με έναν ορισμένο τρόπο, ώστε να αντιλαμβάνονται ότι και μπορεί να υπάρξει μια τέτοια λειτουργία του κοινωνικού συνόλου, αλλά και εν, πάση περιπτώσει, ότι η συντεταγμένη πολιτεία λειτουργεί και θα την βρουν απέναντί τους.
      Το όλο παράδειγμα είναι τελείως διαφορετικό. Η ανομία μέσα στην οποία έζησαν και τους οδήγησε στη φυλακή, συνεχίζει να είναι ανομία και εντός της φυλακής. Είναι το τελείως λάθος παράδειγμα. Αυτό είναι το βασικό πρόβλημα.
      Και, βεβαίως, από αυτό είναι που δεν έχουμε πάρα πολύ μικρό ποσοστό επανεντάξεων. Πολύ μικρό ποσοστό είναι εκείνο το οποίο πράγματι σωφρονίζεται και στην πραγματικότητα, μέσα στη φυλακή εκείνο που αναπτύσσεται είναι κοινωνικό μίσος. Είναι μίσος των κρατουμένων για την κοινωνία έξω. Αυτό είναι που εμάς μας απασχολεί.
      Στο θέμα των συνθηκών διαβιώσεως και κρατήσεως, βεβαίως, ορισμένοι μπορεί να βλέπουν την ανθρωπιστική του πλευρά -υφίσταται- αλλά εμείς βλέπουμε και την πλευρά της κοινωνικής ασφάλειας, που για εμάς είναι πολύ κεντρικό θέμα.
      Το ζήτημα είναι ότι επειδή είναι τέτοιες οι συνθήκες στις φυλακές, γι’ αυτόν το λόγο αναπτύσσεται αυτού του είδους η κοινωνική αντιπαλότητα και δεν θεραπεύεται αυτό που αρχικά έχει ξεκινήσει, η σύγκρουση, που αρχικά έχει ξεκινήσει με την εγκληματική πράξη. Αυτό είναι που πρέπει να αλλάξει.
      Κυρίες και κύριοι συνάδελφοι, τώρα βέβαια για να τα πούμε πάρα πολύ απλά, «ήμουνα νιoς και γέρασα», υπό την έννοια ότι αυτά είναι διδασκαλία του πρώτου έτους στη Νομική Σχολή και από τότε λέμε αυτά τα γνωστά και τετριμμένα.
      ΠΕΡΙΚΛΗΣ ΚΟΡΟΒΕΣΗΣ: (Δεν ακούστηκε).
      ΜΑΥΡΟΥΔΗΣ ΒΟΡΙΔΗΣ: Όχι, μας το έκανε ο Νέστορας Κουράκης τότε.
      Τα γνωστά και τετριμμένα, λοιπόν, γενική και ειδική πρόληψη, διαχωρισμός των κρατουμένων, να είναι άλλοι για τα οικονομικά και άλλοι για τα βαρύτερα αδικήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ ένα λεπτό, ίσως, κύριε Πρόεδρε.
      Να μην υπάρξει, λοιπόν, τοποθέτηση μαζί, συγχρωτισμός υποδίκων με καταδίκους και όλα αυτά τα τόσο πολύ γνωστά και νομίζω, πλήρως εμπεδωμένα, τα οποία, ξαναλέω, τουλάχιστον επί μία εικοσαετία, δεν έχουμε καταφέρει να υλοποιήσουμε.
      Και το ερώτημα είναι: Υπάρχει καμμία ελπίδα και προκοπή σε αυτή την κατεύθυνση; Γιατί αυτή είναι η σημαντική κατεύθυνση. Μπορούμε κάποια στιγμή να ελπίζουμε ότι αυτά θα γίνουν; Διότι τώρα έχουμε ευχολόγια επί ευχολογίων και τα ίδια και τα ίδια κάθε χρόνο και οι ίδιες κουβέντες.
      Το ερώτημα τώρα εδώ είναι, αφού έχουμε ουσιαστικά καταλήξει σε μια συναίνεση, ανεξάρτητα από το ποια οπτική γωνία το βλέπει κανένας: αυτά γιατί δεν υλοποιούνται, γιατί δεν προχωράνε;
      Και να το πω και το εξής, γιατί ακούω και το ζήτημα το κτηριακό.
      Μα, ο υπερπληθυσμός των φυλακών, κυρίες και κύριοι συνάδελφοι, προφανώς δε συνέβη εν μιά νυκτί, δεν έγινε ξαφνικά, από πέντε χιλιάδες οι κρατούμενοι πέρασαν στους δέκα χιλιάδες την επόμενη μέρα. Προφανώς έγινε μια σταδιακή αύξηση του αριθμού των κρατουμένων. Γιατί δεν υπήρξε πρόνοια, ώστε να αντιμετωπιστεί αντίστοιχα και το κτηριακό; Γιατί, γιατί, γιατί; Γιατί μέσα στη γενικότερη κακοδαιμονία του ελληνικού δημοσίου είναι, φυσικά, ενταγμένο και το ζήτημα του ποινικού σωφρονισμού και το ζήτημα των σωφρονιστικών ιδρυμάτων.
      Υπάρχει ελπίς για το μέλλον; Εγώ θα απαντήσω πάρα πολύ γρήγορα. Πάντως, κυρίες και κύριοι συνάδελφοι, η ελπίς είναι κάθε φορά, είναι η τρίτη φορά, αν θυμάμαι καλά, που γίνονται μεταβατικές ρυθμίσεις στον Ποινικό Κώδικα, με μόνο στόχο την αποσυμφόρηση των φυλακών. Εγώ θα σας πω ότι αυτό είναι βαθιά άδικο, γιατί τελικώς θίγει κάποιους που ουσιαστικά δεν ευνοούνται ή δεν πρόκειται να ευνοηθούν από αυτού του είδους τις μεταβατικές ρυθμίσεις.
      Εδώ χρειάζεται, λοιπόν, μια βαθιά τομή, την οποία φαίνεται, όμως, ότι το ελληνικό δημόσιο όλα αυτά τα χρόνια δεν έχει καταφέρει να κάνει.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Βορίδη.
      Ο κ. Απόστολος Κακλαμάνης έχει ζητήσει το λόγο.
      Κύριε Πρόεδρε, έχετε δέκα λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα συμφωνήσω μόνο στην τελευταία φράση του Κοινοβουλευτικού Εκπροσώπου του Λαϊκού Ορθόδοξου Συναγερμού, ότι πράγματι τα μέτρα αυτά δεν αντιμετωπίζουν το πρόβλημα που υπάρχει και το οποίο θίγεται εν εκτάσει στην επερώτησή μας και αναπτύχθηκε αναλυτικά.
      Ασφαλώς δεν αυξήθηκαν οι κρατούμενοι στις φυλακές από τη μία μέρα στην άλλη. Υπήρχε, όπως θα ακούσατε και αναφέρεται στην επερώτησή μας, πρόγραμμα για την ίδρυση τεσσάρων ακόμα σωφρονιστικών καταστημάτων, για την οικοδόμησή τους και τριών κέντρων απεξάρτησης τοξικομανών για εννιακόσιες θέσεις. Το 2006 θα είχε ολοκληρωθεί αυτό το πρόγραμμα, αν δεν είχαμε την κυβερνητική αλλαγή το 2004 και την αναστολή, εν συνεχεία, όλου αυτού του προγράμματος.
      Πρέπει, όμως, να λάβουμε υπ’ όψιν και να μας προβληματίσει: Γιατί, μέσα στα πέντε αυτά τελευταία χρόνια, έχουμε μία αύξηση 32% των κρατουμένων στις φυλακές; Προφανώς, το έγκλημα, όπως σωστά ελέχθη, είναι η αφετηρία και εκεί πρέπει να συζητήσουμε και να μας απασχολεί σοβαρά πώς θα περιοριστεί το έγκλημα και το γηγενές και το εισερχόμενο. Όμως, υπάρχει και ο λόγος τον οποίον ανέπτυξε ο κ. Βενιζέλος, ο Κοινοβουλευτικός μας Εκπρόσωπος, το ότι με πάρα πολύ μεγάλη ευχέρια, τα συμβούλια θα αποφασίζουν την προσωρινή κράτηση, που δεν πρέπει να ξεχνάμε ότι είναι η προφυλάκιση. Πολύς κόσμος ακούει «προσωρινή κράτηση» και φαντάζεται ότι σε κάποιο τμήμα κρατείται, ίσως, κάποιος μέχρι να προσαχθεί την επομένη στον εισαγγελέα, στις περιπτώσεις των επ’ αυτοφώρω διαπραττομένων και διαπιστωμένων αδικημάτων.
      Επίσης, με προβληματίζει εμένα -και υποθέτω και τον κύριο Υπουργό και όλους μας πρέπει- αυτή η μέσα σε λίγους μήνες αύξηση κατά 7% του ποσοστού των νεαρών κρατουμένων, όπως γενικότερα και το γεγονός ότι είναι πάρα πολλοί, σε ποσοστιαίες αναλογίες, οι κρατούμενοι στις φυλακές. Αυτό σημαίνει ότι αυξάνεται η εγκληματικότητα των νέων. Αυτό σημαίνει έλλειμμα κοινωνικής πολιτικής, έλλειμμα εκπαιδευτικής πολιτικής, σημαίνει πρότυπα άλλα, τα οποία δίδονται στους νέους από την τηλεόραση ή και γενικότερα, από τη γενικότερη κοινωνική και δημόσια λειτουργία και αυτά πρέπει οπωσδήποτε να μας προβληματίζουν.
      Εάν ασχοληθούμε, σίγουρα θα πελαγώσουμε με τις θεωρίες τις σχετικές με την ποινική μεταχείριση των εγκληματιών. Αλλά, προς θεού, πρέπει να μείνουμε μακριά από την ξεπερασμένη πια θεωρία του κακού που αποτελεί ανταπόδοση του κακού που επέφερε στην κοινωνία ή στα μέλη της ο εγκληματίας, διότι δεν οδηγούμαστε πουθενά. Διότι είναι ένα στοιχείο πια βεντέτας μεταξύ της κοινωνίας και του εγκληματία.
      Και έχει επικρατήσει συνδυασμός των θεωριών της ειδικής και της γενικής πρόληψης. Σωστά. Η κοινωνία πρέπει να προφυλαχθεί από το έγκλημα, αλλά αυτό δεν σημαίνει ότι πρέπει –γι’ αυτό άλλωστε στις περισσότερες πολιτισμένες χώρες του κόσμου έχει εγκαταλειφθεί η ποινή του θανάτου- να εξοντωθεί οποιοσδήποτε έχει εγκληματήσει, όσο βαρύ και εάν είναι το έγκλημα που διέπραξε. Γιατί αν αρχίσουμε να κάνουμε εκεί εκπτώσεις, σε αυτήν την αρχή, προφανώς μπολιάζουμε την κοινωνία μας ή μάλλον ενισχύουμε στην κοινωνία μας τα απάνθρωπα, τα αντιανθρωπιστικά χαρακτηριστικά της, τα οποία, ασφαλώς, παίζουν το ρόλο τους και στην ενθάρρυνση και την εξώθηση, ιδιαίτερα νέων με ασθενή χαρακτήρα πολιτών, που έχουν προβλήματα επιβίωσης, προς το έγκλημα. 
      Το ζήτημα που τίθεται με την επερώτησή μας είναι το κτηριακό και είναι πολύ σοβαρό θέμα. Και θα είναι λάθος, κύριε Υπουργέ, η επικαιρότητα και οι ρυθμίσεις που θα φέρετε αύριο στην επιτροπή μας με το νομοσχέδιό σας, να θεωρηθεί ότι κλείνουν μία φάση η οποία, πιστεύω, ότι δεν κλείνει από τη στάση της Κυβερνήσεως, η οποία δυστυχώς ευαισθησία δεν επέδειξε, αλλά επέδειξε αδιαλλαξία. Πιστεύω ότι εδώ υπήρξε περισσή υπευθυνότητα από την πλευρά των κρατουμένων, οι οποίοι αναγνώρισαν μάλιστα και το πρώτο βήμα που κάνατε και δεν θα πρέπει να επαναπαυθούμε. 
      Βέβαια, θέλω, κύριε Πρόεδρε, να υπογραμμίσω και την υποκριτική στάση της κοινωνίας μας, η οποία από τη μία μεριά, εξεγείρεται και θέλει να αντιμετωπίζεται όσο το δυνατόν πιο αυστηρά η εγκληματική δράση και από την άλλη, εντελώς ανεύθυνα και επιπόλαια, ένα σημαντικό τμήμα της ενθαρρύνει με τη στάση του τη δημιουργία προϋποθέσεων, που βοηθούν το έγκλημα. 
      Η λαθρομετανάστευση και ό,τι ακολουθεί είναι βέβαιο ότι συμβάλλει στην ανάπτυξη, τα τελευταία χρόνια, του εγκλήματος στη χώρα μας. Βλέπω, όμως, αίφνης, προχθές στα Χανιά, ότι η κοινωνία έχει κινητοποιηθεί, διότι δεκαπέντε λαθρομετανάστες κάνουν απεργία πείνας, γιατί ζητούν την άδεια παραμονής στη χώρα. Εγώ αντιλαμβάνομαι αυτή την ανθρώπινη ευαισθησία της κοινωνίας. Βεβαιότατα η απεργία πείνας είναι ένα μέσο, ένα γεγονός, το οποίο συγκλονίζει. Θέλω, όμως, να πω ότι πρέπει να κατανοήσουμε όλοι ότι καμμιάς σύγχρονης πολιτισμένης χώρας δεν είναι τα σύνορά της σαν τα όρια ενός ξέφραγου αμπελιού. 
      Σε ό,τι αφορά το μεγάλο πρόβλημα των ναρκωτικών, δεν ξέρω εάν είναι αληθές, κύριε Υπουργέ, ότι στη γειτονική μας Ιταλία είναι μερικές εκατοντάδες οι κρατούμενοι, οι έμποροι ναρκωτικών και όχι οι οποιοιδήποτε χρήστες. Ίσως είναι υπερβολή. Αλλά είναι υπερβολή σαφέστατα και αυτό που συμβαίνει στη χώρα μας, κυρίως όταν οι συνθήκες κρατήσεως δεν οδηγούν σε καμμιάς μορφής σωφρονισμό, δεν βοηθούν στην απεξάρτηση. Αντίθετα, προετοιμάζουν ίσως για βαρύτερη εγκληματική δραστηριότητα. 
      Σε κάθε περίπτωση, θέλω να θέσω υπ' όψιν σας την κατάσταση που υπάρχει στο νοσοκομείο κρατουμένων, εάν αυτά που άκουσα από το ραδιοφωνικό σταθμό «ALPHA» ένα πρωινό είναι αληθή, ότι εκεί είναι δεμένοι οι κρατούμενοι που υποτίθεται ότι νοσηλεύονται, ότι είναι ο ένας πάνω στον άλλον, πράγματα τα οποία δεν θέλω να επαναλάβω εδώ. Αλλά φαίνεται λογικό, όταν είναι υπερδιπλάσιος ο αριθμός των κρατουμένων, όταν σχεδόν το 50% είναι κρατούμενοι για ναρκωτικά ή σε ένα ανάλογο ποσοστό αλλοδαποί, όταν υπάρχει αυτή η πληθής των περιπτώσεων που δεν είναι δυνατόν, από πλευράς σωφρονιστικής, να διαταχθούν έτσι ώστε να υπάρχει αποτελεσματικότητα. Φοβούμαι ότι στιγματίζεται η χώρα μας, στιγματίζεται ο πολιτισμός μας και εσείς οφείλετε –πρέπει να αναγνωρίσω ότι είναι σημαντική η διαφορά με τον προκάτοχό σας- να δείτε τι θα κάνετε περαιτέρω. 
      Και κλείνω, κύριε Πρόεδρε. Θα φανεί ίσως υπερβολή, αλλά έλεγε ο Γεώργιος Παπανδρέου ότι δεν πρέπει να βάζεις Υπουργό Δημοσίων Έργων έναν πολιτικό μηχανικό ή Υπουργό Υγείας ένα γιατρό. Έχω την εντύπωση ότι ο Υπουργός Δικαιοσύνης θα πρέπει να αναζητείται από τον Πρωθυπουργό που θα προτείνει από το κόμμα που έρχεται κάθε φορά στην εξουσία, ει δυνατόν κάποιος που να έχει διατελέσει κρατούμενος μιας φυλακής της χώρας σε μια οποιαδήποτε περίοδο. 
      Έχω μια ανάλογη εμπειρία. Ξέρετε, δεν θα διατρέχατε σημαντικό κίνδυνο εάν πηγαίνατε –θα λαμβάνατε ασφαλώς μέτρα ασφαλείας- και μένατε κάποιες ώρες σε ένα θάλαμο, όπου είσαι υποχρεωμένος να συμβιώνεις με δέκα, είκοσι ανθρώπους μαζί διάφορης προέλευσης, καταστάσεως, αντιλήψεων, συνηθειών. 
      Ευχαριστώ πολύ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Πρόεδρο. 
      Η πρώτη επερωτώσα συνάδελφος κ. Θεοδώρα Τζάκρη έχει το λόγο για ένα λεπτό για να δευτερολογήσει. Θα τα κάνουμε δύο. 
      ΘΕΟΔΩΡΑ ΤΖΑΚΡΗ: Ευχαριστώ, κύριε Πρόεδρε. 
      Κύριε Υπουργέ, κάνατε λόγο για ετεροχρονισμένη κατάθεση της επερώτησης. Η επερώτηση που συζητάμε σήμερα, κύριε Υπουργέ, δεν είναι παρά επανακατάθεση προηγούμενης επερώτησης –στις 14 Φεβρουαρίου 2008 κατατέθηκε από το ΠΑ.ΣΟ.Κ.- με πανομοιότυπο περιεχόμενο -είναι μόνο επικαιροποιημένη, όσον αφορά τα στατιστικά στοιχεία και τα στοιχεία της εξέλιξης των έργων- την οποία βεβαίως το κυβερνόν κόμμα δεν επέλεξε να συζητήσει κατά την προηγούμενη κοινοβουλευτική περίοδο, κύριε Υπουργέ, για δύο λόγους. Λόγω ανυπαρξίας μέτρων και ανυπαρξίας ενδιαφέροντος. 
      Επομένως, κύριε Υπουργέ, ετεροχρονισμένη δεν είναι η κατάθεση και η συζήτηση της επερώτησης σήμερα, σε αυτή τη συγκεκριμένη συγκυρία. Ετεροχρονισμένα είναι τα μέτρα, τα οποία αναγκαστήκατε να πάρετε για να αντιμετωπίσετε την κρίσιμη πράγματι κατάσταση στην οποία έχει περιέλθει το σωφρονιστικό σύστημα της χώρας μας και οι ελληνικές φυλακές, μέτρα τα οποία, όμως, δυστυχώς και αυτά ήρθαν με προχειρότητα και βιασύνη, εν’ όψει ακριβώς των κινητοποιήσεων και αναλώνονται σε μία πολιτική, αν θέλετε, ευκαιριακή, αποσυμφόρησης των φυλακών, δεν συνιστούν σε καμμία των περιπτώσεων μεταρρύθμιση, δεν θεσπίζουν τους αναγκαίους κανόνες που χρειάζεται το σωφρονιστικό σύστημα για να ανταποκριθεί στις σύγχρονες ανάγκες. 
      Με αυτά τα μέτρα, κύριε Υπουργέ, είναι σαν να μας λέτε ότι το νοσούν, από χρόνια, σωφρονιστικό σύστημα της χώρας μας, αλλά και το εν γένει σύστημα απονομής δικαιοσύνης, δεν χρειάζεται για να θεραπευτεί παρά λίγες μόνο ασπιρίνες. 
      Κύριε Υπουργέ, η πραγματικότητα είναι διαφορετική, είναι πολύ πιο σοβαρή και σας έχει ξεπεράσει προ πολλού. 
      Θέλω να έρθω λίγο –και παρακαλώ να μου δώσει λίγη επιείκεια ο αξιότιμος κύριος Πρόεδρος- στο πρόγραμμα της ανέγερσης των νέων σωφρονιστικών καταστημάτων. 
      Κύριε Υπουργέ, όπως πολύ καλά γνωρίζετε, τα στοιχεία που θα σας πω  είναι από τη «ΘΕΜΙΔΑ ΚΑΤΑΣΚΕΥΑΣΤΙΚΗ». Η φυλακή στα Τρίκαλα ξεκίνησε το 2002, στα Χανιά το 2002, στην Κασαβέτια στο Βόλο το 2003, στις Σέρρες το 2003, στα Γρεβενά το 2003, στη Δράμα το 2003, στη Φθιώτιδα επίσης το 2003, καθώς επίσης και ξεκίνησε η διαδικασία για την ανέγερση των σωφρονιστικών καταστημάτων στη Νεάπολη της Κρήτης και στη Βοιωτία και δυστυχώς, έχουν παραδοθεί μέχρι σήμερα, με ορίζοντα αποπεράτωσης, βεβαίως, το 2006, μόνο ο Ελαιώνας Θηβών, ο Δομοκός και βεβαίως τα Γρεβενά. Στα Χανιά και στη Δράμα τα καταστήματα είναι στη φάση της κατασκευής και θα αργήσουν τουλάχιστον ένα χρόνο ακόμα, στις Σέρρες έχει ολοκληρωθεί η κατασκευή, αλλά εκκρεμούν ακόμα οι συμπληρωματικές υποδομές, στην Κασαβέτια το έργο έχει παγώσει από το 2004, τα έργα στη Νεάπολη της Κρήτης και στη Βοιωτία έχουν εγκαταλειφθεί. 
      Και πώς να γίνουν όλα αυτά, κύριε Υπουργέ, εφόσον σας είπα και προηγουμένως την τοποθέτησή μου ότι η χρηματοδότηση της εταιρείας «ΘΕΜΙΔΑΣ ΚΑΤΑΣΚΕΥΑΣΤΙΚΗΣ» από το Πρόγραμμα Δημοσίων Επενδύσεων ήταν το 2003, 73,8 εκατομμύρια ευρώ και το 2006, από την Κυβέρνησή σας, μόλις 27.000.000 ευρώ. Δηλαδή, μιλάμε για μια υποχρηματοδότηση στο 1/3 περίπου. 
      Και βεβαίως, η κατάσταση που επικρατεί στις φυλακές σήμερα είναι ζήτημα ποιότητας της δημοκρατίας. Όμως και η ποιότητα της δημοκρατίας είναι ζήτημα επιλογής. Και η επιλογή αυτή δεν νομίζω ότι είναι προτεραιότητα για την Κυβέρνησή σας. 
      Και σας ευχαριστώ που μου θυμίσατε το πρόγραμμα της επανόδου. Να θυμίσω εδώ σε όλους ότι είναι ένα πρόγραμμα για την ομαλή ένταξη των αποφυλακισμένων στο οικονομικό και κοινωνικό γίγνεσθαι, για το οποίο το π.δ.  303 εκδόθηκε το 2003 και δυστυχώς πέντε χρόνια μετά, μόλις προ ημερών, κύριε Υπουργέ, εσείς έχετε ορίσει το διοικητικό συμβούλιο, χωρίς να έχετε προχωρήσει ούτε στην απαραίτητη χρηματοδότηση και στελέχωσή του ούτε σε κάποια άλλη ενέργεια.
      Επομένως, δεν νομίζω ότι ήρθατε με τα συγκεκριμένα μέτρα να παραβιάσετε ανοιχτές θύρες. Νομίζω ότι αυτές τις θύρες έπρεπε όλα τα κόμματα –και το ΠΑ.ΣΟ.Κ.-  να προσπαθήσουν πολύ για να τις ανοίξουν, κύριε Υπουργέ.
      Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ την κ. Τζάκρη.
      Ο κύριος Υπουργός έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε. 
      Κατ’ αρχάς, από τα στοιχεία τα οποία ανέφερε προηγουμένως η κ. Τζάκρη και αφορούν τα κτηριακά και τα κατασκευαστικά, για να μην επαναλάβω ότι είναι τελείως ανακριβή και λάθος, θα καταθέσω τον πίνακα της «ΘΕΜΙΔΑ ΚΑΤΑΣΚΕΥΑΣΤΙΚΗ Α.Ε», όπως τον είχε καταθέσει άλλωστε και ο προκάτοχός μου, ώστε ο καθείς να το διαβάσει και να καταλάβει ποιος λέει την αλήθεια και ποιος λέει ψέματα, πότε γίνονται έργα και πότε δεν γίνονται.
      (Στο σημείο αυτό ο Υπουργός Δικαιοσύνης κ. Σωτήρης Χατζηγάκης                         καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Πρόεδρε, πριν πω ορισμένες σκέψεις που έχουν σχέση με την επερώτηση, ήθελα να δώσω ορισμένες σύντομες απαντήσεις. Πρώτα-πρώτα, ήθελα να απαντήσω και να πω ότι ποτέ δεν αντιμετωπίζω τα πράγματα αυτάρεσκα. Ιδίως σε ένα θέμα τόσο σημαντικό και τόσο σοβαρό όπως είναι το σωφρονιστικό σύστημα και οι ανθρώπινες ψυχές που είναι οι κρατούμενοι, πάντοτε ομολογούσα ότι υπάρχει πρόβλημα. Δεν ήμουν ποτέ από εκείνους που επαναπαύθηκαν και δεν είπα ότι πήραμε μέτρα και λύσαμε τα προβλήματα. Ήμουν μάλιστα από εκείνους που είπα και εδώ και αλλού ότι εμείς είχαμε σκοπό να πάρουμε ορισμένα μέτρα και αυξήσαμε τον αριθμό αυτών των μέτρων χάρη στις τοποθετήσεις, οι οποίες έγιναν και από την Αντιπολίτευση, αλλά και από οργανώσεις.
      Επομένως, η προσέγγιση την οποία κάναμε από την πρώτη στιγμή ήταν κάθε άλλο παρά αυτάρεσκη. Ήταν μία προσέγγιση προβληματισμού, διότι υπήρχε πρόβλημα. Και το αναγνωρίσαμε. Και αναγνωρίσαμε και στα κόμματα τη συμβολή τους πάνω σ’ αυτό το ζήτημα, τα οποία πράγματι μας βοήθησαν. Εμείς σκοπεύαμε να πάρουμε επτά μέτρα. Μας πρότειναν άλλα τόσα. Απ’ αυτά τα οποία μας πρότειναν, υιοθετήσαμε κάποια. Και αν μας προτείνουν και άλλα μέτρα κατά τη διάρκεια της συζήτησης του νομοσχεδίου, και πάλι θα μπορέσουμε να τα υιοθετήσουμε. Αυτά ως προς το αυτάρεσκο. 
      Θέλω τώρα να απαντήσω στην κ. Νικολαΐδου, η οποία και σε ερώτηση μίλησε για τις Σ.Δ.Ι.Τ.
      Κυρία Νικολαΐδου, νομίζω ότι γίνεται μία σύγχυση και ένα λάθος. Οι Σ.Δ.Ι.Τ. αναλαμβάνουν τα κατασκευαστικά. Δεν γίνονται ιδιωτικές φυλακές. Οι εργολάβοι δεν έχουν καμμία σχέση με τη φυλακή. Απλώς, για λόγους ταχύτητας και αποτελεσματικότητας έρχεται βάσει νόμου ο οποίος ψηφίστηκε από τη Βουλή ο συνδυασμός αυτός δημοσίου και ιδιωτικού και αναλαμβάνει να σου παραδώσει τη φυλακή με το κλειδί στα χέρια. Και από εκεί και πέρα, σε ένα διάστημα δέκα, είκοσι χρόνων, ανάλογα με τη συμφωνία, έρχεται το κράτος και το ξεπληρώνει. 
      Αυτό είναι ένα δάνειο. Δεν έχει να κάνει με το σωφρονιστικό σύστημα αυτό καθεαυτό, με το σωφρονισμό. Απλώς, έχει να κάνει με τα οικονομικά, με τα κτηριακά. Και αυτό νομίζω ότι δεν είναι κακό. Τώρα, εάν εσείς έχετε διαφορές –όπως έχετε διαφορές- σε σχέση με τη συμμετοχή ή μη του ιδιώτη σ’ αυτά, αυτό είναι μία άλλη ιστορία. Όμως, πιστεύω ότι ένας καλός συνδυασμός είναι και χρήσιμος και ωφέλιμος για τη σημερινή κατάσταση.
      Τώρα θα ήθελα να απαντήσω στον πρώην Πρόεδρο της Βουλής κ. Κακλαμάνη, ο οποίος –ομολογουμένως- έκανε σοβαρές και ευαίσθητες παρατηρήσεις. 
      Εμείς, κύριε Πρόεδρε, δεν θα εγκαταλείψουμε τα κτηριακά. Δεν θα θέσουμε τα τρέχοντα, τα καθημερινά προβλήματα τα οποία αντιμετωπίζει το σωφρονιστικό σύστημα και θα εγκαταλείψουμε τα παλιά. Παράλληλα με τα τρέχοντα ζητήματα, τα οποία αντιμετωπίζουμε στο σωφρονισμό –και πολλά από αυτά νομίζω ότι τα λύνουμε με το νομοσχέδιο το οποίο καταθέσαμε- προωθούμε και αντιμετωπίζουμε και τα κτηριακά. Νομίζω ότι κατ’ αυτόν τον τρόπο θα το προσεγγίσουμε το θέμα αυτό.
      Τώρα, επειδή ελέχθη πολλές φορές για την έκθεση του Συμβουλίου της Ευρώπης, θα έλεγα ότι η έκθεση του Συμβουλίου της Ευρώπης –δεν θυμάμαι ποιος συνάδελφος το έθεσε- χονδρικά θίγει τρία ζητήματα, τον υπερπληθυσμό, την ιατρική περίθαλψη και την κακομεταχείριση. 
      Εμείς, χωρίς να τετραγωνίζουμε τον κύκλο –το τονίζω και πάλι- προσεγγίζουμε και τα τρία ζητήματα. Τον υπερπληθυσμό τον αντιμετωπίζουμε με την αποσυμφόρηση, την οποία κάνει το νομοσχέδιό μας που αρχίζει να συζητείται αύριο. Την ιατρική περίθαλψη την αντιμετωπίζουμε με την ένταξη όλων αυτών των καταστημάτων. Πολύ σωστά, κύριε Πρόεδρε, θέσατε τα ζητήματα που έχει το Νοσοκομείο των Φυλακών του Κορυδαλλού. Είπα και στην πρωτολογία μου ότι το πρόβλημα είναι ότι δεν υπάρχει προθυμία γιατρών και νοσηλευτικού προσωπικού να προσληφθούν, για τους γνωστούς λόγους. 
      Εμείς, λοιπόν, με το νομοσχέδιο το οποίο θα φέρουμε πολύ σύντομα, θα εντάξουμε όλες αυτές τις μονάδες στο Ε.Σ.Υ., έτσι ώστε να υπάρχει αμοιβή και να υπάρχουν καλύτερες συνθήκες αντιμετώπισης. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε, μου επιτρέπετε μία διακοπή;
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Βεβαίως, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ, στη Βουλή, όπως ξέρουμε, έχουμε την ιατρική μας υπηρεσία. Μία διάταξη εισηγήθηκα στον Κανονισμό και την ψηφίσατε όλοι και έχουν την αντιστοιχία γιατρών του Ε.Σ.Υ. Πείτε στο Γενικό Λογιστήριο τι κόστος έχει και αργότερα όταν ενταχθεί …
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αυτό που είπατε είναι. Εδώ, όπως ξέρετε –διότι διατελέσατε τόσα χρόνια Πρόεδρος της Βουλής- η Βουλή έχει τον προϋπολογισμό της. Την αύξηση ή τη μείωση εσόδων ή εξόδων της Βουλής, την αποφασίζει ο Πρόεδρος. Εδώ δεν αποφασίζει ο Υπουργός μόνος του, ο Υπουργός Δικαιοσύνης. Αποφασίζει όλη η Κυβέρνηση. Είναι και το Λογιστήριο, όπως πολύ σωστά είπατε. Και σ’ αυτή τη φάση βρισκόμαστε αυτή τη στιγμή. 
      Επομένως, είναι ένα μέτρο το οποίο σωστά επισημαίνετε και το οποίο σωστά και εμείς το προωθούμε εδώ και πολύ καιρό. Και μάλιστα σύντομα θα έχουμε μία ανοιχτή κουβέντα και με τον Υπουργό Οικονομίας και Οικονομικών, για να λύσουμε αυτά τα ζητήματα και να προωθήσουμε το νομοσχέδιο.
      Τώρα, ως προς την κακομεταχείριση που αναφέρεται στην έκθεση του Συμβουλίου της Ευρώπης, έχουμε κάθε τόσο τις λεγόμενες Ε.Δ.Ε., τις ένορκες διοικητικές ανακρίσεις που γίνονται κατά τρόπο τέτοιο, ώστε κάποιος ο οποίος υπερβαίνει τις αρμοδιότητες και τα καθήκοντά του να μπορεί να τιμωρείται και να συμμορφώνεται με το νόμο. Παράλληλα, κάνουμε μία σειρά σεμιναρίων στους φύλακες φυλακών, εξωτερικούς και εσωτερικούς, έτσι ώστε να καλύπτουν και αυτό το κριτήριο.
      Τώρα θα ήθελα να πω λίγα πράγματα, τα οποία είχα σκοπό να πω απαντώντας στους συναδέλφους, αλλά δεν πρόλαβα να τα πω. Τα μέτρα τα οποία παίρνουμε μπορεί να μην είναι τα τέλεια. Όμως, όλα τα μέτρα τα οποία παίρνουμε ανταποκρίνονται στα αιτήματα τα οποία οι ίδιοι οι κρατούμενοι, οι ίδιες οι οργανώσεις, τα ίδια τα κόμματα μας υπέβαλαν. Δεν κάναμε τίποτα. Απλώς κόψαμε δύο, γιατί θεωρήσαμε ότι αυτή τη στιγμή δεν είναι έτοιμα να εφαρμοστούν. 
      Τώρα, στο σχέδιο νόμου που θα συζητήσουμε από αύριο αποσυμφορούνται οι φυλακές, γίνεται διαχωρισμός των κρατουμένων, δημιουργείται ένα κλίμα επιείκειας και δίδεται μία ακόμα ευκαιρία στον κρατούμενο να ενταχθεί στο κοινωνικό σύνολο και να δείξει η πολιτεία το καλό της πρόσωπο, το κοινωνικό της πρόσωπο. 
      Ελέχθη πολύ σωστά πώς θα γίνουν οι διακρίσεις μεταξύ των διαφόρων κρατουμένων, με ποια κριτήρια και τι μέτρα παίρνουμε για να αντιμετωπίσουμε το σωφρονισμό. Όπως πολύ σωστά ελέχθη σχεδόν από όλους, το πρόβλημα των φυλακών σήμερα σε χονδρικές γραμμές εντοπίζεται σε δύο σημεία, τα ναρκωτικά και τους αλλοδαπούς.
      Για τα ναρκωτικά παίρνουμε μία σειρά μέτρων τα οποία μπορώ να σας τα πω, αλλά βλέπω ότι με πιέζει ο χρόνος. Παίρνουμε μία σειρά μέτρων και μάλιστα αρκετά ρηξικέλευθων μέτρων. Δηλαδή, το γεγονός ότι θεωρούμε χρήστη εκείνον που έχει μέχρι ενάμισι γραμμάριο ηρωίνη ή κοκαΐνη ή ενάμισι γραμμάριο ή δυόμισι γραμμάρια κατεργασμένης ινδικής κάνναβης, είναι ένα πολύ μεγάλο βήμα. Είναι ένα πολύ μεγάλο βήμα, το οποίο σήμερα λίγα κράτη τολμούν να το κάνουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Το γεγονός ότι βάζουμε σε ενέργεια το μέτρο της εικοσιτετραώρου εξετάσεως του συλλαμβανομένου χρήστη, είναι και αυτό ένα μέτρο το οποίο ξεκαθαρίζει το θέμα του χρήστη από τον έμπορο. 
      Δεν ξέρω, κύριε Πρόεδρε, εάν εσείς ή ο κ. Βενιζέλος το έθεσε, ότι στην Ιταλία είναι λίγος ο αριθμός των κρατουμένων. 
      ΑΠΟΣΤΟΛΟΣ ΚΑΚΛΑΜΑΝΗΣ:  Εγώ, αλλά με την επιφύλαξη. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Με την επιφύλαξη που το είπατε. Και εγώ έχω πολύ μεγάλη επιφύλαξη. Και έχω την επιφύλαξη, όχι για να αρνηθώ τα νούμερα τα οποία λέγονται περί εκατοντάδων, αλλά επειδή δεν υπάρχει ασφαλές κριτήριο το οποίο να ξεκαθαρίζει, να ξεχωρίζει, να διαστέλλει το χρήστη από τον έμπορο κατά την σύλληψή του. Εάν βρεθεί ένας με κατοχή εκατό κιλών ηρωίνης, βεβαίως αυτός είναι έμπορος ή πρέπει να είναι κανένα ηλίθιο βαποράκι.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτός δεν θα βρεθεί!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αυτός δεν θα βρεθεί. Ο πραγματικός έμπορος θα πρέπει να βρεθεί στην Κολομβία. Όμως, ήδη τα κριτήρια που παίρνουμε όσον αφορά τα ναρκωτικά, είναι κριτήρια τέτοια με τα οποία πραγματικά θα μπορούμε να ξεχωρίσουμε το χρήστη, όσο μπορούμε. 
      Επίσης, αν κατάλαβα καλά, το Κομμουνιστικό Κόμμα Ελλάδας, διά στόματος της κ. Νικολαΐδου, διατύπωσε ορισμένες επιφυλάξεις ως προς τα υποκατάστατα. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δεν συμφωνούμε. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν συμφωνείτε. 
      Κοιτάξτε, εγώ δεν είμαι γιατρός. Όμως, πριν αποφασίσουμε να προχωρήσουμε προς την κατεύθυνση αυτή, έκανα μία σειρά επαφών με ειδικούς επιστήμονες -γιατρούς και ειδικούς στα ναρκωτικά- οι οποίοι μας είπαν σχεδόν όλοι  -και ο Ο.ΚΑ.ΝΑ. συμφωνεί σ’ αυτό- ότι αυτή η ψυχική καταρράκωση η οποία γίνεται μέσα στις φυλακές στους κρατουμένους, στον απλό χρήση, θα μπορεί κάλλιστα να ξεπεραστεί με τη δημιουργία αυτών των κέντρων. 
      Σ’ αυτά κέντρα όχι μόνο θα χορηγείται το υποκατάστατο, αλλά θα έχει και μία σχετική ελευθερία ο κρατούμενος και θα μπορεί ίσως να πάει και στη δουλειά και θα μπορεί κάποια στιγμή σε ένα μεγάλο ποσοστό να επανενταχθεί. Αυτά μας είπε η επιστήμη και αυτά τα οποία μας είπε η επιστήμη, προσπαθούμε να τα εφαρμόσουμε.
      Κοντολογίς, κυρίες και κύριοι συνάδελφοι, προσπαθούμε με κάθε τρόπο να αντιμετωπίσουμε στη ρίζα το πρόβλημα. Η ρίζα του προβλήματος σήμερα, όπως είπα, είναι τα ναρκωτικά και σας είπα επί τάχει πώς μπορούμε να τα αντιμετωπίσουμε.
      Όσον αφορά τους αλλοδαπούς, εκεί νομίζω ότι ο κ. Κακλαμάνης έθεσε με αρκετό ρεαλισμό το ζήτημα και υπογράμμισε –και συμφωνώ- την υποκρισία της κοινωνίας. Τι θέλουμε; Να ανοίξουμε τις πόρτες και να μπαίνουν συνέχεια αλλοδαποί ή να τις κλείσουμε ή να έχουμε ένα μέτρο; Να ξεκαθαρίσει και η κοινωνία τι θέλει. 
      Διότι, πράγματι παρατηρήθηκε από όλους τους ομιλητές ότι υπάρχει μία αύξηση των κρατουμένων. Το μισό του ποσοστού των κρατουμένων είναι αλλοδαποί. Δεν σημαίνει ότι είναι πιο εγκληματίες απ’ ό,τι είμαστε εμείς, αλλά ίσως είναι διαφορετικής κουλτούρας, διαφορετικών πολιτισμών και να μην μπορούν να προσαρμοστούν στην ελληνική πραγματικότητα. 
      Όμως, οπωσδήποτε το αποτέλεσμα είναι ότι υπάρχει αυτό το νούμερο και πάνω σ’ αυτό θα πρέπει να το αντιμετωπίσουμε. Δεν είναι ευθύνη κάποιας κυβέρνησης ή κάποιου Υπουργού. Είναι γεγονός, όπως είπα και στην πρωτολογία μου, ότι η Ελλάδα είναι σε ένα σταυροδρόμι και μπαινοβγαίνουν πάρα πολλές ομάδες ανθρώπων.
      Μάλιστα, υπάρχει μία έκθεση η οποία ήρθε απόψε στα χέρια μου ενός πολύ σοβαρού και έγκριτου επιστήμονα, ο οποίος μιλάει περί 10% ξένων στην Αθήνα. Μάλιστα, προχωρώντας ορισμένα βήματα, λέει ότι σε μερικά χρόνια σε ορισμένες συνοικίες θα πρέπει να είναι γκέτο και να υπερισχύουν οι ξένοι από τους Αθηναίους, από τους Έλληνες, στην ίδια τους την πόλη, στην ίδια τους την πατρίδα! Γι’ αυτό το πρόβλημα δεν είναι απλό, αλλά πολυσύνθετο και πολυσχιδές και θέλει μια πολύπλευρη αντιμετώπιση. 
      Εμείς, από την πλευρά μας, επειδή αυτή τη στιγμή το αντιμετωπίζουμε -και γι’ αυτό δεν είμαστε ούτε αυτάρεσκοι ούτε νομίζουμε ότι είμαστε μάγοι που κομίζουμε δώρα- ξεκινάμε κάνοντας ορισμένα βήματα, τα οποία πιστεύω πώς είναι προς τη σωστή κατεύθυνση, αλλά δεν είναι πανάκεια. 
      Θα φέρουμε δύο νομοσχέδια. Το ένα έρχεται αύριο και το άλλο σύντομα και με αυτά τα δύο νομοσχέδια θα ανοίξει ο δρόμος. Είναι η αφετηρία και όχι το τέρμα! Πιστεύω ότι όλοι θα δείξουμε, όπως μέχρι σήμερα, την κατάλληλη κατανόηση και θα συμβάλλουμε με τη συμπεριφορά μας, ώστε πράγματι να λύσουμε ένα μεγάλο πρόβλημα, όπως είναι αυτό των φυλακών και του σωφρονιστικού μας συστήματος, ένα πρόβλημα που όλοι θέλουμε να το λύσουμε, γιατί πράγματι, όπως ελέχθη, χαρακτηρίζει και σφραγίζει τον πολιτικό μας πολιτισμό. 
      Ευχαριστώ, κύριε Πρόεδρε.
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. για δευτερολογία για δύο λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, γιατί έχω δύο λεπτά; Έξι λεπτά έχω. Αφήστε που ο κύριος Υπουργός μίλησε δεκαπέντε λεπτά αντί για τα οκτώ λεπτά. 
       ΠΡΟΕΔΡΕΥΩΝ (Βαΐτσης Αποστολάτος): Είχε δέκα λεπτά και μίλησε δεκατρία λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Αστειεύομαι, κύριε Πρόεδρε! 
      ΠΡΟΕΔΡΕΥΩΝ (Βαΐτσης Αποστολάτος): Να με βοηθήσετε θέλω! 
      ΕΥΑΓΓΕΛΟΣ ΒΕΝΙΖΕΛΟΣ: Είχε δέκα λεπτά και μίλησε δεκαέξι λεπτά, αλλά δεν πειράζει γιατί «ούκ εν τω πολλώ το εύ»!
        Ακούστε με, λοιπόν, κύριε Υπουργέ. 
      Εμείς κάναμε μία προσπάθεια να βοηθήσουμε την Κυβέρνηση με καλόπιστη, δημιουργική και θεσμική κριτική. Συμφωνούμε ότι το θέμα έχει βάθος και ότι χρειάζεται μία συστηματική και συνεχή αντιμετώπιση στην πηγή, στη μήτρα του προβλήματος; Συμφωνούμε. Συμφωνούμε ότι η μήτρα του προβλήματος των φυλακών δεν είναι αυτές καθ’ εαυτές οι φυλακές ούτε το πρόγραμμα, αλλά ο τρόπος με τον οποίο διαρθρώνεται και εφαρμόζεται η ποινική μας νομοθεσία;
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίως, αλλά είναι και τα κτήρια. 
      ΕΥΑΓΓΕΛΟΣ ΒΕΝΙΖΕΛΟΣ: Συμφωνούμε ότι το πρόβλημα είναι πρωτίστως τα ελλείμματα που υπάρχουν στη νομοθεσία και την εφαρμογή της νομοθεσίας περί ναρκωτικών, στα στερεότυπα περί αλλοδαπών, όπως αυτά αποτυπώνονται στον υπερβολικά δυσανάλογα μεγάλο αριθμό εγκλείστων αλλοδαπών; 
      Συμφωνούμε ότι υπάρχει πρόβλημα νοοτροπίας στη δικαιοσύνη; Συμφωνούμε ότι φοβούνται οι δικαστές; Ότι ο επιεικής δικαστής είναι ύποπτος και η καριέρα του κινδυνεύει, ενώ ο αυστηρός και άδικος δικαστής δεν έχει κινδυνεύσει ποτέ υπηρεσιακά;
      Συμφωνούμε ότι υπάρχει ένα πρόβλημα υπερβολικών κακουργηματικών ποινών στην ελληνική νομοθεσία και ότι έχουμε ανάγκη να ξαναδούμε όλα τα αδικήματα και να τα επανατοποθετήσουμε στην κλίμακα των ποινικών αξιών και απαξιών; Να δούμε ποια πρέπει να είναι όντως κακουργήματα και ποια πρέπει να περιοριστούν σε πλημμεληματικές μορφές; 
      Συμφωνούμε ότι υπάρχει ανάγκη για μία νέα αντίληψη σε σχέση με τα σωφρονιστικά καταστήματα; Μία άλλη αρχιτεκτονική αντίληψη, μια άλλη λειτουργική αντίληψη; 
      Εάν συμφωνούμε σ’ αυτά, τότε μπορούμε να εφαρμόσουμε το παλαιό πόρισμα της διακομματικής επιτροπής που είχε λειτουργήσει και το οποίο ποτέ στην πραγματικότητα δεν έγινε σεβαστό και δεν εφαρμόστηκε και μπορούμε να μείνουμε πιστοί ως πολιτεία σε μία ενιαία γραμμή.
      Όμως, όταν βεβαίως, όπως όλοι είπαν εδώ, χρησιμοποιούνται τα θέματα του ποινικού δικαίου και του σωφρονισμού προκειμένου να ωραιοποιήσουμε τις αντιφάσεις της κοινωνίας και της κοινής γνώμης, δεν θα καταλήξουμε ποτέ σε ένα ολοκληρωμένο συμπέρασμα. 
      Γι’ αυτό πρέπει ο πολιτικός μας λόγος στα θέματα αυτά να είναι πιο ειλικρινής, πιο άμεσος, πιο ευθύβολος, πιο ουσιαστικός. Γι’ αυτό σας μίλησα προηγουμένως για την αυταρέσκεια των λόγων σας. Αυτό δεν αφορούσε εσάς προσωπικά. Αφορά τον τρόπο με τον οποίο διαχειρίζεστε την πολιτική του Υπουργείου Δικαιοσύνης. Το Υπουργείο Δικαιοσύνης μπορεί να παίξει πολύ σημαντικό ρόλο σ’ αυτά τα θέματα.
      Φέρτε μία πρόταση ριζικής αναθεώρησης του Ποινικού Κώδικα, του Κώδικα Ποινικής Δικονομίας και του Σωφρονιστικού Κώδικα. Ωρίμασαν οι συνθήκες. Συγκροτήστε, όμως μία σωστή νομοπαρασκευαστική επιτροπή, στην οποία να εκπροσωπούνται οι επιστημονικές αντιλήψεις, οι νοοτροπίες που απαιτούνται. 
      Διότι αν μου κάνετε μια νομοπαρασκευαστική επιτροπή η οποία διέπεται από μία αστυνομικού χαρακτήρα νοοτροπία και όχι από μία δικαστικού και επιστημονικού χαρακτήρα νοοτροπία, θα καταλήξετε σε λανθασμένα αποτελέσματα.
      Έχει πάρα πολύ μεγάλη σημασία, λοιπόν, να δούμε τι ιδεολογικές αντιλήψεις και παραδοχές κρύβονται πίσω από αυτά τα ζητήματα. Και πρέπει να κάνουμε μία εκτενή συζήτηση στη Βουλή γι’ αυτά τα μεγάλα ερωτήματα τα οποία θα οξυνθούν τώρα λόγω της οικονομικής κρίσης και λόγω της επαπειλούμενης αύξησης της ανεργίας. 
      Και πρέπει η κοινωνία να αποκτήσει αντιστάσεις και αντοχές, να τοποθετηθούν τα κόμματα, οι πολιτικές δυνάμεις, οι Βουλευτές, οι διανοούμενοι, τα Μέσα Ενημέρωσης και να καταλάβει ο κάθε πολίτης ποια είναι τα ερωτήματα τα οποία τίθενται. 
      Διότι δεν μπορείς να στερήσεις από τους ανθρώπους τη φυσική ροπή τους προς καλύτερη κατάσταση. Και εμείς οι οποίοι ήμασταν χώρα εξαγωγής μεταναστών, πρέπει ως χώρα υποδοχής μεταναστών να φερόμαστε, όπως θα θέλαμε να φέρονται στους πολίτες μας οι παλαιές χώρες υποδοχής μεταναστών. Και όταν χαιρόμαστε για τις επιτυχίες του απανταχού Ελληνισμού και όταν καμαρώνουμε για τους απόδημους Έλληνες και για τη θέση που κατέχουν στις χώρες και τις κοινωνίες υποδοχής, πρέπει να σκεφτόμαστε ότι υπάρχουν και κάποιοι άλλοι που περιμένουν το ίδιο από τους δικούς τους πολίτες που βρίσκονται εγκατεστημένοι στην Ελλάδα. 
       Η αμοιβαιότητα και το αίσθημα δικαίου είναι πάρα πολύ απαιτητικές υποθέσεις. Και πρέπει να εξασκηθεί το αίσθημά μας και το ένστικτό μας το κοινωνικό γύρω από τα θέματα αυτά. Και από την άποψη αυτή η ποινική νομοθεσία, η ποινικοδικονομική νομοθεσία και η σωφρονιστική νομοθεσία παίζουν πάρα πολύ σημαντικό ρόλο. Είναι μεγάλο σχολείο οι φυλακές από την άποψη αυτή, οι οποίες επηρεάζουν πάρα πολύ αυτό που συμβαίνει εκτός φυλακών, διότι όταν δεν μπορούμε να τις θέσουμε υπό θεσμικό έλεγχο, τότε γίνονται ουσιαστικά ένα κέντρο διαρκούς αναπαραγωγής και διεύρυνσης της εγκληματικότητας. 
      Και για να έρθω σε ένα τελευταίο παράδειγμα και να κλείσω μ’ αυτό, εάν θεωρούμε ότι θα λύσουμε το πρόβλημα των  ναρκωτικών, βάζοντας όσο μπορούμε πιο πολλούς χρήστες στη φυλακή, κάνουμε λάθος. Εάν θεωρούμε ότι θα λύσουμε το πρόβλημα των ναρκωτικών με την εύκολη λύση της υποκατάστασης, καταδικάζουμε τους ανθρώπους αυτούς σε μόνιμη εξάρτιση στοιχειωδώς ελεγχόμενη, όσο ελέγχεται, κάνουμε λάθος. Διότι η υποτροπή είναι πάρα πολύ μεγάλη. Η φυλακή δεν σώζει κανέναν, ούτε την κοινωνία ούτε τον εγκληματία ούτε το χρήστη, κανέναν. Δεν έχει σώσει ποτέ κανέναν. Άλλες μέθοδοι, όπως είναι τα διάφορα συστήματα απεξάρτησης, κυρίως τα στεγνά προγράμματα, όπου χρειάζεται και τα προγράμματα υποκατάστασης, κυρίως κατά τη φάση της σωματικής απεξάρτησης, αυτά ναι. Αυτά αποδίδουν αποτελέσματα. Σ’ αυτά απαιτούνται κοινές δράσεις και του Υπουργείου Δικαιοσύνης και του Υπουργείου Υγείας και Κοινωνικής Αλληλεγγύης. Το έχετε πει, έχει ένα ωραίο όνομα, αλλά δεν κάνει τίποτα, γιατί καταρρέει το Ε.Σ.Υ. παταγωδώς. Απαιτείται, λοιπόν, κοινή δράση των δύο Υπουργείων και περιμένουμε να μας δώσετε την ευκαιρία –θα μας τη δώσετε και με το νομοσχέδιο που συζητείται αύριο στην Επιτροπή- να συζητήσουμε γύρω από τα θέματα αυτά.
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε τον κ. Βενιζέλο.
      Ο κ. Υπουργός έχει το λόγο.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης):  Κύριε Βενιζέλο, ξέρετε και την εκτίμησή μου και συχνά υπογραμμίζω τη δυνατότητα, την ευφυΐα που έχετε προσέγγισης ορισμένων πραγμάτων. Και δεν θα το αμφισβητήσω σήμερα. Αντίθετα, θα σας πω ότι οι προτάσεις, οι οποίες κάνετε, είναι καλοδεχούμενες.
      Θα ήθελα, όμως, επειδή εγώ είμαι των σταθερών βημάτων, οι προτάσεις οι οποίες έχουν ένα γενικό περιεχόμενο, τις οποίες αναπτύξατε σήμερα, εξειδικεύστε τες. Εγώ είπα ούτε πάνσοφος ότι είμαι ούτε παντογνώστης ούτε παντοδύναμος. Εγώ είπα θα κάνω σ’ αυτό το διάστημα δύο μικρά βήματα. Ένα αύριο και ένα μέσα στον επόμενο βήμα και πιστεύω όχι ότι  θα λυθούν όλα τα προβλήματα, ούτε για τα ναρκωτικά. Ξέρετε καμμία χώρα να έλυσε το θέμα των ναρκωτικών; Αν βρούμε τη μία χώρα να τη γράψουμε ως παράδειγμα. Διότι είναι ένα πρόβλημα, το οποίο τροφοδοτεί οικονομικά όλες τις παράνομες και νόμιμες…
      ΑΠΟΣΤΟΛΟΣ ΚΑΚΛΑΜΑΝΗΣ: Το Ιράν.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης):  Το Ιράν το έλυσε; Δια του θανάτου.
       Έτσι λοιπόν το αντιμετωπίζουμε και το προσεγγίζουμε με συγκεκριμένα μέτρα. 
      Είπατε σωστά ότι θα πρέπει κάποια στιγμή να αναθεωρηθούν οι κώδικες. Δεν ξέρω αν μου δόθηκε άλλη φορά η ευκαιρία να πω ότι ήδη βρίσκονται σε καλή πορεία οι αναθεωρήσεις του Κώδικα Πολιτικής Δικονομίας. Πιστεύω σε ένα μήνα να μπορώ να τον καταθέσω. Πιστεύω να έχει τελειώσει από τη νομοπαρασκευαστική επιτροπή σε ένα μήνα. Έγινε η πρώτη φάση, συνέστησα δεύτερη νομοπαρασκευαστική επιτροπή για να διασταυρωθούν ορισμένες αλλαγές που έγιναν από την πρώτη και να έχουμε το καλύτερο δυνατό αποτέλεσμα και πιστεύω μέσα στον Ιανουάριο να το καταθέσω.
      ΕΥΑΓΓΕΛΟΣ ΒΕΝΙΖΕΛΟΣ: Να σας κάνω μία συγκεκριμένη πρόταση. Αυτές τις νομοπαρασκευαστικές επιτροπές πρέπει κάποια στιγμή να δεσμευθούμε ότι θα τις συζητούμε στην αρμόδια Διαρκή Επιτροπή, δηλαδή, τη συγκρότησή τους θα τη συζητούμε. Να υποδεικνύονται πρόσωπα, να αξιολογούνται τα πρόσωπα, διότι έχει πάρα πολύ μεγάλη σημασία, ιδίως, εκεί όπου έχουμε σύγκρουση αντιλήψεων επιστημονικών και νοοτροπιών, να υπάρχει η αντιπροσωπευτική και ευρεία σύνθεση των νομοπαρασκευαστικών επιτροπών. 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης):  Δεν έχω αντίρρηση. Σας λέγω, όμως, τούτο. Ότι η νομοπαρασκευαστική επιτροπή η οποία αναθεωρεί τον Κώδικα Ποινικής Δικονομίας και Πολιτική Δικονομίας έχει επικεφαλής δύο πραγματικά επιφανείς ανθρώπους. Στο ένα είναι ο καθηγητής Ποινικού Δικαίου κ. Μυλωνόπουλος, ο οποίος είναι εξαιρετικός και στο άλλο είναι ο κ. Λινός, επίσης, εξαιρετικός νομομαθής και δικαστής στην περίοδο εκείνη. 
      Το πρόβλημα δεν είναι, εάν θα είναι πρόσωπα τα οποία θα έχουν πολλές αντιλήψεις και ποικιλία ιδεολογιών. Το πρόβλημα είναι ότι δεν βρίσκουμε τους ανθρώπους. Διότι σήμερα με τη ζωή που ζούμε ο κάθε διακεκριμένος άνθρωπος έχει τη δουλειά του, έχει το γραφείο του, έχει το πανεπιστήμιό του, έχει το δικαστήριό του και είναι δύσκολο να του αποσπάσουμε πολλές ώρες υπέρ της εργασίας στο να μετέχει σε μια νομοπαρασκευαστική επιτροπή. Αυτό είναι το πρόβλημα που αντιμετωπίζουμε. Πάντως είμαστε ανοιχτοί. Ακόμα και τώρα αν έχετε συγκεκριμένα πρόσωπα να προτείνετε, μπορούμε και τώρα σ’ αυτήν τη φάση -διότι ο Κώδικας Ποινικής Δικονομίας και ο Ποινικός Κώδικας δεν έχει τελειώσει, έχουμε αρκετούς μήνες μπροστά μας- να μου υποδείξετε.
      ΕΥΑΓΓΕΛΟΣ ΒΕΝΙΖΕΛΟΣ: Θεσμικά ενδιαφέρομαι.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης):  Θεσμικά, κύριε Βενιζέλο. 
      Μπορείτε να προτείνετε –και το κόμμα σας- να τους βάλουμε στην επιτροπή και να βοηθήσουν σ’ αυτήν την κατεύθυνση. Διότι δεν νομίζω ότι ο  Κώδικας Ποινικής Δικονομίας και το Ποινικό Δίκαιο να έχει απόχρωση ΠΑ.ΣΟ.Κ. ή Νέα Δημοκρατία ή Αριστερά; 
      ΕΥΑΓΓΕΛΟΣ ΒΕΝΙΖΕΛΟΣ: Δεν μιλάμε για τέτοιες αποχρώσεις. Επιστημονικές αποχρώσεις.
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης):  Το κατάλαβα. Επιστημονικές αποχρώσεις και πάνω σ’ αυτό σας απαντώ. 
      Κλείνοντας θέλω να σας πω ότι είμαστε απόλυτα ανοιχτοί για οποιεσδήποτε τροποποιήσεις ή τροπολογίες υποβληθούν και να ξέρετε ότι θα προσεγγίσουμε με την καλύτερη δυνατή διάθεση, έτσι ώστε τα νομοθετήματα, τα οποία βγαίνουν να είναι τα άριστα δυνατά.
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε τον Υπουργό κ. Χατζηγάκη.
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 16/18.10.2008 επερωτήσεως Βουλευτών του ΠΑ.ΣΟ.Κ., σχετικά με την ανέγερση νέων σωφρονιστικών καταστημάτων.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 4 Νοεμβρίου 2008, Τετάρτης 5 Νοεμβρίου 2008, Πέμπτης 6 Νοεμβρίου 2008 και Παρασκευής 7 Νοεμβρίου 2008 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Βαΐτσης Αποστολάτος):  Συνεπώς τα Πρακτικά των συνεδριάσεων της Τρίτης 4 Νοεμβρίου 2008, Τετάρτης 5 Νοεμβρίου 2008, Πέμπτης 6 Νοεμβρίου 2008 και Παρασκευής 7 Νοεμβρίου 2008 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.16΄ λύεται η συνεδρίαση για αύριο ημέρα Τρίτη 25 Νοεμβρίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
