Πέμπτη , 3 Φεβρουαρίου 2005
ΣΥΝΕΔΡΙΑΣΗ  PZ’ 
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Άδεια  απουσίας των Βουλευτών κ. Μ. Δαμανάκη και Α. Γκερέκου  σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Ενιαίο Λύκειο Νέου Ψυχικού, το 2ο Ενιαίο Λύκειο Αμαλιάδος  και 38 αξιωματικοί από τη Σχολή Πολέμου της Αεροπορίας. σελ.
4. Απόφαση της Ολομέλειας της Βουλής σχετικά με την κατά το  άρθρο 63 του Συντάγματος  τηλεφωνική ατέλεια .σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 4 Φεβρουαρίου 2005. σελ.
4. Συζήτηση επικαίρων ερωτήσεων
α) Προς τον Υπουργό Περιβάλλοντος Χωροταξίας και Δημοσίων ΄Εργων, σχετικά με την αποκατάσταση των ζημιών της Γέφυρας Ρίου-Αντιρρίου σελ.
β) Προς τον Υπουργό Μεταφορών και Επικοινωνιών ι) σχετικά με τη συμμετοχή της Ελληνικής Βιομηχανίας Οχημάτων σε διαγωνισμό για την προμήθεια λεωφορείων του Οργανισμού Αστικών Συγκοινωνιών Θεσσαλονίκης, σελ.
ιι)σχετικά με τη βελτίωση των συνθηκών μετακίνησης των ατόμων με αναπηρία στα Μέσα Μαζικής Μεταφοράς, σελ.
γ) Προς τον Υπουργό Απασχόλησης και Κοινωνικής Προστασίας ι)σχετικά με τη λειτουργία της Βιομηχανίας ΒΙΟΚΕΡΑΛ στη Λάρισα, την καταβολή των οφειλομένων στους εργαζομένους κλπ., σελ.
ιι)σχετικά με τη μεταφορά του καπνεργοστασίου Μιχαηλίδη από τη Ξάνθη στα Σκόπια, τις επιπτώσεις στους εργαζομένους κλπ, σελ.
ιιι)σχετικά με την επαναλειτουργία της επιχείρησης «ΙΠΠΟΚΑΜΠΟΣ»  κλπ, σελ.
δ) Προς την Υπουργό Εθνικής Παιδείας και Θρησκευμάτων σχετικά με τη μονιμοποίηση των διοικητικών υπαλλήλων του τμήματος διεύρυνσης του Δημοκριτείου Πανεπιστημίου Θράκης, σελ.
ε) Προς τον Υπουργό Υγείας και Κοινωνικής Αλληλεγγύης σχετικά με τη μετατροπή του Νοσοκομείου Κρεστένων σε κέντρο Αποκατάστασης κλπ, σελ. 

Γ. ΝΟΜΟΘΕΤΙΚΗ ΕΡΓΑΣΙΑ
1.Συζήτηση επί  της αρχής του σχεδίου νόμου του Υπουργείου Εσωτερικών, Δημοσίας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για του ΟΤΑ», σελ.
2. Κατάθεση εκθέσεων Διαρκών Επιτροπών:
α. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής, για τις χορηγήσεις αδειών άσκησης ποινικής δίωξης κατά Βουλευτών, σελ.
β. Η Διαρκής Επιτροπή Κοινωνικών Υποθέσεων καταθέτει την έκθεσή της  στο σχέδιο νόμου του Υπουργείου Οικονομίας και  Οικονομικών «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Αλβανίας για συνεργασία στον τομέα της υγείας», σελ.
γ. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμου του Υπουργείου  Οικονομίας και Οικονομικών
i) «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου», σελ.
ii) «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο μετά της τελικής πράξεως αυτής, σελ.
δ) Η Διαρκής Επιτροπή  Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού 1. «Κύρωση του Δευτέρου Πρωτοκόλλου στη Σύμβαση της Χάγης του 1954 για την προστασία των πολιτιστικών αγαθών σε περίπτωση ένοπλης σύρραξης» και 2. «Ίδρυση Οργανισμού Πολιτιστικής Πρωτεύουσας της Ευρώπης «Πάτρα 2006 Α.Ε.», σελ.

ΟΜΙΛΗΤΕΣ
Επί των επικαίρων ερωτήσεων :
ΑΝΤΩΝΑΚΟΠΟΥΛΟΣ Π., σελ.
ΓΙΑΚΟΥΜΑΤΟΣ Γ., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Ν., σελ.
ΛΕΒΕΝΤΗΣ Α., σελ.
ΜΑΝΩΛΙΑ Χ., σελ.
ΜΠΕΡΝΙΔΑΚΗ  ΑΛΝΤΟΥΣ Ε., σελ.
ΝΕΡΑΝΤΖΗΣ Α., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ –ΑΙΚΑΤΕΡΙΝΑΡΗ Α., σελ.
ΤΑΛΙΑΔΟΥΡΟΣ Σ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
Επί του σχεδίου νόμου του Υπουργείου  Εσωτερκών Δημόσιας Διοίκησης και Αποκέντρωσης: 
ΚΑΙΣΕΡΛΗΣ Κ., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΚΟΥΤΣΟΥΚΟΣ Ι., σελ.
ΛΟΒΕΡΔΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΝΤΟΥΒΑΛΟΣ Π., σελ.
ΝΑΣΙΩΚΑΣ  Ε., σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Γ., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΤΖΕΚΗΣ Α., σελ.
ΤΣΙΟΤΚΑΣ Δ., σελ.
ΦΟΥΣΑΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΣΥΝΕΔΡΙΑΣΗ ΡZ’
      Πέμπτη 3 Φεβρουαρίου 2005
      Αθήνα, σήμερα στις 3 Φεβρουαρίου 2005, ημέρα Πέμπτη και ώρα 10.54’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Κωνσταντάρα, Βουλευτή Α’ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δημήτριος Φούντας, πολιτικός μηχανικός, διαμαρτύρεται για την αναδρομικότητα της 3009/2004 υπουργικής απόφασης, περί συλλεκτικών όπλων.
      2) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση Γυμναστών Βορείου Ελλάδος ζητεί να αυξηθούν οι ώρες διδασκαλίας της Φυσικής Αγωγής σε όλες τις τάξεις του Δημοτικού, Γυμνασίου και Λυκείου, να εκδοθούν βιβλία φυσικής αγωγής για την Α/βάθμια και Β/βάθμια εκπαίδευση κλπ.
      3) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δ. Αγγελόπουλος ζητεί την αναγνώριση ως συντάξιμης της εθελοντικής προσφοράς των μελών Δ.Ε. των Επιμελητηρίων.
      4) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Ομοσπονδία Μικρομεσαίων Επιχειρήσεων Αττικής διαμαρτύρεται για τις επιχειρούμενες αλλαγές στο ωράριο λειτουργίας των καταστημάτων.
      5) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Δεκαπενταμελές Συμβούλιο και οι μαθητές του 10ου Γυμνασίου Βόλου ζητούν την κατασκευή σύγχρονου διδακτηρίου για τη στέγαση του  πιο πάνω σχολείου και την απομάκρυνση κεραίας κινητής τηλεφωνίας από το σχολικό συγκρότημα του 3ου Γυμνασίου και Λυκείου Βόλου.
      6) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Μπιζανίου Ιωαννίνων ζητεί να επαναχορηγηθεί στην Κοινότητα Αμπελιάς Μπιζανίου, έκταση εμβαδού  267,260 του αγροκτήματος Αμπελιάς.
      7) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πρόεδρος του Πανηπειρωτικού Εθνικού Αθλητικού Κέντρου Ιωαννίνων υποβάλλει προτάσεις του για τη σωστή λειτουργία του εθνικού σταδίου Ιωαννίνων.
      8) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Διδασκόντων Ενιαίου Λυκείου Στρυμονικού προτείνει λύσεις για το ποσοστό του 10% των θέσεων χωρίς εξετάσεις στα ΑΕΙ.
      9) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Παραγωγών Ανθέων, φυτών και οπωροκηπευτικών Νομού Σερρών ζητεί να επιτραπεί η ελεύθερη διακίνηση των προϊόντων των μελών του σε ολόκληρη τη χώρα.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Νομάρχης Ηρακλείου ζητεί να επανέλθει στις Νομαρχιακές Αυτοδιοικήσεις η αρμοδιότητα των αδειών χρήσης νερού.
      11) Οι Βουλευτές κύριος ΦΩΤΗΣ ΚΟΥΒΕΛΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Εμπορικών Συλλόγων Β.Δ. Ελλάδας και Νήσων ζητεί να μην απελευθερωθεί το ωράριο των καταστημάτων.
      12) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Γεωτεχνικό Επιμελητήριο Ελλάδας ζητεί να γίνουν αλλαγές στο θεσμικό, λειτουργικό και ευρύτερα περιβαλλοντικό πλαίσιο καθορισμού των λατομικών ζωνών, με κατάργηση της πολυνομίας και της διασποράς των αρμοδιοτήτων σε υπουργεία και υπηρεσίες κλπ.
      13) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ομοσπονδία Μικρομεσαίων Επιχειρήσεων Αττικής διαμαρτύρεται για τις επιχειρούμενες αλλαγές στο θεσμικό πλαίσιο λειτουργίας των καταστημάτων.
      14) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία Επιτροπή Γονέων Μαθητών του Δήμου Χερσονήσου ζητεί την ίδρυση και λειτουργία στο Δήμο Χερσονήσου, Ενιαίου Λυκείου.
      15) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Πρόεδρος του Πανηπειρωτικού Εθνικού Αθλητικού Κέντρου Ιωαννίνων υποβάλλει προτάσεις του για τη σωστή λειτουργία του εθνικού σταδίου Ιωαννίνων.
      16) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ με αναφορά του διαμαρτύρεται για την προσβολή και βεβήλωση του Δημοτικού Σχολείου Αρχαίας Κορινθίας από ρατσιστικές ομάδες. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1220/1-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 36901/13-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που μας κοινοποιήθηκε από το Υπ. Δημόσιας Τάξης και ειδικότερα για το δεύτερο μέρος αυτής, στα πλαίσια της αρμοδιότητας μας, σας πληροφορούμε τα εξής:
      1. Στην αρμοδιότητα των οργανισμών Τοπικής Αυτοδιοίκησης Α' βαθμού υπάγεται, εκτός των άλλων, και η εγκατάσταση και συντήρηση μέσων σήμανσης και σηματοδότησης (άρθρο 24 του Π.Δ./τος 410/95 (Δ.Κ.Κ.) και άρθρο 10 του Ν.2696/99 (Κ.Ο.Κ.)). Οι αποφάσεις για την κατασκευή των έργων αυτών λαμβάνονται από τα Δημοτικά ή Κοινοτικά Συμβούλια, με βάση μελέτες που έχουν εκπονηθεί ή θεωρηθεί από τις αρμόδιες Τεχνικές Υπηρεσίες των Ο.Τ.Α., σύμφωνα με εγκεκριμένη Τεχνική Οδηγία του Υ.ΠΕ.ΧΩ.Δ.Ε. και αφορούν τις περιπτώσεις για τις οποίες η αρμοδιότητα δεν ανήκει στο Υ.ΠΕ.ΧΩ.Δ.Ε, όπως αυτή καθορίζεται στο άρθρο 52 του N.2696/99 (Κ.Ο.Κ.).
      2. Όπως καθορίζεται στο άρθρο 24 του Π.Δ./τος 410/95 (Δ.Κ.Κ.), οι Ο.Τ.Α. Α' βαθμού είναι αρμόδιοι για την κατασκευή και συντήρηση έργων ηλεκτροφωτισμού σύμφωνα με μελέτες που έχουν εκπονηθεί ή θεωρηθεί από τις αρμόδιες Τεχνικές Υπηρεσίες των Ο.Τ.Α και έχουν εγκριθεί από τα Δημοτικά ή Κοινοτικά Συμβούλια.
      3. Οι Ο.Τ.Α. συμμετέχουν επίσης στις διαδικασίες έγκρισης της τοποθέτησης διαφημιστικών πινακίδων, σύμφωνα με τους όρους που καθορίζονται στα άρθρα 3, 5 και 7 του N.2946/2001 «Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις».
      4. Για τα υπόλοιπα θέματα που αναφέρονται στα άρθρα 10 και 52 του N.2696/99 (ΚΟ.Κ.) αρμόδιο να σας ενημερώσει είναι το συνερωτώμενο Υπουργείο ΠΕ.ΧΩ.Δ.Ε.
      Ο Υφυπουργός
      ΑΘΑΝ. ΝΑΚΟΣ»
      2. Στην με αριθμό 1605/21-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 325/15-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Το εν λόγω βακτήριο θεωρείται από τους πλέον επιβλαβείς οργανισμούς για την καλλιέργεια. Περιλαμβάνεται ως παθογόνο καραντίνας στην Κοινοτική φυτοϋγειονομική νομοθεσία, Οδηγία 2000/29/ΕΚ, ενώ για την αντιμετώπισή του έχει εκδοθεί η Οδηγία 93/85/ΕΟΚ.
      Σύμφωνα με τις ανωτέρω οδηγίες, οι οποίες έχουν ενσωματωθεί στο ελληνικό δίκαιο με το Π.Δ. 365/2002 και την Κ.Υ.Α. 399882/4-10-94 αντίστοιχα, τα Κράτη - Μέλη υποχρεούνται να λαμβάνουν άμεσα μέτρα για την καταπολέμησή του με στόχο την εξάλειψή του.
      Τα κυριότερα από αυτά τα μέτρα προβλέπουν:
      1. Απαγόρευση διακίνησης της παραγόμενης πατάτας στην Κρήτη εκτός Κρήτης, με εξαίρεση εκείνη που παράγεται στην περιοχή Μαλλίων του Ν. Ηρακλείου από το 2001.
      2. Απαγόρευση παραγωγής πατατόσπορου στο Οροπέδιο Λασιθίου. 
      3. Χρησιμοποίηση πιστοποιημένου πατατόσπορου.
      4. Έλεγχος όλου του διακινούμενου στην Κρήτη πατατόσπορου καθώς και της πατάτας φαγητού που προορίζεται να διακινηθεί στο νησί και παράγεται εκτός Κρήτης.
      5. Απαγόρευση φύτευσης πατάτας ή φυτών ξενιστών του Clavibacter michiganensis spp. sepedonicus σε μολυσμένα αγροτεμάχια για μια τριετία.
      6. Σήμανση προσβεβλημένων αγροτεμαχίων.
      7. Μέτρα υγιεινής κ. α.
      Αρμόδιες αρχές για την εφαρμογή των μέτρων, όπως έχουν ορισθεί από την Υπουργική Απόφαση 94837/11-5-2000 (Β΄ 654), είναι το Περιφερειακό Κέντρο Προστασίας Φυτών Ηρακλείου σε συνεργασία με τη Διεύθυνση Αγροτικής Ανάπτυξης της Νομαρχιακής Αυτοδιοίκησης Λασιθίου.
      Οι παραπάνω Υπηρεσίες πραγματοποίησαν ετήσιες δειγματοληψίες ενημερωτικές συγκεντρώσεις των παραγωγών, εκδόθηκαν ενημερωτικά φυλλάδια με οδηγίες για την αντιμετώπιση της ασθένειας και εστάλησαν προσωπικές επιστολές σε παραγωγούς που είχε διαπιστωθεί η ασθένεια.
      Παρά τα μέτρα που επεβλήθησαν, στην περιοχή του Οροπεδίου Λασιθίου οι παραγωγοί εξακολουθούν να μην εφαρμόζουν τα ισχύοντα. μέτρα, με αποτέλεσμα το παθογόνο να εξακολουθεί να ενδημεί στα Ν. Λασιθίου και να αποτελεί την κυριότερη εστία μόλυνσης για τις υπόλοιπες περιοχές του νησιού. Οι λόγοι μη εφαρμογής των ανωτέρω μέτρων είναι κυρίως η απουσία συμπτωμάτων στα φυτά και η μη μείωση της παραγωγής και αυξημένα έξοδα για τους παραγωγούς, λόγω της αγοράς πιστοποιημένου πατατόσπορου.
      Η σχετική φυτοϋγειονομική νομοθεσία, Π.Δ. 365/2002 (307 Α΄) και ΚΥΑ 399882/4-10-94, δεν προβλέπει οικονομική ενίσχυση προς τους παραγωγούς για την αγορά πιστοποιημένου πατατόσπορου.
      Επίσης στην έκθεση της τελευταίας αποστολής που πραγματοποιήθηκε στη χώρα μας από το FVO (Γραφείο Τροφίμων και Κτηνιατρικών Θεμάτων της Γενικής Διεύθυνσης Υγείας και Προστασίας των Καταναλωτών της Ευρωπαϊκής Επιτροπής), σχετικά με την εφαρμογή της φυτοϋγειονομικής νομοθεσίας για την πατάτα, επισημαίνεται το σοβαρό πρόβλημα της εφαρμογής της φυτοϋγειονομικής νομοθεσίας στο Ν. Λασιθίου και διατυπώνει συστάσεις για την υλοποίησή της.
      Ο Υφυπουργός
      Ε. ΜΠΑΣΙΑΚΟΣ»
      3. Στην με αριθμό 1623/21-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 37803/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 1623/21-6-2004 ερώτησης, που κατέθεσαν οι Βουλευτές κύριοι Α. Τζέκης και Γ. Χουρμουζιάδης, αναφορικά με την αύξηση των τροφείων σε πρώην κρατικούς παιδικούς σταθμούς που έχουν μεταβιβαστεί στο Δήμο Θεσσαλονίκης, σας γνωρίζουμε τα εξής:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τοπική Αυτοδιοίκηση, συνεπάγεται και την μεταφορά των αντίστοιχων πόρων.
      Στα πλαίσια αυτά και σύμφωνα με τα οριζόμενα στις διατάξεις του άρθρου 12 του Ν.2880/2001 καθώς και του άρθρου 8 του Ν.3106/2003, το Υπουργείο μας χρηματοδοτεί τους ΟΤΑ α' βαθμού από τους Κεντρικούς Αυτοτελείς Πόρους, για την κάλυψη των λειτουργικών δαπανών και κατά προτεραιότητα της μισθοδοσίας του προσωπικού των πρώην κρατικών Παιδικών και Βρεφονηπιακών Σταθμών, οι οποίοι περιήλθαν στην εποπτεία αυτών.
      Κατά το 2001, έτος μεταβίβασης της σχετικής αρμοδιότητας που αφορούσε τους Παιδικούς Σταθμούς του Ν.2880/2001, η συνολική χρηματοδότηση των ΟΤΑ α' βαθμού για την κάλυψη λειτουργικών αναγκών των παραπάνω Νομικών τους Προσώπων, ανήλθε στο ποσό των 101.665.183,00 € (34.642.411.250 δραχμών), ενώ για το έτος 2002, κατανεμήθηκε από το Υπουργείο μας με σχετικές αποφάσεις του, ποσό ύψους 123.257.520,00 ευρώ (42.000.000.000 δραχμών).
      Για το έτος 2003, που μεταφέρθηκαν επιπλέον στους ΟΤΑ τα Νομικά Πρόσωπα του Ν.3106/2003, μεταξύ των οποίων και Παιδικοί Σταθμοί, το συνολικό ποσό που κατανεμήθηκε στους πρωτοβάθμιους ΟΤΑ της Χώρας για την κάλυψη των λειτουργικών αναγκών των Παιδικών και Βρεφονηπιακών Σταθμών του Ν.2880/01 ανήλθε τελικά σε 153.255.818,60 ευρώ, ενώ στα Νομικά Πρόσωπα του Ν.3106/2003, συμπεριλαμβανομένων των Παιδικών Σταθμών, αποδόθηκαν όλες οι μεταφερθείσες από τον Προϋπολογισμό του Υπουργείου Υγείας και Πρόνοιας στον Προϋπολογισμό του Υπουργείου μας πιστώσεις, ύψους 12.000.000,00 ευρώ.
      Κατά το τρέχον έτος, για την κάλυψη της μεταφοράς των προαναφερομένων αρμοδιοτήτων, προβλέφθηκε με την υπ' αριθμ. 7215/4-2-2004 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, μετά από πρόταση της ΚΕΔΚΕ, η διάθεση από τους Κεντρικούς Αυτοτελείς Πόρους ποσού α) 158.800.000,00 ευρώ για κάλυψη λειτουργικών δαπανών των παιδικών και βρεφονηπιακών σταθμών του άρθρου 12 του Ν.2880/01, και β) 36.000.000,00 ευρώ για κάλυψη λειτουργικών δαπανών των Νομικών Προσώπων του άρθρου 8 του Ν.3106/2003, συμπεριλαμβανομένων και αυτών των Παιδικών και Βρεφονηπιακών Σταθμών.
      Ως βασικό κριτήριο επιχορήγησης των ΟΤΑ, υπολογίζεται το ελάχιστο κόστος λειτουργίας των σταθμών που τους μεταφέρθηκαν. Ειδικότερα για τους σταθμούς που μεταφέρθηκαν με τον Ν.2880/2001, υπολογίζεται κατά κεφαλή κόστος 2.054,00 ευρώ ανά φιλοξενούμενο παιδί, ενώ σε όσες περιπτώσεις το κόστος των σταθμών παρουσιάζει αρνητική διαφορά σε σχέση με τις ανάγκες κάλυψης των δαπανών λειτουργίας τους (κόστος συνόλου φιλοξενουμένων παιδιών < κόστους μισθοδοσίας προσωπικού + λειτουργικά έξοδα + ενοίκια), για τον υπολογισμό του κόστους αυτών των σταθμών λαμβάνεται υπόψη α) κατά κεφαλή ετήσια δαπάνη μισθοδοσίας 19.654,00 ευρώ για το προσωπικό (έναντι 14.654,00 ευρώ τα έτη 2001 - 2002 και 18.654,00 ευρώ το έτος 2003) β) λειτουργικά έξοδα 5.900,00 ευρώ ανά σταθμό καθώς και γ) δαπάνη 8.804,00 ευρώ για ενοίκιο κάθε σταθμού.
      Για τους Παιδικούς και βρεφονηπιακούς Σταθμούς που μεταφέρθηκαν στους ΟΤΑ βάσει του Ν.3106/2003, ως βασικό κριτήριο επιχορήγησης υπολογίζεται α) κατά κεφαλή ετήσια δαπάνη μισθοδοσίας προσωπικού 22.400,00 ευρώ και β) κάλυψη λειτουργικών αναγκών βάσει του προγραμματισμού που είχε κάνει το Υπουργείο Υγείας και Πρόνοιας για κάθε Νομικό Πρόσωπο.
      Ήδη το Υπουργείο μας κατένειμε με αποφάσεις του στους πρωτοβάθμιους ΟΤΑ της Χώρας, για την κάλυψη των λειτουργικών αναγκών των ανωτέρω Νομικών Προσώπων το 75% του συνολικού ποσού που προβλέφθηκε να τους αποδοθεί κατά το τρέχον έτος.
      Στα πλαίσια αυτά ο Δήμος Θεσσαλονίκης Νομού Θεσσαλονίκης έλαβε το έτος 2003 για τα Νομικά Πρόσωπα του Ν.2880/2001, συνολικό ποσό 1.092.593,33 ευρώ, έναντι του ποσού των 880.704,33 ευρώ που του είχε αποδοθεί κατά το έτος 2002.
      Για το τρέχον έτος με σχετικές αποφάσεις του Υπουργείου μας, του έχουν αποδοθεί μέχρι τώρα για την κάλυψη λειτουργικών αναγκών των Νομικών Προσώπων του άρθρου 12 του Ν.2880/2001, ποσό 855.444,98 ευρώ, ενώ για τα Νομικά Πρόσωπα και Υπηρεσίες, συμπεριλαμβανομένων και αυτών των παιδικών σταθμών που μεταφέρθηκαν στο Δήμο βάσει του Ν.3106/2003, ποσό 463.246,50 ευρώ έναντι του συνολικού του συνολικού ποσού που θα του αποδοθεί.
      Τέλος, σημειώνεται ότι βάσει του άρθρου 9 της υπ' αριθμ.16065/2002 ΚΥΑ περί Πρότυπου Κανονισμού Λειτουργίας των Δημοτικών και Κοινοτικών Νομικών Προσώπων Δημοσίου Δικαίου Παιδικών και Βρεφονηπιακών Σταθμών (ΦΕΚ. 497/Β/22-4-2002), το Διοικητικό Συμβούλιο του Νομικού Προσώπου μετά από πλήρως τεκμηριωμένη σύμφωνη γνώμη του οικείου ΟΤΑ, η οποία θα πρέπει να συνάδει με τον κοινωνικό χαρακτήρα των παρεχομένων υπηρεσιών, δύναται να ορίζει κριτήρια επιβολής μηνιαίας οικονομικής εισφοράς (τροφεία) στις οικογένειες των φιλοξενουμένων παιδιών, ανάλογα με την οικονομική τους δυνατότητα.
      Ο Υφυπουργός
      ΑΘ. ΝΑΚΟΣ»
      4. Στην με αριθμό 2003/6-7-04 ερώτηση του Βουλευτή κ. Ευάγγελο Βενιζέλο δόθηκε με το υπ’ αριθμ. 40097/28-7-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, την οποία κατέθεσε ο Βουλευτής κ. Ευάγγελος Βενιζέλος, αναφορικά με την αδυναμία των Ο.Τ.Α. να αποζημιώσουν τους ιδιοκτήτες, των οποίων τα ακίνητα απαλλοτριώνονται, κυρίως λόγω εφαρμογής Ρυμοτομικού Σχεδίου και προς εξασφάλιση των απαραίτητων χώρων, σας γνωρίζουμε κατά λόγο αρμοδιότητας μας, τα ακόλουθα:
      Με τις διατάξεις των άρθρων 274 και 275 του Δ.Κ.Κ., ορίζονται ειδικά και περιοριστικά οι περιπτώσεις κατά τις οποίες επιτρέπεται η αναγκαστική απαλλοτρίωση, υπέρ των Ο.Τ.Α. αποκλειστικά και καθορίζεται ο τρόπος και η διαδικασία κήρυξης αυτών.
      Από την παράγραφο 9 του άρθρου 29 του Ν. 2882/2001 (Κώδικας Αναγκαστικών Απαλλοτριώσεων - Α,17) ορίζονται τα ακόλουθα: « οι αναγκαστικές απαλλοτριώσεις που επιβάλλονται: α) για την εφαρμογή σχεδίων πόλεων και την ανάπτυξη οικιστικών περιοχών, β) υπέρ Ο.Τ.Α. Α' και Β' βαθμού… κηρύσσονται σύμφωνα με τις ειδικές διατάξεις που ισχύουν για τις απαλλοτριώσεις αυτές. Για τα μη ρυθμιζόμενα από τις παραπάνω ειδικές διατάξεις ζητήματα εφαρμόζονταισυμπληρωματικώς οι διατάξεις του παρόντος κώδικα ».
      Περαιτέρω από τις παραγράφους 10 και 11 του αυτού άρθρου του ιδίου Κώδικα Αναγκαστικών Απαλλοτριώσεων, προβλέπονται τα εξής: «Διατάξεις μεταγενέστερες της 1ης Φεβρουαρίου 1971 που επιβάλλουν την τήρηση πρόσθετων προϋποθέσεων ειδικώς για την κήρυξη ορισμένων κατηγοριών αναγκαστικών απαλλοτριώσεων εξακολουθούν να εφαρμόζονται παραλλήλως προς τις διατάξεις των παραγράφων 1 έως 5 του άρθρου 3 κατά το μέρος που δεν προσκρούουν σε αυτές. Οι διατάξεις των παραγράφων 1 έως 5 του άρθρου 3 και της προηγούμενης παραγράφου του παρόντος άρθρου εφαρμόζονται επί των αναγκαστικών απαλλοτριώσεων που μνημονεύονται στην παράγραφο 9 του παρόντος άρθρου, μόνο εφόσον οι ειδικές διατάξεις που ισχύουν για τις απαλλοτριώσεις αυτές δεν ορίζουν το αντίθετο ή δεν ρυθμίζουν διαφορετικά το θέμα ».
      Με γνώμονα τις προμνημονευθείσες διατάξεις και το άρθρο 275 παρ. 10 του Δ.Κ.Κ. μπορεί να τύχει ανάλογης εφαρμογής και η παράγραφος 7 του άρθρου 3 του Κώδικα Αναγκαστικών Απαλλοτριώσεων, σύμφωνα με την οποία, εφόσον υπόχρεος για την καταβολή της αποζημίωσης είναι το Δημόσιο ή Ν.Π.Δ.Δ., απαιτείται βεβαίωση του αρμόδιου για την έκδοση της πράξης οργάνου για το μέγεθος της δαπάνης και τον τρόπο καλύψεώς της, με μνεία του αντίστοιχου φορέα και του Κωδικού αριθμού εξόδου του οικείου προϋπολογισμού από την εγγεγραμμένη πίστωση του οποίου πρόκειται να καλυφθεί η εν λόγω δαπάνη. Σε περίπτωση που δεν έχει εγγραφεί σχετική πίστωση στον προϋπολογισμό ή η εγγεγραμμένη έχει εξαντληθεί ή είναι ανεπαρκής, αναγράφεται η πηγή από την οποία θα καλυφθεί η σχετική δαπάνη. Η βεβαίωση αυτή μνημονεύεται υποχρεωτικά στο προοίμιο της πράξης κήρυξης της απαλλοτρίωσης. Τα ανωτέρω απεφάνθη με την αριθμ. 536/2002 ομόφωνη γνωμοδότησή του το Γ' Τμήμα του Νομικού Συμβουλίου του Κράτους, η οποία έγινε αποδεκτή από τον Υπουργό ΕΣ.Δ.Δ. & Α. και κοινοποιήθηκε σε όλες τις Περιφέρειες του κράτους με την υπ' αριθμ. 10/7764/19.2.03 εγκύκλιο του Υπουργείου μας.
      Είναι σαφές, ότι οι Ο.Τ.Α. οφείλουν, μέσα στα πλαίσια της χρηστής διοίκησης και της νόμιμης χρήσης της διακριτικής τους ευχέρειας, αλλά και του σεβασμού στα ατομικά δικαιώματα των δημοτών τους, πριν προχωρήσουν στο δυσμενές διοικητικό μέτρο της αναγκαστικής απαλλοτρίωσης να έχουν εξασφαλισμένες και τις αντίστοιχες πιστώσεις για την κάλυψη των αποζημιώσεων, λαμβάνοντας υπόψη και την πρόσφατη αναθεώρηση του Συντάγματος, στο οποίο προστέθηκε η διάταξη του άρθρου 94 παρ. 4 εφ. γ' , σύμφωνα με την οποία « οι δικαστικές αποφάσεις εκτελούνται αναγκαστικά και κατά του Δημοσίου, των οργανισμών τοπικής αυτοδιοίκησης και των νομικών προσώπων δημοσίου δικαίου, όπως ο νόμος ορίζει ».
      Αναφορικά με τις αναγκαστικές απαλλοτριώσεις ακινήτων, λόγω εφαρμογής Ρυμοτομικού Σχεδίου επισημαίνεται ότι η εισφορά σε χρήμα του άρθρου 9 του Ν. 1337/83 «Επέκταση των πολεοδομικών σχεδίων, οικιστική ανάπτυξη και σχετικές ρυθμίσεις» ( ΦΕΚ 33 Α' ), είναι χρηματικό ποσό που καταβάλλεται στο δήμο ή την κοινότητα από τους ιδιοκτήτες ακινήτων, τα οποία περιλαμβάνονται σε περιοχές ένταξης ή επέκτασης σχεδίου πόλης κατά το άρθρο 1 του νόμου αυτού. Η εισφορά σε χρήμα, η οποία χαρακτηρίζεται ως ειδικευμένο έσοδο, διατίθεται από τον οικείο Ο.Τ.Α. αποκλειστικά για την εκτέλεση βασικών κοινοχρήστων πολεοδομικών έργων στην περιοχή ένταξης ή επέκτασης του πολεοδομικού σχεδίου και μαζί με την εισφορά σε γη που προβλέπει το άρθρο 8 του Ν. 1337/83, αποτελούν τα μέσα με τα οποία επιδιώκεται η απόκτηση και η διαμόρφωση των απαραίτητων κοινόχρηστων χώρων από τους δήμους και τις κοινότητες. Είναι προφανές, ότι οι αποζημιώσεις των θιγόμενων ιδιοκτητών, εξαιτίας απαλλοτριώσεων από την εφαρμογή Ρυμοτομικού Σχεδίου, καλύπτονται από το προαναφερθέν σύστημα εισφορών γης και χρήματος.
      Τονίζεται ιδιαιτέρως, ότι από την έναρξη ισχύος του Ν. 2539/97 και σύμφωνα με τα οριζόμενα στο άρθρο 13 παρ. 7 αυτού, απαγορεύεται η χρηματοδότηση των ΟΤΑ α' βαθμού με υπουργικές αποφάσεις από πόρους που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ. Βάσει της κείμενης νομοθεσίας (Ν.1828/1989), η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση κατανομής αυτών κάθε έτος, ύστερα από πρόταση της ΚΕΔΚΕ. Τα ανωτέρω έχουν γνωστοποιηθεί σε όλες τις Περιφέρειες του Κράτους, με το υπ'αριθμ. 25545/6.6.03 έγγραφο του Υπουργείου μας, προκειμένου αυτές να ενημερώσουν τους Ο.Τ.Α. χωρικής αρμοδιότητάς τους.
      Σας πληροφορούμε επίσης ότι, μόνο ο Δήμος Μενεμένης Ν. Θεσσαλονίκης, έχει υποβάλλει με το υπ' αριθμ. 7835/24.6.04 έγγραφό του, αίτημα χρηματοδότησης του από το Υπουργείο μας, για την καταβολή αποζημίωσης σε ιδιοκτήτες απαλλοτριωθέντων ακινήτων, λόγω εφαρμογής Ρ.Σ., για το ποσό των 203.785,00 ευρώ.
      Τέλος, με τις διατάξεις της παραγράφου 2 του άρθρου 19 του Ν. 3242/04, παρέχεται η δυνατότητα στους Ο.Τ.Α. να συνάψουν δάνειο με ευνοϊκού όρους, από το Ταμείο Παρακαταθηκών και Δανείων, προκειμένου να καλύψουν ληξιπρόθεσμες οφειλές τους, όπως αυτές που προήλθαν από την διενέργεια απαλλοτριώσεων.
      Ο Υφυπουργός
      ΑΘ. ΝΑΚΟΣ»
      5. Στην με αριθμό 3077/13.9.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Β-1108/5.10.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3077 113-09-04 που κατέθεσε στη Βουλή ο Βουλευτής κ. Αλέξανδρος Αλαβάνος σχετικά με το αεροπορικό δυστύχημα στο Άγιο Όρος, κατά το λόγο αρμοδιότητας του Υπ.Μ.Ε, σύμφωνα και με το αριθμ. πρωτ. ΥΠΑ/Δ13/Α/ 1497/09/04, έγγραφό της Υπηρεσίας Πολιτικής Αεροπορίας ,σας πληροφορούμε ότι:
      1. Από πλευράς Υ.Π.Α, τηρήθηκαν όλες οι προβλεπόμενες διαδικασίες. Οι ειδικές ρυθμίσεις για VIP πτήσεις, όπως αυτές αναγράφονται στο ΑΙΡ-Greece, Volume 1-5-6 /10-3-1980, δεν εφαρμόσθηκαν εν προκειμένω διότι όπως περιγράφεται στο ίδιο Εγχειρίδιο, τούτο έπρεπε να έχει ζητηθεί από την Υ.Π.Α τουλάχιστον δέκα (10) ημέρες νωρίτερα. Τέτοιο αίτημα δεν υποβλήθηκε στην Υ.Π.Α.
      2. Σε σχέση, με το σημείο, όπου επρόκειτο να προσγειωθεί το υπόψη ελικόπτερο , επισημαίνεται ότι στις Καρυές του Άγίου Όρους δεν υπάρχει ελικοδρόμιο αδειοδοτημένο από την Υ.Π.Α, σύμφωνα με τις προδιαγραφές και απαιτήσεις του Παραρτήματος (ΑΝΝΕΧ) 14, Τόμος ( VOLUΜΕ ) 11, της Συμβάσεως του Σικάγο , που ενσωματώθηκε στην Ελληνική έννομη τάξη με την υπό στοιχεία ΥΠΑ/Δ3/Α/2467/490/ 21-1-2002 Απόφαση του Υπ.Μ.Ε (ΦΕΚ Β' 17/7/2002).
      3. Αναφορικά με την έρευνα για τα αίτια του δυστυχήματος, θέτουμε υπόψη σας ότι:
      Με τον ν. 2912/01( ΦΕΚ 94/01) « Προσαρμογή στις διατάξεις της οδηγίας 94/56/ΕΚ του Ευρωπαϊκού Συμβουλίου για τη Θέσπιση Βασικών Αρχών που διέπουν τις έρευνες ατυχημάτων και συμβάντων Πολιτικής Αεροπορίας και Ασφάλειας Πτήσεων, κλπ» συνεστήθη και λειτουργεί η Επιτροπή Διερεύνησης Ατυχημάτων και Ασφάλειας Πτήσεων (ΕΔΑΑΠ) ,ως ανεξάρτητος Διαρκής Οργανισμός Πολιτικής Αεροπορίας σύμφωνα με την οδηγία 94/56 της Ε. Ε.
      Έργο της εν λόγω επιτροπής είναι η διερεύνηση ατυχημάτων ή συμβάντων σε αεροσκάφη Πολιτικής Αεροπορίας που σημειώνονται εντός της περιοχής Πληροφοριών Πτήσεων Αθηνών ( FIR ΑΘΗΝΩΝ ) σύμφωνα με το άρθρο 1 παρ.1 του ν. 2912/01.
      Ως εκ τούτου η Επιτροπή δεν εμπλέκεται στη διερεύνηση του ατυχήματος που συνέβη σε αεροσκάφος της Πολεμικής Αεροπορίας.
      Τέλος, σας ενημερώνουμε, ότι με το υπ' αριθμ. ΓΕΣΙΔΑΣ/ Φ. 557/61/ 486322/14-0-04 έγγραφο ζητήθηκε η διάθεση του Προέδρου της ΕΔΑΑΠ ως συμβουλευτικού μέλους της αρμόδιας επιτροπής διερεύνησης του ατυχήματος αυτού, και με το ΥΠΜΕ/Γρ.γπ/5764/14-9-04 έγγραφο, ενεκρίθη η διάθεση αυτού.
      Ο Υπουργός
      ΜΙΧΑΛΗΣ ΛΙΑΠΗΣ»
      6. Στην με αριθμό 1724/24.6.04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Φ900α/4129/7304/2.7.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1724/24-06-04 ερώτησης, που κατέθεσε ο Βουλευτής κ. Ευάγγελος Βενιζέλος με θέμα την αποδέσμευση των χώρων στη Θεσσαλονίκη, σας γνωρίζουμε τα ακόλουθα:
      α. Το ΥΠΕΘΑ, κινούμενο πάντοτε με πνεύμα καλής συνεργασίας με την Τοπική Αυτοδιοίκηση και τους λοιπούς Φορείς, συμβάλλοντας αποφασιστικά στην προσπάθεια- άμβλυνσης των πράγματι δυσμενών Τοπικών συνθηκών του αστικού ιστού της Θεσσαλονίκης και πέραν των ήδη παραχωρηθέντων χώρων (Στρδο "ΤΣΙΡΟΓΙΑΝΝΗ" 31 στρ. για την ανέγερση του Δημαρχιακού Μεγάρου Θεσσαλονίκης και την στέγαση του Βυζαντινού Μουσείου, "ΣΤΡΕΜΠΕΝΙΩΤΗ" 254στρ. για αθλητικές και σχολικές εγκαταστάσεις, έκταση 92 στρ. του Στρδου "ΜΕΓ. ΑΛΕΞΑΝΔΡΟΥ" για σχολικές και αθλητικές εγκαταστάσεις, κλπ.), αποφάσισε την αποδέσμευση και έξι (6) στρδων που βρίσκονται εντός του ιστού της πόλης και τη συνεκμετάλλευσή τους με την Τοπική Αυτοδιοίκηση στο πλαίσιο του Ν. 2745/99.
      β. Τα αποδεσμευόμενα Στρδα είναι τα "ΜΕΓΑΛΟΥ ΑΛΕΞΑΝΔΡΟΥ", "ΖΙΑΚΑ", "Π. ΜΕΛΑ", "ΦΑΡΜΑΚΗ", "ΚΑΡΑΤΑΣΟΥ" και "ΜΥΣΤΑΚΙΔΗ".
      γ. Σύμφωνα με συνταχθείσα Μελέτη του Γραφείου "ΔΟΞΙΑΔΗ", που ανατέθηκε από τον ΟΡΣΘ και με την οποία συμφωνεί σε γενικές γραμμές και το ΥΠΕΘΑ, τα πρώτα τέσσερα (4) στρδα απoδίδovται σχεδόν στο σύνολό τους στους αντίστoιχoυς Δήμους, ενώ τα "ΜΥΣΤΑΚΙΔΗ" και "ΚΑΡΑΤΆΣΟΥ" προβλέπεται να αξιοποιηθούν επωφελεία του ΥΠΕΘΑ.
      δ. Αναλυτικά κατά στρδο αναφέρονται τα ακόλουθα:
      Στρδο "ΜΕΓΑΛΟΥ ΑΛΕΞΑΝΔΡΟΥ" (α) Είναι απoδεσμευόμεvo σε Γ' φάση, έχει έκταση 231.261 τμ. και βρίσκεται στο Δήμο Αμπελοκήπων.
      (β) Προς το παρόν στρατωνίζονται εκεί τρεις (3) Μονάδες και πρόκειται να μετεγκατασταθούν σε χρόνο που θα καθορίσει το ΓΕΣ.
      (γ) Ο χρόνος αποδέσμευσής του εξαρτάται αφ’ ενός από το χρόνο μετεγκατάστασης των στρατωνιζομένων σ' αυτό Μονάδων, αφετέρου από το χρόνο πολεοδόμησης και των έξι (6) συνεκμεταλλευομένων στρδων η οποία θα γίνει σε συνεργασία του ΟΡΣΘ των Τοπικών Αυτοδιοικήσεων και της Στρ. Υπηρεσίας (ΥΑΜΣ).
      Στρδο "ΖΙΑΚΑ"
      (α) Είναι απoδεσμευόμεvo σε Γ' φάση, έχει έκταση 124.253 τμ. και βρίσκεται στο Δήμο Ελευθερίου.
      (β) Προς το παρόν στρατωνίζονται εκεί πέντε (5) Μονάδες και πρόκειται να μετεγκατασταθούν σε χρόνο που θα καθορίσει το ΓΕΣ.
      (γ) Ο χρόνος αποδέσμευσής του εξαρτάται αφ’ ενός από το χρόνο μετεγκατάστασης των στρατωνιζομένων Μονάδων, αφ’ ετέρου από το χρόνο πολεοδόμησης και των έξι (6) συνεκμεταλλευομένων στρδων η οποία θα γίνει σε συνεργασία του ΟΡΣΘ των Τοπικών Αυτοδιοικήσεων και της Στρ. Υπηρεσίας (ΥΑΜΣ).
      Στρδο "Π. ΜΕΛΑ" 
      (α) Είναι απoδεσμευόμεvo σε Γ΄ φάση, έχει έκταση 379.187 τμ. και βρίσκεται στο Δήμο Σταυρούπολης.
      (β) Προς το παρόν στρατωνίζονται εκεί επτά (7) Μονάδες και πρόκειται να μετεγκατασταθούν σε χρόνο που θα καθορίσει το ΓΕΣ.
      (γ) Έκταση περίπου 4 στρ. πρόκειται να εκποιηθεί στο ΙΚΑ για ανέγερση . κτιρίου Υποκαταστήματος της ευρύτερης περιοχής.
      (δ) Ο χρόνος αποδέσμευσής του εξαρτάται αφ’ ενός από το χρόνο μετεγκατάστασης των στρατονιζομένων Μονάδων, αφ’ ετέρου από το χρόνο πολεοδόμησης και των έξι (6) συνεκμεταλλευομένων στρδων η οποία θα γίνει σε συνεργασία του ΟΡΣΘ των Τοπικών Αυτοδιοικήσεων και της Στρ. Υπηρεσίας (ΥΑΜΣ).
      Στρδο "ΦΑΡΜΑΚΗ"
      (α) Είναι αποδεσμευόμενο σε Α' φάση, έχει έκταση 63.398 τμ. και βρίσκεται
      στο Δήμο Θεσ/νίκης. Είναι κενό στρατιωτικών δραστηριοτήτων.
      (β) Προς το παρόν στεγάζεται εκεί η Νομαρχία Θεσ/νίκης και η ΕΛΑΣ και έχει ζητηθεί από την Στρ. Υπηρεσία να χωροθετηθεί στην έκτασή του και το νέο Διαρκές Στρατοδικείο Θεσ/νίκης.
      (γ) Ο χρόνος αποδέσμευσής του, εξαρτάται από το χρόνο πολεοδόμησης και των έξι (6) συνεκμεταλλευομένων στρδων που βρίσκονται στον ιστό της πόλης, η οποία θα γίνει σε συνεργασία του ΟΡΣΘ των Τοπικών Αυτοδιοικήσεων και της Στρ. Υπηρεσίας (ΥΑΜΣ).
      (5) Στρδο "ΚΑΡΑΤΑΣΟΥ" (α) Είναι αποδεσμευόμενο σε Γ' φάση, έχει έκταση 1.071.618 τμ. Και βρίσκεται στο Δήμο Πολίχνης. Είναι κενό στρατιωτικών δραστηριοτήτων.
      (β) Από το στρδο αποδεσμεύεται έκταση 600.000 τμ. εκ των οποίων τα 200.000 τμ. πρόκειται να παραχωρηθούν στο Δήμο Πολίχνης και τα υπόλοιπα 400.000 τμ. να αξιοποιηθούν επωφελεία του ΥΠΕΘΑ.
      (γ) Στο στρδο υφίσταται πρόβλημα ιδιοκτησιακού καθεστώτος λόγω διεκδίκησης εις βάρος του ΤΕΘΑ της Διεύθυνσης Ανταλλάξιμης Περιουσίας (ΔΑΠ) του Υπουργείου Οικονομικών. Αναμένεται σχετική Γνωμοδότηση του Γνωμοδοτικού Συμβουλίου Δημοσίων Κτημάτων και Ανταλλάξιμης Περιουσίας. Σε περίπτωση κατά την οποία η Γνωμοδότηση αποβεί εις βάρος του ΤΕΘΑ, θα υπάρξει σοβαρή καθυστέρηση στο πρόγραμμα πολεοδόμησης και των έξι (6) συνεκμεταλλευoμένων  στρδων της Θεσ/νίκης, καθόσον είναι το μόνο που μαζί με το Στρδο "ΜΥΣΤΑΚΙΔΗ" (έκτασης 7.567 τμ.) αξιοποιείται επ' ωφελεία του ΥΠΕΘΑ.
      (δ) Ο χρόνος αποδέσμευσής του εξαρτάται από την επίλυση του ιδιοκτησιακού καθεστώτος του και το χρόνο πολεοδόμησης και των έξι (6) συνεκμεταλλευομένων στρδων, η οποία θα γίνει σε συνεργασία του ΟΡΣΘ των Τοπικών Αυτοδιοικήσεων και της Στρ. Υπηρεσίας (ΥΑΜΣ).
      (6) Στρδο "ΜΥΣΤΑΚΙΔΗ"
      (α) Είναι αποδεσμευόμενο σε Γ΄ φάση έχει έκταση 7.567 τμ. και βρίσκεται στο Δήμο Θεσ/νίκης.
      (β) Προς το παρόν στρατωνίζεται εκεί η 442 ΠΑΥΥ η οποία πρόκειται να μετεγκατασταθεί σε χρόνο που θα καθορίσει το ΓΕΣ.
      (γ) Ο χρόνος αποδέσμευσής του εξαρτάται αφενός από το χρόνο μετεγκατάστασης της στρατονιζόμενης Μονάδας, αφετέρου από το χρόνο πολεοδόμησης και των έξι (6) συνεκμεταλλευομένων στρατοπέδων, η οποία θα γίνει σε συνεργασία του ΟΡΣΘ των Τοπικών Αυτοδιοικήσεων και της Στρ. Υπηρεσίας (ΥΑΜΣ).
      ε. Από τα παραπάνω είναι προφανές ότι στην αστική περιοχή Θεσσαλονίκης, το ΥΠΕΘΑ αξιοποιεί, προκειμένου να καλύψει μέρος των απαιτούμενων πιστώσεων για τη μετεγκατάσταση των Μονάδων των αποδεσμευμένων στρατοπέδων, μόνο 410 στρ. (ποσοστό 24 %), ενώ οι εκτάσεις που έχουν ήδη παραχωρηθεί και αυτές που πρόκειται να αποδοθούν ανέρχονται σε 1342 στρ. δηλ. ποσοστό 76%, πολύ μεγαλύτερο του ελαχίστου προβλεπόμενου από το Ν. 2745/99.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      7. Στην με αριθμό 3086/14.9.04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. Β-1077/5.10.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3086/14-9-2004, που κατέθεσε στη Βουλή ο Βουλευτής κ. Απόστολος Φωτιάδης σύμφωνα και με το έγγραφο αριθμ. 986911/20-9-04 του Οργανισμού  σιδηροδρόμων Ελλάδος (Ο.Σ.Ε.), σας πληροφορούμε τα παρακάτω:
      Στα πλαίσια εκσυγχρονισμού του σιδηροδρομικού του δικτύου, ο ΟΣΕ έχει προχωρήσει σε εκτεταμένα έργα ανακαίνισης της γραμμής και των εγκαταστάσεων σε όλο το μήκος του δικτύου του, ακολουθώντας συνεχή πορεία ανάπτυξης, με στόχο και προσβλέποντας πάντα στην αναβάθμιση των παρεχόμενων προς το επιβατικό κοινό υπηρεσιών του και την ανάπτυξη της Περιφέρειας.
      Με την παράδοση, σταδιακά, στην κυκλοφορία ανακαινισμένων τμημάτων γραμμής και την παραλαβή των νέων σύγχρονων συρμών, δρομολογούνται πλέον σε όλο δίκτυο αμαξοστοιχίες που προσφέρουν στον επιβάτη άνεση και αρκετά μεγάλη συντόμευση του χρόνου ταξιδιού του.
      Οι υπάρχουσες σημαντικές αλλαγές σε κάθε χάραξη δρομολογίων όπως, αύξηση του αριθμού των δρομολογίων, μείωση του χρόνου διαδρομών κλπ και λόγω της μονής γραμμής στο τμήμα Θεσσαλονίκης-Αλεξανδρούπολης-Δικαίων, επιφέρουν ριζικές αλλαγές στο συνολικό πλέγμα δρομολογίων (διασταυρώσεις κλπ. ).
      Για τους παραπάνω κυκλοφοριακούς λόγους, σε μερικές περιπτώσεις, είναι δυνατόν να διαφοροποιηθεί το ωράριο λειτουργίας ορισμένων Σταθμών, ακόμη μπορεί και να ανασταλεί η λειτουργία τους, ενώ είναι απαραίτητη η λειτουργία άλλων Σταθμών, των οποίων είχε προηγουμένως ανασταλεί η λειτουργία.
      Στα νέα δρομολόγια που εφαρμόζονται από 01.09.2004, με βάση το διαθέσιμο προσωπικό, ο Σταθμός Σουφλίου λειτουργεί τις ώρες 08.00 έως 18.00. Αυτή η εφαρμογή έγινε για να υπάρξει η δυνατότητα χορήγησης αδειών και αναπαύσεων στους εργαζόμενους. Σημειώνεται ότι, με τα νέα δρομολόγια ο Σταθμός Σουφλίου δεν εξασφαλίζει κυκλοφοριακές διασταυρώσεις αμαξοστοιχιών, ο οποίες απαιτούν παρουσία προσωπικού.
      Τα εμπορεύματα, (ευπαθή και μη), διακινούνται με τις αμαξοστοιχίες 604/605, τις οποίες εξασφαλίζει ο Σταθμός, και κατά συνέπεια δεν υπάρχει πρόβλημα.
      Στο 10ωρο λειτουργίας του Σταθμού, οι επιβάτες μπορούν να προαγοράσουν εισιτήρια για τις αμαξοστοιχίες ΙNTERCΙΤΥ, ενώ μπορούν να επιβιβαστούν στις άλλες αμαξοστοιχίες και να τους εκδοθεί το εισιτήριο μέσα στην αμαξοστοιχία χωρίς την καταβολή προστίμου. Για το σκοπό αυτό έχει αναρτηθεί ενημερωτική πινακίδα στο Σταθμό.
      Ο ΟΣΕ ήδη, εξετάζει το ενδεχόμενο, με τη χάραξη των νέων δρομολογίων του Δεκεμβρίου 2004, να επαναφέρει το προηγούμενο ωράριο εργασίας του Σταθμού Σουφλίου δηλ. στις δύο ( 2) βάρδιες, εφόσον υπάρξει ευχέρεια προσωπικού και το απαιτήσουν οι κυκλοφοριακές ανάγκες.
      Ο Υπουργός
      ΜΙΧΑΛΗΣ ΛΙΑΠΗΣ»
      8. Στην με αριθμό 1890/30.6.04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 382/9.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσαν οι Βουλευτές κύριοι Αγγ. Τζέκης και Γ. Χουρμουζιάδης, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προξενήθηκαν από τη χαλαζόπτωση της 22ας Ιουνίου 2004 σε διάφορες καλλιέργειες του Δ.Δ. Ηλιοκόμης Δήμου Κορμίστας Ν. Σερρών, οι Γεωπόνοι του Υπ/τος ΕΛΓΑ Θεσ/νίκης διενήργησαν αμέσως τις απαραίτητες επισημάνσεις και ενημέρωσαν τους' παραγωγούς για υποβολή δηλώσεων.
      Το έργο των εξατομικευμένών εκτιμήσεων θα αρχίσει από 12-7-2004 και θα ολοκληρωθεί το συντομότερο δυνατό.
      Στον τομέα του χαλαζιού, ο ΕΛΓΑ εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά κανόνια ηχοβολής), με αποκλειστικό σκοπό αφενός μεν την προστασία των καλλιεργειών, αφετέρου δε τη διασφάλιση του αγροτικού εισοδήματος.
      Το πρόγραμμα .προστασίας των καλλιεργειών από το χαλάζι με, εναέρια μέσα, εφαρμόζεται από την 1η Απριλίου 2004, σε επταήμερη βάση και με εικοσιτετράωρη επιχειρησιακή ετοιμότητα, ευρύτερη περιοχή των Νομών Ημαθίας, Πέλλας, Λάρισας, Tρικάλων, Καρδίτσας και μέρους του Ν. Πιερίας, Κιλκίς και Θεσσαλονίκης, καλύπτοντας μια έκταση περίπου 5.000.000 στρ.
      Στο παρελθόν και συγκεκριμένα μέχρι και το 1993, το μεγαλύτερό, μέρος των Νομών Σερρών και Δράμας ήταν ενταγμένο - στο παραπάνω πρόγραμμα. Δυστυχώς ένα μέρος του αγροτικού πληθυσμού των εν λόγω περιοχών δεν επιθυμούσε τη συνέχισή του στους παραπάνω Νομούς, καταλογίζοντας στον ΕΛΓΑ και στο πρόγραμμα την ευθύνη της δήθεν πρόσκαιρης τότε ανομβρίας της περιοχής, παρά τις αντίθετες διαβεβαιώσεις όχι μόνο του Οργανισμού αλλά και της Επιστημονικής Κοινότητας. Η αποτελεσματικότητα του παραπάνω προγράμματος θεωρείται δεδομένη τόσο από την σχετική μελέτη αξιολόγησης που διενήργησε για λογαριασμό του ΕΛΓΑ το Αριστοτέλειο Πανεπιστήμιο Θεσσαλονίκης, όσο και από τα δημοσιευμένα αποτελέσματα από τα αντίστοιχα προγράμματα άλλων χωρών.
      Οι αρμόδιες υπηρεσίες του ΕΛΓΑ, στο πλαίσιο ενός ευρύτερου ανασχεδιασμού των προγραμμάτων ενεργητικής προστασίας, ήδη επεξεργάζονται και άλλα μέσα και τρόπους προστασίας των καλλιεργειών από το χαλάζι, προκειμένου στο μέλλον να προστατεύονται περισσότερες περιοχές είτε με μέσα προστασίας που ήδη χρησιμοποιούνται είτε με την εισαγωγή νέων μέσων προστασίας, όπως είναι οι γεννήτριες εδάφους. Στις άμεσες προτεραιότητες του ΕΛΓΑ, θα ενταχθούν περιοχές στις οποίες τηρoύνται όλες εκείνες οι προϋποθέσεις για εφαρμογή, προγράμματος ενεργητικής προστασίας, σε ότι αφορά τόσο τη συχνότητα' εμφάνισης του φαινομένου όσο την παρουσία δυναμικών καλλιεργειών.
      Το πρόγραμμα πρόληψης χαλαζιού με επίγεια μέσα, εφαρμόζεται από ογδόντα (80) συγκροτήματα αντιχαλαζικών κανονιών ηχοβολής, η:ου είναι εγκατεστημένα σε πέντε (5) Νομούς της Ελλάδος ,(Καβάλας, Πιερίας, Λάρισας, Ηλείας και Μεσσηνίας), προστατεύοντας περίπου 56.000 στρ. αγροτικής γης. Όλα τα παραπάνω έχουν πρόσφατα μεταβιβασθεί κατά πλήρη κυριότητα νομή και κατοχή από τον ΕΛΓΑ, κατά κύριο λόγο στην τοπική αυτοδιοίκηση των επί μέρους νομών.
      Παρά την αρνητική θέση της Διεθνούς Επιστημονικής Κοινότητας, ως προς την επιστημονική αρχή της λειτουργίας των αντιχαλαζικών κανονιών ηχοβολής, τα συστήματα αυτά είναι απόλυτα αποδεκτά και παραδεκτά από τον αγροτικό πληθυσμό, εκεί όπου εγκαταστάθηκαν και λειτούργησαν. Η μη αποδοχή, του παραπάνω μέσου προστασίας από την επιστημονική κοινότητα, παράλληλα με το γεγονός της έλλειψης αξιολόγησής του διεθνώς, καθιστά τον ΕΛΓΑ , επιφυλακτικό σε μελλοντικούς σχεδιασμούς επέκτασης.
      Παράλληλα ο ΕΛΓΑ για το έτος 2004 επιχορηγεί, το αντιχαλαζικό δίχτυ στο Νομό Σερρών, στο σύνολό του, κυρίως για την προστασία των πυρηνοκάρπων, μηλοειδών και αμπελοειδών. Αυτό το μέσο εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Επειδή μέχρι σήμερα δεν, είχε υπάρξει ενδιαφέρον ξεκινήσαμε ήδη ευρύ πρόγραμμα ενημέρωσης των αγροτών του Ν. Σερρών για το σημαντικό ύψος της επιχορήγησης, που ανέρχεται σε ποσοστό 60% της αξίας αγοράς και εγκατάστασης του αντιχαλαζικού διχτύου.
      Ο Υπουργός
      Σ. ΤΣΙΤΟΥΡΙΔΗΣ»
      9. Στην με αριθμό 2044/8-7-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-769/27-7-2004 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 2044/08-07-04 που κατέθεσε στη Βουλή ο Βουλευτής κ. Στ. Ματζαπετάκης ,σας πληροφορούμε τα παρακάτω:
      Σε πρώτη φάση από το Υπ.Μ.Ε. προωθείται η διαδικασία απόσυρσης των δικύκλων άνω των 50cc για τους ακόλουθους λόγους.
      α) Η αρμοδιότητα για την ταξινόμηση των δικύκλων μέχρι 50 cc (μοτοποδηλάτων) ανήκει στο Υπουργείο Δημόσιας Τάξης.
      β) Τα κίνητρα απόσυρσης που προβλέπονται για δίκυκλα άνω των 50cc είναι ουσιαστικά ανύπαρκτα για τα μοτοποδήλατα, αφού δεν υπάρχει έτος ταξινόμησης και δεν καταβάλλονται ετήσια τέλη κυκλοφορίας.
      γ) Δεν υπάρχει ολοκληρωμένο ΟΝ-LΙΝΕ μηχανογραφικό σύστημα καταγραφής των μοτοποδηλάτων και η διαδικασία της απόσυρσης απαιτεί διαφοροποιημένες διαδικασίες από αυτές των δικύκλων άνω των 50cc.
      Ήδη προωθείται συνεργασία με το Υπουργείο Δημόσιας Τάξης ώστε να αντιμετωπισθούν τα ως άνω προβλήματα και στη συνέχεια να γίνει επέκταση της απόσυρσης και για τα μοτοποδήλατα. 
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      10. Στην με αριθμό 2123/13-7-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 218-221/27-7-2004 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτ. 2123/13-07-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Παπαγεωργίου και του αριθ. πρωτ. 1307/13-07-2004 εγγράφου σας με το οποίο μας διαβιβάστηκε αναφορά του Βουλευτή κ. Δ. Πιπεργιά, που κατατέθηκαν στη Βουλή των Ελλήνων, σας γνωρίζουμε τα ακόλουθα:
      Από τα συναρμόδια Υπουργεία έχει υπογραφεί σχέδιο Προεδρικού Διατάγματος με θέμα τη μεταφορά αρμοδιοτήτων του υφιστάμενου Λιμενικού Ταμείου Λίμνης Ευβοίας για τη σύσταση Διαδημοτικού Λιμενικού Ταμείου Λίμνης με έδρα το Δήμο Ελυμνίων, στο οποίο θα συμπεριλαμβάνονται οι Δήμοι Ελυμνίων, Κηρέως και Νηλέως.
      Σύμφωνα με το άρθρο 28 του ν. 2738/1999 (Α΄ 180), για την ολοκλήρωση της εν λόγω διαδικασίας απαιτείται, κατ' αρχήν η δημοσίευση του ανωτέρω π.δ. στην Εφημερίδα της Κυβερνήσεως και εν συνεχεία η έκδοση π.δ. για την κατάργηση του υφιστάμενου Λ.Τ. Λίμνης από το επισπεύδον Υπουργείο Εσωτερικών, Δημόσιας Διοίκησης και Αποκέντρωσης. Προσωρινή παραχώρηση αρμοδιοτήτων Λιμενικού Ταμείου σε Δήμο δεν προβλέπεται από την ισχύουσα νομοθεσία.
      Πρόθεση του ΥΕΝ είναι η προώθηση των διαδικασιών για τη ρύθμιση του αναφερόμενου θέματος.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 1747/24-6-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 63499/15-7-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στη με αρ. 1747/24.6.2004 ερώτηση που κατατέθηκε στη Βουλή από το Βουλευτή κ. Α. Αλαβάνο, σχετικά με τη λήψη μέτρων κατά των ναρκωτικών, σας γνωρίζουμε τα εξής:
      Η Κυβέρνηση παρακολουθεί με προσοχή τις νέες πρωτοβουλίες Κρατών-Μελών της Ε.Ε., συγκεντρώνει τις απαιτούμενες πληροφορίες και συνεξετάζει αυτές με την υπάρχουσα σ' εμάς νομοθεσία αλλά και τις ισχύουσες στη χώρα μας αντιλήψεις σχετικά με τη διαφοροποίηση των διαφόρων ουσιών. Προς το παρόν δεν υπάρχουν για την ελληνική πραγματικότητα διαφοροποιήσεις, σε σχέση με τα μέχρι σήμερα. Αντιθέτως, αντιμετωπίζεται ευνοϊκώς η αντιμετώπιση του χρήστη,. που κατ' ουδένα τρόπο θα μπορούσε να χαρακτηριστεί ως εγκληματίας.
      Σε σχέση με τους εφήβους, εξελίσσεται σε συνεργασία με το Υπουργείο Εθνικής Παιδείας και Θρησκευμάτων, η εισαγωγή ως μαθήματος στο ωρολόγιο πρόγραμμα του θέματος της πρόληψης από τις πάσης φύσεως εξαρτησιογόνες ουσίες και κυρίως τα ναρκωτικά.
      Ο συνολικός σχεδιασμός της αντιμετώπισης του προβλήματος κατά των ναρκωτικών, προβλέπει επέκταση των ήδη υφισταμένων Κέντρων Πρόληψης, διεύρυνση των αρμοδιοτήτων τους από απόψεως προσφοράς υπηρεσιών -τα κέντρα πρόληψης θα αυξηθούν σημαντικά για να υπάρξει μια κατά το δυνατόν ικανοποιητική χωροταξική κατανομή- και αύξηση των Μονάδων Χορηγήσεως Υποκαταστάτων. Ήδη αναζητούνται νέα κτίρια και καταβάλλονται προσπάθειες να αξιοποιηθούν κτιριακές υποδομές που έχουν επί του παρόντος δεσμευθεί.
      Η αύξηση των θεραπευτικών χώρων επεκτείνεται και στον τομέα των Κρατικών Νοσοκομείων αλλά και των Υγειονομικών Σχηματισμών του Ι.Κ.Α
      Επισημαίνεται ότι, η ανάπτυξη θεραπευτικών υπηρεσιών ικανών να προσελκύσουν και να συγκρατήσουν στις τάξεις τους το μεγαλύτερο δυνατό πληθυσμό εξαρτημένων χρηστών είναι απαραίτητη για τη μείωση της θνησιμότητας. Για την ανάπτυξη αυτών των υπηρεσιών είναι απαραίτητη εκτός από την πολιτική βούληση και η ευαισθητοποίηση των τοπικών κοινωνιών για την απρόσκοπτη υποδοχή αυτών των υπηρεσιών, αλλά και η ουσιαστική ενεργοποίηση του ΕΣΥ στην αντιμετώπιση της συννοσηρότητας αυτού του πληθυσμού.
      Τελικός στόχος είναι η συνέχιση της ψυχοκοινωνικής στήριξης και δημιουργία ευκαιριών για επαγγελματική επανένταξη τους.
      Ο Υφυπουργός
      Α. ΓΙΑΝΝΟΠΟΥΛΟΣ»
      12. Στην με αριθμό 1710/23-6-2004 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 63490/15-7-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1710/23.6.2004 ερώτηση που κατατέθηκε στη Βουλή από το Βουλευτή κ. Ι. Μαγκριώτη, σχετικά με το Γενικό Νοσοκομείο Παπαγεωργίου, σας γνωρίζουμε τα εξής:
      Με την από 12.9.2003 τροποποιητική Σύμβαση που υπεγράφη μεταξύ του Ελληνικού Δημοσίου και του Ιδρύματος Παπαγεωργίου επιτυγχάνεται η εναρμόνιση του Γ.Ν. ΠΑΠΑΓΕΩΡΓΙΟΥ στις διατάξεις του Ν. 2889/01.
      Ολοκληρώθηκε η μετεγκατάσταση στο εν λόγω Νοσοκομείο οκτώ (8) πανεπιστημιακών κλινικών από άλλα νοσοκομεία του νομού Θεσσαλονίκης και η εγκατάστασης έξι (6) νέων.
      Επισημαίνεται ότι, μετά την τελική αναδιάταξη της δομής της Ιατρικής Υπηρεσίας του Νοσοκομείου Παπαγεωργίου, με την ολοκλήρωση της εγκατάστασης και των λοιπών κλινικών, το Υπουργείο Υγείας και Κοινωνικής Αλληλεγγύης θα προχωρήσει στην εξέταση και υλοποίηση του αιτήματος του Νοσοκομείου (έγκριση τροποποίησης και συμπλήρωσης του εσωτερικού κανονισμού λειτουργίας του, όσον αφορά την αύξηση οργανικών κλινών, θέσεων προσωπικού και προσαρμογής του στις διατάξεις του Ν. 3204/03, άρθρο 45).
      Όσον αφορά την ικανοποίηση των αιτημάτων που αναφέρονται στο υπόμνημα των εργαζομένων του Νοσοκομείου Παπαγεωργίου, σας παραθέτουμε τα εξής:
      1. Εντός του 2003 προκηρύχθηκαν (260) θέσεις προσωπικού με σχέση εργασίας ΙΔΟΧ, διαφόρων κλάδων και ειδικοτήτων (νοσηλευτικού κλπ προσωπικού) διάρκειας 3 ετών, καθώς και (40) θέσεις ιατρικού προσωπικού, οι οποίες καλύπτονται τμηματικά μετά από εισήγηση του Δ.Σ. του Νοσοκομείου (ΦΕΚ 162/τ.ΑΣΕΠ/26.6.03-επισυνάπτεται)
      2. Επιπρόσθετα, σας επισυνάπτουμε τα:
      α. Το με ΑΠ. Δ3α/5974/18.6.2004 έγγραφο του Β' Πε.ΣΥ.Π. Κεντρικής Μακεδονίας και
      β. Το με ΑΠ. 688/18.6.2004 έγγραφο του ΓΕΝΙΚΟΥ ΝΟΣΟΚΟΜΕΙΟΥ ΠΑΠΑΓΕΩΡΓΙΟΥ, με στοιχεία για το εν λόγω θέμα.
      Ο Υφυπουργός
      Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 1944/2-7-2004 ερώτηση των Βουλευτών κ.κ. Νικολάου Σαλαγιάννη και Ιωάννου Βλατή δόθηκε με το υπ’ αριθμ. ΤΚΕ/Φ1/15791/15-7-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 1944/2-7-04 Ερώτησης, που κατέθεσαν στη Βουλή οι Βουλευτές κ.κ. Νικόλαος Σαλαγιάννης και Ιωάννης Βλατής και αφορά το θέμα τόσο της λειτουργίας και χρηματοδότησης των Κ.Ε.Π., όσο και του εργασιακού καθεστώτος σε αυτά, σας πληροφορούμε τα εξής:
      Το Υπουργείο Εσωτερικών Δημόσιας Διοίκησης και Αποκέντρωσης, στο πλαίσιο της αναβάθμισης των υπηρεσιών που προσφέρει η Δημόσια Διοίκηση στο πολίτη, δεσμεύτηκε ότι η δαπάνη που θα προκύψει από τη σύσταση των θέσεων στα ΚΕΠ θα καλυφθεί εξ ολοκλήρου από τον τακτικό προϋπολογισμό.
      Η Κυβέρνηση του ΠΑΣΟΚ δεν φρόντισε να εγγραφούν οι σχετικές πιστώσεις, όταν καταρτιζόταν ο Προϋπολογισμός, τόσο για την ίδρυση των Κ.Ε.Π. στους Καποδιστριακούς Δήμους που δεν είχαν συσταθεί, όσο και για τις λειτουργικές δαπάνες των Κ.Ε.Π. που είχαν ήδη συσταθεί και λειτουργούσαν.
      Όσον αφορά το θέμα της μετατροπής των συμβάσεων ορισμένου χρόνου ή έργου σε αορίστου, το Υπουργείο Εσωτερικών, Δημόσιας Διοίκησης και Αποκέντρωσης, στο Προεδρικό Διάταγμα για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, το οποίο έχει σταλεί στο Εθνικό Τυπογραφείο για δημοσίευση, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
      Επίσης, σύμφωνα με τις διατάξεις του ν. 3200/2003, προβλέπεται η σύσταση θέσεων μόνιμου προσωπικού κατηγοριών ΠΕ, ΤΕ και ΔΕ για τις ανάγκες λειτουργίας των Κ.Ε.Π. Η επιλογή του εν λόγω προσωπικού, γίνεται με πρωτοβουλία των φορέων (Δήμων και Νομαρχιακών Αυτοδιοικήσεων) που ανήκουν τα Κ.Ε.Π., σύμφωνα με τη διαδικασία του ν. 2190/1994 και υπόκειται στον έλεγχο του Α.Σ.Ε.Π.
      Ειδικά για τους εργαζόμενους στα Κ.Ε.Π., οι προαναφερθείσες διατάξεις προβλέπουν σημαντική μοριοδότηση, δεδομένου ότι λαμβάνεται υπόψη η προϋπηρεσία στα Κ.Ε.Π. και στα Γραφεία του Πολίτη που λειτουργούν στους Ο.Τ.Α.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      14. Στην με αριθμό 1720/24-6-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 63493/15-7-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1720/24.6.2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη, σχετικά με τη διαχείριση επικίνδυνων αποβλήτων και σε ότι αφορά το Υπουργείο Υγείας και Κοινωνικής. Αλληλεγγύης, σας γνωρίζουμε τα εξής:
      Με την έκδοση της ΚΥΑ Η.Π. 37591/2031/ΦΕΚ 1419 Β/1.10.03 «Μέτρα και όροι για τη διαχείριση Ιατρικών Αποβλήτων από Υγειονομικές Μονάδες» αναμένεται να αντιμετωπισθούν τα θέματα γενικότερα της διαχείρισης των ιατρικών αποβλήτων και ειδικότερα των επικινδύνων ιατρικών αποβλήτων που κατά καιρούς είχαν δημιουργήσει προβλήματα.
      Στη νέα ΚΥΑ προβλέπεται αφενός ο διαχωρισμός των ιατρικών αποβλήτων και αφετέρoυ διαδικασίες ενδονοσοκομειακής, αλλά και εξωνοσοκομειακής διαxείρισης με τρόπο που να διασφαλίζεται η Δημόσια Υγεία και το περιβάλλον καθώς και ο αποτελεσματικός έλεγχος της διαχείρισης των αποβλήτων αυτών. Ειδικότερα προβλέπεται η σύνταξη Εσωτερικού Κανονισμού Διαχείρισης των Επικίνδυνων Ιατρικών Αποβλήτων που θα εγκρίνεται από το αρμόδιο ΠεΣΥΠ. Επιπλέον και όσον αφορά τον τρόπο επεξεργασίας αυτού του είδους των αποβλήτων, με βάση σχετικές οδηγίες της Ευρωπαϊκής Ενώσεως, ορίζεται: «η εφαρμογή ή ο συνδυασμός φυσικών, χημικών και βιολογικών διεργασιών που μεταβάλλουν τα χαρακτηριστικά των Ιατρικών Αποβλήτων, ώστε να περιορίζεται ο όγκος τους ή οι επικίνδυνες ιδιότητές τους, να διευκολύνεται ο χειρισμός τους και να επιτυγχάνεται η ανάκτηση χρήσιμων υλικών ή ενέργειας». Συγκεκριμένα προβλέπονται όροι και προϋποθέσεις για την αποτέφρωση και την αποστείρωση αυτών των αποβλήτων προκειμένου «να διατεθούν ελεγχόμενα σε κατάλληλους γι αυτό το σκοπό χώρους, οι οποίοι διαθέτουν την κατάλληλη υποδομή και εξοπλισμό κατά περίπτωση, σύμφωνα με τις διατάξεις της εκάστοτε κείμενης νομοθεσίας» (άρθρο 2, παρ. 6, 7, 8 και 9).
      Ήδη έχουν ολοκληρωθεί επιμέρους σχεδιασμοί και προχωρά η σταδιακή υλοποίησή τους, ενώ αναμένεται κα, η συμμόρφωση των υπολοίπων υγειονομικών μονάδων.
      Επισημαίνεται. ότι το εν λόγω θέμα κατά κύριο λόγο εμπίπτει στην αρμοδιότητα του ΥΠΕΧΩΔΕ, προς το οποίο και κοινοποιείται η εν λόγω ερώτηση.
      Ο Υφυπουργός
      Α. ΓΙΑΝΝΟΠΟΥΛΟΣ»
      15. Στην με αριθμό 1761/25-6-2004 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 64362/15-7-2004 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1761/5.6.2004 ερώτηση που κατατέθηκε στη Βουλή από το Βουλευτή κ. Μ. Μπόλαρη, σχετικά με το ΚΕΠΕΠ Σιδηροκάστρου, σας γνωρίζουμε τα εξής:
      Το Υπουργείο Υγείας και Κοινωνικής έχει εκδώσει Απόφαση σχετική με την Έγκριση σκοπιμότητας για την ανέγερση Μονάδας Ημιαυτόνομης διαβίωσης τεσσάρων διαμερισμάτων του ΚΕΠΕΠ Σιδηροκάστρου, προκειμένου να ενταχθεί το εν λόγω έργο στο ΠΕΠ Κεντρικής Μακεδονίας.
      Επιπρόσθετα, σας γνωρίζουμε ότι ήδη έχει αρχίσει η επεξεργασία του νέου Οργανισμού και το εν λόγω Κέντρο πρoβλέπεται να στελεχωθεί με το αναγκαίο επιστημονικό και βoηθητικό προσωπικό.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 4 Φεβρουαρίου 2005.
      Α. EΠΙΚΑΙΡΕΣ EΡΩΤΗΣΕΙΣ Πρώτου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 623/8/1-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Πρωθυπουργό, σχετικά με τις διαδικασίες εκλογής των αντιπροσώπων των ομοσπονδιών στην Ελληνική Ολυμπιακή Επιτροπή κλπ.
      (Θα απαντήσει ο Υφυπουργός Πολιτισμού αρμόδιος για θέματα Αθλητισμού)
      2. Η με αριθμό 626/1-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εθνικής Άμυνας και Εξωτερικών, σχετικά με τις προθέσεις της Κυβέρνησης να στείλει νέες στρατιωτικές δυνάμεις στο Αφγανιστάν κλπ.
      3. Η με αριθμό 631/9/1-2-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη λήψη μέτρων αντιμετώπισης του προβλήματος της αποβιομηχάνισης στην περιοχή της Θεσσαλονίκης και της ανεργίας κλπ.
      (Θα απαντήσει ο Υπουργός Απασχόλησης και Κοινωνικής Προστασίας) 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 625/1-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Δημόσιας Τάξης, σχετικά με τις αποσπάσεις αστυνομικών υπαλλήλων για λόγους σπουδών κλπ.
      2. Η με αριθμό 627/1-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την τοποθέτηση κλειστού κυκλώματος τηλεόρασης στο 1ο Ενιαίο Λύκειο Θέρμης κλπ.
      3. Η με αριθμό 630/1-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την επαναλειτουργία της βιομηχανίας ΔΑΡΙΓΚ, την καταβολή των οφειλομένων στους εργαζόμενους κλπ.
      4. Η με αριθμό 624/1-2-2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Εξωτερικών και Ανάπτυξης, σχετικά με τον αγωγό Μπουργκάς - Αλεξανδρούπολη κλπ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Κύριοι συνάδελφοι, παράκληση να δεχθείτε να προηγηθεί η επίκαιρη ερώτηση της κ. Ξηροτύρη-Αικατερινάρη προς τον κ. Ξανθόπουλο, λόγω επείγουσας υποχρέωσης.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε. 
      Επομένως εισερχόμεθα στη συζήτηση της τέταρτης με αριθμό 618/31-1-2005 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποκατάσταση των ζημιών της γέφυρας Ρίου-Αντιρρίου κλπ..
      Η επίκαιρη ερώτηση της κυρίας συναδέλφου έχει ως εξής:
      «Με έντονη ανησυχία και δυσαρέσκεια παρακολουθούν οι πολίτες την συνεχιζόμενη έρευνα για τα αίτια που προκάλεσαν την Πέμπτη την ανάφλεξη σε δύο καλώδια αναρτήσεως της γέφυρας του Ρίου - Αντιρρίου. Και ενώ δεν έχει ακόμα αποδειχθεί μετά από πλήρη έλεγχο το κρισιμότερο, αν τελικά η πυρκαγιά οφείλεται σε κεραυνό ή αν συντρέχουν λόγοι αστοχίας υλικού, ανάπτυξης τριβών κλπ, άρα πιθανή ανεπάρκεια και άλλων καλωδίων, ανακοινώνεται ότι η γέφυρα θα τεθεί σε λειτουργία τις επόμενες μέρες ως έχει. Αυτό αποτελεί μια πολύ βιαστική, με πολλούς κινδύνους απόφαση, διότι η γέφυρα θα λειτουργήσει με μειωμένο συντελεστή ασφαλείας, αφού δεν αντικαταστάθηκαν τα δύο καλώδια και δεν έχει αποκατασταθεί το αντικεραυνικό της σύστημα, αν τελικά αυτό είναι η αιτία της πυρκαγιάς. Επειδή, για να διασφαλισθεί η αξιοπιστία και ο υψηλός βαθμός ασφάλειας του μεγάλου αυτού έργου, επείγει να γίνει ένας μεθοδικός έλεγχος, και όχι μόνο από την κατασκευάστρια εταιρεία, όλων των στοιχείων της κατασκευής και μια ανάλυση και μελέτη όλων των παραμέτρων του ατυχήματος και επειδή στις περιπτώσεις αυτές δεν έχουν θέση ο εφησυχασμός ή η λογική των δημοσίων σχέσεων και των πολιτικών σκοπιμοτήτων: 
      Ερωτάται ο κύριος Υπουργός:
      1. Πώς χωρίς να έχει επιβεβαιωθεί πλήρως ότι τα αίτια της πυρκαγιάς είναι ο κεραυνός και να έχει αποκλειστεί το ενδεχόμενο βασικού λάθους της μελέτης ή αστοχίας των υλικών και βέβαια αντικατάσταση των καλωδίων και του αντικεραυνικού συστήματος θα ξαναλειτουργήσει η γέφυρα;
      2. Με ποια μέθοδο και με ποιους ειδικούς προς τούτο φορείς, πλην των εμπειρογνωμόνων της κατασκευάστριας εταιρείας, θα γίνει ο εις βάθος και πολύπλευρος έλεγχος της γέφυρας και η αποκατάστασή της;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι αυτό το γεγονός που συνετάραξε τον τεχνικό κόσμο της χώρας πρέπει δε εξ υπ’ αρχής να δηλωθεί ότι έχει δύο βασικές παραμέτρους: Πρώτον, ποιος έχει τις ευθύνες και, δεύτερον, ποιο είναι το πραγματικό πρόβλημα.
      Οι ευθύνες είναι σαφείς και αποκλειστικές και τις έχει η εταιρεία η οποία με σύμβαση παραχώρησης κατασκεύασε  και λειτουργεί τη γέφυρα για τα επόμενα, πολλά χρόνια και η οποία βεβαίως οφείλει πέραν της αποκατάστασης να εντοπίσει με δικά της μέσα το πρόβλημα που είναι το δεύτερο σημείο της αναφοράς μου. 
      Σε κάθε τεχνικά πολύπλοκη κατασκευή, όπως η συγκεκριμένη γέφυρα, σημασία δεν έχει μόνο η όποια ζημιά συμβαίνει σε ένα δομικό στοιχείο του φορέα της, δηλαδή αυτό το οποίο στηρίζει τη γέφυρα, αλλά κυρίως το αίτιο της ζημιάς. Αν το αίτιο δεν είναι σαφώς προσδιορισμένο, τα πράγματα είναι ασαφή και αβέβαια και η ανησυχία παραμένει.
      Συνεπώς ορθώς η κ. Ξηροτύρη επισημαίνει ότι πρέπει πριν απ’ όλα να ξεκαθαρίσει πλήρως το αίτιο της ζημιάς. Είναι όμως παράλληλα, γεγονός ότι με τη θραύση ενός καλωδίου –αυτό το έχουμε ελέγξει και εμείς ως υπεύθυνη πολιτική ηγεσία που έχει την ευθύνη του ελέγχου των πεπραγμένων και των εν συνεχεία ενεργειών της εταιρείας «ΓΕΦΥΡΑ»- αλλά και με αρκετά περισσότερα, δεν κινδυνεύει ο φορέας με κατάρρευση, διότι υπάρχουν πολλά περιθώρια ασφαλείας τα οποία ευτυχώς υπάρχουν ακόμη. Δεν έχουν ακόμη ούτε καν πλησιαστεί. 
      Τώρα τι έγινε στην  πράξη επί της ουσίας. Ξεκίνησε ταχύτατα μία διαδικασία διερεύνησης των αιτίων της πυρκαγιάς. Υπάρχουν σε εξέλιξη έλεγχοι δειγμάτων των καλωδίων που βλάφτηκαν του πρώτου που έσπασε και του δευτέρου που κάηκε το περίβλημά του, σε διάφορα εργαστήρια δημοσίων έργων της Γαλλίας, όπου είναι η έδρα των εμπειρογνωμόνων της εταιρείας, και βεβαίως, άρχισε η διαδικασία της αποκατάστασης του καλωδίου, η οποία για το λόγο αυτόν ακριβώς επιβάλλει τη διακοπή της κυκλοφορίας στο μισό τμήμα της γέφυρας, έτσι ώστε να μπορεί η αποκατάσταση να γίνει απρόσκοπτα χωρίς κινδύνους για την κυκλοφορία μέσα σε ένα μήνα περίπου. Για το λόγο αυτό δόθηκε στην κυκλοφορία το άλλο μισό τμήμα της γέφυρας και όχι για λόγους φόβου φορτίου, όπως γράφτηκε εσφαλμένα στον Τύπο.
      Διάφοροι εμπειρογνώμονες διεθνούς κύρους έχουν γνωματεύσει ήδη για τη γέφυρα. Επισημαίνω ότι η ευθύνη είναι της εταιρείας «ΓΕΦΥΡΑ» και συνεπώς η όποια εμπλοκή -που είναι εξαιρετικά δελεαστική για έναν επιστήμονα- στο θέμα από άλλους φορείς, δεν μεταθέτει τις ευθύνες. Όλοι τρέχουν να δουν τι συμβαίνει για να πάρουν μέρος, είναι δελεαστικό για κάποιον επιστήμονα, επαναλαμβάνω, να δει τι ακριβώς συμβαίνει εκεί. Δεν πρέπει όμως να χάσουμε το στόχο. Δεν μπορεί να πάρει την ευθύνη ο εμπλεκόμενος εκτός των εμπλεκομένων με ευθύνη της «ΓΕΦΥΡΑ». Έχει το δικαίωμα της κριτικής, της συναίνεσης αλλά όχι της κύριας ευθύνης.
      Συνεπώς, κυρία Ξηροτύρη, τα πράγματα προς το παρόν είναι σε έναν ομαλό δρόμο. Αλλά συμφωνώ μαζί σας, ότι θα είμαστε όλοι ήσυχοι όταν ξεκαθαρίσει πλήρως το αίτιο της θραύσης αυτού του καλωδίου. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Υπουργέ, δεν γεννάται θέμα ότι κατ’ αρχήν οι κύριες ευθύνες υπάρχουν για την κατασκευάστρια εταιρεία, η οποία θα πρέπει με κριτήρια όχι δημοσίων σχέσεων ή οτιδήποτε άλλο ή οικονομικά κριτήρια, αλλά με τις υποχρεώσεις τις οποίες ανέλαβε απέναντι στο ελληνικό δημόσιο και κατ’ επέκταση στον ελληνικό λαό, να διερευνήσει όλα τα αίτια. 
      Παράλληλα, όμως, θέλω να πω ότι αυτό είναι και ευθύνη του ΥΠΕΧΩΔΕ. 
      Δηλαδή ο ολοκληρωμένος και πολύπλευρος έλεγχος, ο οποίος δεν θα στηρίζεται μόνο στον έλεγχο που είναι υποχρεωμένη να κάνει η κατασκευάστρια εταιρεία, ανήκει στο ΥΠΕΧΩΔΕ. 
      Είναι μεγάλη η ευθύνη. Το γεγονός αυτό έχει ξαφνιάσει τον τεχνικό κόσμο αλλά και τους απλούς πολίτες. Βλέπουν ένα μεγάλο έργο στο οποίο από τους πρώτους μήνες λειτουργίας του καταστρέφεται ένα σημαντικό στοιχείο του.  Βέβαια είναι εύλογη η ανησυχία. Εάν είναι το φυσικό αίτιο, δηλαδή ο κεραυνός, τα θέματα της αντικεραυνικής προστασίας έχουν επιλυθεί από τη μηχανική επιστήμη εδώ και πάρα πολλά χρόνια, πολύ δε περισσότερο γι’ αυτού του τύπου τα έργα. Απορεί κανείς με την ευκολία που η κατασκευάστρια εταιρεία παραδέχεται ότι δεν έχει άλλα προβλήματα η γέφυρα και έχει πρόβλημα από αυτό. 
      Αλίμονο, κύριε καθηγητά, αν σε λίγο –και εγώ δεν θέλω να κινδυνολογήσω- ένας σεισμός, που είναι το μεγαλύτερο φυσικό αίτιο για τη χώρα μας, προκαλέσει κάποια άλλη ζημιά στη γέφυρα και πούμε «ένα φυσικό φαινόμενο». Δεν είναι έτσι τα πράγματα. 
      Τα φυσικά φαινόμενα, ακόμη και του σεισμού, που είναι σύνθετα και μεγάλα, έχουν επιλυθεί στη χώρα μας και ευρωπαϊκά και παγκόσμια εδώ και πολλά χρόνια. Οι γέφυρες πια έχουν μεγάλες συντελεστές ασφάλειας και πληρώνουμε πάρα πολλά γι’ αυτό.
      Επομένως είναι πολύ κρίσιμη η ανησυχία μας αν υπάρχει αστοχία του υλικού. Αστοχία υλικού θεωρείται και το ίδιο το αντικεραυνικό σύστημα, ο τρόπος σύνδεσης των καλωδίων. Και εδώ ακούω περί εκκένωσης στο δακτύλιο σύνδεσης των καλωδίων. Αυτά είναι βασικά προβλήματα της μελέτης, δεν είναι αποσπασματικά θέματα.
      Η μελέτη και τα ίδια τα υλικά και τα συστήματα τα οποία έχουν τεθεί δεν είναι σωστά. Επομένως νομίζω ότι θα πρέπει το Υπουργείο  να δει τον πολύπλευρο και σε βάθος έλεγχο της έρευνας των αιτίων. Βεβαίως έχει την αποκλειστική ευθύνη η κατασκευάστρια εταιρεία αλλά μη μείνει μόνο στα πορίσματα αυτής.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα πρέπει από εκεί και πέρα να ενημερωθεί ο ελληνικός λαός για την αποκατάσταση της γέφυρας.
      Θεωρώ ότι δεν πρέπει να βιαστούμε να δώσουμε τη γέφυρα στην κυκλοφορία. Από εδώ και πέρα θα πρέπει να δούμε τι ακριβώς θα κάνουμε. Δεν αρκούν οι εφησυχασμοί ότι ούτως ή άλλως με τη συμπίεση της γέφυρας λύνεται το πρόβλημα. Το ένα καλώδιο να μην υπάρχει ή τα δύο και να τα αντικαθιστούμε, αυτά για τη σημερινή εποχή και τα δεδομένα της μηχανικής επιστήμης δεν μπορούν να γίνουν αποδεκτά από εμάς. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα σας παρακαλέσω να περιοριστείτε στο χρόνο που δικαιούσθε, γιατί αρχίσαμε αργά τη συνεδρίαση λόγω μη εγκαίρου προσέλευσης ή των Υπουργών ή των ερωτώντων Βουλευτών…
      ΑΓΓΕΛΟΣ ΤΖΕΚΗΣ: Οι Βουλευτές ήταν εδώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Τώρα δεν χρειάζεται να κάνουμε συζήτηση. Πάντως, εκείνο που είναι σίγουρα στην ώρα του είναι μόνο το Προεδρείο. Ίσως κάποια μέρα υποχρεωθούμε στις 10.30’ να κάνουμε ανακοίνωση των ονομάτων και να διαγράψουμε ερωτήσεις και να τελειώνουμε.
      ΑΓΓΕΛΟΣ ΤΖΕΚΗΣ: Να το κάνετε.
      ΠΡΟΕΔΡΕΥΩΝ (Γεώργιος Σούρλας): Αυτό ίσως κάποια στιγμή θα πρέπει να γίνει. 
      Κύριε Υπουργέ, έχετε το λόγο. Παρακαλώ να περιοριστείτε στο χρόνο, γιατί έχουμε και νομοθετική εργασία στη συνέχεια. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα είμαι συντομότερος των δύο λεπτών, κύριε Πρόεδρε.
      Αποδέχομαι πλήρως τις ανησυχίες που εξέφρασε και πάλι η κ. Ξηροτύρη. Το θέμα δεν είναι καθόλου απλό πράγματι και αναμένουμε και στο ΥΠΕΧΩΔΕ πειστική απάντηση, συνολική επί του προβλήματος και όχι αποσπασματική, ότι κόπηκε ένα καλώδιο, το ξαναστήνουμε και τελείωσε το θέμα. Γι’ αυτόν το λόγο, ο Γενικός Γραμματέας, που είναι και συνάδελφος και πολύ καλός επιστήμονας, ο κ. Κουλουμπής, έχει αναλάβει προσωπικά την ευθύνη αυτής της παρακολούθησης. Ελπίζουμε ότι θα έχουμε μια πλήρη και ικανοποιητική απάντηση. Αν δεν υπάρξει, θα ανακοινωθεί δημόσια και θα δούμε πώς θα το αντιμετωπίσουμε στη συνέχεια. 
      Πάντως, πράγματι, το θέμα δεν έχει λήξει. Θα λήξει μόνο όταν δοθεί μια πλήρης απάντηση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Θα συζητηθεί η πρώτη με αριθμό 610/31.1.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Ιωαννίδη προς τον Υπουργό Μεταφορών και Επικοινωνιών, σχετικά με τη συμμετοχή της Ελληνικής Βιομηχανίας Οχημάτων σε διαγωνισμό για την προμήθεια λεωφορείων του Οργανισμού Αστικών Συγκοινωνιών Θεσσαλονίκης.
      Η επίκαιρη ερώτηση αναλυτικότερα έχει ως εξής:
      «Η Ελληνική Βιομηχανία Οχημάτων, στην οποία συμμετέχει και το ελληνικό δημόσιο με ποσοστό 51%, βρίσκεται σε δυσχερή θέση, καθώς σημειώνεται συνεχής μείωση της απασχόλησης στην εταιρεία. Αυτή τη στιγμή το επίπεδο απασχόλησης βρίσκεται στο 35%-40% με τάση περαιτέρω μείωσης. 
      Κύρια αίτια για την κατάσταση αυτή είναι η έλλειψη παραγωγικού αντικειμένου, καθώς έχουν μειωθεί σημαντικά τα προγράμματα –κυρίως του ΥΠΕΘΑ- τα οποία αναθέτονταν στην εταιρεία. 
      Πρόσφατα, και σε μία προσπάθεια ανάκαμψης τόσο της παραγωγικότητας της εταιρείας όσο και του ηθικού των εργαζομένων της, η εταιρεία έλαβε μέρος σε διαγωνισμό του ΟΑΣΘ για την προμήθεια εκατόν εννέα αρθρωτών αστικών λεωφορείων, για τον οποίο οι προσφορές ανοίχτηκαν  την Τετάρτη 12 Ιανουαρίου 2005. Η προσφορά της ΕΛΒΟ  με 279.500 ευρώ ήταν η καλύτερη όλων, φημολογείται ωστόσο ότι το έργο θα δοθεί σε άλλη υποψήφια εταιρεία της οποία η προσφορά είχε υψηλότερη τιμή. 
      Ερωτάται ο κύριος Υπουργός:
      Αν προτίθεται το καθ’ ύλην αρμόδιο Υπουργείο ως εποπτεύων φορέας του ΟΑΣΘ να παρέμβει, ώστε να κατακυρωθεί ο διαγωνισμός σε εκείνη την εταιρεία που να εξασφαλίζει και σημαντικό οικονομικό κέρδος για το ελληνικό δημόσιο, αλλά και κατ’ επέκταση να διασφαλίζει το επίπεδο απασχόλησης τόσο των εργαζομένων της όσο και μεγάλο αριθμό μικρότερο επιχειρήσεων της περιοχής που δραστηριοποιούνται ως υποκατασκευαστές ή προμηθευτές της ΕΛΒΟ».
      Ο Υφυπουργός Μεταφορών και Επικοινωνιών κ. Νεράντζης χει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, η Κυβέρνηση δεν έχει κανένα λόγο να διαφωνήσει με την παρατήρηση του ερωτώντος εκλεκτού συναδέλφου, σχετικά με την έλλειψη παραγωγικού αντικειμένου που σημειώνεται στην Ελληνική Βιομηχανία Οχημάτων. 
      Είναι, όμως, ανάγκη να υπενθυμίσω μερικές περικοπές από το ισχύον νομοθετικό καθεστώς, οι οποίες είναι χρήσιμες για να απαντηθεί η ερώτηση. Υπάρχει μία συμφωνία, μεταξύ του ελληνικού δημοσίου από τη μία πλευρά και του Οργανισμού Αστικών Συγκοινωνιών της Θεσσαλονίκης από την άλλη, η οποία έχει ενσωματωθεί στο ν. 2898/2001 και έχει ισχύ νόμου. Με βάση, λοιπόν, αυτή τη συμφωνία, στον Οργανισμό Αστικών Συγκοινωνιών Θεσσαλονίκης έχει ανατεθεί η προμήθεια και εκμετάλλευση του απαιτούμενου τροχαίου υλικού και η δημιουργία και η χρησιμοποίηση των αναγκαίων εγκαταστάσεων. 
      Δεύτερον, είναι ανάγκη να υπενθυμίσω ότι ο Οργανισμός Αστικών Συγκοινωνιών Θεσσαλονίκης είναι ιδιωτικός φορέας –το τονίζω- παροχής συγκοινωνιακού έργου, στα πλαίσια του ανωτέρω νόμου. 
      Επίσης, είναι ανάγκη να τονίσω ότι πράγματι, όπως σωστά παρατηρεί ο συνάδελφός μας, η προσφορά της ΕΛΒΟ, η οποία έχει και παράδοση στην κατασκευή οχημάτων –άλλωστε χρησιμοποιούνται και δικά της οχήματα για την εκτέλεση του συγκοινωνιακού έργου- ήταν η φθηνότερη, δηλαδή η μικρότερη, και ανερχόταν στο ποσό των 279.500 ευρώ, ανά λεωφορείο, πλέον ΦΠΑ. 
      Η προκήρυξη, όμως, δεν θέτει ως μόνο όρο το να είναι μικρότερη η προσφορά, αλλά αναφέρεται στο άρθρο 17 αυτής, ότι κριτήριο είναι η συμφέρουσα για τον Οργανισμό προσφορά και προς αποτίμηση του συμφέροντος ή μη της προσφοράς συνεκτιμώνται και άλλα στοιχεία, όπως η ποιότητα, τα τεχνικά χαρακτηριστικά, η αισθητική, η εξυπηρέτηση, η τεχνική υποστήριξη και η εξασφάλιση προμήθειας ανταλλακτικών. 
      Ήδη στις 14 του μηνός, συνεδριάζει το Συμβούλιο του Οργανισμού, προκειμένου να πάρει την τελική του απόφαση. Μέχρι το στάδιο αυτό, το Υπουργείο δεν έχει νομική δυνατότητα να κάνει οποιαδήποτε παρέμβαση, χωρίς αυτό να σημαίνει ότι εμείς αποδοκιμάζουμε τα όσα αναφέρει στην ερώτησή του ο εκλεκτός συνάδελφός μας. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Ιωαννίδης έχει το λόγο. 
      ΙΩΑΝΝΗΣ ΙΩΑΝΝΙΔΗΣ: Αυτά που μας είπατε, κύριε Υπουργέ, τα ξέρουμε. Το θέμα, όμως, είναι ότι ο κ. Παπαδόπουλος, ο οποίος είναι υπεύθυνος, ανέφερε σε ραδιοφωνικό σταθμό όπου είχαμε αντιπαράθεση, ότι οι Γερμανοί διαμαρτύρονται ότι υπάρχει ανεργία του γερμανικού λαού. Πέντε εκατομμύρια Γερμανοί είναι άνεργοι και ενάμισι εκατομμύριο είναι με επιδοτήσεις. 
      Δεν νομίζω ότι εμείς θα πρέπει να λειτουργούμε για να καλύψουμε τους άνεργους Γερμανούς και όχι τους δικούς μας ανθρώπους, οι οποίοι είναι χίλιοι εργαζόμενοι, δηλαδή το λιγότερο τέσσερις έως πέντε χιλιάδες άνθρωποι, με παράδοση και τεχνογνωσία στην ΕΛΒΟ. Δεν φοβάμαι να πω ότι το 85% είναι άνθρωποι του ΠΑΣΟΚ. Αυτό, όμως, δεν έχει καμία σημασία, δεδομένου ότι όλοι έχουν δικαίωμα στην εργασία. 
      Όλοι έχουν δικαίωμα στην εργασία και ειδικά οι συμπολίτες μας οι οποίοι θα βρεθούν στο δρόμο. Αν θέλουμε να πιέζουμε καταστάσεις, ώστε να πηγαίνουμε προς το καλό, πάντα έχουμε αυτήν τη δυνατότητα. Αν τυχόν, όμως, καθόμαστε πίσω από το γράμμα του νόμου, το οποίο λέει ότι είναι ιδιωτική αλλά έχει συμμετοχή το κράτος –η ΕΛΒΟ είναι 51% κρατική- και αυτό κάποτε πρέπει να το δούμε. Το είχε φέρει και ο κ. Τζέκης σε ερώτησή του στον Υπουργό Εθνικής Άμυνας. Υπό το καθεστώς αυτό χαρίστηκε στο Μυτιληναίο το 43% και το μάνατζμεντ. Από εκεί, λοιπόν, εξαρτώνται όλα αυτά τα οποία παθαίνουν.
      Γι’ αυτόν, λοιπόν, το λόγο θα πρέπει πάντα να ξέρουν όλοι αυτοί οι οποίοι αποφασίζουν -και μάλιστα αποφασίζουν χωρίς να υπάρχει καμία δημοκρατία, βάσει όλων αυτών των κανονισμών που μας διαβάσατε- ότι ελέγχονται. Ελέγχονται και από το κράτος και από τους τοπικούς άρχοντες, είτε είναι αυτοδιοίκηση είτε είναι Βουλευτές. 
      Γι’ αυτόν, λοιπόν, το λόγο, επειδή μίλησα με τον κ. Παπαδόπουλο, εγώ πιστεύω ότι τελικά το 75% θα το δώσει στην ΕΛΒΟ. Αυτό το λέω, για να καταλάβετε ότι όταν πιέζουμε καταστάσεις, έχουμε αποτέλεσμα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν θα δευτερολογήσετε; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, θα αλλάξουμε και πάλι τη σειρά των επικαίρων ερωτήσεων. Θα προχωρήσουμε στην πρώτη επίκαιρη ερώτηση δευτέρου κύκλου, που απευθύνεται επίσης στον κ. Νεράντζη. Είναι η με αριθμό 612/31-1-2005 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Μεταφορών και Επικοινωνιών, σχετικά με τη βελτίωση των συνθηκών μετακίνησης των ατόμων με αναπηρία στα μέσα μαζικής μεταφοράς.
      Η επίκαιρη ερώτηση της συναδέλφου  έχει αναλυτικότερα ως εξής:
      «Σήμερα στη χώρα μας και πιο συγκεκριμένα στο λεκανοπέδιο Αττικής δεν είναι ικανοποιητικές οι συνθήκες μετακινήσεις των ατόμων με αναπηρία με τα μέσα μαζικής μεταφοράς και ιδιαιτέρως με τα λεωφορεία.
      Το επίπεδο των παρεχομένων υπηρεσιών από τα αστικά λεωφορεία στην περιοχή της Αττικής, ιδιαίτερα προς τους συμπολίτες μας με αναπηρία δεν είναι ικανοποιητικό, αφού δεν καλύπτει το σύνολο των αναγκών που προκύπτουν κατά τη μετακίνηση τους, με αποτέλεσμα αυτοί να καταδικάζονται ουσιαστικά σε απομόνωση και ακινησία. 
      Η απουσία ολοκληρωμένων συστημάτων πληροφόρησης για τα άτομα με αναπηρία πριν και κατά τη διάρκεια της διαδρομής των λεωφορείων και ειδικότερα η απουσία οπτικοακουστικής αναγγελίας στάσεων εντός και εκτός των λεωφορείων για τους τυφλούς και κωφούς καθιστά τη χρήση των λεωφορείων σε μεγάλο βαθμό αδύνατη για τους ανάπηρους συμπολίτες μας. Περαιτέρω, η απουσία μηχανισμών διευκόλυνσης εισόδου και εξόδου, που να δίνει δυνατότητα αυτόνομης πρόσβασης των ατόμων με κινητικά προβλήματα στα λεωφορεία, αποτελεί ένα σημαντικότατο πρόβλημα. Κατά συνέπεια οι ανάπηροι και ειδικότερα οι τυφλοί, οι κωφοί και τα άτομα με κινητικά προβλήματα, χρειάζονται συνοδό για να μπορέσουν να χρησιμοποιήσουν τα λεωφορεία με ασφάλεια.
      Την ίδια στιγμή με πρωτοβουλία του Οργανισμού Αστικών Συγκοινωνιών Θεσσαλονίκης σχεδιάζεται να λειτουργήσουν στη συμπρωτεύουσα δύο σύγχρονα ειδικά λεωφορεία εξυπηρέτησης των ατόμων με προβλήματα αναπηρίας, τα οποία θα καλούνται και θα εξυπηρετούν αποκλειστικά ανθρώπους με αναπηρικά προβλήματα. 
      Μέσα στα πλαίσια υλοποίησης του νέου συγκοινωνιακού χάρτη της Αθήνας ερωτάται ο Υπουργός τι μέτρα θα λάβει για τη δημιουργία ενός συγκοινωνιακού περιβάλλοντος που θα επιτρέπει στους ανάπηρους συμπολίτες μας να αντιμετωπίζονται ως ανεξάρτητοι και ισότιμοι χρήστες των Αστικών Συγκοινωνιών και ειδικότερα των λεωφορείων στο λεκανοπέδιο Αττικής.»
      Ο Υφυπουργός Μεταφορών και Επικοινωνιών κ. Νεράντζης έχει πάλι το λόγο. 
      ΑΝΑΣΤΑΣΤΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Η ερώτηση της εκλεκτής συναδέλφου μού δίνει την αφορμή να αναφερθώ επί τροχάδην στο πλούσιο έργο που έχει να επιδείξει το Υπουργείο μας στον τομέα αυτόν. Είναι γνωστό ότι έχουμε συστήσει μία επιτροπή παρακολούθησης των μέτρων για την εξυπηρέτηση πρόσβασης των εμποδιζομένων ατόμων στις υπηρεσίες του Υπουργείου Μεταφορών. Η επιτροπή αυτή συστήθηκε στις 2-12-2004 και κατάρτισε ευθύς αμέσως σχέδιο δράσης για το 2005. 
      Στα πλαίσια αυτού του σχεδίου δράσεως η επιτροπή θα συναντηθεί στις 10-2-2005, δηλαδή σε λίγες μέρες, με εκπροσώπους του ΟΣΕ και του «Προαστιακού», στις 17-2-2005 με εκπροσώπους της «Αττικό Μετρό», ΗΣΑΠ, «Τραμ» και ΟΑΣΑ και στις 24-2-2005 με εκπροσώπους του ΟΑΣΑ, ΕΘΕΛ και ΗΛΠΑΠ. 
      Σκοπός των συναντήσεων αυτών είναι ο εντοπισμός των ενεργειών που απαιτούνται για κάθε φορέα, η ιεράρχηση αυτών και η υλοποίησή τους. Ήδη μελετάται η σύσταση και δημιουργίας φόρουμ και επίσης θα λειτουργεί εντός των ημερών η ιστοσελίδα. 
      Όσον αφορά τα συγκεκριμένα μέτρα, θέλω να σας πω ότι στον ΗΛΠΑΠ όλα τα οχήματα είναι εφοδιασμένα με σύστημα επιγονάτισης και ενενήντα εξ αυτών είναι εφοδιασμένα και με ράμπα. Επίσης, εντός των οχημάτων υπάρχει οπτική αναγραφή των στάσεων. 
      Τώρα, όσον αφορά τον ΗΣΑΠ και τα ΑΜΕΑ, τόσο οι σταθμοί όσο και τα βαγόνια τους είναι πλήρως προσβάσιμα και επίσης εντός των βαγονιών υπάρχει ηχητική αναγγελία των σταθμών και έχει κατασκευασθεί στους σταθμούς οδηγός τυφλών. Όσον αφορά τα τραμ, οι σταθμοί των τραμ είναι προσβάσιμοι σε άτομα με κινητική αναπηρία και υπάρχει μέσα στους συρμούς ηχητική αναγγελία των στάσεων.
      Τέλος, θέλω να πω και μερικά για τα λεωφορεία. Από τα οχήματα μέσης ηλικίας της ΕΘΕΛ τα πεντακόσια δεκατέσσερα έχουν ήδη ράμπα για τη διευκόλυνση των ΑΜΕΑ. Οι παραπάνω ράμπες είναι αλήθεια ότι είναι πτυσσόμενες και ηλεκτρικές, γι’ αυτό και παρουσιάζουν δυσλειτουργίες, οι οποίες επηρεάζονται από τις καιρικές συνθήκες. Για να αντιμετωπίσει, λοιπόν, η «ΕΘΕΛ Α.Ε.» το παραπάνω πρόβλημα, στην αγορά των νέων διακοσίων ογδόντα τριών λεωφορείων με κινητήρα ντίζελ, τα οποία έχουν παραληφθεί και κυκλοφορούν στο λεκανοπέδιο με φυσικό αέριο, έχει αντικαταστήσει τις ηλεκτροκίνητες ράμπες με χειροκίνητες ούτως, ώστε να μην επηρεάζονται.
      Σύμφωνα με τα παραπάνω, λοιπόν, και επί συνόλου δύο χιλιάδων εννέα οχημάτων της ΕΘΕΛ διατίθενται επτακόσια ενενήντα επτά λεωφορεία με ράμπα, δηλαδή ποσοστό 40%. Παράλληλα, έχει γίνει ειδική ενημέρωση στους οδηγούς αυτών των λεωφορείων, σχετικά με τον τρόπο με τον οποίο θα μπορούν και θα πρέπει να βοηθούν τα άτομα, τα οποία επιβιβάζονται στα λεωφορεία και έχουν κινητικά προβλήματα.
      Αυτά είχα να πω σε πρώτη φάση.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Μπερνιδάκη-Άλντους έχει το λόγο.
      ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κύριε Πρόεδρε.
      Κύριε Υπουργέ, ευχαριστούμε και για την εμπεριστατωμένη απάντησή σας και για όλες τις προσπάθειες που γίνονται για τη βελτίωση της μετακίνησης των αναπήρων στη χώρα μας. Θέλω όμως να συμπληρώσω ορισμένα σημεία, γιατί βεβαίως υπάρχει πολύς χώρος και χρόνος, που θα απαιτηθούν, για να βελτιωθούν οι συνθήκες ακόμη περισσότερο.
      Όλοι οι κάτοικοι της πρωτεύουσας υποδέχθηκαν πολύ θετικά τις πρόσφατες εξαγγελίες του Υπουργείου Μεταφορών και Επικοινωνιών για το νέο συγκοινωνιακό χάρτη της Αθήνας. Και δεν υπάρχει αμφιβολία ότι η υλοποίηση του προσεκτικά σχεδιασμένου προγράμματος αυτού χαροποιεί όλους τους πολίτες της πόλης μας, που θα γίνει ασφαλώς φιλικότερη.
      Δυστυχώς, όμως, οι πολίτες που ζουν με προβλήματα αναπηρίας –και πρέπει να τονίσω εδώ ότι κάθε αναπηρία έχει τις δικές της ανάγκες, άλλα πράγματα χρειάζονται οι κωφοί άλλα οι τυφλοί άλλα οι κινητικά ανάπηροι και ίσως άλλα τα άτομα με νοητική υστέρηση- δεν μπορούν να μοιραστούν αυτήν τη στιγμή με την ίδια ικανοποίηση τα καινούργια μέτρα που παίρνετε.
      Οι ανάπηροι είναι σε σημαντικό βαθμό ακινητοποιημένοι και αδυνατούν να χρησιμοποιήσουν τα μέσα μαζικής μεταφοράς και ιδιαίτερα τα λεωφορεία χωρίς συνοδό. Όταν το κάνουν αυτό, θέτουν σε κίνδυνο την ίδια τους τη ζωή. Εδώ, βέβαια, η αρμοδιότητα δεν είναι δυστυχώς μόνο του δικού σας Υπουργείου. Εγώ αναφέρομαι με αφορμή την επαφή μου μαζί σας και στα θέματα που μπορούν να συντονιστούν και με άλλα Υπουργεία και με τους δήμους.
      Σίγουρα με τη διοργάνωση των Ολυμπιακών και των Παραολυμπιακών Αγώνων έγινε σημαντική πρόοδος στην πρωτεύουσα, όσον αφορά την προσβασιμότητα στο φυσικό περιβάλλον. Δεν υπάρχει, όμως, κανείς σε αυτήν την Αίθουσα, νομίζω, που να μη συμφωνεί ότι οι υποδομές και οι συνθήκες προσβασιμότητας για τους αναπήρους στα μέσα μαζικής μεταφοράς μπορούν και πρέπει να βελτιωθούν ακόμη πολύ περισσότερο.
      Η εφαρμογή συστημάτων οπτικοακουστικής αναγγελίας των στάσεων εντός και εκτός των λεωφορείων, που θα βοηθά τους τυφλούς και τους κωφούς συμπολίτες μας, καθώς και η βελτίωση των υποδομών, που θα διευκολύνουν την είσοδο και την έξοδο των ατόμων με κινητικά προβλήματα, είναι τομείς στους οποίους υπολείπονται πολλά. Και εδώ πρέπει να πω ότι οι οδηγοί για τους τυφλούς, όταν είναι στα πεζοδρόμια ή κάποια επιγραφή σε «Μπρέιλ» δεν βοηθά.
      Είναι ενθαρρυντικό ότι με πρωτοβουλία του Υπουργείου σας και του Οργανισμού Αστικών Συγκοινωνιών της Θεσσαλονίκης ξεκίνησαν να λειτουργούν στη συμπρωτεύουσα δύο σύγχρονα ειδικά λεωφορεία εξυπηρέτησης ατόμων με αναπηρία. Αυτή η πρωτοβουλία είναι αξιέπαινη και θεωρώ ότι πρέπει να βρει εφαρμογή τόσο στην Αθήνα όσο και σε άλλες μεγάλες πόλεις της περιφέρειας. Η νομοθεσία όμως πρέπει και μπορεί να βελτιωθεί πολύ περισσότερο.
      Σίγουρα δεν είναι μόνο οι υποδομές που πρέπει να βελτιωθούν και να εκσυγχρονιστούν. Επιβεβλημένη είναι και η οργανωμένη και συστηματική ενημέρωση και εκπαίδευση του προσωπικού που εργάζεται στα μέσα μαζικής μεταφοράς -και ειδικότερα των οδηγών- για τις ιδιαίτερες ανάγκες των επιβατών με αναπηρία. 
      Είναι γνωστό ότι οδηγοί έχουν αρνηθεί να αναγγέλλουν τις στάσεις προς όφελος των τυφλών επιβατών ή να βοηθήσουν κινητικά ανάπηρους συμπολίτες μας, επειδή -όπως έχουν πει και έχουν γράψει και σε υπομνήματα στο Υπουργείο και τώρα και πριν- δεν τους παρέχεται ειδικό επίδομα γι’ αυτό το έργο, το οποίο δεν θεωρούν αυτονόητο καθήκον τους. 
      Διαφωνώ με αυτό. Το να κάνει κανείς τη δουλειά του, το να πληροφορήσει έναν τυφλό επιβάτη σε ποια στάση βρίσκεται ή να χειριστεί με δεξιότητα και λεπτότητα το αμαξίδιο ατόμου με κινητικά προβλήματα, δεν πρέπει να προϋποθέτει επίδομα. Είναι απλά αυτονόητο καθήκον το οποίο, όταν εκτελεστεί σωστά, αξίζει την επιδοκιμασία των πολιτών, τους οποίους κάνει υπερήφανους το γεγονός ότι ζουν σε μια πολιτισμένη κοινωνία, η οποία σέβεται τους συμπολίτες με αναπηρία.
      Έχοντας πει τα παραπάνω, δεν αγνοώ το γεγονός ότι πολλοί οδηγοί και άλλοι συνάνθρωποι βοηθούν πολλές φορές και μάλιστα ανιδιοτελώς. Θέλω, όμως, να τονίσω ότι δεν είναι όλα θέμα Υπουργείου και χρημάτων, είναι και θέμα εκπαίδευσης και επιμόρφωσης των εργαζομένων στα μέσα μαζικής μεταφοράς, όπως και σε άλλους τομείς. Η πολιτεία οφείλει να νομοθετήσει και να εφαρμόσει νόμους, οι οποίοι θα επιβάλλουν τη σωστή εξυπηρέτηση ατόμων με αναπηρία στη μετακίνησή τους. 
      Το δικαίωμα στη μετακίνηση και στη ζωή για τους αναπήρους δεν είναι σωστό να το διεκδικούν μόνο οι ανάπηροι. Είναι ευθύνη και των πολιτών οι οποίοι πρέπει να απαιτούν καλύτερες συνθήκες ζωής για τους αναπήρους. Η Κυβέρνηση, το κράτος, οι φορείς πρέπει να εμπνέονται από ευαισθητοποιημένους πολίτες. Αυτό που όλοι απαιτούμε από την πολιτεία –και πολύ σωστά- δηλαδή την καλύτερη μεταχείριση των αναπήρων συμπολιτών μας, πρέπει να το απαιτούμε και από τον εαυτό μας ο καθένας χωριστά. 
      Πόσοι αλήθεια θεωρούμε απαράδεκτη παρανομία το παρκάρισμα σε θέσεις, που προορίζονται για αυτοκίνητα που τα οδηγούν ανάπηροι ή που μεταφέρουν αναπήρους; Φαντάζομαι ότι η απάντηση είναι εμφανής, όταν σκεφθούμε πόσες φορές οι ίδιοι παρκάρουμε σ’ αυτές τις θέσεις.
      Κύριε Υπουργέ, κυρίες και κύριοι συνάδελφοι, πρέπει να γίνει συνείδηση όλων μας ότι χωρίς προσβάσιμες συγκοινωνίες τα άτομα με αναπηρία δεν έχουν τη δυνατότητα να μετακινηθούν και συνεπώς η ελευθερία τους περιορίζεται. Ελεύθερη μετακίνηση για τα άτομα με αναπηρία σημαίνει πρόσβαση στην κοινωνία, πρόσβαση σε μια ζωή με νόημα. 
      Κύριε Υπουργέ, δεδομένης και της προσωπικής σας ευαισθησίας σε κοινωνικά θέματα, όλοι οι ανάπηροι συμπολίτες μας προσδοκούν ότι θα συνεχίσετε να εργάζεστε ουσιαστικά για τη διαμόρφωση ενός συγκοινωνιακού περιβάλλοντος σε ολόκληρη τη χώρα, στο πλαίσιο του οποίου τα άτομα με αναπηρία θα αντιμετωπίζονται ως ανεξάρτητοι και ισότιμοι πολίτες, ως ανεξάρτητοι και ισότιμοι χρήστες και των μέσων μαζικής μεταφοράς. Και εμείς, κυρίες και κύριοι συνάδελφοι, στο Κοινοβούλιο πρέπει να βοηθήσουμε και να δώσουμε το καλό παράδειγμα.
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μπερνιδάκη, που διακρίνεται για την ευαισθησία της και τη σημαντική προσφορά σ’ αυτήν την αξιόλογη κοινωνική ομάδα. 
      Κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι μια εξαιρετικά σημαντική προσέγγιση, που την καθιστά ακόμα σημαντικότερη η προσωπική μέθεξη της συναδέλφου μας σ’ αυτήν την περιπέτεια.
      Να είστε βεβαία, κυρία συνάδελφε, ότι το Υπουργείο συμμερίζεται απολύτως αυτές τις απόψεις, τις έχει ενστερνιστεί, με αυτές οδοδείκτη προχωρεί. Τα μέτρα στα οποία -στο συντομότατο χρόνο που είχα- αναφέρθηκα είναι το πρώτο μόνο μέρος από μία οργανωμένη πολιτική την οποία ακολουθούμε. Να είστε βεβαία ότι θα μπορούμε πολύ σύντομα να πιστώσουμε στο ενεργητικό μας και άλλες θετικές ενέργειες, από αυτές τις τόσο ωραίες και τόσο χρηστικές που υποδείξατε προολίγου. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στις επίκαιρες ερωτήσεις πρώτου κύκλου. Εισερχόμαστε στη συζήτηση της τρίτης υπ’ αριθμόν 620/31.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με τη λειτουργία της βιομηχανίας «ΒΙΟΚΕΡΑΛ» στη Λάρισα, την καταβολή των οφειλομένων στους εργαζομένους κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Η Κυβέρνηση, παρά την εκφρασμένη αντίθεση των εργαζομένων και των κατοίκων του Νομού Λάρισας και παρά το ότι γνωρίζει πόσο επικίνδυνη για την υγεία των κατοίκων είναι η καύση του πετ-κοκ και των κρεαταλεύρων από βιομηχανία της περιοχής, «ΒΙΟΚΕΡΑΛ», έδωσε άδεια στις 21.9.2004 για καύση οπτάνθρακα.
      Είναι γνωστό ότι το καύσιμο υλικό πετ-κοκ μολύνει την ατμόσφαιρα και προκαλεί σοβαρές βλάβες στην υγεία των ανθρώπων, ιδιαίτερα των εργαζομένων στην περιοχή.
      Την ίδια στιγμή οι εργαζόμενοι στη «ΒΙΟΚΕΡΑΛ» (ή TERRA) είναι απλήρωτοι τους τρεις τελευταίους μήνες, τους οφείλονται αναδρομικά από αυξήσεις για τα χρόνια 2002-2003-2004 και το επίδομα αδείας, οι υπερωρίες πληρώνονται «μαύρα» με τεράστια εισφοροδιαφυγή για το κράτος και το ΙΚΑ και τους εργαζόμενους αφού θα πάρουν χαμηλές συντάξεις. Ο εργοδότης χρωστά στο ΙΚΑ πολλά εκατομμύρια, ενώ οι εργαζόμενοι κινδυνεύουν να μείνουν ανασφάλιστοι αφού τα τελευταία ένσημα επικολλήθηκαν το πρώτο τρίμηνο του 2003, δηλαδή δεν έχουν ένσημα δύο χρόνια. Επανειλημμένα έχουν γίνει καταγγελίες στο ΙΚΑ όμως το μόνο που έγινε να επιβληθούν κάποια πρόστιμα.
      Ερωτάται ο κύριος Υπουργός: εάν η Κυβέρνηση θα πάρει πίσω την άδεια που έδωσε για την καύση πετ-κοκ, κρεαταλεύρων και εάν θα απαγορεύσει την καύση τέτοιων επικίνδυνων υλικών καθώς και τι μέτρα προτίθεται να πάρει για την άμεση καταβολή των οφειλομένων στους εργαζομένους».
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, για το εργοστάσιο παραγωγής κεραμικών προϊόντων «ΒΙΟΚΕΡΑΛ» έχει εγκριθεί η περιβαλλοντική μελέτη και έχει την έγκριση του ΥΠΕΧΩΔΕ. Ακόμη, έχει και τροποποίηση με πιλοτικό πρόγραμμα που εφαρμόζει συναποτέφρωσης και καύσης πετ-κοκ, δηλαδή βελτίωσης εναλλακτικών τεχνολογιών καύσεως.
      Βέβαια, όσον αφορά την επικινδυνότητα αυτού του πετ-κοκ προγράμματος, πρέπει να διευκρινίσουμε ότι αυτό είναι πετρελαϊκό καύσιμο εναλλακτικό των ανθρακοριούχων στερεών καυσίμων και χρησιμοποιείται ευρύτατα σε άλλους βιομηχανικούς κλάδους στη μεταβιομηχανία, στη ζυθοποιία και σε άλλες μονάδες κεραμοποιίας που λειτουργούν στον ελληνικό χώρο. 
      Κατά τη διάρκεια του πιλοτικού προγράμματος έγιναν μετρήσεις που είναι στη διάθεση του κυρίου Βουλευτή. Οι μετρήσεις αυτές και με το πιλοτικό πρόγραμμα έδειξαν –και αβίαστα προκύπτει το συμπέρασμα- ότι δεν υπάρχει περιβαλλοντολογική επιβάρυνση από την εφαρμογή του προγράμματος και όλες οι μετρήσεις δείχνουν τιμές πολύ κάτω από τα προβλεπόμενα όρια. 
      Η συνέχεια δράσης του εν λόγω πιλοτικού προγράμματος κρίνεται αναγκαία, έτσι ώστε με την επιτυχή ολοκλήρωσή του τα συμπεράσματα που θα διεξαχθούν να έχουν πράγματι απήχηση στην ελληνική βιομηχανία και να την οδηγήσουν στο να είναι ανταγωνιστική. 
      Το ΥΠΕΧΩΔΕ παρακολουθεί ανελλιπώς με τις αρμόδιες υπηρεσίες του την εξέλιξη του προγράμματος, έτσι ώστε να μην υπάρξει πιθανότητα λάθους στην εφαρμογή της σχετικής νομοθεσία και είναι στη διάθεση του Βουλευτή του Κομμουνιστικού Κόμματος οι μετρήσεις των τιμών που είναι όλες κάτω από τα όρια.
      Το δεύτερο θέμα, κύριε Πρόεδρε, είναι το θέμα των παραβιάσεων της εργατικής νομοθεσίας. Ξέρετε πολύ καλά, κύριε Τσιόγκα, ότι το ΣΕΠΕ έχει παρέμβει πάρα πολλές φορές, έχει κάνει πολύ σωστά τη δουλειά του. Να σας φέρω ένα παράδειγμα. Έχουμε υποβάλει εννέα μηνύσεις και συνολικό πρόστιμο 30.500 ευρώ. Άρα, λοιπόν, βλέπετε ότι το Υπουργείο Απασχόλησης και Κοινωνικής Προστασίας είναι κοντά και παρακολουθεί πάρα πολύ στενά το εργασιακό περιβάλλον σε όλη την Ελλάδα. 
      Όσον αφορά το ΙΚΑ –εδώ δεν είχατε καλή ενημέρωση- το θέμα ρυθμίστηκε με το ν. 3302/2004 που έφερε η Κυβέρνηση της Νέας Δημοκρατίας. Πράγματι οι ασφαλιστικές εισφορές του τελευταίου Νοέμβρη και Δεκέμβρη μπήκαν στη ρύθμιση σε ογδόντα δόσεις. Άρα δεν υπάρχει πρόβλημα ασφαλιστικών εισφορών.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Πρώτον, για την εργοδοτική συμπεριφορά της επιχείρησης «ΒΙΟΚΕΡΑΛ» γνωρίζουν οι πάντες. Πρέπει να σας πω ότι έχουν γίνει έλεγχοι από την Επιθεώρηση Εργασίας, το ΣΕΠΕ και το ΙΚΑ καθώς επίσης έχουν επιβληθεί και πρόστιμα. Αυτό είναι σωστό και αληθές. Όμως η συμπεριφορά του έφθασε στο σημείο να κλειδώσει μέσα στο εργοστάσιο τους επιθεωρητές εργασίας. 
      Δεύτερον, χρωστάει πολλά εκατομμύρια και στο ΙΚΑ και στη Β’ ΔΟΥ όπου ανήκει. 
      Δείτε τα αυτά, σας παρακαλώ, γιατί στους εργαζόμενους οφείλονται μισθοί τριών μηνών καθώς και αναδρομικά των ετών 2002, 2003 και 2004. Για τις υπερωρίες που κάνει η επιχείρηση δεν έχει την άδεια από το Υπουργείο Εργασίας, είναι παράνομες, τα πληρώνει «μαύρα» με τεράστια εισφοροδιαφυγή και για το ΙΚΑ και  για το κράτος.
      Επίσης, πρέπει να πούμε ότι η εργοδοτική συμπεριφορά απέναντι στους εργαζόμενους είναι όχι απλά καταπιεστική αλλά τρομοκρατική με συνεχείς απολύσεις εκβιασμούς, πιέσεις, αφού σας ανέφερα πριν το παράδειγμα της συμπεριφοράς απέναντι στους υπαλλήλους της Επιθεώρησης Εργασίας, αλλά έχω και προσωπική άποψη ως πρόεδρος του Εργατικού Κέντρου, όταν ήθελε να μας βγάλει έξω, σε ελέγχους που κάναμε. Χρησιμοποιεί και «μαύρη» εργασία ανασφάλιστη και πρέπει να σημειώσουμε ότι η χρήση του πετ-κοκ προκάλεσε κινητοποιήσεις, διαδηλώσεις στην περιοχή, συζητήσεις στο Νομαρχιακό και Δημοτικό Συμβούλιο της Λάρισας και των άλλων δήμων της περιοχής, καθώς και την εκφρασμένη αντίδραση των εργαζομένων της περιοχής, που εργάζονται και σε άλλα, αλλά και στο ίδιο εργοστάσιο, οι οποίοι διαμαρτύρονται γιατί φοβούνται πολύ για την υγεία τους.
      Είπατε για συγκεκριμένα μέτρα, αλλά θέλω να μας πείτε το εξής: Οι μετρήσεις έγιναν όταν το εργοστάσιο ήταν εν λειτουργία ή όταν αυτό ήταν σε παύση; Γιατί εγώ ξέρω ότι το σταμάτησαν, δεν δούλευε τίποτα και πήγαν και έκαναν μετρήσεις. Χωρίς να δουλεύει το εργοστάσιο, χωρίς να δουλεύουν οι μηχανές έκαναν τις μετρήσεις. 
      Σε ό,τι αφορά τώρα τη ρύθμιση που έκανε με το ν. 3302 επιβεβαιωνόμαστε για άλλη μια φορά γιατί σας είπαμε ότι όλα αυτά τα κάνετε για το κεφάλαιο και τους βιομήχανους. Ρυθμίζετε τα χρέη που έχουνε και βεβαίως αυτούς εξυπηρετείτε με την πολιτική σας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Και να απαντήσει ο κύριος Υφυπουργός ακόμα το ερώτημα: Θα πληρωθούν οι εργαζόμενοι τα αναδρομικά τριών ετών; 
      ΠΡΟΕΔΡΕΥΩΝ (Γεώργιος Σούρλας): Αυτό έπρεπε να το βάλετε ως πρώτο θέμα, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Θα πληρωθούν τους μισθούς; Θα πληρωθούν τις άδειες και τα επιδόματα; Τι μέτρα θα πάρει; Δεν είπε τίποτα γι’ αυτά.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο, για να απαντήσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τσιόγκα, δεν έχετε αντιληφθεί ότι ζείτε σε μία κοινωνία, σ’ ένα φιλελεύθερο κράτος αλληλεγγύης όπου λειτουργούν οι νόμοι και υπάρχουν νόμοι ...
      ΔΗΜΗΤΡΙΟΣ ΤΣΙΟΓΚΑΣ: Φιλελεύθερο για τους βιομήχανους.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τσιόγκα, μη διακόπτετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν σας κατάλαβα, κύριε συνάδελφε.
      Σας είπα λοιπόν ότι το ΣΕΠΕ, το Σώμα Επιθεωρητών, πήγε και έχει καταγράψει όλα τα προβλήματα, έχει υποβάλει εννέα μηνύσεις και έχει επιβληθεί πρόστιμο 30.000 ευρώ. Σας είπα επί λέξει…
      ΔΗΜΗΤΡΙΟΣ ΤΣΙΟΓΚΑΣ: Οι εργαζόμενοι θα πληρωθούν;
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, περιμένετε να απαντήσει ο Υπουργός. Δεν ολοκλήρωσε τη δευτερολογία του.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή η υπερπροστασία και οι «Ζορό» των εργαζομένων! Σας είπα ότι όσο είμαστε εμείς, αφήστε τα. 
      Είπα, λοιπόν: Στο ΙΚΑ, κύριε Τσιόγκα, έχει υποβάλει η εν λόγω επιχείρηση «ΒΙΟΚΕΡΑΛ» περιοδικές αναλυτικές δηλώσεις και μέχρι σήμερα που μιλάμε οι εργαζόμενοι έχουν κανονικά πληρωμένα τα ένσημά τους. Ό,τι υπήρχε για το Νοέμβρη και Δεκέμβρη με το νόμο του κράτους –που τον ξέρετε καλά- το ν. 3302, ρυθμίστηκε. Δηλαδή, δεν έχει δικαίωμα να κάνει ρύθμιση; Γι’ αυτό τον κάναμε το νόμο. Ρύθμισε τα χρέη και άρα επικολλούνται τα ένσημα κανονικά στους εργαζόμενους. 
      ΔΗΜΗΤΡΙΟΣ ΤΣΙΟΓΚΑΣ: Δύο χρόνια έχουν να πάρουν ένσημα, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, σας είπα για τις περιοδικές δηλώσεις. Τώρα, εσείς μπορείτε να πείτε ό,τι θέλετε. Σας παρακαλώ πολύ όμως, υπάρχουν και Πρακτικά στη Βουλή, υπάρχει και το ΙΚΑ. Πάρτε τα χαρτιά να τα δείτε. Δεν είναι ούτε φαντασιώσεις ούτε θεωρίες εδώ μέσα. 
      Σας λέω, λοιπόν, επίσημα στη Βουλή ότι είναι πληρωμένες και ρυθμισμένες οι οφειλές του ΙΚΑ και οι εργαζόμενοι έχουν τα ένσημά τους. Τι άλλο να σας πω;
      ΔΗΜΗΤΡΙΟΣ ΤΣΙΟΓΚΑΣ: Έχουν δύο χρόνια να πάρουν ένσημα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κοιτάξτε, κύριε συνάδελφε, άμα αναλώνετε την πολιτική σας δράση με τέτοια πυροτεχνήματα, νομίζω ότι θα έχετε ένα ποσοστό χειρότερο απ’ ό,τι είχατε.
      Λοιπόν, λέτε εδώ και υπαινίσσεστε ότι έγιναν οι μετρήσεις, όταν δεν δούλευε το εργοστάσιο. Τώρα, αυτά είναι όνειρα θερινής νυκτός και είναι θεωρίες -ειλικρινά μιλάω- άλλων εποχών. Τι είναι αυτά που λέτε;
      Εδώ η εταιρεία που έκανε τη μέτρηση και η οποία έχει ΙSO και είναι πιστοποιημένη και η οποία πραγματικά έχει την ευθύνη του νόμου, αν έχει τέτοια πληροφορία, κάντε μήνυση και καταγγελία και όχι να λέτε εδώ ό,τι θέλετε.
      Τρίτον, σας λέω ξεκάθαρα ότι δεν πρέπει να είναι επωδός σας πάντα το «μια καπιταλιστική κοινωνία που το δίκιο του εργάτη …». Κύριε συνάδελφε, επιτέλους στον 21ο αιώνα ζούμε. Αφήστε αυτές τις θεωρίες, την πράξη να κοιτάτε. Προσπαθούμε να εξασφαλίσουμε θέσεις απασχόλησης, προσπαθούμε να τηρείται η εργατική νομοθεσία μέσω του ΣΕΠΕ και προσπαθούμε να εξασφαλίσουμε και τα ένσημα. Αυτήν την προσπάθεια την κάνουμε καθημερινά και αυτό αποδεικνύει η απάντηση που σας έδωσα στην ερώτηση. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      ΔΗΜΗΤΡΙΟΣ ΤΣΙΟΓΚΑΣ: Πάντως ο κύριος Υπουργός προκαλεί το ΚΚΕ! 
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, δεν έχετε το λόγο. Σας παρακαλώ. Σεβαστείτε τον Κανονισμό! 
      ΔΗΜΗΤΡΙΟΣ ΤΣΙΟΓΚΑΣ: Είναι υβριστικοί οι χαρακτηρισμοί του κυρίου Υπουργού για το ΚΚΕ. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τσιόγκα, ακούστε με. Έχετε τη δυνατότητα …
      ΔΗΜΗΤΡΙΟΣ ΤΣΙΟΓΚΑΣ: Είπε ότι έτσι όπως πάμε θα πάρουμε κάτω από το ποσοστό το οποίο πήραμε στις προηγούμενες εκλογές. 
      ΠΡΟΕΔΡΕΥΩΝ (Γεώργιος Σούρλας): Μην αυθαιρετείτε. Μην απευθύνετε τέτοιες εκφράσεις και μάλιστα …
      ΔΗΜΗΤΡΙΟΣ ΤΣΙΟΓΚΑΣ: Ο κύριος Υπουργός τα είπε. 
      ΠΡΟΕΔΡΕΥΩΝ (Γεώργιος Σούρλας): …όταν δεν δικαιούστε το λόγο. Μπορείτε στη συνέχεια σαν συνάδελφοι Βουλευτές, ή εντός της Αιθούσης ή εκτός της Αιθούσης, στο Υπουργείο, να συνεχίσετε. Εδώ έχουμε περιορισμένα χρονικά όρια. 
      ΔΗΜΗΤΡΙΟΣ ΤΣΙΟΓΚΑΣ: Δεν επιτρέπουμε να υβρίζει το ΚΚΕ ο κύριος Υπουργός. Πρέπει να βάλετε στη θέση του τον Υπουργό!
      ΠΡΟΕΔΡΕΥΩΝ (Γεώργιος Σούρλας): Τώρα πρέπει να βάλω εσάς σε τάξη. Σε ποιον πρέπει να το πρωτοκάνω; 
      ΔΗΜΗΤΡΙΟΣ ΤΣΙΟΓΚΑΣ: Εμένα, κύριε Πρόεδρε; Βρίζει το ΚΚΕ και δεν τον βάζετε σε τάξη. 
      ΠΡΟΕΔΡΕΥΩΝ (Γεώργιος Σούρλας): Παρακαλώ και οι δύο να δεχθείτε ότι αυτά δεν ελέχθησαν και να διαγραφούν. 
      ΔΗΜΗΤΡΙΟΣ ΤΣΙΟΓΚΑΣ: Θα πρέπει να προσέχει τι λέει για το ΚΚΕ!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! 
      ΔΗΜΗΤΡΙΟΣ ΤΣΙΟΓΚΑΣ: Προσέβαλε το ΚΚΕ με την ομιλία του, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, τελείωσε αυτή η συζήτηση! 
      Δεν είναι –πιστεύω- στις προθέσεις του κ. Γιακουμάτου να προσβάλει ένα κόμμα που συμμετέχει στη Βουλή δημοκρατικά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι είπα και το προσέβαλα, κύριε συνάδελφε;
      ΔΗΜΗΤΡΙΟΣ ΤΣΙΟΓΚΑΣ: Το τι είπατε είναι γραμμένο στα Πρακτικά. 
      ΠΡΟΕΔΡΕΥΩΝ (Γεώργιος Σούρλας): Ο κ. Γιακουμάτος προτίθεται να απαλειφθούν από τα Πρακτικά …
      ΑΓΓΕΛΟΣ ΤΖΕΚΗΣ: Να μη διαγραφεί τίποτα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εντάξει, να μη διαγραφεί τίποτα. 
      ΔΗΜΗΤΡΙΟΣ ΤΣΙΟΓΚΑΣ: Να μη διαγραφεί τίποτα, για να μάθει όλος ο κόσμος τι λέει για το ΚΚΕ.
      ΠΡΟΕΔΡΕΥΩΝ (Γεώργιος Σούρλας): Εντάξει, όπως νομίζετε, να μη διαγραφεί τίποτα. 
      Επίκαιρες ερωτήσεις δευτέρου κύκλου:
      Θα συζητηθεί η δεύτερη υπ’ αριθμ. 616/31.1.2005 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Μανωλιά προς την Υπουργό Εθνικής Παιδείας και Θρησκευμάτων, σχετικά με τη μονιμοποίηση των διοικητικών υπαλλήλων των τμημάτων διεύρυνσης του Δημοκρίτειου Πανεπιστημίου Θράκης.
      Η επίκαιρη ερώτηση της κυρίας συναδέλφου αναλυτικότερα έχει ως εξής:
      «Το Δημοκρίτειο Πανεπιστήμιο Θράκης (ΔΠΘ) με το πρόγραμμα διεύρυνσης έχει επεκταθεί κατά επτά τμήματα (ΕΠΕΑΕΚ).
      Για την ομαλή λειτουργία των τμημάτων αυτών προσλήφθηκαν από τα προναναφερθέντα τμήματα συνολικά ογδόντα εννέα διοικητικοί υπάλληλοι. 
      Από το σύνολο αυτών, οι εξήντα οκτώ πληρούν τους όρους μονιμοποίησης του τελευταίου ν. 3146/04 και οι υπόλοιποι είκοσι ένας έχουν δεκαοκτώ μήνες απασχόλησης και κατ’ επέκταση δεν πληρούν τους όρους μονιμοποίησης. 
      Με βάση τα παραπάνω και επειδή η παρουσία των προαναφερθέντων διοικητικών υπαλλήλων κρίνεται απαραίτητη για την εύρυθμη λειτουργία των νέων τμημάτων:
      Ερωτάται η κυρία Υπουργός: 
      Οι εξήντα οκτώ συμβασιούχοι που πληρούν τους όρους του ν. 3146/2004 θα μονιμοποιηθούν έως τον Απρίλιο του 2005, αφού οι νέες συμβάσεις τους θα λήγουν στις 31.4.2005; Και:
      Έχουν εξασφαλιστεί για τη μονιμοποίησή τους οι αναγκαίες πιστώσεις; 
      Για τους υπόλοιπους είκοσι έναν διοικητικούς υπαλλήλους, που έχουν δεκαοκτώ μήνες συνεχούς απασχόλησης στα προαναφερθέντα τμήματα και που καλύπτουν πάγιες και διαρκείς ανάγκες σύμφωνα και με το έγγραφο που έχει ήδη αποσταλεί προς το ΥΠΕΠΘ από το ΔΠΘ, ποια είναι η προτεινόμενη εκ μέρους σας λύση, ώστε η μεγάλη εμπειρία τους να αξιοποιηθεί για την αποτελεσματικότερη λειτουργία των τμημάτων αυτών;».
      Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Η διαδικασία μονιμοποίησης αυτών που πληρούν τις προϋποθέσεις του π.δ. 164 και όχι του νόμου όπως εκ παραδρομής γράφετε στην ερώτησή σας, κυρία συνάδελφε, εμπίπτει στις αρμοδιότητες του ΑΣΕΠ, το οποίο και μπορεί να εκτιμήσει τον ακριβή χρόνο που θα ολοκληρωθούν οι διαδικασίες μετά τη διαβίβαση των αιτημάτων σε αυτό. Εκτιμάται πάντως ότι τον Απρίλιο είναι το αργότερο που θα έχουν ολοκληρωθεί οι διαδικασίες, δεδομένου ότι σύμφωνα με το άρθρο 11 του σχετικού προεδρικού διατάγματος υποχρεούται το ΑΣΕΠ εντός τριών μηνών να απαντήσει. Άρα, λοιπόν, τον Απρίλιο το αργότερο θα έχει ολοκληρωθεί η διαδικασία. 
      Σε ό,τι αφορά τις πιστώσεις, για τη μονιμοποίηση αυτών των διοικητικών υπαλλήλων έχουν εξασφαλιστεί οι αναγκαίες πιστώσεις και στον κρατικό προϋπολογισμό έχουν συμπεριληφθεί οι δαπάνες για τα τμήματα της διεύρυνσης. Σε ό,τι αφορά το διάστημα από 1ης Ιανουαρίου μέχρι τη μονιμοποίησή τους, το Υπουργείο Παιδείας έχει φροντίσει και έχει εξασφαλίσει τους πόρους και έχει βρει το διαχειριστικό τρόπο για την πληρωμή τους, έχει δε ενημερώσει σχετικώς όλα τα πανεπιστήμια της χώρας και συνεπώς και το Δημοκρίτειο Πανεπιστήμιο. Δεν υπάρχει κανένα πρόβλημα σχετικά με την πληρωμή τους. 
      Σε ό,τι αφορά το τρίτο ερώτημα για εκείνους τους διοικητικούς υπαλλήλους που δεν πληρούν τις προϋποθέσεις του νόμου, όπως ξέρετε για την εμπειρία τους θα λάβουν μόρια, ούτως ώστε σε προσεχείς προσλήψεις να έχουν μια προτεραιότητα. 
      Πάντως θα πρέπει να σας πω ότι, όπως με ενημέρωσε η αρμόδια υπηρεσία, δεν υπάρχει αίτημα του Πανεπιστημίου Θράκης στο Υπουργείο Παιδείας, σχετικά με την κατάταξη των είκοσι ενός αυτών υπαλλήλων των δεκαοκτώ μηνών που δεν πληρούν τις υπό του προεδρικού διατάγματος προβλεπόμενες προϋποθέσεις. 
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Χρύσα Μανωλιά έχει το λόγο. 
      ΧΡΥΣΑΝΘΗ ΜΑΝΩΛΙΑ: Ευχαριστώ, κύριε Πρόεδρε. 
      Κύριε Υπουργέ, γνωρίζετε ότι το Δημοκρίτειο Πανεπιστήμιο Θράκης αντιμετωπίζει πολλά προβλήματα στη λειτουργία του. Αυτήν τη στιγμή υπάρχουν τμήματα, τα οποία λειτουργούν μόνο με την καλή διάθεση διδασκόντων και διοικητικών υπαλλήλων που υπηρετούν σ’ αυτά, γιατί δεν έχει τακτοποιηθεί η τυπική παρουσία τους εκεί. Χθες πληροφορήθηκα επίσης ότι δεν εγκρίνετε τις απαραίτητες πιστώσεις για τον απαιτούμενο αριθμό των διδασκόντων σ’ αυτά. Αυτό δημιουργεί μια ρευστότητα και μία ανασφάλεια. 
      Η συγκεκριμένη επίκαιρη ερώτησή μας έγινε με το σκοπό να πάρουμε κάποιες δεσμευτικές απαντήσεις εκ μέρους σας. Θα ήθελα να μου πείτε, πέρα απ’ αυτά τα οποία αναφέρατε, αν για όποιο λόγο καθυστερήσει η διαδικασία του ΑΣΕΠ, αν παρ’ ελπίδα δεν έχουν τελειώσει οι διαδικασίες μέχρι τον Απρίλιο -εφόσον είπατε ότι εκτιμάτε ότι μέχρι τον Απρίλιο θα έχουν τακτοποιηθεί- έχετε σκεφθεί κάποιον τρόπο για το τι θα γίνει στο ενδιάμεσο διάστημα, το οποίο θα υπάρξει και στο οποίο θα έχουν εκκρεμότητα οι εργαζόμενοι σ’ αυτά; 
      Δεύτερον, είπατε ότι έχουν ήδη εξασφαλιστεί πιστώσεις για τους διοικητικούς αυτούς υπαλλήλους που πληρούν τους όρους μονιμοποίησης με βάση το προεδρικό διάταγμα. Πάντως, δεν έχει έρθει, κύριε Υφυπουργέ, τίποτα εγγράφως στο Δημοκρίτειο Πανεπιστήμιο Θράκης και αυτό επιτείνει την ανασφάλειά τους. Παράκληση θα ήταν, το Δημοκρίτειο, οι πρυτανικές αρχές και φυσικά και οι εργαζόμενοι να έχουν στα χέρια τους κάποιο έγγραφο για να μην έχουν αυτήν την ανασφάλεια. 
      Τρίτον, θα ήθελα να σας ρωτήσω, αν τυχόν έχετε σκοπό να επανεκτιμήσετε το θέμα της μη έγκρισης των πιστώσεων για τον απαραίτητο αριθμό των διδασκόντων στα τμήματα διεύρυνσης. 
      Τέλος, σε σχέση με αυτούς τους διοικητικούς υπαλλήλους, που δεν πληρούν τους όρους μονιμοποίησης, θα ήθελα να επαναλάβω, μετά από την απάντησή σας, ότι θα πρέπει να ξέρετε, κύριε Υφυπουργέ, ότι η εμπειρία τους είναι για το πανεπιστήμιο πάρα πολύ χρήσιμη και ακριβώς επειδή είναι δεδομένο ότι δεν είναι δυνατόν μόνο με τους μονιμοποιούμενους να λειτουργήσουν τα τμήματα αυτά, αλλά θα προβείτε και σε προσλήψεις, είναι πάρα πολύ σημαντικό να έχουν μοριοδότηση τα άτομα αυτά, ούτως ώστε να μπορεί να αξιοποιηθεί η προϋπάρχουσα εμπειρία τους. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ταλιαδούρος έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Σε ό,τι αφορά τα γενικότερα προβλήματα του Δημοκριτείου Πανεπιστημίου είχαμε την ευκαιρία στην επίκαιρη επερώτηση πριν από λίγους μήνες να τα αναφέρουμε. Μέριμνά μας είναι το πώς θα αυξηθεί η χρηματοδότηση, ο αλγόριθμος τροποποιείται, ούτως ώστε τόσο το Δημοκρίτειο όσο και το Πανεπιστήμιο Αιγαίου να μπορούν, λόγω της διασποράς των τμημάτων του, να έχουν περισσότερα κονδύλια και περισσότερους πόρους. 
      Το ΑΣΕΠ υποχρεούται εκ του προεδρικού διατάγματος εντός τριών μηνών να ολοκληρώσει τη διαδικασία. Εάν παρ’ ελπίδα δεν το πράξει, όπως βρήκαμε τον τρόπο και καλύπτονται οι τέσσερις μήνες από 1ης Ιανουαρίου μέχρι 30 Απριλίου και όπως βρήκαμε και τον προηγούμενο τρόπο από 31 Αυγούστου που είχε λήξει η χρηματοδότηση του ΕΠΕΑΕΚ και δεν υπήρχαν πιστώσεις στον κρατικό προϋπολογισμό του 2004, όπως αντιμετωπίστηκε δηλαδή το τετράμηνο από 1ης Σεπτεμβρίου μέχρι 31 Δεκεμβρίου και από 1η Ιανουαρίου με 30 Απριλίου του 2004, έτσι θα αντιμετωπιστεί και το πρόβλημα, εάν και εφόσον ανακύψει. 
      Όσον αφορά τους υπαλλήλους που δεν πληρούν τις προϋποθέσεις, η εμπειρία τους αξιολογείται, μοριοδοτείται και στις προσεχείς προσλήψεις μέσω αντικειμενικών διαδικασιών του ΑΣΕΠ και όχι μέσω άλλων χαριστικών διατάξεων θα ληφθεί πρόνοια, για να αξιοποιηθεί υπέρ του πανεπιστημίου αυτή η εμπειρία. 
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η με αριθμό 621/31-1-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη μεταφορά του καπνεργοστασίου Μιχαηλίδη από τη Ξάνθη στα Σκόπια, τις επιπτώσεις στους εργαζομένους κλπ..
      Η επίκαιρη ερώτηση του κυρίου συναδέλφου έχει ως εξής:
      «Οι εργαζόμενοι στο καπνεργοστάσιο Μιχαηλίδη στην Ξάνθη προχώρησαν σε κατάληψη, προκειμένου να εμποδίσουν την προσπάθεια του επιχειρηματία να μεταφέρει τις δραστηριότητες και τα μηχανήματα της συγκεκριμένης μονάδας στο εργοστάσιό του στο Πολύκαστρο του Κιλκίς και των Σκοπίων, αλλά και για να υπερασπιστούν το δικαίωμά τους στη μόνιμη και σταθερή εργασία.
      Επτακόσιοι, λοιπόν, καπνεργάτες από το συγκεκριμένο εργοστάσιο της Ξάνθης «πετιούνται» στην οριστική ανεργία, γιατί έτσι το αποφάσισε ο επιχειρηματίας Μιχαηλίδης.
      Επίσης, στους εργαζόμενους οφείλονται αναδρομικά από το 1997 από αυξήσεις και υπερωρίες που δεν τους πλήρωνε ο εργοδότης.
      Πρέπει να σημειωθεί ότι ο εν λόγω επιχειρηματίας επιδοτήθηκε από τις προηγούμενες κυβερνήσεις του ΠΑΣΟΚ αδρά, με πολλά δισεκατομμύρια δραχμές για τον εκσυγχρονισμό των υποδομών και του μηχανολογικού εξοπλισμού, αλλά και από τον ΟΑΕΔ για την απασχόληση των εργαζομένων και τα κίνητρα της μετεγκατάστασης σε γειτονικές χώρες.
      Επισημαίνουμε ότι η ανεργία στη συγκεκριμένη περιοχή, όπως και σε άλλες, είναι πολύ μεγάλη, με οικονομικές και κοινωνικές συνέπειες σε βάρος του λαού της περιοχής, των εργατών, των καπνοπαραγωγών, των μικροεπαγγελματιών.
      Επειδή, λοιπόν, την ευθύνη γι’ αυτήν την κατάσταση φέρει εξ ολοκλήρου η πολιτική των κυβερνήσεων και πρέπει η σημερινή να βρει τρόπο για τη συνέχιση της λειτουργίας του εργοστασίου, ερωτώνται οι κ.κ. Υπουργοί: 
      Με ποιον τρόπο θα παρέμβουν, ώστε να εξασφαλιστεί η συνέχιση της λειτουργίας του συγκεκριμένου εργοστασίου στην Ξάνθη, να διασφαλιστούν οι θέσεις εργασίας και να αποδοθούν στους εργαζομένους όλα τα αναδρομικά που τους οφείλει η επιχείρηση;
      Τι μέτρα θα πάρουν για να ελεγχθούν οι μεθοδεύσεις του συγκεκριμένου επιχειρηματία;»
      Το λόγο έχει ο Υφυπουργός Απασχόλησης και Κοινωνικής Προστασίας  κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, οφείλω να δώσω μία απάντηση στο Βουλευτή του Κομμουνιστικού Κόμματος κ. Τζέκη και για το προηγούμενο συμβάν. Εγώ σέβομαι την ιστορία και τη δράση του Κομμουνιστικού Κόμματος Ελλάδας, αλλά εσείς δεν σέβεστε το ότι η Κυβέρνηση σας καταθέτει επίσημα έγγραφα στα Πρακτικά της Βουλής για τη ρύθμιση των χρεών του ΙΚΑ και το αμφισβητείτε. 
      Επίσης, όταν κάνουμε μετρήσεις για τους ρύπους και περιβαλλοντική μελέτη στο εργοστάσιο, το αμφισβητείτε. Τότε και εγώ μπορώ να αμφισβητήσω τα ποσοστά σας. Εσείς γιατί εξεγείρεστε; Εσείς νομιμοποιείστε να αμφιβάλλετε για την Κυβέρνηση και εγώ δεν μπορώ να αμφιβάλλω για το κόμμα σας; 
      Κύριε Τζέκη, σας λέω ότι στη δημοκρατία πρέπει να σέβεστε και την άλλη άποψη. Εγώ θέλω να «ανέβει» η Νέα Δημοκρατία και να «ελαττωθούν» τα άλλα κόμματα; Αυτό δεν είναι δημοκρατικό. Δεν έχω το δικαίωμα να έχω διαφορετική άποψη; Γιατί, λοιπόν, υβρίζετε; 
      Κύριε Τζέκη, γνωρίζετε πολύ καλά τα συνδικαλιστικά και διαδικαστικά θέματα. Εγώ σας ερωτώ: Γιατί δεν φέρατε τριμερή συνάντηση στο Υπουργείο Απασχόλησης, ώστε να επιληφθεί το Υπουργείο γι’ αυτά που συμβαίνουν στην Ξάνθη, παρά το κάνετε από τα δημοσιεύματα και την επίκαιρη ερώτηση; Εσείς δεν φέρατε τριμερή συνάντηση. Σήμερα το πρωί κάλεσα τους εργαζομένους από την Ξάνθη και ταλαιπωρήθηκαν να έρθουν εδώ για να τους πω να κάνουν τη διαδικασία της τριμερούς. Εσείς ξέρετε καλά τη διαδικασία και την έχετε κάνει πολλές φορές, αλλά εδώ προτιμήσατε να κάνετε την επίκαιρη.
      Ας προχωρήσουμε στην ουσία, γιατί με τα διαδικαστικά δεν τα πήγατε καλά. Η επιχείρηση Μιχαηλίδη έχει πάρει από το Υπουργείο Ανάπτυξης, σύμφωνα με το ν. 1892, επένδυση ύψους 2.520.000.000 δραχμών. Από αυτά έχει λάβει μόνο τα 883.000.000 δραχμές. Σύμφωνα με την υπ’ αριθμόν 208 απόφαση του Υπουργείου, έχει ξεκινήσει η διαδικασία ελέγχου για να πάρουμε τα λεφτά πίσω, αφού έχουμε το κλείσιμο της επιχείρησης. Αυτό γίνεται από την πλευρά του Υπουργείου Ανάπτυξης.
      	Όσον αφορά τώρα το Υπουργείο Απασχόλησης, ξέρετε καλά ότι στις 5/2/2004 δεν τηρείτο η κλαδική σύμβαση, πήγε η Επιθεώρηση Εργασίας, έκανε τα δέοντα, έκανε και προσφυγή και μάλιστα και στον Εισαγγελέα Πλημμελειοδικών Ξάνθης και αυτά δεν πληρωνόταν. Μετά από ενδελεχή έλεγχο που έκανε πάλι η Κυβέρνησή μας την 1η Φεβρουαρίου 2005 διαπιστώθηκε ότι η εταιρεία προσαρμόστηκε με την τελική σύμβαση και από εκείνη την ημέρα εφαρμόζεται η εργοστασιακή σύμβαση. 
      Τώρα με ρωτάτε γιατί φεύγει από την Ξάνθη. Άλλοι λένε δημοσιογραφικά ότι πάει στα Σκόπια, αυτός λέει ότι πάει στο Πολύγυρο Κιλκίς. 
      Εγώ ερωτώ, κύριε Τζέκη, γιατί δεν ήλθαν οι ίδιοι οι εργαζόμενοι, γιατί δεν κάναμε τριμερή, να δούμε και να γράψουμε στα Πρακτικά επίσημα τι θα γίνει. 
      Το Υπουργείο παρακολουθεί το θέμα από πολύ κοντά. Είπα σήμερα στους εργαζόμενους, στους άμεσα ενδιαφερόμενους κι όχι στους έμμεσους επαγγελματίες ενδιαφερόμενους, να έλθουν, να κάνουμε τριμερή, να καλέσουμε και τον κ. Μιχαηλίδη να μας πει. 
      Από δικής μας πλευράς, κύριε Τζέκη, κάναμε ό,τι ήταν δυνατό για να διαφυλάξουμε –και θα το προσπαθήσουμε- και την απασχόληση, αλλά και την εργατική νομοθεσία.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και ένας συνοδός καθηγητής από το 2ο Ενιαίο Λύκειο Νέου Ψυχικού.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Η Βουλευτής κ. Δαμανάκη και η Βουλευτής κ. Γκερέκου ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τις ζητηθείσες άδειες.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Θέλω να τονίσω ότι μάλλον η Κυβέρνηση δεν έχει κατανοήσει το ρόλο της και πιστεύω ότι δεν μπορεί να κυβερνήσει το Κομμουνιστικό Κόμμα Ελλάδας. Σίγουρα δεν είναι εκείνο που θα πάρει το ρόλο της κυβέρνησης. 
      Κύριε Πρόεδρε, είναι γνωστό ότι εδώ και δέκα μέρες υπήρχε κατάληψη εκεί στο εργοστάσιο. Είναι γνωστό ότι μέχρι και εισαγγελείς έτρεχαν εκεί για να προωθήσουν τα συμφέροντα του κ. Μιχαηλίδη. Είναι γνωστό στο πανελλήνιο και όλος ο Τύπος έγραφε ότι βοούσε η Ξάνθη γι’ αυτό το μεγάλο γεγονός. Η Κυβέρνηση βέβαια ποιεί τη νήσσαν, ως συνήθως, και περιμένει από το Κομμουνιστικό Κόμμα Ελλάδας να κάνει τριμερή. Η τριμερής είναι ένα ζήτημα που θα πρέπει να το δουν το Υπουργείο και οι εργαζόμενοι κι εμείς βέβαια συμβάλλουμε σ’ αυτήν την κατεύθυνση. 
      Δεύτερο ζήτημα: Δεν ξέρω ποιοι είναι οι επαγγελματίες και οι άμεσα ενδιαφερόμενοι. Ξέρω βέβαια ότι άμεσα ενδιαφερόμενος είναι ο εργαζόμενος που ζει «στο πετσί του» το σημερινό πρόβλημα που έχει προκύψει στο εργοστάσιο του κ. Μιχαηλίδη. Όμως, ο κύριος Υπουργός μάλλον θέλει να πει ότι οι επαγγελματίες ενδιαφερόμενοι είμαστε εμείς και απευθύνεται προς εμάς. Ναι, είμαστε επαγγελματίες στο Κομμουνιστικό Κόμμα Ελλάδας όσον αφορά τη διαφύλαξη των εργατικών συμφερόντων. Είμαστε αυτοί που λέμε ότι ο σχεδιασμός πρέπει να γίνεται σύμφωνα με τα συμφέροντα των εργατών, των καπνοπαραγωγών και των μικροεπαγγελματιών στην περιοχή κι όχι σύμφωνα με τα συμφέροντα του κ. Μιχαηλίδη. Αυτό γενικά ισχύει και για όλη τη χώρα. 
      Από αυτήν την άποψη είμαστε δογματικοί στην υπεράσπιση του δίκιου του εργάτη. Ξέρετε ποια είναι η νομοθεσία που δημιουργείται μέσα σ’ αυτήν την Αίθουσα. Πέστε μου ένα νόμο που είναι υπέρ του δίκιου του εργάτη. Άρα, λοιπόν, κύριε Πρόεδρε, πρέπει να δούμε συνολικότερα το πρόβλημα για τον κ. Μιχαηλίδη.
      Σύμφωνο Σταθερότητας και Ανάπτυξης των Βαλκανίων. Φεύγουν οι βιομηχανίες από δω, επιδοτούνται για εδώ, επιδοτούνται και για τα Σκόπια, επιδοτούνται και για τη Βουλγαρία, επιδοτούνται ακόμα και για την Τουρκία. Έχει καπνεργοστάσια σ’ αυτές τις χώρες ο κ. Μιχαηλίδης και τώρα έρχεται να πάρει καινούργια επιδότηση για το Πολύκαστρο του Κιλκίς. 
      Διερωτάται ο λαός της Ξάνθης τι κάνει η Κυβέρνηση, πώς ελέγχει. Δεν θα πρέπει να γίνεται αυτός ο σχεδιασμός; Το ζήτημα είναι ότι θα πρέπει οι εργαζόμενοι να φυλάνε επί εικοσιτετραώρου βάσης να μη φύγουν τα μηχανήματα για να πάνε στη FYROM, στα Σκόπια συγκεκριμένα; 
      	Έτσι, λοιπόν, έχουν τα πράγματα, κύριε Πρόεδρε, και έτσι πρέπει να τα δει και η Κυβέρνηση και όχι να καταλογίζει ευθύνες προς το Κομμουνιστικό Κόμμα Ελλάδας.
      Γιατί είναι γνωστή η θεωρία του δάκτυλου του κομμουνιστικού κινδύνου ή κόμματος. Αυτά, όμως, είναι περασμένα, τα οποία επανέρχονται από πλευράς της Κυβέρνησης και έχουμε και συλλήψεις στελεχών του κόμματος και της Κομμουνιστικής Νεολαίας Ελλάδας. Πρόκειται για γνωστά στελέχη που τους δένουν πισθάγκωνα και τους οδηγούν στην Ασφάλεια και στη φυλακή μέχρι να γίνει εξακρίβωση των στοιχείων.
      Επιτέλους ο μεσαίος χώρος δεν είναι στα λόγια. Η πράξη δείχνει κάτι διαφορετικό. Και το ζήτημα για μας είναι ότι κυβερνητικές ευθύνες υπάρχουν συνολικά μέσα σ’ αυτήν τη χώρα, γιατί εξασφαλίζουν εκείνο το πλαίσιο, που είναι παράδεισος για την αύξηση των κερδών των επιχειρηματιών, όπως και του κ. Μιχαηλίδη.
      Εμείς, κύριε Πρόεδρε λέμε ότι ο 21ος αιώνας είναι γεγονός, αλλά ο καπιταλισμός και ο ιμπεριαλισμός έχουν δείξει το πραγματικό τους προσωπείο. Η Κυβέρνηση μπορεί να συμπονά και να στέλνει στρατεύματα περισσότερα στο Αφγανιστάν ή μπορεί να συμφωνεί με τους Αμερικάνους να στείλει εκπαιδευτές στο Ιράκ, αλλά ο λαός αυτής της χώρας λέει όχι σ’ όλες αυτές τις επιλογές.
      Κύριε Πρόεδρε, δεν απάντησε η Κυβέρνηση για το ζήτημα του κ. Μιχαηλίδη. Και οι εργάτες αν ήλθαν να δουν τον Υπουργό, καλά έκαναν. Και οι εργάτες θα δουν τα πολιτικά κόμματα και θα συντονίσουν τον αγώνα τους με άλλους μαζικούς φορείς της περιοχής. Τα σχέδια όμως της Κυβέρνησης και του Μιχαηλίδη, αλλά και της Συνεταιριστικής Καπνοβιομηχανίας, όπου είναι η ιδιαίτερη πατρίδα του κ. Κοντού, δεν θα περάσουν έτσι.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο. Ας χαμηλώσουμε, όμως, τους τόνους...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Χαμηλοί είναι οι τόνοι, κύριε Πρόεδρε, αλλά μερικές πολιτικές αλήθειες πρέπει να ακούγονται. Δηλαδή πήγαμε από τον Μιχαηλίδη στην Καπνοβιομηχανία Ξάνθης, που εκεί δοκιμάζεται σκληρά ο εργαζόμενος και θα μείνει χωρίς δουλειά και φθάσαμε στο Αφγανιστάν. Μ’ αυτή τη λογική θα φθάσουμε και στην Κούβα και στη Σοβιετική Ένωση...
      ΑΓΓΕΛΟΣ ΤΖΕΚΗΣ: Είναι συνάρτηση. Ξέρετε πόσα δίνετε στο Αφγανιστάν κάθε χρόνο; Δίνετε 30 δισεκατομμύρια ....
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τζέκη, μη διακόπτετε. Έχει το δικαίωμα ο Υφυπουργός να απαντήσει. Επεκταθήκατε και σε άλλα θέματα και θέλει να διαθέσει το χρόνο του εκεί. Παρακαλώ, όμως, μην τον διακόπτετε.
      ΑΓΓΕΛΟΣ ΤΖΕΚΗΣ: Δεν κάνετε, όμως, το ίδιο όταν επεκτάθηκε ο κύριος Υφυπουργός. 
      ΠΡΟΕΔΡΕΥΩΝ (Γεώργιος Σούρλας): Δεν μπορείτε, όμως, να διακόπτετε συνέχεια. Το δικαίωμα της αμφισβήτησης, της κριτικής και του διαλόγου είναι συστατικά στοιχεία της δημοκρατίας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η δημοκρατία θέλει θέσεις. 
      Λέω λοιπόν, κύριε Τζέκη, αφού αφήσαμε τους εργαζόμενους και πήγαμε στο Αφγανιστάν, αφήσατε και ένα υπονοούμενο, ότι είναι και η περιοχή του κ. Κοντού.  Τι σχέση έχει το ένα με το άλλο; 
      Θέλετε να βρούμε από κοινού τα πραγματικά συμφέροντα των εργαζομένων και να τα υπερασπίσουμε; Αντιληφθείτε ότι επειδή έχουμε όραμα και πιστεύουμε σε μια ελεύθερη κοινωνία, δεν σημαίνει ότι δεν υπάρχει αλληλεγγύη. Εδώ είναι η αλληλεγγύη. Και το λέω αυτό γιατί πρώτον εγώ δεν είπα ότι είναι ο ρόλος του Κομμουνιστικού Κόμματος να κάνει τριμερή. Είναι, όμως, ευθύνη των εργαζομένων όταν δουν ότι καταπατούνται τα εργασιακά τους δικαιώματα και έχουν ανασφάλεια στη δουλειά τους, να προσφεύγουν στο Υπουργείο Απασχόλησης. Το αυτονόητο είπα. Τους κάλεσα μάλιστα σήμερα το πρωί και τους είδα πριν έλθουμε εδώ να συζητήσουμε την επίκαιρη αυτή ερώτηση. Έχουμε μάλιστα κλείσει και ραντεβού για τριμερή.
      Δεύτερον, βάζετε συνεχώς ως προμετωπίδα του αγώνα την ονοματολογία. Η Κυβέρνηση δεν ενδιαφέρεται αν η επιχείρηση είναι του Μιχαηλίδη ή οποιουδήποτε άλλου. Αυτό που μας ενδιαφέρει είναι η εκπαίδευση, οι θέσεις απασχόλησης και η ανάπτυξη. Το θέμα του εργάτη απ’ τη μια πλευρά και από την άλλη οι καπιταλιστές και οι ιμπεριαλιστές, πιστεύουμε ότι είναι θέματα του περασμένου αιώνα.
      Ήλθατε εδώ, κύριε Τζέκη να μας κάνετε αναδρομή και να μας πείτε για δημοκρατία, για συμμόρφωση και για Αστυνομία. Αυτά είναι ψυχώσεις, είναι αγκυλώσεις, είναι θέματα του παρελθόντος. Έξω από μας αυτή η λογική.
      Ο μεσαίος χώρος δίνει τη δυνατότητα δημοκρατικής αντιμετώπισης σε όλους τους πολίτες είτε πρόκειται για εργαζόμενους είτε πρόκειται για εργοδότες.
      Τελειώνοντας θα σας πω ότι το θέμα του κ. Μιχαηλίδη και του κάθε Μιχαηλίδη, αντιμετωπίζεται μέσα από τους νόμους του κράτους. 
      ΑΓΓΕΛΟΣ ΤΖΕΚΗΣ: Κύριε Πρόεδρε, παρακαλώ το λόγο επί προσωπικού θέματος.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, δεν αναφέρθηκε ο κύριος Υφυπουργός, προσωπικά σε σας. 
      ΑΓΓΕΛΟΣ ΤΖΕΚΗΣ: Σε μένα απαντά, στα λεγόμενά μου απαντά, κύριε Πρόεδρε. Δεν απαντά σε κανέναν άλλο.
      ΠΡΟΕΔΡΕΥΩΝ (Γεώργιος Σούρλας): Εγώ, κύριε Τζέκη, δεν έχω αντιληφθεί ότι υπάρχει προσωπικό θέμα. Είχατε έναν έντονο διάλογο μεταξύ σας. Δόθηκαν οι διευκρινίσεις. 
      ΑΓΓΕΛΟΣ ΤΖΕΚΗΣ: Να σας πω, κύριε Πρόεδρε, σε τι συνίσταται το προσωπικό; 
      ΠΡΟΕΔΡΕΥΩΝ (Γεώργιος Σούρλας): Δεν είναι σωστό τώρα να υπάρχει αυτή η κατάσταση. Υπάρχουν σε αναμονή ερωτώντες συνάδελφοι και Υπουργοί. Έχουμε να προχωρήσουμε και στη νομοθετική εργασία. 
      ΑΓΓΕΛΟΣ ΤΖΕΚΗΣ: Σύμφωνοι, κύριε Πρόεδρε, αλλά δεν μπορούν να μείνουν τα πράγματα έτσι; Να σας πω σε τι συνίσταται το προσωπικό.
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ, κύριε Τζέκη.
      ΑΓΓΕΛΟΣ ΤΖΕΚΗΣ: Κύριε Πρόεδρε, κατανοήστε τη θέση μας. Μίλησε για ψυχώσεις, μίλησε για ψυχοσυνθέσεις. Μίλησε δηλαδή για Δαφνί!
      ΠΡΟΕΔΡΕΥΩΝ (Γεώργιος Σούρλας): Δεν το είπε προσωπικά για σας, κύριε Τζέκη. Έκανε ιδεολογικές αναφορές ο κύριος Υφυπουργός. Κακώς τις έκανε, αν θέλετε.
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Δεν είναι έτσι. Μίλησε προσωπικά. Σε μένα απάντησε. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ακούστε. Αν έκανε προσωπική αναφορά δεν θα το επέτρεπα εγώ ως Προεδρείο πλέον.
      ΑΓΓΕΛΟΣ ΤΖΕΚΗΣ: Ναι, αλλά το είπε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, είχατε καμία πρόθεση να θίξετε τον κ. Τζέκη προσωπικά; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν κατάλαβα, κύριε Πρόεδρε! Για όνομα του Θεού! 
      ΑΓΓΕΛΟΣ ΤΖΕΚΗΣ: Ο κύριος Υπουργός, κύριε Πρόεδρε, δεν καταλαβαίνει. Προσπαθεί να έχει το ακαταλόγιστο. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, έδωσε διευκρινίσεις ο κύριος Υπουργός. Σας παρακαλώ. Δεν χρειάζεται άλλη ένταση. Είσαστε ένας σώφρων Βουλευτής και πολλά χρόνια κοινοβουλευτικός.
      ΑΓΓΕΛΟΣ ΤΖΕΚΗΣ: Σύμφωνοι, κύριε Πρόεδρε, αλλά δεν μπορώ να δεχθώ αυτά που είπε ο κύριος Υφυπουργός για μένα.
      ΠΡΟΕΔΡΕΥΩΝ (Γεώργιος Σούρλας):  Ο κύριος Υφυπουργός είπε ότι δεν είχε καμία πρόθεση και ούτε σας προσέβαλε. 
      ΑΓΓΕΛΟΣ ΤΖΕΚΗΣ: Είναι σωστό; Έχει το ακαταλόγιστο ο κύριος Υφυπουργός;
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Τζέκη, ας σταματήσει εδώ το θέμα. Έδωσε διευκρινίσεις ο κύριος Υφυπουργός.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, έδωσε στοιχεία ο κ. Τζέκης του βιομήχανου που εστάλησαν στο Υπουργείο με FAX. Μάλιστα κατατέθηκαν και στη Βουλή.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Ας μη μετατρέψουμε τον κοινοβουλευτικό έλεγχο σε ιδεολογική αντιπαράθεση. 
      Προχωρούμε στη συζήτηση της με αριθμό 619/31.1.2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς, κ. Αθανασίου Λεβέντη, προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την επαναλειτουργία της επιχείρησης «ΙΠΠΟΚΑΜΠΟΣ» κλπ.
      Η επίκαιρη ερώτηση του κυρίου συναδέλφου έχει ως εξής: 
      «Το Μάιο του 2003 έκλεισε η επιχείρηση εσωτερικής διακόσμησης πλοίων και ξενοδοχείων «ΙΠΠΟΚΑΜΠΟΣ» και απολύθηκαν 350 ειδικευμένοι εργαζόμενοι.
      Έχουν περάσει 20 μήνες και το πρόγραμμα ολοκληρωμένης παρέμβασης, που χρηματοδοτήθηκε από το Λογαριασμό Απασχόλησης Επαγγελματικής Κατάρτισης (Λ.Α.Ε.Κ.), είχε ελάχιστα αποτελέσματα καθώς μόνο το 1/10 των ανέργων της επιχείρησης βρήκε νέα εργασία.
      Η επιχείρηση «ΙΠΠΟΚΑΜΠΟΣ» όταν λειτουργούσε ήταν δεύτερη στην Ευρώπη και τέταρτη στον κόσμο σε αριθμό και ύψος συμβολαίων. Οι εγκαταστάσεις του εργοστασίου σήμερα παραμένουν παροπλισμένες και δεν διαφαίνονται από την πλευρά της κυβέρνησης πρωτοβουλίες για βιώσιμη επαναλειτουργία του, παρ’ ότι υπάρχουν επενδυτικές προτάσεις.
      Ο Υφυπουργός Απασχόλησης μετά από την τριμερή συνάντηση είχε δεσμευτεί ρητά και εγγράφως ότι θα καταθέσει τροπολογία για την πρόωρη συνταξιοδότηση 47 απολυμένων της επιχείρηση, που βρίσκονται κοντά στα όρια.
      Με βάση τα παραπάνω ερωτώνται οι κ.κ. Υπουργοί:
      Γιατί μέχρι σήμερα δεν τηρήθηκαν οι δεσμεύσεις πρόωρης συνταξιοδότησης για τους ανέργους-απολυμένους της επιχείρησης «ΙΠΠΟΚΑΜΠΟΣ» που βρίσκονται στα όρια;
      Τι μέτρα θα πάρουν για τη βιώσιμη επαναλειτουργία της επιχείρησης αξιοποιώντας τις επενδυτικές προτάσεις που έχουν υποβληθεί;»
        Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Αναφορικά με την υπόθεση των εργαζομένων της κατασκευαστικής εταιρείας «ΙΠΠΟΚΑΜΠΟΣ», πράγματι από το 2003 έχει πτωχεύσει και έχουν μείνει οι εργαζόμενοι στο δρόμο.
      Το πρώτο μέλημα της Κυβέρνησης αμέσως μετά τις εκλογές, στις 27 Απριλίου, ένα μήνα μετά την ανάληψη της εξουσίας από εμάς, ήταν να καλέσουμε, κύριε Λεβέντη, το σωματείο «ΙΠΠΟΚΑΜΠΟΣ» και είχαμε μία εποικοδομητική συζήτηση και συνάντηση, όπου αυτή η Κυβέρνηση μ’ αυτά τα δημοσιονομικά που παραλάβαμε, έδωσε στους τριακόσιους πενήντα εργαζόμενους της «ΙΠΠΟΚΑΜΠΟΣ» 1.000 ευρώ ως έκτακτη επιχορήγηση. Άμεσα, μόλις παραλάβαμε!
      Αναλάβαμε τις πτωχευμένες επιχειρήσεις, τα λουκέτα που παρέλαβε αυτή η Κυβέρνηση. Λουκέτα που προέρχονται είτε από θαλασσοδάνεια, όπως η επιχείρηση, κύριε Λεβέντη, στη Θήβα, της «ΟΠΤΙΚΑΛ», όπου σύρανε τον Πρωθυπουργό Σημίτη να πάει να κάνει εγκαίνια μιας επιχείρησης, το Δεκέμβριο του 2003 με 80.000.000 ευρώ δάνεια. Και σε εννιά μήνες οι τράπεζες έβαλαν την επιχείρηση σε αναγκαστική διαχείριση. Άλλο ένα τέτοιο δράμα ζουν και οι εργαζόμενοι της «ΙΠΠΟΚΑΜΠΟΣ». Δόθηκε το επίδομα και συμφωνήθηκε…
      ΕΚΤΟΡΑΣ ΝΑΣΙΩΚΑΣ: Σε εννέα μήνες…
      ΠΡΟΕΔΡΕΥΩΝ (Γεώργιος Σούρλας): Μη διακόπτετε παρακαλώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και  Κοινωνικής Προστασίας): Κάντε ερώτηση για το Σημίτη, ποιος Βουλευτής τον πήγε στη Θήβα. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Παρακαλώ δεν πρέπει να διακόπτετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι συνέχεια της ερώτησης του κ. Λεβέντη. Κι έχουμε δεσμευτεί, κύριε Λεβέντη, ότι στο πρώτο νομοσχέδιο που θα φέρουμε οσονούπω, θα μπουν στη νομοθετική ρύθμιση για ειδική παρέμβαση οι εργαζόμενοι της εταιρείας «ΙΠΠΟΚΑΜΠΟΣ». Το νομοσχέδιο θα έλθει στα τέλη Φεβρουαρίου, θα είναι μέσα αυτά, όπως έχουμε συμφωνήσει με τους εργαζόμενους.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, βλέπουμε εδώ να επαναλαμβάνεται το θλιβερό φαινόμενο, επιχειρήσεις οι οποίες είναι σύγχρονες, είναι θα λέγαμε και πρωτοποριακές και οι οποίες βρίσκονται στην πρώτη θέση της αγοράς, να κλείνουν. Είχαμε προχθές την «ΟΠΤΙΚΑΛ», που παρουσιάσαμε, σήμερα έχουμε την «ΙΠΠΟΚΑΜΠΟ», αύριο έχουμε τη «ΔΑΡΙΓΚ», προηγουμένως συζητούσαμε για την «ΜΙΧΑΗΛΙΔΗΣ», για την οποία κι εμείς έχουμε κάνει ερώτηση και περιμένουμε απαντήσεις.
      Είπε ο κύριος Υπουργός ότι ανέλαβε τα χρέη, τα θαλασσοδάνεια κλπ., η τωρινή Κυβέρνηση. Η τωρινή Κυβέρνηση είχε διακηρύξει σε όλους τους τόνους ότι είναι έτοιμη να κυβερνήσει και να αναλάβει όλες τις ευθύνες. Εμείς δεν δίνουμε συγχωροχάρτι, το είπα και σε προηγούμενες επίκαιρες ερωτήσεις, στις όποιες αμαρτίες έχει το ΠΑΣΟΚ. Αυτήν τη στιγμή όμως, κύριε Υπουργέ, εσείς κυβερνάτε, εσείς έχετε την ευθύνη.
      Γεγονός είναι ότι πριν από αρκετούς μήνες συγκαλέσατε συσκέψεις και δεσμευθήκατε απέναντι στους εργαζόμενους και ο Υπουργός κ. Παναγιωτόπουλος και σεις προσωπικά, ότι θα ενταχθούν οι απολυμένοι της επιχείρησης σε ειδικό πρόγραμμα ολοκληρωμένης παρέμβασης, που δεν είναι μόνο αυτό το επίδομα. Απ’ αυτό το πρόγραμμα, όμως, δεν επωφελήθηκε ούτε το 1/10 των εργαζομένων ως τώρα και ας έχουν περάσει πολλοί μήνες. 
      Επίσης, είχατε πει –και υπάρχει ανακοίνωση εδώ από το γραφείο σας στις 30 Ιουνίου, κύριε Υφυπουργέ- ότι με αφορμή τη γενική συνέλευση των απολυμένων της «ΙΠΠΟΚΑΜΠΟΣ»: «θα ήθελα να σας ενημερώσω ότι συμμερίζομαι απόλυτα το δίκαιο της ανησυχίας των σαράντα επτά εργαζομένων αναφορικά με το ζήτημα της πρόωρης συνταξιοδότησής τους» και ότι αυτό θα ρυθμιστεί, όπως λέτε, μέσα στον Οκτώβριο. Βρισκόμαστε ήδη στο Φεβρουάριο. Είπατε, μόλις έλθει το νομοσχέδιο στη Βουλή. 
      Κύριε Υπουργέ, εν τω μεταξύ οι άνθρωποι αυτοί πρέπει να ζήσουν. Πρέπει να δοθεί λύση. Τι ζητάνε; Το αυτονόητο. Πρώτον, τα δικαιώματά τους να κατοχυρωθούν, οι αποζημιώσεις και ό,τι άλλο δικαιούνται να το πάρουν και από την άλλη να λειτουργήσει η επιχείρηση για να μπορούν να εργάζονται. Και επειδή υπάρχουν σαράντα επτά εργαζόμενοι, οι οποίοι είναι σε μεγάλη ηλικία και δεν μπορούν να βρουν αλλού δουλειά, θα πρέπει και γι’ αυτούς να ληφθεί μέριμνα ώστε υπό ειδικούς όρους να μπορέσουν να συνταξιοδοτηθούν. 
      Νομίζω ότι ζητούν τα στοιχειώδη και τα αυτονόητα και πιστεύω ότι η Κυβέρνηση είναι υποχρεωμένη άμεσα να κινηθεί και να δώσει λύση. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, όσον αφορά αυτά που είπε ο κ. Λεβέντης, θα καταθέσω στα Πρακτικά της Βουλής επιστολή που έστειλα στις 30 Ιουνίου και διαβάστηκε στη γενική συνέλευση των εργαζομένων στην εταιρεία «ΙΠΠΟΚΑΜΠΟΣ», όπου ξεκάθαρα αναφέρει –γιατί εμείς ξέρουμε να τιμάμε και το λόγο μας και την πολιτική μας δέσμευση- τις πολιτικές που ήδη έχουν εγκριθεί και αυτές οι πολιτικές είναι ολοκληρωμένο πρόγραμμα παρέμβασης, πρόγραμμα επαγγελματικής κατάρτισης, πρόγραμμα επιχορήγησης ιδιωτικών επιχειρήσεων, προγράμματα επιχορήγησης νέων ελευθέρων επαγγελματιών. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ – ΨΑΡΟΥΔΑ)
      Πέρα από τον ΛΑΕΚ, πέρα από όλα αυτά, λέει η επιστολή μου: «Πέρα από τις πολιτικές, που ήδη έχουν εγκριθεί και αφορούν την έκτακτη οικονομική ενίσχυση ύψους 1000 ευρώ στους τριακόσιους πενήντα απολυμένους και τα οποία θα καταβληθούν ενός δέκα ημερών», και τα πήραν σε δέκα ημέρες, «επιθυμώ να σας ενημερώσω ότι με το πρώτο νομοσχέδιο που θα φέρει προς ψήφιση στη Βουλή η πολιτική ηγεσία του Υπουργείου Απασχόλησης τον Οκτώβριο...». Είναι θέμα νομοσχεδίου. Ήρθε νομοσχέδιο στη Βουλή, κύριε Λεβέντη; Το νομοσχέδιο-σκούπα ετοιμάζεται τώρα. Με το που θα έρθει θα υπάρχει ειδική αναφορά για την εταιρεία «ΙΠΠΟΚΑΜΠΟΣ» και για τους σαράντα επτά εργαζόμενους να ενταχθούν σε ειδικό καθεστώς συνταξιοδότησης, όπως έχουμε κάνει με τις άλλες επιχειρήσεις.
      Το ζήτημα είναι, κύριε Λεβέντη, ότι και ο Συνασπισμός και η Αριστερά μας εγκαλείτε συνέχεια για επιχειρήσεις που εμείς τις βρήκαμε κλεισμένες. Το επαναλαμβάνω και θα το επαναλαμβάνω μονότονα, όταν κάνετε μονότονες επίκαιρες ερωτήσεις. Είναι επιχειρήσεις ουκ έστιν αριθμός: «ΔΑΡΙΓΚ», «INTERSONIC», κλωστοϋφαντουργικές, «ΤΡΙΚΟΛΑΝ». Είναι γύρω στις 80 επιχειρήσεις, που χρησιμοποιήθηκαν από την προηγούμενη κυβέρνηση ως όχημα στο Χρηματιστήριο και σκάει η φούσκα στην πλάτη των εργαζομένων και απολύονται. Μόνο στη «ΔΑΡΙΓΚ» είναι διακόσιοι τριάντα. Και είναι άλλες τόσες επιχειρήσεις και τα θαλασσοδάνεια, όπως είναι η «OPTICAL», που πήρε 80.000.000 ευρώ, πήγε ο Πρωθυπουργός και σε εννιά μήνες έκλεισε. 
       Τι θέλετε; Η Κυβέρνηση να έχει ένα μαγικό ραβδάκι και όλα αυτά τα θαλασσοδάνεια ή όλες αυτές τις «μαϊμού» εταιρείες του Χρηματιστηρίου να τις λύσει και να τις δημιουργήσει; Τι θέλετε; Δίνουμε μάχη, κάνουμε αγώνα να μπορέσουμε πραγματικά αυτές οι επιχειρήσεις να έχουν συνέχεια, όπως η «ΝΑΥΣΙ», που τη βάλαμε στο 46α. Και σήμερα μια η ώρα έχουμε τη «ΔΑΡΙΓΚ» στο 46α και δίνουμε μάχη. Τώρα είναι τόσες πολλές αυτές οι επιχειρήσεις που ήταν στην εικονική ανάπτυξη και στην εικονική φαντασία του ΠΑΣΟΚ της ανάπτυξης που ουκ έστιν αριθμός.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Επανερχόμαστε στη συζήτηση της με αριθμό 622/31-1-2005 επίκαιρης ερώτησης του πρώτου κύκλου του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Υγείας και Κοινωνικής Αλληλεγγύης, σχετικά με τη μετατροπή του Νοσοκομείου Κρεστένων σε Κέντρο Αποκατάστασης κλπ.. 
      Η επίκαιρη ερώτηση του κ. Αντωνακόπουλου έχει ως εξής:
      «Κύριε Υπουργέ, η ύπαρξη άρτιων υπηρεσιών Υγείας είναι αδήριτη ανάγκη για μια πολιτισμένη κοινωνία και θεμελιώδης ευθύνη κάθε κράτους που φέρει τον τίτλο «Κράτος Πρόνοιας». Στόχος της Πολιτείας οφείλει να είναι, όχι μόνο η δημιουργία νέων υποδομών στον τομέα της Υγείας, αλλά και η υποστήριξη και αναβάθμιση των ήδη παρεχόμενων υπηρεσιών για τις οποίες έχουν γίνει πολλές συλλογικές προσπάθειες και αγώνες.
      Στην Ηλεία, το Νοσοκομείο Κρεστένων αποτελεί ένα από τα σημαντικότερα και τα πιο ιστορικά νοσηλευτικά ιδρύματα της περιοχής προσφέροντας υγειονομική περίθαλψη όχι μόνο στους ντόπιους, αλλά και σε ολόκληρη την περιοχή Ολυμπίας, Γορτυνίας και ορεινής Ηλείας. Τις τελευταίες μέρες ανακοινώθηκε από στελέχη και Βουλευτές της Ν.Δ. η μετατροπή του νοσοκομείου σε Κέντρο Αποκατάστασης. Η πρόταση αυτή, βασισμένη σε τελείως αυθαίρετες και μονομερείς πρωτοβουλίες, καταργεί το δημοκρατικό διάλογο και συρρικνώνει τη σημασία και την προσφορά των υπηρεσιών του νοσοκομείου στον τομέα της Υγείας υποβαθμίζοντάς το και εν τέλει καταργώντας το. Η Δημοτική Αρχή και όλοι οι φορείς της περιοχής Κρέστενας και Ολυμπίας έκπληκτοι αντέδρασαν με αγανάκτηση στην παραπάνω αυθαίρετη πρόταση.
      Ερωτάστε λοιπόν, κύριε Υπουργέ:
      1. Υπάρχει σχεδιασμός για τη μετατροπή του νοσοκομείου Κρεστένων σε Κέντρο Αποκατάστασης;
      2. Έχετε προγραμματίσει διαδικασίες διαλόγου σε τοπικό επίπεδο για την όποια αλλαγή του υφιστάμενου υγειονομικού χάρτη του Νομού μας;»
      Θα απαντήσει ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε συνάδελφε, εγώ ξεκινώ από τη φράση που γράφετε ότι τέτοιου είδους πρωτοβουλίες καταργούν το δημοκρατικό διάλογο. Κατ’ αρχήν, δεν υπάρχει πρωτοβουλία και δεύτερον, το δημοκρατικό διάλογο θα έπρεπε να σκεφθείτε αν τον καταργεί ή όχι η διάταξη που έχει ήδη ψηφιστεί στο νόμο του κ. Αλέκου Παπαδόπουλου και δίνει το δικαίωμα στον Υπουργό να συγχωνεύει κλινικές, να καταργεί κλινικές, να καταργεί νοσοκομεία και να ιδρύει νοσοκομεία. Αν αναφέρεστε, λοιπόν, σ’ εκείνη τη διάταξη που το κόμμα σας ψήφισε και που εμείς του είχαμε πει να μην τη διατυπώσει έτσι, έχετε δίκιο ότι πράγματι καταργεί το δημοκρατικό διάλογο.
      Επί της ουσίας τώρα. Δεν υπάρχει αυτή τη στιγμή καμία σκέψη στο Υπουργείο Υγείας για να γίνουν όλα αυτά τα οποία έχετε συμπεριλάβει στην επίκαιρη ερώτησή σας. Και ο λόγος είναι ένας και μοναδικός. Προσπαθώ να έχω όσο μπορώ συνέπεια λόγων και πράξεων. Λόγων, που λέγαμε σαν κόμμα προεκλογικά και πράξεων, που κάνουμε σαν Κυβέρνηση μετεκλογικά. Τι είχα πει τότε; Είχα πει ότι δεν μπορεί, απαντώντας και κάνοντας κριτική στον κ. Αλέκο Παπαδόπουλο, να μιλούμε για συγχωνεύσεις, καταργήσεις ή ιδρύσεις καινούργιων κλινικών και νοσοκομείων αν δεν έχουμε το χάρτη υγείας της χώρας. 
      Πίστευα ότι πηγαίνοντας στο Υπουργείο στις 7 Μαρτίου, θα έβρισκα τελειωμένο το χάρτη υγείας, όπως μας είχαν διαβεβαιώσει όλοι οι Υπουργοί Υγείας του κόμματός σας. Δεν υπάρχει χάρτης υγείας. Υπήρχε μια προσπάθεια αξιέπαινη υπό την κ. Σπυράκη. Φεύγοντας η κ. Σπυράκη αυτό έμεινε στο ντουλάπι. Έμεινε μια υπάλληλος, η οποία προσπαθούσε μόνη της να φτιάξει το χάρτη υγείας και αυτό που παραλάβαμε, μόνο χάρτης υγείας δεν ήταν. Σας έχω πει ότι έχουμε δεσμευθεί μέχρι τέλους του 2005 να έχουμε φτιάξει χάρτη υγείας ολόκληρης της χώρας. Πιστεύω δε ότι έχετε πληροφορηθεί ότι όπου πηγαίνω στην επαρχία καλώ τους συναδέλφους όλων των κομμάτων να παρευρίσκονται είτε στις συσκέψεις στα ΠεΣΥΠ είτε στις συσκέψεις στα νοσοκομεία διότι μ’ ενδιαφέρει η άποψή τους και κυρίως μ’ ενδιαφέρει ο χώρος της υγείας και σε περιφερειακό και σε κεντρικό επίπεδο να έχει όσο το δυνατόν μεγαλύτερη συναίνεση. 
      Επομένως για το θέμα για το οποίο κάνετε την επίκαιρη ερώτηση δεν υπάρχει αυτήν τη στιγμή καμία απολύτως απόφαση ή σκέψη στο Υπουργείο Υγείας. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Αντωνακόπουλος.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κυρία Πρόεδρε, κύριε Υπουργέ. Πράγματι η απάντησή σας ήταν σαφής ότι δεν υπάρχει τέτοια σκέψη και πρωτοβουλία. Δυστυχώς, όμως, υπάρχει μια επικοινωνιακή βαβέλ γύρω απ’ αυτά τα θέματα της υγείας και μάλιστα φτάνει και σε επίπεδο Υπουργείου. Χθες είχα ενημερωθεί ότι δεν θα συζητηθεί η ερώτηση από τον Υφυπουργό κ. Γιαννόπουλο και σήμερα δημιουργήθηκε μια ακαταστασία για το αν θα προλάβω να έρθω να συζητήσουμε την ερώτηση, γιατί ενημερώθηκα ότι ήρθε ο Υπουργός. Σημαίνει, λοιπόν, ότι υπάρχει αδυναμία συντονισμού διότι συγκεκριμένοι Βουλευτές της Νέας Δημοκρατίας στο νομό έχουν εξαγγείλει μετατροπές νοσοκομείων και αλλαγές. Δηλαδή, αποφάσεις οι οποίες σαφώς φαίνεται ότι δεν απορρέουν από το Υπουργείο.
      Όσον αφορά στο δημοκρατικό προγραμματισμό μπορώ να σας πω ότι από την εμπειρία μου στην Ηλεία για το μεγάλο νοσοκομείο του Πύργου το «Ανδρέας Παπανδρέου» ήταν αποτέλεσμα δημοκρατικού προγραμματισμού και δεν υπάρχει κανένα παράδειγμα του να έχει κλείσει κάποιο νοσοκομείο με απόφαση προερχόμενη του νόμου που αναφέρατε. Ο δημοκρατικός προγραμματισμός των προηγούμενων ετών στο χώρο της υγείας μέσα από τα ΠεΣΥΠ, μέσα από τα νομαρχιακά συμβούλια και μέσα από τους θεσμούς της αποκέντρωσης είχε οδηγήσει στο να κατασκευάσουμε πάρα πολλά νοσοκομεία. 
      Πιστεύω ότι υπάρχει χώρος για αρκετή δουλειά, ώστε να βελτιωθούν και άλλο οι υποδομές της δευτεροβάθμιας περίθαλψης στο Νομό Ηλείας. Είναι πρόκληση η πλήρης λειτουργία και ανάπτυξη του γενικού νοσοκομείου Πύργου «Ανδρέας Παπανδρέου». Πρέπει να επισπευσθούν οι διαδικασίες πρόσληψης του ιατρικού προσωπικού. Καθυστερήσαμε με το νόμο που μεσολάβησε και άλλαξαν οι εισηγήσεις και οι εισηγητές. Και βέβαια είναι μια πρόκληση ο αριθμός του προσωπικού που θα προσληφθεί στο χρόνο που διανύουμε.
      Πάντως σε σχέση με τις μονάδες Κρεστένων και Αμαλιάδας, επειδή έχουν ακουστεί συγκεκριμένα πράγματα και υπάρχει μια αναστάτωση στην τοπική κοινωνία. Καλό θα ήταν, κύριε Υπουργέ, με μια δική σας παρουσία στην Ηλεία -μιας και πράγματι έχει μια ιδιομορφία ο χάρτης των υγειονομικών υπηρεσιών με τρία νοσοκομεία σ΄ ένα νομό- να τεθούν κάποια χρονοδιαγράμματα, κάποια σταθερά βήματα, για να μη δημιουργούνται εκ του μη όντος αναστατώσεις στις τοπικές κοινωνίες. 
      Σας ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Σε ό,τι αφορά το νοσοκομείο του Πύργου, ευχαρίστως όποτε θέλετε, να καταθέσετε επίκαιρη ερώτηση να σας απαντήσω. Δεν είναι της σήμερον.
      Δεύτερον, υπενθυμίζω ότι το νοσοκομείο του Πύργου δεν προγραμματίστηκε από κανένα ΠεΣΥΠ. Είχε δημοπρατηθεί και είχε ξεκινήσει πολύ πριν το νόμο από τα ΠεΣΥΠ. Απλά ολοκληρώθηκε. Για να λέμε πράγματα που ανταποκρίνονται στην πραγματικότητα μέσα σ’ αυτήν την Αίθουσα και όχι ό,τι θέλουμε.
      Τρίτον, περίμενα να μου πείτε σήμερα, κύριε Αντωνακόπουλε -γιατί ξέρω ότι με πολύ σοβαρότητα προσεγγίζετε τα θέματα- τη δραστηριότητα αυτού του νοσοκομείου. 
      Θα αναφέρω ενδεικτικά δύο νούμερα, τα οποία είμαι σίγουρος ότι τα ξέρετε. Εγώ περίμενα εκεί να μου πείτε ότι πρέπει να δούμε τι θα κάνουμε, άσχετα που, όπως σας είπα, δεν προτίθεμαι, χωρίς να φτιαχτεί χάρτης υγείας, να προβώ σε καμία αλλαγή. Το 2003 –μιλώ για το Νοσοκομείο Κρεστενών- χειρουργικές επεμβάσεις εκατόν τρεις. Το 2004 χειρουργικές επεμβάσεις εξήντα τρεις. Το 2003 τοκετοί μηδέν. Το 2004 μηδέν γυναικολογικές επεμβάσεις. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Τα έχω.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα έχετε. Αφού τα έχετε, βλέπετε, λοιπόν, ότι πρέπει να το δούμε συνολικότερα το πρόβλημα, πώς θα φτιάξουμε κάτι για το νομό σας που να ανταποκρίνεται πράγματι στις ανάγκες, άσχετα που, όπως σας είπα, αυτήν τη στιγμή δεν μπαίνει προς συζήτηση.
      Τώρα, το αν κάποιος συνάδελφος εξέφρασε μία άποψη και έναν προβληματισμό του, ούτε προς κακό είναι αυτό ούτε δεσμεύει εμένα ή εσάς ή τον οποιονδήποτε.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο Υπουργό.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.».
      Κύριε Υπουργέ, έχετε να πείτε τίποτα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κυρία Πρόεδρε, ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Όχι. Προχωρούμε στις εισηγήσεις.
      Το λόγο έχει ο εισηγητής της Νέας Δημοκρατίας συνάδελφος κ. Πέτρος Μαντούβαλος.
      ΑΝΝΑ ΔΙΑΜΑΝΤΟΠΟΥΛΟΥ: Κυρία Πρόεδρε, με το θέμα της ώρας πρέπει λίγο να δούμε τι θα γίνει.
      ΠΡΟΕΔΡΟΣ (Άννα Μπενάκη-Ψαρούδα): Είναι στην ημερήσια διάταξη αναγεγραμμένο. Η Διάσκεψη έχει αποφασίσει τη συζήτηση του νομοσχεδίου αυτού σε τρεις συνεδριάσεις. Σήμερα θα γίνει η συζήτηση επί της αρχής.
      ΑΝΝΑ ΔΙΑΜΑΝΤΟΠΟΥΛΟΥ: Πρέπει, όμως, να δούμε το θέμα της ώρας, κυρία Πρόεδρε.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Εξαρτάται, κυρία Διαμαντοπούλου, από το πόσοι συνάδελφοι θα εγγραφούν. Δεν μπορώ να κάνω υπολογισμό αυτήν την ώρα.
      ΑΝΝΑ ΔΙΑΜΑΝΤΟΠΟΥΛΟΥ: Ξεκινάμε, όμως, πολύ αργά, κυρία Πρόεδρε. Το θέμα των επίκαιρων ποτέ δεν πάει στην ώρα του. Μήπως πρέπει να το δούμε.
      ΠΡΟΕΔΡΟΣ (Άννα Μπενάκη-Ψαρούδα): Έχετε δίκιο. Αφήστε να δούμε πόσοι θα εγγραφούν και το επαναφέρουμε το θέμα και αποφασίζουμε. Δεν είναι τίποτα το τόσο άκαμπτο στη διαδικασία μας.
      Ορίστε, κύριε Μαντούβαλε, έχετε το λόγο.
      ΠΕΤΡΟΣ ΜΑΝΤΟΥΒΑΛΟΣ: Κυρία Πρόεδρε, διακεκριμένες κυρίες και κύριοι συνάδελφοι, έχω την τιμή να εισηγούμαι σήμερα ενώπιον της ελληνικής Βουλής το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.». Είναι το έβδομο νομοσχέδιο που καταθέτει η πολιτική ηγεσία του Υπουργείου, αλλά και η Κυβέρνηση της Νέας Δημοκρατίας, δείχνοντας την ευαισθησία της για τον ιδιαίτερα ευαίσθητο τομέα της Δημόσιας Διοίκησης.
      Σαν Κυβέρνηση στοχεύουμε στη ριζική αναδιοργάνωση και στον πραγματικό εκσυγχρονισμό της Δημόσιας Διοίκησης, αφού τη θεωρούμε ως έναν από τους παράγοντες που μπορούν να συντελέσουν τα μέγιστα στην πρόοδο της χώρας. 
      Με τη σημαντική σημερινή νομοθετική μας πρωτοβουλία σταδιακά θέτουμε τις βάσεις για την ποιοτική αναβάθμιση της Δημόσιας Διοίκησης που περνάει μέσα από τη ριζική αλλαγή των μεθόδων οργάνωσης και λειτουργίας των δημοσίων υπηρεσιών. 
      Κατά κύριο λόγο επιδιώκουμε το ανθρώπινο δυναμικό, που εργάζεται στον ευρύτερο δημόσιο τομέα, να αμείβεται ικανοποιητικά, να λειτουργεί μέσα σε περιβάλλον αξιοκρατίας και να υπόκειται σε διαρκή αξιολόγηση και παροχή κινήτρων προκειμένου να έχει καλύτερη απόδοση.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ όσοι είναι όρθιοι ή να αποχωρήσουν ή να καθίσουν στις θέσεις τους.
      ΠΕΤΡΟΣ ΜΑΝΤΟΥΒΑΛΟΣ: Το νομοσχέδιο, το οποίο έχω την τιμή να εισηγούμαι, δημιουργεί ένα θεσμικό πλαίσιο για την επίλυση του προβλήματος των συμβασιούχων και βασίζεται σε πλούσια, σοβαρή και νομοθετική τεκμηρίωση με πειστικά επιχειρήματα.
      Με το παρόν νομοσχέδιο παύει να ισχύει αυτό το ιδιότυπο καθεστώς ομηρίας, που αποτελεί ντροπή και όνειδος για μία δημοκρατική και οργανωμένη κοινωνία, την ελληνική κοινωνία. Οι συμβασιούχοι υπήρξαν θύματα των κυβερνήσεων, που κυβέρνησαν τη χώρα τα τελευταία χρόνια...
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Οι συνάδελφοι που συνωστίζονται στον υπολογιστή παρακαλώ να επιστρέψουν αμέσως στις θέσεις τους. Θα πληροφορηθείτε τη σειρά σας μόλις ολοκληρωθεί ο κατάλογος.
      Με συγχωρείτε, κύριε Μαντούβαλε, αλλά πρέπει να αποκαταστήσουμε μία ηρεμία στην Αίθουσα. Συνεχίστε παρακαλώ.
      ΠΕΤΡΟΣ ΜΑΝΤΟΥΒΑΛΟΣ: Οι συμβασιούχοι, λοιπόν, υπήρξαν θύματα των κυβερνήσεων του ΠΑΣΟΚ, των κυβερνήσεων που κυβέρνησαν τα τελευταία χρόνια τη χώρα μας, οι οποίες ήθελαν να συντηρούν πελατειακές σχέσεις και να επιβάλλουν συνθήκες ιδιότυπου κομματισμού στη Δημόσια Διοίκηση. Εκτιμούμε ότι μέσα από διαδικασία σύνθεσης τελικά, απόψεων, είναι ώριμες πλέον οι συνθήκες, προκειμένου όλες οι πολιτικές δυνάμεις να συναινέσουν στην αλλαγή αυτής της καταστροφικής νοοτροπίας. Είναι, λοιπόν, καιρός να κατανοήσουμε όλοι ότι πρέπει να δοθεί μια αξιόπιστη και βιώσιμη λύση. Αυτό επιδιώκει το νομοσχέδιο αυτό και ευελπιστώ ότι πριν ορισμένοι υποκύψουν στον πειρασμό της εύκολης κριτικής, θα κάνουν πρώτα τη δική τους αυτοκριτική για όσα δεν έπραξαν οι ίδιοι στο παρελθόν. Απευθύνομαι ιδιαίτερα στους συναδέλφους του ΠΑΣΟΚ. 
      Αυτός είναι και ο λόγος που σας καλούμε, αγαπητές κυρίες και κύριοι συνάδελφοι της Αξιωματικής Αντιπολίτευσης, να πάψετε να είστε επιτέλους ατεκμηρίωτα και μονίμως κακόπιστα καταγγελτικοί. Η Κυβέρνηση αλλάζει σταδιακά το πλαίσιο της λειτουργίας της Δημόσιας Διοίκησης. Πρέπει όλοι να κατανοήσουμε ότι απαιτείται μια ριζοσπαστική μεταρρύθμιση της Δημόσιας Διοίκησης, αλλά και ένας εμπλουτισμός της με νέες οργανωτικές δομές και με στελέχη που διαθέτουν ικανότητες.
      Αφήνουμε πίσω μας τις πελατειακές σχέσεις, τον κομματισμό και την αναξιοκρατία που για χρόνια εγκαταστήσατε. Αφήνουμε πίσω μας όλες αυτές τις πρακτικές που οδήγησαν σε αναξιοκρατικές προσλήψεις χιλιάδων υπαλλήλων, αλλά και στο μεγάλο πρόβλημα, το μέγα άλγος των συμβασιούχων. Αυτός είναι ο πυρήνας της πολιτικής μας, που θα οδηγήσει στον ουσιαστικό εκσυγχρονισμό του κράτους και όχι στον ψευδεπίγραφο εκσυγχρονισμό που αποδοκιμάστηκε ηθικά και πολιτικά από τη συντριπτική πλειοψηφία των πολιτών στις πρόσφατες εκλογές.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δημιουργούμε σταδιακά ένα κράτος και μια διοίκηση με κύρια συστατικά την αξιοκρατία, την ουδετερότητα, την αμεροληψία, αλλά και την αποτελεσματικότητα. Δημιουργούμε μια Δημόσια Διοίκηση που θα ανήκει σε όλες τις Ελληνίδες και σε όλους τους Έλληνες, που θα τους υπηρετεί ισότιμα και με συνέπεια. Αναγκαία προϋπόθεση, όμως, είναι να προβούμε στις αναγκαίες εκείνες δράσεις, αλλά και στις θεσμικές παρεμβάσεις για την επίλυση ζητημάτων που χρονίζουν κι έχουν λάβει εκρηκτικές κοινωνικές διαστάσεις, όπως είναι το θέμα που συζητάμε, όπως είναι το θέμα των συμβασιούχων.
      Η αταλάντευτη βούληση της Κυβέρνησης να επιλυθεί κατά τρόπο βιώσιμο και οριστικό το πρόβλημα της μονιμοποίησης των συμβασιούχων καταδεικνύεται με τα δύο πρώτα άρθρα του νομοσχεδίου. Με το σχετικό προεδρικό διάταγμα 164 του 2004, λίγους μήνες μετά τη νίκη μας στις εκλογές, καθορίστηκαν οι προϋποθέσεις, σύμφωνα με τις οποίες…
      ΠΡΟΕΔΡΕΥΩΝ (Γεώργιος Σούρλας): Παρακαλώ να απομακρυνθούν οι συνάδελφοι, από τη Γραμματεία για να διευκολύνουμε τον ομιλητή. Δεν μπορεί να μιλάει με τέτοιο θόρυβο και με τέτοια αταξία. Καθίστε, αποχωρήστε, ηρεμήστε. Σας παρακαλώ πάρα πολύ. Και να σταματήσετε να ζητάτε πληροφορίες από τη Γραμματεία για τον κατάλογο.
      ΠΕΤΡΟΣ ΜΑΝΤΟΥΒΑΛΟΣ: Είναι λογικό, κύριε Πρόεδρε, γιατί γίνεται συντονισμένη προσπάθεια αμύνης των συναδέλφων, πώς θα προετοιμάσουν την άμυνα…
      ΠΡΟΕΔΡΕΥΩΝ (Γεώργιος Σούρλας): Κύριε Μαντούβαλε…
      ΠΕΤΡΟΣ ΜΑΝΤΟΥΒΑΛΟΣ: Λογικό είναι. Το δέχομαι. Δεν είναι κακό.
      ΠΡΟΕΔΡΕΥΩΝ (Γεώργιος Σούρλας): Κύριε Μαντούβαλε, σταματήστε για λίγο.
      Παρακαλώ, κύριοι συνάδελφοι, απόλυτη ησυχία. Δεν είναι αυτή εμφάνιση της Βουλής. Καθίστε, ηρεμήστε ή αποχωρήστε. 
      Συνεχίστε, κύριε Μαντούβαλε.
      ΠΕΤΡΟΣ ΜΑΝΤΟΥΒΑΛΟΣ: Ευχαριστώ, κύριε Πρόεδρε.
      Αναγκαία, λοιπόν, προϋπόθεση είναι να προβούμε στις αναγκαίες εκείνες δράσεις, αλλά και στις θεσμικές παρεμβάσεις για την επίλυση ζητημάτων που, όπως είπα, χρονίζουν. Με το σχετικό, λοιπόν, προεδρικό διάταγμα 164 του 2004, λίγους μήνες μετά τη νίκη της Νέας Δημοκρατίας στις εκλογές, καθορίστηκαν οι προϋποθέσεις, σύμφωνα με τις οποίες συμβάσεις ή σχέσεις εργασίας ορισμένου χρόνου ή έργου μπορούν να θεωρηθούν ως συμβάσεις εργασίας αορίστου χρόνου. Υπήρχε, όμως, ένα κενό που ερχόμαστε σήμερα να καλύψουμε ως συνέχεια με νομοθετική ρύθμιση και συγκεκριμένα με το άρθρο 1 του νομοσχεδίου.
      Όπως γνωρίζετε, οι συμβασιούχοι του δημόσιου τομέα στα νομικά πρόσωπα δημοσίου δικαίου, αλλά και στους ΟΤΑ Α΄ και Β΄ βαθμού, που πληρούν τις προϋποθέσεις για να θεωρηθούν οι συμβάσεις τους ως συμβάσεις αορίστου χρόνου, απαιτείται σύμφωνα με το άρθρο 103, παράγραφος 3, του Συντάγματος, να καλύπτουν οργανικές θέσεις.
      Με το άρθρο 1, λοιπόν, αυτού του νομοσχεδίου ρυθμίζεται το θέμα της κατάταξης σε οργανικές θέσεις των συγκεκριμένων συμβασιούχων, αλλά και όπου απαιτείται σύσταση οργανικών θέσεων εκεί που δεν υπάρχουν. Με αυτόν τον τρόπο εξασφαλίζεται η απρόσκοπτη διαδικασία μονιμοποίησης αυτών των ατόμων, αφού επιλύονται όλες οι εκκρεμότητες που θα μπορούσαν να δημιουργηθούν από την ανυπαρξία οργανικών θέσεων, τις οποίες θα κάλυπταν οι συμβασιούχοι. Οι ρυθμίσεις αυτές θα ισχύσουν από τους διαγωνισμούς που θα γίνουν μέχρι το τέλος του 2007. 
      Κύριοι συνάδελφοι, η Κυβέρνηση με απόλυτη συνέπεια έναντι των προεκλογικών της εξαγγελιών αντιμετωπίζει συνολικά το πρόβλημα των συμβασιούχων. Δεν διακατέχεται ούτε από σκοπιμότητες ούτε και νομοθετεί με κομματικά κριτήρια και αντιλήψεις του παρελθόντος που αποδοκιμάστηκαν. Είναι αλήθεια ότι με βάση το προεδρικό διάταγμα ένας μεγάλος αριθμός συμβασιούχων δεν πληροί τις προϋποθέσεις για να αναγνωριστούν οι συμβάσεις τους ως συμβάσεις εργασίας ιδιωτικού δικαίου αορίστου χρόνου. Θα ήταν εξαιρετικά ανάλγητο να αφεθούν όλοι αυτοί οι άνθρωποι στην τύχη τους. Θα ήταν εξαιρετικά απρόσεκτο από τη δική μας μεριά να μην το δούμε όταν ανέκυψε το ζήτημα αυτό. Είχαμε άλλωστε εξαγγείλει ότι με νομοθετική ρύθμιση θα προβλεπόταν η αυξημένη μοριοδότηση που αφορά την προϋπηρεσία τους, προκειμένου να αποκτήσουν ένα σημαντικό πλεονέκτημα για την απορρόφησή τους στο δημόσιο μέσω του συστήματος προσλήψεων. 
      Με το άρθρο 2 του νομοσχεδίου η μοριοδότηση που αφορά την προϋπηρεσία, προσαυξάνεται για τους συμβασιούχους του δημοσίου τομέα κατά 50% σε σχέση μ΄ αυτά που προβλέπονται από το ισχύον σύστημα προσλήψεων. Για να ενισχύσουμε επιπλέον τις προοπτικές μελλοντικής τους απορρόφησης στο δημόσιο, καταργείται η διάταξη σύμφωνα με την οποία η προϋπηρεσία του συμβασιούχου θα πρέπει να έχει διανυθεί στον ίδιο φορέα, του οποίου οι θέσεις προκηρύσσονται. Με τη νέα νομοθετική ρύθμιση που προωθούμε, η προϋπηρεσία αναγνωρίζεται και μοριοδοτείται, αρκεί να αφορά καθήκοντα της ιδίας ή παρεμφερούς ειδικότητας μ΄ αυτήν της θέσης που προκηρύσσεται. 
      Επιπρόσθετα αυξημένη μοριοδότηση, σε ό,τι αφορά την προϋπηρεσία, συνιστά και η συμμετοχή σε προγράμματα που χρηματοδοτούνται από εθνικούς και κοινοτικούς πόρους και υλοποιούνται στους ΟΤΑ μέσω δημοτικών επιχειρήσεων ή εταιρειών της Τοπικής Αυτοδιοίκησης. Ειδικότερα σε ό,τι αφορά την πλήρωση θέσεων στα Κέντρα Εξυπηρετήσεως Πολιτών, η μοριοδότηση σε ό,τι αφορά την προϋπηρεσία του υποψηφίου που έχει διανυθεί σε ΚΕΠ του φορέα, στον οποίο ανήκει το ΚΕΠ, του οποίου οι θέσεις προκηρύσσονται, αυξάνεται κατά 55%. Αντιλαμβάνεστε, λοιπόν, όλοι ότι πρόκειται για γενναία νομοθετική ρύθμιση με ανθρωποκεντρικό χαρακτήρα, από την οποία απουσιάζουν ο υπολογισμός, η σκοπιμότητα και η ιδιοτέλεια. 
      Συνεπώς με όσα προβλέπονται στο άρθρο 2 του νομοσχεδίου, ανεξάρτητα από το φορέα ο οποίος προκηρύσσει τις θέσεις, οι συμβασιούχοι - έστω και αν η υπηρεσία τους έχει διανυθεί σε άλλο φορέα- θα έχουν το πλεονέκτημα της αυξημένης μοριοδότησης κατά 50% σε ό,τι αφορά την προϋπηρεσία τους. Πρέπει να υπογραμμιστεί ότι η σχετική διάταξη επεκτείνεται και ισχύει για τις διαδικασίες πλήρωσης θέσεων και με γραπτό διαγωνισμό.
      Με ορισμένα από τα επόμενα άρθρα του νομοσχεδίου αντιμετωπίζεται μία σειρά από θέματα, τα οποία αφορούν διαπιστωμένες δυσλειτουργίες του ΑΣΕΠ και επιδρούν ανασταλτικά στην επιτάχυνση των διαδικασιών πρόσληψης. 
      Με το άρθρο 3 του νομοσχεδίου εισάγεται μια σημαντική καινοτομία, οι κυλιόμενοι πίνακες επιλαχόντων. Σύμφωνα με τις μέχρι τώρα ισχύουσες διατάξεις, οι πίνακες κατάταξης των υποψηφίων που καταρτίζει το ΑΣΕΠ, περιλαμβάνουν και επιλαχόντες που έχουν αξιολογηθεί μετά τους διοριστέους. Μέχρι τώρα η χρήση του πίνακα των επιλαχόντων γινόταν μόνο εάν υπήρχε περίπτωση αναπλήρωσης αυτού που διορίστηκε είτε λόγω της μη αποδοχής του διορισμού του είτε λόγω κάποιου κωλύματος. Πρακτικά αυτό σημαίνει ότι, έστω και αν υπάρξουν αναγκαίες νέες αναπληρώσεις διοριστέων εν ευθέτω χρόνω ή προκύψουν νέες ανάγκες κάλυψης θέσεων, δεν μπορεί να γίνει χρήση της κατάστασης των επιλαχόντων και το ΑΣΕΠ πλέον είναι υποχρεωμένο να προκηρύξει νέες θέσεις.
      Δεν λαμβάνεται, δηλαδή, υπόψη ούτε ότι υπάρχει ένας μεγάλος αριθμός επιλαχόντων ούτε ότι υπάρχουν άμεσες ανάγκες σε προσωπικό που πρέπει οπωσδήποτε να καλυφθούν. 
      Πέραν αυτών, το ισχύον καθεστώς και η ακαμψία που το χαρακτηρίζει, υποχρεώνει το ΑΣΕΠ να προκηρύσσει συνεχώς νέες θέσεις, ενώ υπάρχουν επιλαχόντες. Αυτό επιβαρύνει υπέρμετρα τις διαδικασίες και προκαλεί μεγάλη καθυστέρηση στην πλήρωση θέσεων που θεωρούνται αναγκαίες και όπου υπάρχει άμεση ανάγκη. 
      Με το άρθρο 4 του νομοσχεδίου θεσμοθετείται μία εξαιρετικά σημαντική καινοτομία, που αποτελεί ποιοτική αναβάθμιση σε ό,τι αφορά την επιλογή προσωπικού στο δημόσιο τομέα. Και φαντάζομαι ότι θα γίνει χρήσιμη και εποικοδομητική συζήτηση και επ’ αυτού του άρθρου. 
      Με την παράγραφο 2 του άρθρου 4 εισάγεται η προσωπική συνέντευξη του υποψηφίου ως κριτήριο στη διαδικασία πρόσληψης του ΑΣΕΠ. Η μέχρι τώρα διαδικασία που αφορά την πρόσληψη με μόρια, έχει ένα χαρακτήρα  αντικειμενικότητας, εάν και δεν λαμβάνει υπόψη ούτε και αξιολογεί την προσωπικότητα του  υποψηφίου, κάτι που στις σημερινές συνθήκες είναι απαραίτητο και το διαπιστώνουμε σε όλο τον πολιτισμένο κόσμο και ιδιαίτερα στην Ευρώπη. Άλλωστε στη διαδικασία επιλογής του ειδικού επιστημονικού προσωπικού που προβλέπεται από το ΑΣΕΠ, ισχύει εκτός των άλλων κριτηρίων και η προσωπική συνέντευξη. 
      Φυσικά με την εισαγωγή του κριτηρίου της συνέντευξης δεν τίθενται στο περιθώριο τα άλλα κριτήρια. Οι ρυθμίσεις που προωθεί η Κυβέρνηση, δεν επιτρέπουν την καλλιέργεια τέτοιου κλίματος, αλλά σύμφωνα μ’ αυτές πρώτον, η βαθμολόγηση της συνέντευξης δεν μπορεί να υπερβαίνει το 20% των μονάδων που έχει λάβει ο υποψήφιος  στα άλλα κριτήρια συνολικά και δεύτερον, οι υποψήφιοι που εξετάζονται με το κριτήριο της συνέντευξης, πρέπει να αντιστοιχούν στον αριθμό των θέσεων που προκηρύχθηκαν. 
      Στην περίπτωση που η αρμόδια επιτροπή συνέντευξης κρίνει ότι ο υποψήφιος δεν διαθέτει την προσωπικότητα και τα συνακόλουθα στοιχεία για να θεωρηθεί κατάλληλος, τότε κάνει αιτιολογημένη εισήγηση στην κεντρική επιτροπή για τον αποκλεισμό του. 
      Πρέπει να τονιστεί ότι στις διαδικασίες πρόσληψης που διενεργούνται από το ΑΣΕΠ, συνέντευξη θα διενεργείται μόνο εάν το ζητήσει ο οικείος φορέας που ζητάει από το ΑΣΕΠ την προκήρυξη πλήρωσης θέσεων. Και φυσικά η διενέργεια της συνέντευξης θα πρέπει να αναφέρεται στην προκήρυξη. Σε κάθε περίπτωση, όμως, το ΑΣΕΠ παραμένει κυρίαρχο και μπορεί με αιτιολογημένη απόφασή του να αποκλείσει τη διενέργεια συνέντευξης. 
      Η εισαγωγή της συνέντευξης ως κριτήριο αποτελεί μία σημαντική καινοτομία, που στοχεύει στην ποιοτική αναβάθμιση των διαδικασιών επιλογής. Είναι μια καινοτομία που απαντά στις σύγχρονες ανάγκες. Επιπλέον εξασφαλίζεται το αδιάβλητο της στελέχωσης της επιτροπής που θα διενεργεί τη συνέντευξη, αφού θα στελεχώνεται και από δύο μέλη που θα ορίζονται από το ΑΣΕΠ, μεταξύ των οποίων και ο πρόεδρος της επιτροπής και επίσης και από ένα μέλος που θα προέρχεται από το φορέα. Θα τα συζητήσουμε στη συνέχεια. 
      Θέλω να κλείσω σ’ αυτό το σημείο, κυρίες και κύριοι συνάδελφοι, λέγοντάς σας ότι το νομοσχέδιο αυτό μπορεί να αποτελέσει και πρέπει να αποτελέσει ένα πεδίο συναίνεσης και συνεννόησης. 
      Η Νέα Δημοκρατία, δρομολογώντας την επίλυση του προβλήματος των συνταξιούχων, αποδεικνύει ότι δεν διακατέχεται από ρεβανσιστικές  τάσεις. Καταλύουμε το καθεστώς ομηρίας χιλιάδων Ελλήνων πολιτών, που παρέμεναν έρμαιο των διαθέσεων των εκάστοτε κυβερνήσεων και προχωράμε σε μία συνολικότερη μεταρρύθμιση που έχει στον ορίζοντά της την ποιοτική αναβάθμιση της Δημόσιας Διοίκησης και της παροχής καλύτερων υπηρεσιών στον ‘Ελληνα πολίτη. 
      Κύριοι συνάδελφοι του ΠΑΣΟΚ, πρέπει κάποια στιγμή να αντιληφθείτε κάτι που είναι αυτονόητο, ότι οι ευθύνες ενός κόμματος που άσκησε την εξουσία για πολλά χρόνια, όπως εσείς, δεν σταματούν την ημέρα που χάνει τις εκλογές. Και αυτό πρέπει να το καταλάβετε και να το πιστέψετε. Επειδή, λοιπόν, έχετε ευθύνες για τη σημερινή κατάσταση της Δημόσιας Διοίκησης και του κράτους, θα έπρεπε να προσεγγίζετε με μεγαλύτερη υπευθυνότητα αυτό το νομοσχέδιο, που συνιστά μια σοβαρή μεταρρυθμιστική προσπάθεια. 
      Συγκροτούμε ένα νέο κώδικα ηθικής και δεοντολογίας τόσο στη λειτουργία των δημόσιων υπηρεσιών όσο και στη συμπεριφορά, αλλά και στην αξιολόγηση της απόδοσης των δημοσίων υπαλλήλων. Ταυτόχρονα εκσυγχρονίζουμε με καινοτόμες δράσεις και πολιτικές το σύστημα προσλήψεων προσωπικού στο δημόσιο, με τρόπο που να εγγυάται την αξιοκρατία ως μοναδική και κυρίαρχη επιλογή μας. 
      Σ’ αυτήν την προσπάθεια εύχομαι και ελπίζω, εκτός από τους πολίτες, να έχουμε ως σύμμαχο και όλες τις πολιτικές δυνάμεις της χώρας. Γι’ αυτό σας καλώ να ψηφίσουμε επί της αρχής αυτό το νομοσχέδιο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαντούβαλο.
      Παρακαλώ να αποκατασταθεί η ηρεμία στην Αίθουσα, για να ακούσουμε τώρα τον εισηγητή του ΠΑΣΟΚ, τον κ. Γιάννη Κουτσούκο που έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κυρίες και κύριοι Βουλευτές, το νομοσχέδιο που συζητάμε σήμερα και για το οποίο είμαι εισηγητής εκ μέρους της Αξιωματικής Αντιπολίτευσης, δεν έχει ασφαλώς καμία ιδιαίτερη αξία για το πλήθος των επί μέρους τακτοποιήσεων και διευθετήσεων που συμπεριλαμβάνει ούτε για τα άσχετα με τον τίτλο του θέματα που ρυθμίζει. Έχει, όμως, ιδιαίτερη πολιτική σημασία για τις σκοπιμότητες που υπηρετεί και, κυρίως, για τα μηνύματα που εκπέμπει στην ελληνική κοινωνία και ιδιαίτερα στη νέα γενιά σε σχέση με τον τρόπο πρόσληψης στο δημόσιο, αφού μετά από μία δεκαετή προσπάθεια για την καθιέρωση αδιάβλητου, αντικειμενικού και αξιοκρατικού συστήματος προσλήψεων στο δημόσιο, το νομοσχέδιο σηματοδοτεί την επιστροφή στον παλαιοκομματισμό και σε καταδικασμένες πρακτικές που τραυμάτισαν τη λειτουργία του πολιτικού μας συστήματος. 
      Ο κεντρικός στόχος του νομοσχεδίου είναι αυτός που εμπεριέχεται στο άρθρο 4 -και που έντεχνα υποβάθμισε ο εισηγητής της Πλειοψηφίας- και αφορά την ανατροπή του αντικειμενικού και αδιάβλητου συστήματος προσλήψεων που καθιέρωσε ο ν. 2190/94 για τις προσλήψεις με σειρά κατάταξης των κατηγοριών ΠΕ, ΤΕ και ΔΕ. Αφορά, δηλαδή, το ουσιαστικότερο μέρος του ν. 2190, τον πυρήνα του ν. 2190, το σημείο εκείνο που δεν επέτρεπε σε κανένα να παραβιάζει το σύστημα ούτε να παίζει με τις αγωνίες των νέων ανθρώπων, να πουλάει, δηλαδή, ελπίδες και να αγοράζει ψήφους. 
      Οι προσλήψεις με το άρθρο 18 και με το σύστημα των μορίων και οι προσλήψεις με γραπτό διαγωνισμό, είναι η πλειοψηφία των προσλήψεων στο δημόσιο και είναι ένα σύστημα αντικειμενικό και αδιάβλητο. 
      Με το νομοσχέδιο αυτό η Κυβέρνηση συνεχίζει ακάθεκτα την άλωση του κράτους και την εισαγωγή του κομματισμού και του ημετερισμού στην εσωτερική του λειτουργία. Αυτό προκύπτει από ένα πλήθος ρυθμίσεων, όπως αυτές που αφορούν τη νομιμοποίηση των παράνομων επιλογών των υπηρεσιακών συμβουλίων, που εσείς, κύριοι της Κυβέρνησης, διορίσατε. 
      Με το νομοσχέδιο αυτό η Κυβέρνηση ενισχύει τον έλεγχο του κράτους στην αυτοδιοίκηση. Αποδεικνύει ότι δεν έχει σχέδιο και στρατηγικές για τις αλλαγές στη Δημόσια Διοίκηση, παρά μόνο για τον έλεγχό της. Αποδεικνύει ότι κάθε πράξη της θα είναι ένα ακόμη μέρος της εξελισσόμενης σε όλα τα επίπεδα πολιτικής της, που εμπαίζει στρώματα του πληθυσμού και κοινωνικές ομάδες, με χαρακτηριστικές περιπτώσεις, όσον αφορά αυτό το νομοσχέδιο, τους συμβασιούχους και τους επιτυχόντες του διαγωνισμού του 1998, για τους οποίους άλλα έλεγε η σημερινή Πλειοψηφία ως Αντιπολίτευση και άλλα κάνει τώρα ως Κυβέρνηση. 
      Για το ΠΑΣΟΚ, για την παράταξη που θέσπισε το ν. 2190, που ίδρυσε το ΑΣΕΠ το 1994, που πάλεψε για την εφαρμογή των αντικειμενικών κριτηρίων, για τη διαφάνεια και την αξιοκρατία στο σύστημα προσλήψεων σε όλο το δημόσιο τομέα, με τη διεύρυνση που έκανε το 1997 και μ΄ ένα πλέγμα αντίστοιχων ρυθμίσεων που αφορά όλο το δημόσιο και τα Σώματα Ασφαλείας, η υπεράσπιση του ν. 2190 δεν είναι ένα ζήτημα αρχής ή απλά υποχρέωσή μας να υπερασπιστούμε το έργο μιας κυβέρνησης. Συνδέεται με τις αξίες που πιστέψαμε και παλέψαμε να μεταδώσουμε στη νέα γενιά, ότι, δηλαδή, αξίζει η προσπάθεια, ότι αμείβεται ο κόπος και η απόκτηση της γνώσης, ότι έπρεπε ως κοινωνία να ξεπεράσουμε τα παλαιοκομματικά σύνδρομα που υποχρεώνουν το νέο και την οικογένειά του να δώσει διαπιστευτήρια, προκειμένου να εξασφαλίσει εύνοια για διορισμό.
       Και φιλοδοξούσαμε, αγαπητοί συνάδελφοι, το σύστημα προσλήψεων του ν. 2190 να είναι ο δεύτερος πυλώνας, γιατί ο πρώτος είναι το σύστημα εισαγωγής στα ΑΕΙ με τα γνωστά του προβλήματα, πάνω στον οποίο θα οικοδομούσαμε το σύστημα αξιών που θα διέπει τη νέα γενιά, αλλά και θα αναβαθμίζαμε ποιοτικά τις υπηρεσίες της Δημόσιας Διοίκησης.
      Δυσκολευτήκαμε, είναι αλήθεια, σ’ αυτήν μας την προσπάθεια, γιατί αντιμετωπίσαμε την καχυποψία της κοινωνίας, που γενίκευε μεμονωμένα περιστατικά και παραβιάσεις του συστήματος και που γνώριζε πολύ καλά – γιατί το έζησε για πολλά χρόνια πριν – πώς το πολιτικό σύστημα αναπαραγόταν μέσω του ρουσφετιού για ολόκληρες δεκαετίες. 
      Όμως εκτός από τους κακόπιστους που δεν μας πίστευαν, είχαμε και τους καλόπιστους φίλους, που αναγνώριζαν την προσπάθειά μας να κάνουμε την Ελλάδα μια σύγχρονη χώρα, που αναγνώριζαν την προσπάθειά μας να μπει στο δημόσιο καλύτερο προσωπικό και να αναβαθμίσουμε ποιοτικά τις λειτουργίες της Δημόσιας Διοίκησης. Αλλά μας ρωτούσαν με αμφιβολία αν η αντικειμενικότητα και η αδιαφάνεια του συστήματος προσλήψεων που κατοχυρώσαμε εμείς με το ν. 2190 και με το ΑΣΕΠ, θα παρέμενε όταν θα ερχόταν στην κυβέρνηση η Νέα Δημοκρατία.
      Και είναι αλήθεια ότι η Νέα Δημοκρατία είχε μια διπλή τακτική: Έκανε κριτική στην κυβέρνηση του ΠΑΣΟΚ για αδιαφάνεια στις προσλήψεις, λέγοντας ότι θα την πολεμήσει σε όλα τα επίπεδα. Στο προεκλογικό της πρόγραμμα μιλάει για αξιοκρατία παντού, αλλά από την άλλη πλευρά τα στελέχη της κατά την προεκλογική περίοδο χάιδευαν τα αυτιά των ψηφοφόρων τους. Και ήρθαν ο Πρωθυπουργός και ο Υπουργός Εσωτερικών, Δημόσιας Διοίκησης και Αποκέντρωσης κατά τις προγραμματικές δηλώσεις της Κυβέρνησης να διακηρύξουν το κλείσιμο των παραθύρων, το τέλος των αδιαφανών διαδικασιών, για να μπούμε σε πανηγυρικό κλίμα στη νέα κοινοβουλευτική περίοδο, τη «νέα διακυβέρνηση», όπως σας αρέσει να λέτε. 
      Τι κάνατε όμως; Ξηλώνετε σταθερά και συστηματικά το ν. 2190. Ανοίξατε μεγάλο παράθυρο για τη δημιουργία κλίματος ημετερισμού με τη διάταξη του Υπουργείου Υγείας, που όρισε για τις προσλήψεις στα νοσοκομεία, να προσλαμβάνουν πρώτα οι τριμελείς επιτροπές και μετά να νομιμοποιεί το ΑΣΕΠ. 
      Και έρχεστε τώρα με τη διαδικασία της συνέντευξης, όχι μόνο να ανοίξετε τις πόρτες, αλλά να γκρεμίσετε τα τείχη, για να μπουν οι νικητές των εκλογών. Μας γυρίζετε, δηλαδή, στο σύστημα των λαφύρων, σε παλιότερες εποχές που καθήλωσαν τη χώρα, υπονόμευσαν τις λειτουργίες της Δημόσιας Διοίκησης και καλλιέργησαν χαμηλές και αγοραίες αξίες στους Έλληνες πολίτες. 
      Οποιαδήποτε επιχειρήματα και να ανακαλύψετε ή να επιστρατεύσετε, κύριοι της Κυβέρνησης, όποιες βελτιώσεις και αν κάνετε, η αλήθεια είναι ότι η συνέντευξη που εισάγεται στο σύστημα, τροποποιώντας το άρθρο 18 του ν. 2190, ανατρέπει τη σειρά κατάταξης. 
      Είναι γνωστό ότι ο τρόπος διορισμού με βάση αυτό το σύστημα έχει πάρα πολύ συγκεκριμένα μόρια. Έχει μόρια για το βαθμό του πτυχίου, για το μεταπτυχιακό τίτλο, για την προϋπηρεσία, για την ξένη γλώσσα, για την εντοπιότητα. Αυτό το άθροισμα πολλαπλασιαζόμενο με 0,80 έως 1,2 δίνει ένα άνοιγμα της τάξης του 40%, που μπορεί να καλύψει διαφορά πάνω από έξι βαθμούς στον τίτλο του απολυτηρίου λυκείου και πάνω από δυόμισι βαθμούς στον τίτλο του πτυχίου του πανεπιστημίου. Μπορεί να καλύψει τους μεταπτυχιακούς τίτλους και το διδακτορικό, αλλά μπορεί να καλύψει και τη γνώση της ξένης γλώσσας και την προϋπηρεσία μέχρι πέντε έτη. 
      Όλα αυτά μπορεί να τα κάνει η συνέντευξη. Πρόκειται, δηλαδή, για μια διαδικασία που με δεδομένη τη μικρή διαφορά της βαθμολογίας μεταξύ επιτυχόντων και αποτυχόντων, μπορεί να κάνει τους επιλαχόντες επιτυχόντες και το αντίθετο. 
      Αυτό το αποδείξαμε και με συγκεκριμένα παραδείγματα και μας απαντήσατε, κύριε Υπουργέ, για τα μαθηματικά του ΠΑΣΟΚ, ενώ πρόκειται για απλή αριθμητική. Πρόκειται για την αριθμητική του ρουσφετιού, την αριθμητική κατά την οποία αθροίζονται τα μόρια και πολλαπλασιάζονται ανάλογα με την προέλευση του υποψηφίου, την αριθμητική που παράγει μόνο ένα αποτέλεσμα, αφαιρεί την αξιοκρατία και τη διαφάνεια την αριθμητική που διαιρεί τους Έλληνες πολίτες!
       (Χειροκροτήματα από την πτέρυγα του ΠΑΣΟΚ)
      Το επιχείρημά σας ότι μόνο το 30% των επιλαχόντων θα περάσει από τη συνέντευξη, δεν στέκει. Και δεν στέκει πρώτον, διότι έστω και ένας να αδικηθεί, το σύστημα θα έχει καταρρεύσει και δεύτερον, διότι με την τακτική σας θα αναγκάσετε επιτυχόντες και μη επιτυχόντες να ζητούν τρόπο, ώστε να ευνοηθούν ή να μην αδικηθούν από τη διαδικασία της συνέντευξης. 
      Στις προσλήψεις μάλιστα μέχρι πέντε άτομα, ο πίνακας μπορεί να ανατραπεί πλήρως. Φαντάζεστε να απορρίπτονται οι πέντε επιτυχόντες και τη θέση τους να καταλαμβάνουν οι πέντε επιλαχόντες; 
      Το επιχείρημά σας επίσης ότι η επιτροπή θα είναι μυστική, στερείται σοβαρότητας, διότι αυτό δεν μπορεί κανείς να το διασφαλίσει, ούτε ακόμα και η προσθήκη που έκανε ο Υπουργός μετά το θόρυβο που ξέσπασε σχετικά με το δεύτερο μέλος της επιτροπής που ορίζεται από το ΑΣΕΠ, γιατί στις μικρές κοινωνίες των ΟΤΑ, στις νομαρχίες και στα νομικά πρόσωπα δημοσίου δικαίου, τα οποία αφορά και η πλειοψηφία των προκηρύξεων, κανένας δεν μπορεί να αποκλείσει ότι τα μέλη της επιτροπής δεν θα γίνουν γνωστά. 
      Δεν στέκει επίσης και το επιχείρημα της αξιοκρατίας, που δήθεν θα εξασφαλίσει η συνέντευξη, γιατί, όπως επισημαίνει το ΑΣΕΠ στην ετήσια έκθεσή του, μπορεί στο ισχύον σύστημα να προστεθεί μια σειρά από μετρήσιμα και αντικειμενικά κριτήρια για την ενίσχυση της αξιοκρατίας. 
      Χρησιμοποιήσατε, κύριοι της Κυβέρνησης, το επιχείρημα της συνέντευξης, για να αλλάξετε τους διευθυντές στην εκπαίδευση και ξαναφέρνετε τώρα τη συνέντευξη, όχι για μία θέση διευθυντού, αλλά για το δικαίωμα στη δουλειά. Οι πολιτικές σας σκοπιμότητες, όμως, σας ωθούν ακόμα και σε καταστρατήγηση της συνταγματικής διάταξης του άρθρου 130 παράγραφος 7, που κατοχύρωσε το δικαίωμα προσλήψεων που θεσμοθέτησε το ΠΑΣΟΚ και ορίζεται ότι κάθε πρόσληψη γίνεται με γραπτό διαγωνισμό ή είναι θέμα επιλογής, σύμφωνα με προκαθορισμένα αντικειμενικά κριτήρια, όπως επισημαίνει και το ΑΣΕΠ στην ετήσια έκθεσή του. 
      Όμως η διαδικασία της συνέντευξης, πέραν του ότι είναι το μέσο άλωσης του ν. 2190 για μία κατηγορία συμπολιτών μας, τους συμβασιούχους, την προϋπηρεσία των οποίων πριμοδοτείτε με 50%, είναι μέσο υποταγής και εξοβελισμού τους. Ή θα περάσουν οι συμβασιούχοι από τα καβδιανά δίκρανα των κομματικών ηγεσιών στους φορείς που θα κάνουν αιτήσεις ή δεν έχουν καμία τύχη σε μία εκ των προτέρων ναρκοθετημένη διαδικασία λόγω του περιορισμού των προσλήψεων και των ανύπαρκτων πιστώσεων στους ΟΤΑ και, βεβαίως, με τις διευρύνσεις της κάθε είδους προϋπηρεσίας ανεξάρτητα από φορέα και ειδικότητα, από το 1990 μάλιστα, που καθιερώνει το νομοσχέδιο ως αφετηρία για την προσμέτρηση της προϋπηρεσίας -γιατί αληθεύει για το 1990 και όχι παραδείγματος χάριν για το 1985- μέχρι το 2007 που θα ισχύσει αυτή η ρύθμιση. 
      Όμως ο εμπαιγμός των συμβασιούχων συνεχίζεται και με τις διατάξεις του άρθρου 1, που, όπως σας είχαμε επισημάνει, θα είσαστε υποχρεωμένοι να φέρετε στη Βουλή για σύσταση οργανικών θέσεων, προκειμένου να καλυφθούν οι λίγοι που ξεφεύγουν από τη δαμόκλειο σπάθη του άρθρου 11 του π.δ. 164/2004, που κατατεμάχισε τους συμβασιούχους και διέψευσε τις προσδοκίες, που με έντεχνο τρόπο καλλιεργήσατε με τη γνωστή προεκλογική δήλωση του κ. Καραμανλή για τους διακόσιους πενήντα χιλιάδες συμβασιούχους και με το τρικ της επιτροπής που φωνάξατε στη Ρηγίλλης για να δώσετε τις σχετικές διαβεβαιώσεις. Δεν φθάνει που ένα μικρό μέρος μόνο των συμβασιούχων καλύπτεται. Ταλαιπωρούνται και αυτοί οι ίδιοι από τις χρονοβόρες διαδικασίες. Πολλοί είναι ήδη απολυμένοι, γιατί δεν σεβαστήκατε τις δικές σας δεσμεύσεις, δηλαδή ότι όσοι πληρούν τις προϋποθέσεις του προεδρικού διατάγματος, δεν θα απολυθούν. Είχατε τις πιέσεις των δικών σας παιδιών, όπως προκύπτει από τις χιλιάδες εγκρίσεις που δώσατε για συμβάσεις ανάθεσης έργου. 
      Από πού αλήθεια, αγαπητοί συνάδελφοι, προέκυψαν οι χιλιάδες συμβάσεις έργου, που είναι γύρω στις τριάντα χιλιάδες από το Μάρτιο μέχρι το Νοέμβριο; Επίσης με τις διατάξεις του νομοσχεδίου παρατείνετε την ταλαιπωρία τους, αφού δεν τίθεται καμία προθεσμία για την έκδοση των υπουργικών αποφάσεων, ενώ για πρώτη φορά καθιερώνεται καθεστώς αδιαφάνειας, αφού οι κατατάξεις του προσωπικού δεν θα δημοσιεύονται στο ΦΕΚ, στερώντας έτσι τη δυνατότητα ελέγχου. 
      Στην αλυσιτελή, όμως, αυτή διαδικασία, με την οποία αντιμετωπίζετε τους συμβασιούχους και διαιωνίζετε το πρόβλημα, έχετε τη δική μας απάντηση με πρόταση νόμου που έχουμε καταθέσει και συζητήθηκε στην επιτροπή. Έχετε επίσης την απάντηση της ΟΚΕ και όλων των φορέων, που σας λένε ότι το πρόβλημα αντιμετωπίζεται μόνο με εφάπαξ ρύθμιση. 
      Αγαπητοί συνάδελφοι, όταν ένα νομοσχέδιο με ευθύ και απροκάλυπτο τρόπο κατεδαφίζει το πιο αντικειμενικό σύστημα προσλήψεων που υπήρχε, είναι δυνατόν να μην είμαστε καχύποπτοι με το λεγόμενο «κυλιόμενο πίνακα επιλαχόντων» που θεσπίζει το άρθρο 3, όταν γνωρίζουμε ότι μπορεί να χρησιμοποιηθεί κατά το δοκούν και να εξυπηρετήσει μέσω των ελεγχόμενων προκηρύξεων πολιτικές σκοπιμότητες; 
      Ακόμη δεν πρέπει να επισημάνουμε τις ανακολουθίες σας σε σχέση με τους επιτυχόντες του 1998, των οποίων με κάθε τρόπο λέγατε ότι θα λύσετε το πρόβλημα και τώρα η ρύθμιση που κάνετε, δεν ικανοποιεί την πλειοψηφία τους;  Μάλιστα ο κ. Παυλόπουλος και οι Υπουργοί της Κυβέρνησης έχουν υπογράψει τις σχετικές ερωτήσεις στη Βουλή. 
      Μίλησα, αγαπητοί συνάδελφοι, για τις βασικές στοχεύσεις σας, για ένα κράτος με κομματισμό και ημετερισμό. Πού αλλού, αλήθεια, στοχεύουν οι διατάξεις του άρθρου 17, που νομιμοποιούν τις παράνομες επιλογές των υπηρεσιακών συμβουλίων που εσείς διορίσατε και μάλιστα με αναδρομική ισχύ; Πού αλλού εντάσσεται η ρύθμιση που δίνει τη δυνατότητα στον Πρόεδρο του Ειδικού Υπηρεσιακού Συμβουλίου να αναθέτει σε συνταξιούχους δικαστικούς την εισήγηση για τις επιλογές των γενικών διευθυντών, όταν γνωρίζουμε ότι το κλίμα στο Υπηρεσιακό Συμβούλιο το διαμορφώνει ο εισηγητής; Κανένα εχέγγυο για αντικειμενικότητα και αξιοκρατία δεν έχει αυτή η ρύθμιση ούτε οι συνταξιούχοι δικαστικοί για την επιλογή των γενικών διευθυντών. 
      Όμως η νοοτροπία και η πολιτική σας για τον ασφυκτικό έλεγχο της κεντρικής διοίκησης πάνω στους θεσμούς είναι ανάγλυφη και στο άρθρο 18 -που δίνει τη δυνατότητα στον Υπουργό έξω από κάθε διαδικασία δημοκρατικού προγραμματισμού, ελέγχου και διαφάνειας να μοιράζει χρήματα στους ΟΤΑ- στη διάταξη επίσης που παίρνει από το Εποπτικό Συμβούλιο του Σώματος Ορκωτών Λογιστών τη δυνατότητα να προτείνει τους ελεγκτές στις δημοτικές επιχειρήσεις και τη μεταφέρει στο γενικό γραμματέα της περιφέρειας, καθώς και από τις διατάξεις που ενισχύουν το ρόλο του γενικού γραμματέα της περιφέρειας, για να παρεμβαίνει στις λειτουργίες των ΟΤΑ. 
      Κυρίες και κύριοι συνάδελφοι, συζητούμε ένα νομοσχέδιο, στο οποίο κυριαρχεί η βασική πολιτική φιλοσοφία της Κυβέρνησης για την οικοδόμηση του κομματικού κράτους και του οποίου οι διατάξεις αποτελούν συνέχεια των ωμών παρεμβάσεων του καλοκαιριού με την καθαίρεση της ιεραρχίας στη Δημόσια Διοίκηση.
      Αυτό προκύπτει αβίαστα και από τις διατάξεις που βάζουν «βόμβα» στο ΑΣΕΠ για το σύστημα των προσλήψεων, από τη νομιμοποίηση των παράνομων επιλογών των υπηρεσιακών συμβουλίων, από τις διατάξεις για το Εθνικό Κέντρο Δημόσιας Διοίκησης και από άλλες διάσπαρτες διατάξεις. Αποδεικνύει σήμερα το νομοσχέδιο με τις αποσπασματικές του ρυθμίσεις ότι η Νέα Δημοκρατία στερείται σχεδίου και στρατηγικής για την αντιμετώπιση των προβλημάτων της Δημόσιας Διοίκησης.
      Μας προκάλεσε κατά τη συζήτηση στη Βουλή ο κύριος Υπουργός να σταθούμε στις άλλες διατάξεις του νομοσχεδίου, που θεσπίζουν μια σειρά ρυθμίσεων και διευθετήσεων επί μέρους θεμάτων. Και απαντήσαμε ότι, όταν ένα νομοσχέδιο επαναφέρει στην ημερήσια διάταξη ένα κεντρικό ζήτημα, που απασχολεί τον ελληνικό λαό από την εποχή του Βούλγαρη και του Δεληγιάννη, από την εποχή της Πλατείας Κλαυθμώνος, από την εποχή των πιστοποιητικών κοινωνικών φρονημάτων, δεν μπορεί παρά να το αναγορεύσουμε σε κεντρικό ζήτημα, όπως πράγματι είναι, γιατί αφορά την ισότητα των πολιτών, τη διαφάνεια στο δημόσιο βίο, το κύρος και την αξιοπιστία του πολιτικού συστήματος.
      (Χειροκροτήματα από την πτέρυγα του ΠΑΣΟΚ)
      Και είναι χαρακτηριστικό ότι επειδή αυτές οι αξίες και οι αρχές διέπουν την ελληνική κοινωνία, το σύνολο των φορέων σάς κάλεσε να αποσύρετε αυτήν τη διάταξη. Εσείς, όμως, δεν ακούτε κανένα ούτε τους φορείς ούτε την Επιστημονική Επιτροπή της Βουλής ούτε το ίδιο το ΑΣΕΠ, τα μέλη του οποίου με διάφορους τρόπους σας μιλούν για την υποβάθμιση του ΑΣΕΠ, σας μιλούν για διαδικασίες πελατειακών σχέσεων.
      Και μην επιχειρήσετε, κύριε Υπουργέ –τελειώνοντας- να μας γυρίσετε στο παρελθόν με την επιχειρηματολογία σας για τις μεταβατικές διατάξεις του ν.2190 από την αδυναμία σας να μιλήσετε για το μέλλον. Γιατί η περίοδος 1990-1993 έχει καταδικαστεί οριστικά από τον ελληνικό λαό, αλλά και γιατί ο λαός σας ψήφισε γιατί του υποσχεθήκατε ένα καλύτερο μέλλον, το οποίο, δυστυχώς, πάτε να οικοδομήσετε με υλικά του παρελθόντος.
      Και επειδή η πολιτική ιστορία γράφεται με ονόματα, ο νόμος Πεπονή κατέκτησε τη θέση του με την καθιέρωση της αξιοκρατίας και της αντικειμενικότητας στις προσλήψεις του δημοσίου. Ο νόμος, όμως, Παυλόπουλου και Καραμανλή θα γραφτεί στις μαύρες σελίδες του ρουσφετιού και της αναξιοκρατίας.
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, όχι απλά καταψηφίζουμε το νομοσχέδιο, αλλά καταδικάζουμε την πολιτική σας επιλογή, όπως θα σας καταδικάσει ο ελληνικός λαός, που θα καταργήσει αυτού του είδους τις φαύλες διατάξεις, όταν σύντομα θα φέρει το ΠΑΣΟΚ στην εξουσία.
      (Χειροκροτήματα από την πτέρυγα του ΠΑΣΟΚ)
      Αγαπητοί συνάδελφοι της Νέας Δημοκρατίας, σας καλούμε να σκεφτείτε πολύ καλά τι θα ψηφίσετε, για να μην επιτρέψετε την περαιτέρω απαξίωση του πολιτικού συστήματος. Να σκεφτείτε τι θα λέτε στους χιλιάδες των νέων που σπουδάζουν και μοχθούν, για να αποκτήσουν έναν τίτλο σπουδών και να βελτιώσουν τα τυπικά τους προσόντα. Να σκεφτείτε τι θα λέτε στις στρατιές των ανέργων, που θα κατακλύζουν τα γραφεία σας. Είναι σίγουρο ότι τότε θα μας θυμηθείτε, αλλά τότε θα είναι ήδη αργά.
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει ως ειδικό αγορητή τον κ. Δημήτριο Τσιόγκα, ο οποίος και έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, στο νομοσχέδιο που συζητάμε σήμερα, αναφέρεται ότι συνιστώνται οργανικές θέσεις προσωπικού με συμβάσεις ιδιωτικού δικαίου αορίστου χρόνου. Γιατί σώνει και καλά πρέπει να υπάρχει υπουργική απόφαση γι’ αυτές τις θέσεις;
      Εμείς υποστηρίζουμε από την πρώτη στιγμή, αυτοδίκαια, κατευθείαν να γίνεται η τοποθέτηση, δηλαδή από τη στιγμή που πιάνει δουλειά ο εργαζόμενος. Και γιατί τελικά να εξαρτάται από την πολιτική βούληση της εκάστοτε κυβέρνησης το ζήτημα των θέσεων του προσωπικού στο δημόσιο τομέα; Προτείνουμε, λοιπόν, την αυτόματη σύσταση θέσεων εργασίας δημοσίου δικαίου και βεβαίως, με νομοθετική ρύθμιση, τη μετατροπή όλων των συμβάσεων όλων των εκτάκτων σε αορίστου χρόνου, για να τελειώσει το μαρτύριο όλων των συμβασιούχων.
      Επίσης αναφέρετε στο νομοσχέδιο ότι οι κατατασσόμενοι λαμβάνουν τις αποδοχές της θέσης τους από την ημερομηνία έκδοσης της πράξης κατάταξης. Άρα δεν τους αναγνωρίζετε την προϋπηρεσία, κάτι που δικαιούνται όλοι οι εργαζόμενοι, έτσι ώστε να αποκτούν δικαίωμα προϋπηρεσίας και να ανεβάζουν τις αποδοχές τους. 
      Εσείς όμως, επειδή θέλετε να κρατάτε καθηλωμένες σε χαμηλά επίπεδα τις αποδοχές των εργαζομένων, για να υπάρχει λιγότερο κόστος, δεν τους αναγνωρίζετε καμία προϋπηρεσία. Λειτουργείτε, δηλαδή, με περικοπές, λειτουργείτε με τη λογική της μείωσης του κόστους εργασίας, λειτουργείτε με γνώμονα τη λιτότητα για τους εργαζόμενους.
      Ως προς την ουσία της ρύθμισης για τους συμβασιούχους, εμείς δεν συμφωνούμε με την κυβερνητική ρύθμιση. Η θέση μας είναι η μονιμοποίηση όλων των συμβασιούχων χωρίς όρους και προϋποθέσεις, η μόνιμη και σταθερή εργασία, με πλήρη εργασιακά και ασφαλιστικά δικαιώματα για όλους. 
      Δεν συμφωνούμε επίσης με τη μοριοδότηση που δίνει προβάδισμα μόνο σε όσους συμβασιούχους θα συμμετέχουν σε διαδικασίες πρόσληψης ή διορισμού σε θέσεις που θα προκηρυχθούν ως τις 31.12.2007 και εφόσον αυτοί οι συμβασιούχοι διετέλεσαν συμβασιούχοι στο διάστημα από το 1990 μέχρι τη δημοσίευση του νόμου.
      Με βάση τα παραπάνω, προκύπτουν δύο ζητήματα: Πρώτον, με δεδομένο ότι κάθε χρόνο με βάση την υπάρχουσα εμπειρία δεν προκηρύσσονται διαγωνισμοί για πάνω από δύο χιλιάδες έως τρεις χιλιάδες θέσεις εργαζομένων, εύκολα βγαίνει το συμπέρασμα ότι με βάση το προβλεπόμενο χρονικό διάστημα ως τις 31.12.2007 οι συνολικές προκηρύξεις που μπορεί να κάνει η οποιαδήποτε κυβέρνηση, δεν θα ξεπεράσουν τους δέκα χιλιάδες εργαζόμενους ή τις δέκα χιλιάδες θέσεις εργασίες. Επομένως από τις εκατοντάδες χιλιάδες συμβασιούχους που υπάρχουν σήμερα, αυτοί οι οποίοι μπορεί να επωφεληθούν από τη μοριοδότηση που λέει η Κυβέρνηση, θα είναι το πολύ δέκα χιλιάδες.
      Δεύτερον, δίνετε μοριοδότηση μόνο για όσους διετέλεσαν συμβασιούχοι από το 1990 και μετά. Υπάρχουν όμως συμβασιούχοι, οι οποίοι εργάζονταν και πριν το 1990. Γιατί γι’ αυτούς τους συμβασιούχους να μην προσμετρήσετε αυτήν την προϋπηρεσία τους και αυτό το δικαίωμα της εργασίας τους; Αυτοί, λοιπόν, εξαιρούνται. 
      Δεν μπορούμε να συμφωνήσουμε με τέτοιες περικοπές μη αναγνώρισης προϋπηρεσίας. Γιατί; Γιατί το 2007 δεν ξέρουμε πώς θα είναι τα πράγματα. Μπορεί εσείς ως Κυβέρνηση να υποσχεθείτε ξανά σε όλους όσους μείνουν απ’ έξω, σε όλους όσους θα συνεχίζουν να είναι όμηροι και συμβασιούχοι, σε όλους όσους δεν θα έχουν απολυθεί από εκεί που εργάζονται, ότι θα τους τακτοποιήσετε. Δηλαδή συνεχίζετε την ομηρία, την οποία έχουν γνωρίσει εδώ και δεκαετίες από τις προηγούμενες κυβερνήσεις. Τη συνεχίζετε με το δικό σας τρόπο.
      Σχετικά με την κοινοτική οδηγία, για την οποία πολύς λόγος και μεγάλη κουβέντα έγινε –την κοινοτική οδηγία 70/1999 της Ευρωπαϊκής Ένωσης, την οποία υποστήριξαν τόσο η σημερινή Κυβέρνηση της Νέας Δημοκρατίας όσο και η προηγούμενη του ΠΑΣΟΚ, αλλά και ο Συνασπισμός- θέλουμε να σας τονίσουμε το εξής. 
      Πρόσφατα η ΟΛΜΕ κατέθεσε επιστολή διαμαρτυρόμενη στην Ευρωπαϊκή Ένωση για τη μη εφαρμογή της κοινοτικής οδηγίας. Η απάντηση της Ευρωπαϊκής Ένωσης ήταν η εξής, ότι το προεδρικό διάταγμα 164/2004, που ρυθμίζει ζητήματα συμβασιούχων, εναρμονίζεται πλήρως με την κοινοτική οδηγία.
      Να, λοιπόν, τα αποτελέσματα της κοινοτικής οδηγίας, για τα οποία συζητούμε σήμερα εδώ. Η συντριπτική πλειοψηφία των συμβασιούχων μένει απ’ έξω, η συντριπτική πλειοψηφία των συμβασιούχων συνεχίζει να βρίσκεται στην ομηρία που γεύτηκε και έζησε τα προηγούμενα χρόνια. Μάλιστα...
      ΙΩΑΝΝΗΣ ΚΕΦΑΛΟΓΙΑΝΝΗΣ: Νομότυπα διορίστηκαν αυτοί, κύριε συνάδελφε; 
      ΔΗΜΗΤΡΙΟΣ ΤΣΙΟΓΚΑΣ: ...επειδή το Κομμουνιστικό Κόμμα Ελλάδας από την πρώτη στιγμή είπε την αλήθεια για την κοινοτική οδηγία, κατηγορήθηκε για στείρο αντιευρωπαϊσμό. Όμως η ζωή για άλλη μια φορά επιβεβαίωσε τις θέσεις του Κομμουνιστικού Κόμματος Ελλάδας.
      Η κοινοτική οδηγία έχει στόχο τη γενίκευση της μερικής απασχόλησης, νομιμοποιεί τα ιδιωτικά γραφεία ευρέσεως εργασίας. Μπορεί το δημόσιο να προκηρύσσει θέσεις αορίστου χρόνου, αλλά αυτό αποτελεί εναλλακτική λύση. Δεν είναι καθοριστική η θέση ότι οι θέσεις στο δημόσιο θα είναι σταθερές και μόνιμες. Το βάζει, δηλαδή, δυνητικά. Δεν λέει ότι αυτή θα είναι η σχέση εργασίας αποκλειστικά. Βασική κατεύθυνση είναι η γενίκευση της μερικής απασχόλησης, την οποία μας την παρουσιάζετε ως τη λύση για το πρόβλημα της ανεργίας. 
      Η θέση του Κομμουνιστικού Κόμματος Ελλάδος είναι: Μόνιμη και σταθερή εργασία με πλήρη εργασιακά και ασφαλιστικά δικαιώματα για όλους τους εργαζόμενους με κατώτερο μισθό 1.200 ευρώ, όταν πρωτοπιάνει δουλειά ένας νέος, που δεν έχει ούτε επίδομα γάμου ούτε επίδομα τριετιών. Αντίθετα εσείς προχωράτε σε μία κοροϊδία ακόμα απέναντι στους εργαζόμενους με φωτογραφικές διατάξεις. Τέτοιες φωτογραφικές διατάξεις ψήφιζε και η προηγούμενη κυβέρνηση, όμως η ζωή απέδειξε πως μόνο ένας μικρός αριθμός εργαζομένων ευνοήθηκε, πόσο μάλλον σήμερα, που με τη δική σας πριμοδότηση το ποσοστό από το 40% πηγαίνει στο 50% και θα ισχύει όχι για την προσφερθείσα εργασία στον ίδιο φορέα με βάση το ν. 3051/2002, αλλά σε οποιοδήποτε φορέα του δημοσίου. Και επειδή η όποια προκήρυξη δεν είναι ενιαία, για το ίδιο χρονικό διάστημα ημερολογιακά αυτή θα εξαρτάται από τη βούληση του κάθε φορέα. 
      Θέλουμε επίσης να υποστηρίξουμε τους εργαζόμενους που προσλαμβάνονται να εργαστούν μέσα από διάφορα προγράμματα, κυριολεκτικά δουλεμπορικά για τους εργαζόμενους, αν θέλετε και μέσα από τα δουλεμπορικά γραφεία ευρέσεως εργασίας, όπως είναι οι εργολαβίες, όπως είναι οι συμβάσεις έργου, όπως είναι τα προγράμματα stage, που οι εργαζόμενοι σ’ αυτά δουλεύουν κανονικότατα, δουλεύουν όλο το ωράριο, δουλεύουν τις βάρδιες, δουλεύουν δηλαδή στο ίδιο πόστο με τους μόνιμους υπαλλήλους, κάνουν την ίδια δουλειά, πολλές φορές κάνουν και περισσότερα πράγματα, όμως δεν τους αναγνωρίζετε την προϋπηρεσία, δεν πληρώνει κανένας εργοδότης δραχμή σ’ αυτούς, παρά αμείβονται από τον ΟΑΕΔ, από τα δικά τους τα λεφτά, από το δικό τους τον ιδρώτα, από τις δικές τους τις κρατήσεις. Και σ΄ αυτούς που είναι με τα προγράμματα stage και σ΄ αυτούς που είναι μέσω των εργολάβων και σ΄ αυτές που είναι αποκλειστικές νοσοκόμες, δεν τους αναγνωρίζετε ούτε καν αυτήν την προϋπηρεσία, την οποία έχουν αποκτήσει. 
      Αναφέρεστε στο άρθρο 3 για τον πίνακα των επιτυχόντων. Η ουσία είναι ότι η όποια διαφάνεια εξασφάλιζε η διαδικασία του ν. 2190, τινάζεται στον αέρα. Οι όποιες βελτιώσεις σε σχέση με το παρελθόν καταστρατηγούνται. Το ΚΚΕ είχε καταψηφίσει το νόμο Πεπονή, γιατί σε τέτοιες διαδικασίες υπεισέρχονται παράγοντες για διαβλητούς διαγωνισμούς και είχαμε καταθέσει τότε δική μας ολοκληρωμένη πρόταση για προσλήψεις με αντικειμενικά και μετρήσιμα στοιχεία, με αντικειμενικά και μετρήσιμα κριτήρια -δεν έγινε, όμως, αποδεκτή η πρότασή μας- κριτήρια που να αντιστοιχούν στις πραγματικές ανάγκες λειτουργίας των δημοσίων υπηρεσιών και να είναι ανάλογα με το αντικείμενο, με την ειδίκευση που θα έχει κάποιος για να προσλαμβάνεται, ώστε να αντιστοιχούν στις ανάγκες των οργανισμών με βάση το οργανόγραμμα και τις θέσεις εργασίας, πόσοι δηλαδή εργαζόμενοι και σε ποια υπηρεσία. Άρα με βάση αυτό πρέπει να κινηθούμε και βεβαίως με βάση τις λαϊκές ανάγκες, για να εξυπηρετείται το κοινωνικό σύνολο και όχι να εξυπηρετούνται τα συμφέροντα των βιομηχάνων μέσα από τις διαδικασίες των ιδιωτικοποιήσεων που έχουν ξεκινήσει εδώ και αρκετά χρόνια. 
      Είχαμε καταθέσει τη δική μας πρόταση για την υγεία, την παιδεία, την πρόνοια, την κοινωνική ασφάλιση, τις υπηρεσίες ασφάλειας των εργαζομένων στο ΙΚΑ, στην επιθεώρηση εργασίας, επίσης για την υγιεινή και ασφάλεια των εργαζομένων, για την πρόληψη και την προστασία της μητρότητας. Γιατί απολύονται ακόμη και σήμερα έγκυες γυναίκες; Και βγαίνουν εδώ ή και στα παράθυρα των τηλεοράσεων αρκετοί που θέλουν να μιλάνε για την υπογεννητικότητα, να μιλάνε για την προστασία της μητρότητας, ενώ σήμερα απολύονται έγκυες γυναίκες και δεν υπάρχει νόμος να τις προστατεύσει, όταν έχουν σύμβαση ορισμένου χρόνου, σύμβαση έργου ή δουλεύουν μέσα από τα δουλεμπορικά γραφεία ευρέσεως εργασίας.
      Καταθέσαμε προτάσεις για τα άτομα με ειδικές ανάγκες, για τους παιδικούς σταθμούς, για τις συγκοινωνίες, για την αντισεισμική θωράκιση, για την αντιπυρική και αντιπλημμυρική θωράκιση, όμως αυτές οι προτάσεις απορρίφθηκαν, ακόμα και για προσλήψεις καθαρά εποχικού προσωπικού για τα καλοκαίρια που θα καλύπτουν άδειες μόνιμου προσωπικού όταν θα υπάρχουν αυξημένες ανάγκες από πλημμύρες και πυρκαγιές, από χιόνια. Όλα αυτά δεν έγιναν δεκτά. Για όλα αυτά εμείς καταθέσαμε πρόταση ολοκληρωμένη, με καθαρούς αντικειμενικούς μετρήσιμους δείκτες, χωρίς να γενικευθεί η μερική απασχόληση, γιατί αυτό ακολούθησε το νόμο Πεπονή, συμβάσεις έργου, δελτία παροχής υπηρεσιών, ρουσφέτια, πελατειακές σχέσεις. 
      Το άρθρο 3 ρυθμίζει θέματα προσλήψεων μέσω ΑΣΕΠ και με κυλιόμενους πίνακες. Η δική μας θέση είναι οι προσλήψεις να γίνονται με αντικειμενικά και μετρήσιμα κριτήρια, με βάση τις πραγματικές ανάγκες που θα καλύπτουν, όχι μόνο τις μόνιμες θέσεις, αλλά και τις εποχικές ανάγκες. 
      Το άρθρο 4 εισάγει τη συνέντευξη και είναι η καρδιά του νομοσχεδίου. Πρόκειται για μια διαδικασία υποκειμενικής κρίσης και σκοπιμοτήτων. Με τα κατάλληλα ερωτήματα θα επιλέγονται οι ενδοτικοί, οι υποτακτικοί στις κυβερνητικές πολιτικές και οι ημέτεροι. Κάθε φορά αυτό γίνεται. Τώρα είναι η Νέα Δημοκρατία για να βάλει τα «γαλάζια» παιδιά. Χθες ήταν το ΠΑΣΟΚ για να βάλει τα «πράσινα» παιδιά. 
      Αυτό εμείς δεν μπορούμε να το δεχθούμε και δεν πρόκειται να συμφωνήσουμε σε τέτοιες διαδικασίες! Άλλωστε η εμπειρία από τις επιλογές στελεχών ακόμα και σε δημόσιες υπηρεσίες ή και στην εκπαίδευση, έδειξε ότι μ’ αυτό σύστημα -40% αντικειμενικά μετρήσιμα στοιχεία και 60% συνέντευξη με υποκειμενική κρίση- κάθε φορά βγαίνουν «τα δικά σας παιδιά». Αυτή η διαδικασία, όταν είναι η Νέα Δημοκρατία κυβέρνηση, βγάζει «τα δικά σας παιδιά», αλλά όταν είναι το ΠΑΣΟΚ κυβέρνηση, πάλι βγάζει «τα δικά σας παιδιά». 
      Η διαδικασία της συνέντευξης ουσιαστικά «τορπιλίζει» τα όποια αντικειμενικά στοιχεία έχει ο νόμος Πεπονή, ο ν. 2190. Η διαδικασία της συνέντευξης που καθορίζει τα όρια από 0,80 έως 1,20, δίνει τη δυνατότητα σε κάποιον που είναι πίσω και μπορεί να έχει 0,80 από τα πτυχία, από την προϋπηρεσία και τα άλλα προσόντα, με τη συνέντευξη να πάει στο 120 και αυτός που έχει 100, να μείνει στο 100, γιατί η επιτροπή θα τον θεωρήσει κούτσουρο. 
      Συνεπώς μ’ αυτήν τη διαδικασία της συνέντευξης άνετα μπορεί ο οποιοσδήποτε είναι από πίσω, να βγει μπροστά. Αυτό μπορεί να γίνει για όλο το προσωπικό και να πάρει σβάρνα τους πάντες, να μην πάει κανένας που έχει πραγματικά τις προϋποθέσεις και να μπουν αυτοί οι οποίοι θα πάνε με τη διαδικασία της συνέντευξης.
      Επίσης απαγορεύεται η γνωστοποίηση των ονομάτων της επιτροπής της συνέντευξης πριν από την ολοκλήρωση της διαδικασίας με την κατάρτιση των οριστικών πινάκων κατάταξης. Αλήθεια, έχουμε μια απορία. Τα μέλη της επιτροπής θα φοράνε κουκούλα, θα έχουν μάσκα; Δεν θα είναι γνωστοί; Ας πούμε, στο Δήμο Λάρισας δεν θα ξέρουν ποιοι είναι στην επιτροπή, ποιοι θα ελέγξουν; Δίνετε τη δυνατότητα να είναι ακόμα και ιδιώτες απ’ έξω. Ποιοι ιδιώτες; Ο Γραμματέας της ΝΟΔΕ –για παράδειγμα- ο οποίος θα κρίνει για να βάλει «τα δικά σας παιδιά»; Δεν μπορούμε να συμφωνήσουμε με τέτοια μέτρα!
      Πρέπει βέβαια να πούμε ότι ανοίγει ο δρόμος για αποκλεισμούς και διώξεις από το δημόσιο. Είναι μια διάταξη εκσυγχρονισμένη για τα φρονήματα των εργαζομένων, για τη συνδικαλιστική δράση των εργαζομένων, για τις πολιτικές πεποιθήσεις των εργαζομένων, για τις ιδεολογικές ή θρησκευτικές πεποιθήσεις των εργαζομένων. Συνεπώς μπορούν να επιλέγονται οι ερωτήσεις, να διαστρεβλώνονται οι απαντήσεις και έτσι κανένας ανεπιθύμητος για την εκάστοτε κυβέρνηση δεν πρόκειται να μπαίνει στο δημόσιο. 
      (Στο σημείο αυτό κτυπά του κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Οι επιτυχόντες του διαγωνισμού του 1998 βρίσκονται σε κινητοποιήσεις και σήμερα βρίσκονται στο δρόμο διεκδικώντας το δικαίωμα στη δουλειά. Η ουσία είναι ότι αυτή η ρύθμιση δεν τους καλύπτει. Για να μην υπάρχει καμία σύγχυση σε όλους τους Βουλευτές, θέλουμε να πούμε ότι δεν μπορείτε να τους βάλετε στο άρθρο 3 που μιλά για συμβασιούχους. 
      Εμείς λέμε ότι είναι επιτυχόντες και πρέπει να διοριστούν. Εάν συγκεντρώνουν πάνω από τα 400 μόρια, είναι επιτυχόντες, εννοώ για τον κατώτερο που πήρατε ως βάση. Τους επιτυχόντες του 1995 τους πήραν με νομοθετική ρύθμιση και διορίστηκαν το 2000, δηλαδή μετά από πέντε χρόνια. Οι επιτυχόντες του 1998 ζητούν την ίδια μεταχείριση με τους επιτυχόντες του 1995 που διορίστηκαν, εφόσον η βάση είναι μέσα σ’ αυτό που λέμε. 
      Οι εργαζόμενοι, όπως και να έχουν τα πράγματα, θα κερδίσουν αυτή την ιστορία στα δικαστήρια. Ήδη υπάρχει δικαστική απόφαση που δικαιώνει τους εργαζόμενους. Το Συμβούλιο της Επικρατείας τους έβγαλε επιτυχόντες. 
      Το 2002 η Νέα Δημοκρατία ζητούσε εδώ, σ’ αυτήν την Αίθουσα, ονομαστική ψηφοφορία με Βουλευτές της, μεταξύ αυτών ήταν και ο σημερινός Υπουργός, ο κ. Παυλόπουλος.
      Επίσης θέλω να τονίσω ότι για τους επιτυχόντες του διαγωνισμού του 1998 δεν πρόκειται να επιβαρυνθεί ο κρατικός προϋπολογισμός ούτε θα δημιουργηθούν  νέες οργανικές θέσεις, αλλά θα καλύψουν τις κενές υπάρχουσες θέσεις. Αυτά βεβαίως πρέπει να τα τονίσουμε.
      Θέλω, όμως, την προσοχή όλων για ένα πρόβλημα που υπάρχει στο Δήμο Λάρισας με ενενήντα πέντε εργαζόμενους. Σας γνωρίζουμε ότι στο Δήμο Λάρισας και στα νομικά πρόσωπα υπάρχει αυτή η κατηγορία των εργαζομένων, που δεν έχει τακτοποιηθεί ακόμη. Είναι περίπου ενενήντα πέντε εργαζόμενοι οι οποίοι, αν δεν είχαν καταταγεί σε θέσεις ιδιωτικού δικαίου αορίστου χρόνου, σύμφωνα με τις διατάξεις του ν. 2839/2000 με τις όποιες παραλείψεις, θα τακτοποιούνταν το διάστημα που μας πέρασε με το προεδρικό διάταγμα γιατί έχουν δεκαπέντε χρόνια «σερί» εργασίας στο Δήμο Λάρισας. Θέλουμε να υπάρχει η σύμφωνη γνώμη απ’ όλες τις πτέρυγες, απ’ όλα τα Κόμματα, για να λήξει αυτή η εκκρεμότητα, για να σταματήσει αυτή η ομηρία με τους ενενήντα πέντε εργαζόμενους στο Δήμο Λάρισας και να επιλυθεί αυτό το πρόβλημα με νομοθετική ρύθμιση, όπως έγινε και με άλλες παρόμοιες περιπτώσεις και αυτήν τη ρύθμιση νομίζω ότι θα την υποστηρίξουν όλες οι πτέρυγες της Βουλής. 
      Τα υπόλοιπα θα τα πω στη δευτερολογία μου. Φυσικά καταψηφίζουμε το νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα τα εξής:
      1. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής για τις χορηγήσεις αδειών άσκησης ποινικής δίωξης κατά Βουλευτών. 
      2. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Αλβανίας για συνεργασία στον τομέα της Υγείας». 
      3. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμου του Υπουργείου Οικονομίας και Οικονομικών: 
      α) «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      β) «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο μετά της τελικής πράξεως αυτής».
      Το λόγο έχει ο Κοινοβουλευτικός Εκπρόσωπος του Συνασπισμού κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, με αφορμή το σχέδιο νόμου που συζητούμε για τη Δημόσια Διοίκηση, είναι αναγκαίο να επαναφέρουμε το μεγάλο ερώτημα: Πόσο πια χρονικό διάστημα θα διατηρείται αυτή η εκκρεμότητα στο χώρο της Δημόσιας Διοίκησης; Πόσο πια αντέχει αυτός ο τόπος να υπάρχει μια Δημόσια Διοίκηση η οποία είναι αρρύθμιστη, μια Δημόσια Διοίκηση που χάνεται σε ποικιλώνυμες σχέσεις εργασίας, μια Δημόσια Διοίκηση που είμαι βέβαιος, αν τεθεί το ερώτημα πόσοι είναι οι δημόσιοι υπάλληλοι, δεν μπορεί κανείς με ακρίβεια να μιλήσει γι’ αυτό το ζήτημα;
      Κυρίες και κύριοι συνάδελφοι, η Δημόσια Διοίκηση δυστυχώς εξακολουθεί να παραμένει αμέτοχη στην παραγωγική διαδικασία του τόπου. Η Δημόσια Διοίκηση δυστυχώς εξακολουθεί να μην μπορεί να ανταποκριθεί στα καθήκοντά της, με άλλα λόγια να εξυπηρετήσει τον Έλληνα πολίτη, αλλά και την πρόοδο αυτού του τόπου. 
      Και βεβαίως τα όσα συζητάμε, δεν προέκυψαν από  πολιτικό κενό. Είναι το αποτέλεσμα μιας συμπεριφοράς του κράτους και των εκάστοτε κυβερνήσεων απέναντι στη Δημόσια Διοίκηση, η οποία θέλησαν να είναι το κατ’ εξοχήν πρόσφορο πεδίο για την ανάπτυξη των πελατειακών σχέσεων.
      Κυρίες και κύριοι συνάδελφοι, υπάρχουν ποικιλώνυμες συμβάσεις στο χώρο του δημοσίου: Συμβάσεις έργου που υποκρύπτουν εξαρτημένη εργασία, συμβάσεις εργασίας ορισμένου χρόνου, συμβάσεις εργασίας αορίστου χρόνου και ο χορός καλά κρατεί.
      Και αν σήμερα μιλάμε για τον άγνωστο, τον απροσδιόριστο αριθμό των συμβασιούχων που ζητάνε τη μονιμοποίησή τους με το προεδρικό διάταγμα 164, το κάνουμε διότι είναι διάσπαρτοι αυτοί οι άνθρωποι σε όλο το δημόσιο τομέα,  στον ευρύτερο δημόσιο τομέα. 
      Και το ερώτημα είναι πώς προέκυψε αυτός ο μεγάλος ή ο πολύ μεγάλος αριθμός; Προφανώς μέσα από διάφορες, θα έλεγα ασύμφορες για το χώρο της Δημόσιας Διοίκησης, πολιτικές λειτουργίες.
      Κυρίες και κύριοι συνάδελφοι, πράγματι ο ν. 2190 αποτελούσε κατάκτηση. Αλλά, αγαπητοί συνάδελφοι του ΠΑΣΟΚ, αυτός ο νόμος, ο πάρα πολύ σημαντικός, δέχτηκε πενήντα επτά τροποποιήσεις στη διάρκεια που εσείς ήσαστε στην κυβέρνηση. 
      ΕΝΑΣ ΒΟΥΛΕΥΤΗΣ (Από την πτέρυγα του ΠΑΣΟΚ): Προς το καλύτερο.
      ΦΩΤΗΣ ΚΟΥΒΕΛΗΣ:  Μη με διακόπτετε, κύριε συνάδελφε. Αλλά εάν θέλετε να σας απαντήσω, να ομιλείτε μετά λόγου γνώσεως. Δεν ήταν προς το καλύτερο. Οι τροποποιήσεις, οι πενήντα επτά τον αριθμό που έγιναν, αφορούσαν επιλογές για τη δημιουργία «παραθύρων», έτσι ώστε ο ν. 2190 να ελέγχεται κάποια στιγμή από το σώμα πρόσληψης προσωπικού, από το ΑΣΕΠ, το οποίο είπε: «Επιτέλους σταματήστε». 
      Αλλά δεν το λέω αυτό για να συγκρίνω το παρελθόν με το παρόν. Το λέω ακριβώς γιατί πρέπει να φύγουμε μακριά από αυτήν την πολιτική διελκυστίνδα, να συνομολογήσουμε ότι υπάρχει μεγάλη παθολογία στο χώρο της Δημόσιας Διοίκησης και να επιλέξουμε, αν είναι δυνατόν όλοι μαζί, μια ρύθμιση η οποία θα αποκαθιστά τα πράγματα και θα εντάσσει τη Δημόσια Διοίκηση στην παραγωγική διαδικασία αυτού του τόπου. 
      (Στο σημείο αυτό την Προεδρική ‘Εδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
      Και θέλω να σας βεβαιώσω, κύριοι συνάδελφοι, ότι έχω την αίσθηση ότι ο ελληνικός λαός βαρέθηκε πια τη σύγκριση, «τι κάνατε εσείς», «τι κάνουμε εμείς». Επιτέλους αυτή η αντιπαράθεση του παρόντος με το παρελθόν πρέπει κάποια στιγμή να σταματήσει, αν θέλουμε να προσφέρουμε εκείνες τις υπηρεσίες που η σύγχρονη πραγματικότητα αξιώνει και οι Έλληνες πολίτες διεκδικούν.
      Και βεβαίως η Κυβέρνηση της Νέας Δημοκρατίας σ’ αυτήν την αντίληψη του παρελθόντος κινείται. Είχε τη δυνατότητα, εάν το ήθελε –δεν το θέλει- να ρυθμίσει οριστικά αυτό το ζήτημα, να διευρύνει τα όρια του προεδρικού διατάγματος 164 και να εντάξει στη ρύθμιση όλους τους συμβασιούχους και ανεξάρτητα από τον τρόπο με τον οποίο κατέστησαν συμβασιούχοι και από εδώ και πέρα να γίνουν οι ρυθμίσεις εκείνες οι οποίες θα ήσαν αναγκαίες, αναφορικά με τις πραγματικές συνθήκες που επικρατούν στη Δημόσια Διοίκηση. 
      Δεν το πράττει και έχει τεράστια πολιτική ευθύνη. Θα έπρεπε να τακτοποιηθούν όλοι αυτοί οι άνθρωποι και από εδώ και πέρα μια καινούργια πορεία θα έπρεπε να χαραχθεί για τη Δημόσια Διοίκηση. Διότι οι προσλήψεις δικαιολογούνται και πρέπει να γίνονται, από την ώρα που υπάρχουν διαπιστωμένες ανάγκες στη Δημόσια Διοίκηση. Αντιλαμβανόμαστε όλοι ότι έχει δημιουργηθεί μια υδροκέφαλη Δημόσια Διοίκηση, η οποία δεν γνωρίζω πώς μπορεί να αξιοποιηθεί, αλλά δεν άκουσα κανένα πειστικό λόγο και από εκείνους οι οποίοι έχουν αντίθετη άποψη, ώστε να με πείσουν πώς θα αξιοποιηθεί όλος αυτός ο κόσμος. 
      Βεβαίως οφείλω μια απάντηση στους συναδέλφους του Κομμουνιστικού Κόμματος. Εάν δεν υπήρχε η κοινοτική οδηγία, κύριοι συνάδελφοι του Κομμουνιστικού Κόμματος, βεβαιωθείτε ότι αυτοί οι άνθρωποι δεν θα είχαν τακτοποιηθεί, έστω και αν δεν τακτοποιούνται όλοι. Με βάση αυτήν την κοινοτική οδηγία ασκήθηκε η πίεση, με βάση αυτή την κοινοτική οδηγία έχουμε αυτό το λειψό, αλλά ενδιαφέρον προεδρικό διάταγμα 164. Και λέω λειψό, διότι αφήνει έξω από τη ρύθμιση ένα μεγάλο αριθμό συμβασιούχων.
      Κυρίες και κύριοι συνάδελφοι, εκείνο που κυριαρχεί στην αξιολόγηση του σχεδίου νόμου, είναι η περίφημη συνέντευξη. Εγώ δεν θα αναφερθώ, κύριε Υπουργέ, σε όλα εκείνα τα οποία καταγράφονται και ελέγχουν ως ενδεχομένως και αντισυνταγματική τη ρύθμιση, που θέλει και τη συνέντευξη και τη σχετική βαθμολογία να προστίθεται, προκειμένου κάποιος να κριθεί επιτυχών ή αποτυχών.
      Εγώ σας λέω ότι ανοίγετε τον ασκό του Αιόλου, διότι με τη συνέντευξη παρέχεται η δυνατότητα, πέρα και ανεξάρτητα από τις όποιες προθέσεις, να προσλαμβάνονται οι ημέτεροι και να αποκλείονται εκείνοι, οι οποίοι πράγματι θα έπρεπε να κρίνονται ως επιτυχόντες στη βάση συγκεκριμένων προσόντων και ικανοτήτων.
      Κύριοι συνάδελφοι, θα πω κάτι που δεν είναι ταυτόσημο, αλλά είναι συναφές. Όλοι μας έχουμε ακούσει να ελέγχονται διάφοροι διαγωνισμοί ως μεροληπτικοί, διότι έχουν τη διπλή διαδικασία, και των γραπτών και των προφορικών. Όλοι όσοι παρακολουθούμε αυτές τις εξετάσεις και την εν τέλει βαθμολογία, διαπιστώνουμε ότι υπάρχει μία μεγάλη διαφορά ανάμεσα στη βαθμολογία των γραπτών και των προφορικών. Το ίδιο, τηρουμένων των αναλογιών, θα συμβεί και στην προκειμένη περίπτωση. Και τούτο θα συμβεί, ανεξάρτητα από το συνταγματικό έλεγχο ο οποίος επισημαίνεται ως ενδεχόμενο από πάρα πολλούς και μάλιστα θα έλεγα ότι επισημαίνεται πολύ έγκυρα.
      Κύριοι συνάδελφοι της Νέας Δημοκρατίας, απευθύνομαι σ’ εσάς, για να σας προειδοποιήσω ότι τα γραφεία σας θα γεμίζουν από υποψηφίους που θα σας ζητούν να παρέμβετε, προκειμένου να επηρεάσετε τη λεγόμενη συνέντευξη. Θυμηθείτε το, γιατί είναι μία χρήσιμη προειδοποίηση.
      Επίσης έχουμε τον κυλιόμενο πίνακα των επιτυχόντων. Αυτό είναι ένα άλλο στοιχείο διαμόρφωσης δυνάμει πελατειακών σχέσεων. Τι θα πει κυλιόμενος πίνακας; Διατηρούμε έναν πίνακα ανοιχτό επί εννέα μήνες και από εκεί και πέρα αρχίζουν οι πιέσεις, προκειμένου να δημιουργηθούν θέσεις για να προσληφθούν αυτοί που εκρίθησαν ως επιτυχόντες και όσοι στο πλαίσιο του κυλιομένου πίνακα επιθυμούν να προσληφθούν σε θέσεις που δεν υπάρχουν, αλλά πρέπει να προκηρυχθούν και θα προκηρύσσονται, όχι στη βάση των αναγκών της Δημόσιας Διοίκησης, αλλά στη βάση των πιέσεων που αναπτύσσονται στο πλαίσιο των πελατειακών σχέσεων. 
      Αυτή η ρύθμιση υπηρετεί τη Δημόσιας Διοίκηση, τη λειτουργικότητά της, την αποτελεσματικότητά της; Εάν υπάρχουν ανάγκες, τις καταγράφουμε, ορίζουμε τον αριθμό των αναγκαίων υπαλλήλων και προχωρούμε καθαρά σε μία διαδικασία πρόσληψης και τίποτα άλλο πέραν αυτού, πολύ δε περισσότερο όταν δεν είναι σήμερα καταγεγραμμένες οι ανάγκες της Δημόσιας Διοίκησης και ουδείς γνωρίζει πόσοι υπάλληλοι είναι, πού υπηρετούν, τι έργο προσφέρουν.
      ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό είναι σωστό.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, θα σας έλεγα ότι παθολογία του σχεδίου νόμου αποτελεί και το γεγονός ότι αυτή η μοριοδότηση δεν γίνεται σε σύνδεση και σε συνάρτηση με συγκεκριμένες θέσεις. Θα έχουμε τη μοριοδότηση κάποιων, αλλά το εάν θα προσληφθεί αυτός ο οποίος μοριοδοτείται, δεν είναι βέβαιο. Και δεν είναι βέβαιο, διότι δεν διασφαλίζεται η προκήρυξη των αντιστοίχων θέσεων με το συγκεκριμένο σχέδιο νόμου.
      Άρα, είναι στα χέρια της Κυβέρνησης να ορίσει ή να μην ορίσει θέσεις και τότε η ρύθμιση για τη μοριοδότηση –να, ένας έλεγχος του νομοσχεδίου από άλλη μία πλευρά- είναι κενή περιεχομένου και χωρίς σημασία για το μοριοδοτούμενο.
      Κυρίες και κύριοι συνάδελφοι, έστω και αν δεν συμβούν όλα αυτά που εκτιμούμε και πιθανολογούμε έντονα ότι θα συμβούν, θα μείνει πολύς κόσμος έξω από τη ρύθμιση. Για παράδειγμα, μένουν έξω από τη ρύθμιση όσοι έχουν αποκτήσει εμπειρία στο πλαίσιο διαφόρων προγραμμάτων στον ΟΑΕΔ. Νομίζω ότι και πάλι θα έχουμε ανοιχτή αυτήν την υπόθεση, διότι και αυτοί οι άνθρωποι θα διεκδικούν να τους αναγνωριστεί η εμπειρία ή η προϋπηρεσία που εξασφάλισαν απασχολούμενοι στον ΟΑΕΔ. 
      Έτσι, λοιπόν, έχουμε κάποιους που θα τακτοποιηθούν με το προεδρικό διάταγμα και θα μονιμοποιηθούν, κάποιους που φιλοδοξούν να τακτοποιηθούν με τη μοριοδότηση, έχουμε τους μερικώς απασχολουμένους και έχουμε και εκείνους που παραμένουν έξω από την οποιαδήποτε ρύθμιση, οι οποίοι θα πιέζουν και αυτοί διότι διεκδικούν το δικαίωμα στην εργασία.
      	Κυρίες και κύριοι συνάδελφοι, έρχομαι σ’ ένα άλλο ζήτημα. Υπάρχουν οι επιτυχόντες του ΑΣΕΠ του έτους 1998. Είναι ακριβές ότι και ο Υπουργός και άλλοι συνάδελφοι Βουλευτές της Νέας Δημοκρατίας από τα έδρανα της Αντιπολίτευσης κατέθεσαν ερωτήσεις και προτάσεις και πίεζαν για την πρόσληψη των κριθέντων ως επιτυχόντων από το Συμβούλιο της Επικρατείας. 
      Εγώ δε θα παρακολουθήσω την ερμηνεία των όσων προσφέρουν οι απόψεις και του παρόντος Υπουργού και άλλων συναδέλφων της Νέας Δημοκρατίας αναφορικά με το τι έλεγαν τότε και το τι πράττεται σήμερα. Εγώ θα θέσω στην κρίση σας το πάρα πολύ απλό ερώτημα: Αν κάποιος έχει πάρει βαθμολογία ίση ή μεγαλύτερη από εκείνον ο οποίος προσελήφθη, αν δηλαδή κάποιος έχει κριθεί επιτυχών, σ’ αυτόν τον άνθρωπο θα πούμε: «Εσύ δεν προσλαμβάνεσαι»; Ποια σχέση εμπιστοσύνης μπορεί να αναπτύσσει ο πολίτης μ’ ένα κράτος, όταν διαπιστώνει πως έχει κριθεί από την ελληνική δικαιοσύνη ως επιτυχών, αλλά αυτό το κράτος, αυτή η Κυβέρνηση και όπως κάθε φορά εκφράζει το κράτος, λέει «όχι, για μένα δεν είσαι επιτυχών»; 
      Αυτά δε συνιστούν ίση μεταχείριση. Αυτά δεν υπηρετούν την υπόθεση της δικαιοσύνης έναντι των πολιτών. Αυτά εκθέτουν και την πολιτική και το κράτος και τη δικαιοσύνη, η οποία κάποια στιγμή αναδεικνύεται ανίκανη να τάμει τις διαφορές μεταξύ των πολιτών και του κράτους. Γι’ αυτό, προτείνω στην Κυβέρνηση, όπως το έπραξα και στη Διαρκή Επιτροπή, να προσλάβει όλους αυτούς τους ανθρώπους οι οποίοι εκρίθησαν επιτυχόντες.
      Κυρίες και κύριοι συνάδελφοι, ολοκληρώνοντας θέλω για άλλη μία φορά να επισημάνω τούτο: Δεν μας χρειάζονται εμβαλωματικές λύσεις για τη Δημόσια Διοίκηση. Δεν χρειάζονται στον τόπο, γιατί περί αυτού πρόκειται. Εκείνο που χρειάζεται είναι μία οριστική αντιμετώπιση του ζητήματος. Αυτό, όμως, προϋποθέτει πολιτική βούληση. Αυτό προϋποθέτει επιλογή τομών και ρήξεων, ρήξεων με την πολιτική που επί χρόνια ασκήθηκε και η οποία έχει δημιουργήσει αυτήν την τεράστια ακαταστασία στο χώρο της Δημόσιας Διοίκησης. 
      Το σχέδιο νόμου δεν το πράττει. Κινείται σε παρωχημένες λογικές, σε λογικές που, αν μη τι άλλο, απεδείχθησαν αναποτελεσματικές για τη Δημόσια Διοίκηση. Όταν μιλάμε για τη Δημόσια Διοίκηση, είμαι βέβαιος ότι θα συμφωνήσετε όλες και όλοι πως μιλάμε για ένα βασικό μέγεθος της λειτουργίας του πολιτικού συστήματος διακυβέρνησης αυτού του τόπου.
      Καταψηφίζουμε το σχέδιο νόμου.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Κουβέλη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση για τα τριάντα χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ αξιωματικοί από τη Σχολή Πολέμου της Αεροπορίας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού: 1. «Κύρωση του Δευτέρου Πρωτοκόλλου στη Σύμβαση της Χάγης του 1954 για την προστασία των πολιτιστικών αγαθών σε περίπτωση ένοπλης σύρραξης» και 2. «Ίδρυση Οργανισμού Πολιτιστικής Πρωτεύουσας της Ευρώπης «Πάτρα 2006 Α.Ε.»».
      Εισερχόμαστε στον κατάλογο των εγγεγραμμένων ομιλητών.
      Το λόγο έχει ο κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, σήμερα συζητάμε ένα νομοσχέδιο που αντιπροσωπεύει τη δική μας προσέγγιση την πορεία της χώρας μας στο μέλλον. Όπως επανειλημμένα έχουμε σημειώσει, εμείς εννοούμε την Ελλάδα με ενωμένους τους Έλληνες, εννοούμε την Ελλάδα όταν τα παιδιά της θα έχουν ίσες ευκαιρίες. Θα μπορούν να έχουν πρόσβαση σε όλες τις ευκαιρίες, είτε αυτές αφορούν το δημόσιο τομέα είτε τον ιδιωτικό, χωρίς διακρίσεις, χωρίς κομματικά πιστοποιητικά, χωρίς να είναι υποχρεωμένοι να υπακούσουν σε εντολές οργανώσεων που δρουν στους μαζικούς χώρους.
      Θα μου επιτρέψουν οι συνάδελφοι της Μειοψηφίας οι οποίοι επιθυμούν να έχουν πολύ κοντινή μνήμη και να μη θυμούνται ούτε το απώτερο ούτε το πρόσφατο παρελθόν, να μην κάνω το λάθος να ασχοληθώ εκτενώς με αυτό το παρελθόν. Το παρελθόν που δημιούργησε το γκρίζο σκηνικό εκείνων που ήλεγχαν το δημόσιο τομέα, είτε με χαρτιά από τις περιβόητες κλαδικές είτε με χαρτιά από τις τοπικές επιτροπές, θυμίζω ακόμη το καταστατικό κόμματος, το οποίο στο παρελθόν ομιλούσε για κοινοβουλευτική εκπροσώπηση και όχι για κοινοβουλευτική ομάδα και Βουλευτές, θέλοντας έτσι να δείξει την σημασία που απέδιδε η πολιτική αυτή παράταξη στην ισχύ του κινήματος έναντι των δημοκρατικών θεσμών, των θεσμών της πολιτείας, των θεσμών της κοινωνίας. 
      Αλλά σήμερα διαλέξατε και τον καλύτερο εισηγητή. Πράγματι με τον εισηγητή της Μειοψηφίας ενθυμούμαστε εκείνα τα ποσοστά του 65% και 70% στην ΑΔΕΔΥ. Είναι ο καλύτερος εκπρόσωπος να μας πείσει για τον τρόπο που ασκήσατε την εξουσία, ότι δήθεν υπήρχε δυνατότητα πρόσβασης από όλους τους Έλληνες στη Δημόσια Διοίκηση. Ευτυχώς, λοιπόν, που κάνετε τέτοιες καλές επιλογές για να το θυμόσαστε και σεις, να το θυμούνται και οι Έλληνες. 
      Και βεβαίως θα μπορούσα να προσθέσω εδώ το επιχείρημα ότι προσκαλώ τους συναδέλφους της Μειοψηφίας να επισκεφθούμε σήμερα τη ΔΕΗ. Είπα και άλλη φορά και ενοχλήθηκε ο εκλεκτός Κοινοβουλευτικός Εκπρόσωπος του ΠΑΣΟΚ, ότι είστε εφευρέτες ψυγείων. Δυστυχώς είναι μια πραγματικότητα. Πάμε να δείτε στελέχη της ΔΕΗ που και σήμερα αμείβονται με το μισθό που πρέπει να αμείβονται αλλά δεν χρησιμοποιούνται. Δεν σας κάναμε την χάρη, να εκδηλώσουμε την κομματική επέλαση που θα θέλατε, για να έρθετε εδώ και σεις και ο κ. Πρωτόπαπας, όπως το έκανε στο παρελθόν και να μας λέτε ορίστε η νέα Δεξιά -που χρησιμοποιήσατε και αυτόν τον όρο- οργανώνει κομματική επέλαση. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί δεν τους αποψύχετε; 
      ΑΝΔΡΕΑΣ ΛΥΚΟΥΡΕΝΤΖΟΣ: Αλλά δεν χρησιμοποιούμε κύριε Καστανίδη αυτές τις πρακτικές, ούτε άλλες πρακτικές, χάριν των οποίων σήμερα υπάρχουν νέοι άνθρωποι στο πεζοδρόμιο. Γιατί μιλάμε για επιτυχόντες το ’98; Γιατί υπήρχε η ευφυής επιλογή άλλοι οι διοριστέοι άλλοι οι επιτυχόντες. Και μπορούσε τότε να γίνεται εύκολα το πολιτικό παιχνίδι: «Με το ΠΑΣΟΚ όλα γίνονται. Μπορείτε να ελπίζετε. Κάποια στιγμή θα σας προσλάβουμε». Σήμερα τους έχουμε στο πεζοδρόμιο, τους στηρίζετε, ζητάτε από μας να επιλύσουμε προβλήματα τα οποία σεις δημιουργήσατε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς τους το είχατε υποσχεθεί. 
      ΑΝΔΡΕΑΣ ΛΥΚΟΥΡΕΝΤΖΟΣ: Καμία τέτοια υπόσχεση δεν δώσαμε. Θέλετε να θυμίσουμε την υπόθεση των συμβασιούχων; Πώς προέκυψαν τόσες χιλιάδες συμβασιούχοι; Εμείς τους προσλάβαμε; Εσείς τους προσλάβατε, εσείς τους είχατε ομήρους, εσείς λέγατε ότι με το ΠΑΣΟΚ όλα γίνονται και όλοι μπορούσαν να ελπίζουν. Ακόμη και στις τελευταίες εκλογές, κάνατε συμβάσεις επί συμβάσεων, λίγες  μέρες πριν από την 7η Μαρτίου. 
      Ποια είναι η εικόνα που μου δίνετε τις τελευταίες μέρες. Φτώχεια στα πολιτικά επιχειρήματα, ψευδαισθήσεις ότι δήθεν κάνατε εσείς μια αξιοκρατική Δημόσια Διοίκηση. Όνειρα έκανε πριν από λίγο ο εισηγητής σας και είπε ότι θα επιστρέψετε στην εξουσία. 
      Λέω φτώχεια πολιτικών επιχειρημάτων γιατί δεν ακούσαμε τίποτα για το νομοσχέδιο. Μόνο κριτική για τη συνέντευξη η οποία στο τέλος, τέλος δεν επηρεάζει τα αποτελέσματα σε τίποτα όπως εξηγήθηκε από τον εισηγητή μας. Αλλά η φτώχεια των επιχειρημάτων σας καταλήγει στο να προσπαθείτε να δημιουργήσετε εσωτερικό πρόβλημα στη Νέα Δημοκρατία. Λέτε «τώρα με τη συνέντευξη θα βάζετε τα δικά σας παιδιά». Στην ουσία λέτε στην κοινωνία ότι εμείς θα παραβιάζουμε το ΑΣΕΠ πράγμα το οποίο δεν γίνεται με μόνο στόχο να οξύνεται την αντιπαράθεση στο εσωτερικό της Νέας Δημοκρατίας. Σε αυτό ελπίζετε. Δεν έχετε άλλα επιχειρήματα να πείσετε τους Έλληνες. Προσπαθείτε να τους πείτε «αν αυτοί οι κύριοι δεν καταφέρνουν να σας διορίσουν, εμείς είμαστε εδώ!. Είμαστε ικανότεροι, ευφυέστεροι και θα μπορούμε να το επιτύχουμε». Αυτό το πρότυπο πάτε να περάσετε στην κοινωνία. Ενώ εμείς πάμε να στηρίξουμε τους θεσμούς. Αυτούς τους οποίους στηρίξαμε και ως αντιπολίτευση και καταξιώσαμε στην κοινωνία, και τους προστατεύουμε αναλαμβάνοντας υψηλό κομματικό κόστος. Και τέτοιο παράδειγμα από σας στο παρελθόν δεν έχουμε. Επικαλεστήκατε επιπλέον την κριτική που κάνει η διοίκηση του ΑΣΕΠ.
      Ποια διοίκηση του ΑΣΕΠ;
      (Στο σημείο αυτό εισέρχεται στην Αίθουσα του Κοινοβουλίου ο Πρόεδρος του ΠΑΣΟΚ, κ. Γεώργιος Παπανδρέου, χειροκροτούμενος από τους Βουλευτές του κόμματός του)
      Μήπως πρέπει, κυρίες και κύριοι συνάδελφοι, να σκεφτούμε ποια είναι η σύνθεση της διοίκησης του ΑΣΕΠ, ποια είναι η σύνθεση των υπαλλήλων που υπηρετούν στο ΑΣΕΠ; Σχεδόν 100% είναι το ποσοστό της μέχρι πρότινος κυβερνώσας παράταξης στους υπαλλήλους του ΑΣΕΠ.
      Κύριε Υπουργέ, θέλω να προχωρήσετε σε τομές και σε διαφάνεια γύρω από το ΑΣΕΠ, περισσότερη διαφάνεια. Θέλουμε να ξέρουμε πώς γίνεται η μοριοδότηση. Θέλουμε να ξέρουμε αν πραγματικά είναι αντικειμενική η μοριοδότηση όλων όσων είναι υποψήφιοι. Και κάντε μας τη χάρη. Τολμήστε επανέλεγχο ορισμένων διαγωνισμών του παρελθόντος, ορισμένων μοριοδοτήσεων, για να δούμε τι πραγματικά έχει συμβεί.
      (Χειροκροτήματα από την πτέρυγα της Νέας Δημοκρατίας)
      Και μας μιλάτε για τα «δικά μας παιδιά»! Μας μιλάτε για μια πρακτική την οποία δεν έχουμε υιοθετήσει. Αντίθετα, σεις δημιουργήσατε τα σοσιαλιστικά στερεότυπα στην κοινωνία, τα οποία εμείς σήμερα, η νέα διακυβέρνηση, η φιλελεύθερη διακυβέρνηση, είμαστε υποχρεωμένοι να αντιπαλέψουμε. 
      Κύριε Πρόεδρε του ΠΑΣΟΚ, έχω την τιμή, αφού είστε παρών, να απευθύνομαι σε σας, σας παρακαλώ πολύ, ως Έλλην πολίτης και ως Βουλευτής, μην κάνετε το λάθος να προχωρήσετε σε μία έντονη κομματική αντιπαράθεση με τη Νέα Δημοκρατία απέναντι στις δικές μας εκσυγχρονιστικές πρωτοβουλίες. Τολμήστε να τις στηρίξετε, για μια άλλη Ελλάδα…
      (Θόρυβος από την πτέρυγα του ΠΑΣΟΚ)
      …τολμήστε να στηρίξετε αυτές τις πρωτοβουλίες, για να απαλλάξουμε πραγματικά το δημόσιο βίο της χώρας, από τον κομματισμό, για να έχουμε μία πραγματικά ακομμάτιστη ανεξάρτητη Δημόσια Διοίκηση, λειτουργική και αποτελεσματική. 
      Κυρίες και κύριοι συνάδελφοι, απέφυγα να κάνω συγκρίσεις με το παρελθόν του ΠΑΣΟΚ. Μας χωρίζει διαφορετικό αξιακό πλαίσιο. Και γι’ αυτό κάνετε λάθος ανάλυση για τη δική μας Κυβέρνηση. Κάνετε λάθος ανάλυση για την οικονομία και θέλετε να ζούμε μέσα στο ψέμα. Κάνετε λάθος ανάλυση για τα δημόσια έργα και θέλατε να ισχύουν οι σχέσεις διαπλοκής. Κάνετε λάθος ανάλυση για τη Δημόσια Διοίκηση και διαβλέπετε κομματική υποταγή του κράτους. 
      Εμείς υπηρετούμε την εντιμότητα, τη διαφάνεια, την αξιοκρατία. Υπηρετούμε μια διοίκηση που να ανήκει σε όλους τους Έλληνες, για μια ανοιχτή και ελεύθερη κοινωνία.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης, κ. Γεώργιος Παπανδρέου.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, κυρίες και κύριοι συνάδελφοι, επιτρέψτε μου, πριν ξεκινήσω την ομιλία μου, να εκφράσω τα θερμά συλλυπητήρια και από εμένα προσωπικά και εκ μέρους της Κοινοβουλευτικής Ομάδας του ΠΑΣΟΚ, στον Πρωθυπουργό κ. Κώστα Καραμανλή, για το θάνατο του πατέρα του.
      Κυρίες και κύριοι συνάδελφοι, η Νέα Δημοκρατία επιμένει σε νομοσχέδιο με το οποίο διακυβεύονται βασικά, μείζονα θέματα της δημόσιας, της πολιτικής ζωής, της δημοκρατίας μας.
      Σήμερα δοκιμάζονται θεσμοί και αξίες, σε χώρους όπως η Δικαιοσύνη και η Εκκλησία. Ο ελληνικός λαός παρακολουθεί άναυδος. Πρόκληση για μας, πρόκληση για όλα τα κόμματα, για τους πολιτικούς, είναι, με αίσθημα ευθύνης και με την πράξη μας, να δώσουμε εμείς το παράδειγμα, ενισχύοντας τους δημοκρατικούς θεσμούς. Παράδειγμα νέου ήθους, αξιών, παραδείγματα και πράξεις αναβάθμισης της δημόσιας ζωής και εμβάθυνσης των δημοκρατικών μας αξιών και λειτουργιών. Μπροστά στην απαξίωση των θεσμών, να ορθώσουμε τη σιγουριά της προστασίας των δημοκρατικών δικαιωμάτων και της ευαισθησίας του Έλληνα πολίτη. Αυτό γίνεται σήμερα εθνική επιταγή, αδήριτη ανάγκη για την ανόρθωση της αξιοπιστίας της πολιτείας και του φρονήματος του Έλληνα πολίτη. 
      Με το νομοσχέδιο αυτό, η Νέα Δημοκρατία αποδεικνύει για μια ακόμη φορά στους έντεκα μήνες διακυβέρνησής της, ότι κανένα σεβασμό δεν έχει απέναντι στις δημοκρατικές αξίες και τους θεσμούς. 
      Μιλούμε για το σύστημα προσλήψεων στο δημόσιο τομέα. Ένα νομοσχέδιο που αγγίζει βασικές αξίες. Και οι επιλογές είναι ξεκάθαρες:
      Μεταξύ της ισότιμης μεταχείρισης του πολίτη απέναντι στο κράτος ή της μεροληπτικής και άδικης ευνοιοκρατίας. Μεταξύ της κατοχύρωσης ισότιμων δικαιωμάτων για όλους τους πολίτες ή τη διαίρεση σε προνομιούχους και ευνοούμενους από τη μια μεριά και από την άλλη μεριά σε πληβείους και μιάσματα. Μεταξύ της αξιοκρατίας ή της κομματοκρατίας. Μεταξύ της αποτελεσματικής λειτουργίας του δημοσίου απέναντι στον πολίτη ή τη φαυλοκρατία, την αδιαφάνεια, την αυθαιρεσία και τη διαφθορά.
      Για μας η επιλογή είναι αυτονόητη. Είναι θέση μας, είναι και ιδεολογία μας. Είμαστε υπέρ της ισονομίας. Είμαστε υπέρ της αξιοκρατίας. Είμαστε υπέρ της διαφάνειας. Είμαστε υπέρ της αποτελεσματικότητας του δημοσίου. Είμαστε υπέρ της διασφάλισης των δημοκρατικών δικαιωμάτων του Έλληνα πολίτη. Είμαστε υπέρ των θεσμών που διαπαιδαγωγούν και αναδεικνύουν ό,τι καλύτερο έχει ο Έλληνας πολίτης. 
      Είναι επίσης ξεκάθαρο για μας, ότι η δική σας στάση, η δική σας πρόταση, υπονομεύει βάναυσα αυτές τις αξίες και αυτούς τους θεσμούς. Υπονομεύει βαθύτατα τους δημοκρατικούς θεσμούς και κατακτήσεις του ελληνικού λαού των τελευταίων ετών. Η Κυβέρνηση της Νέας Δημοκρατίας όπως έχει κάνει σε πολλά άλλα ζητήματα, μας γυρίζει ολοταχώς προς τα πίσω. 
      Θα μπορούσα να αναφερθώ σε πολλά σημεία του νομοσχεδίου, αλλά θα το κάνουν αυτό οι αγορητές του ΠΑΣΟΚ. 
      Θα επιμείνω όμως προσωπικά στην ανάδειξη της διάταξης–θρυαλλίδας που απειλεί να τινάξει στον αέρα κάθε έννοια αξιοκρατίας και στελέχωσης της Δημόσιας Διοίκησης: την περίφημη συνέντευξη.
      Θα μου πει κανείς, καλά, η συνέντευξη δεν είναι κάτι χρήσιμο; Στην Ευρώπη δεν υπάρχει; Σε άλλες χώρες δεν υπάρχει; Βεβαίως υπάρχει. Όμως υπάρχει μία άλλη σχέση εμπιστοσύνης, πολυετή εμπιστοσύνη στους θεσμούς, σε άλλες χώρες. Εμείς έχουμε το παρελθόν το δικό σας, κύριοι της Νέας Δημοκρατίας, το οποίο αντιπαλεύουμε εδώ και πάρα πολλά χρόνια.
      (Χειροκροτήματα από την πτέρυγα του ΠΑΣΟΚ)
      Είναι το παρελθόν της δικής σας κομματικής παράταξης.
      Θα σας πω για τον αγώνα που έχουμε κάνει και εσείς τώρα υπονομεύετε…
      ΙΩΑΝΝΗΣ ΚΕΦΑΛΟΓΙΑΝΝΗΣ: Ανιστόρητος είστε, κύριε Πρόεδρε. 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι, μη διακόπτετε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Διότι εδώ, οι Βουλευτές αυτού του κόμματος, οι Βουλευτές του ΠΑΣΟΚ και οι παλιότεροι Βουλευτές, παλέψαμε για να κατοχυρώσουμε το νόμο Πεπονή, με σκληρές μάχες, τον οποίο σήμερα υπονομεύετε.
      (Χειροκροτήματα από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Ενάμισι εκατομμύριο υπάλληλοι πώς προσελήφθησαν; Οι συμβασιούχοι πως προσελήφθησαν; Με ποια αξιοκρατία; 
      ΕΛΕΟΝΩΡΑ (ΝΟΡΑ) ΚΑΤΣΕΛΗ: Δεν ντρέπεστε; 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Σε άλλες χώρες η συνέντευξη είναι απλώς συμπληρωματική. 
      Τώρα ακούστε με. Δεν θέλετε να με ακούσετε; Θα με ακούσετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, αν είναι δυνατόν, να ακουστεί ο κύριος Πρόεδρος. 
      ΠΡΟΕΔΡΟΣ (Άννα Μπενάκη - Ψαρούδα): Γίνονται και από τις δύο πλευρές παρεμβάσεις, όπως βλέπετε, κύριε Πρόεδρε. 
      (Θόρυβος-διαμαρτυρίες από την πτέρυγα του ΠΑΣΟΚ)
      Και αυτό δεν είναι παρέμβαση, κύριοι συνάδελφοι; Και η επιδοκιμασία παρέμβαση είναι. Αλλά εγώ δεν την έκοψα.
      Παρακαλώ ησυχία από όλες τις πλευρές. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Για να δούμε την παρωδία της αξιοκρατίας για την οποία μιλάτε, αγαπητοί συνάδελφοι της Νέας Δημοκρατίας. Τι σημαίνει πρακτικά η συνέντευξη; 
      Ένας υποψήφιος με υψηλό βαθμό απολυτηρίου μπορεί μετά τη συνέντευξη να βρεθεί πίσω από έναν υποψήφιο με χαμηλό βαθμό απολυτηρίου. Ένας υποψήφιος με ξένη γλώσσα και προϋπηρεσία, μπορεί να υποσκελιστεί από κάποιον που δεν θα διαθέτει τα αντίστοιχα προσόντα. Έτσι δεν είναι, αγαπητοί συνάδελφοι; 
      ΠΟΛΛΟΙ ΒΟΥΛΕΥΤΕΣ (Από τη Νέα Δημοκρατία): Όχι, όχι.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ένας υποψήφιος με υψηλό βαθμό πτυχίου και διδακτορικό, μπορεί να παραμεριστεί από κάποιον με χαμηλό βαθμό πτυχίου και χωρίς διδακτορικό. Έτσι είναι, αγαπητοί συνάδελφοι. Και αυτό πώς γίνεται; Με τη θαυματουργή συνέντευξη του κ. Παυλόπουλου. Η αυθαιρεσία μετατρέπεται, σύμφωνα με τη λογική της Κυβέρνησης της Νέας Δημοκρατίας, σε αντικειμενικό κριτήριο. 
      Επιπλέον, η Κυβέρνηση προτείνει να απαγορεύεται η γνωστοποίηση των ονομάτων των μελών της επιτροπής που θα κάνει τη συνέντευξη, πριν ολοκληρωθεί η διαδικασία. 
      Πώς θα γίνεται αυτό; Πώς θα υπάρχει αυτή η κρυφή συνάντηση; Πάντως, κύριε Παυλόπουλε, σήμερα φόρεσα μια κόκκινη γραβάτα. Είναι μια συμβολική πράξη αντίστασης ενός απλού Έλληνα πολίτη.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΓΑΡΟΥΦΑΛΛΙΑΣ: Να φορέσετε κασκόλ, κύριε Πρόεδρε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Διότι θα έχετε ακούσει «ράδιο-αρβύλα» τι λέγεται και τι κυκλοφορεί, ότι τα «δικά μας» «γαλάζια» παιδιά θα προσέλθουν στις συνεντεύξεις με το παρασύνθημα «μια γαλάζια γραβάτα ή ένα γαλάζιο μαντίλι». Κάτω απ’ αυτές τις συνθήκες η συνέντευξη στερείται κάθε σοβαρότητας.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι. Όχι σχόλια.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Παλαιότερα η παράταξή σας ζητούσε πιστοποιητικά κοινωνικών φρονημάτων. Τώρα εσείς το έχετε ονομάσει «συνέντευξη», αλλά την ίδια λειτουργία θα έχει δυστυχώς.  Θυμίζετε τις χειρότερες εποχές και πρακτικές του δικού σας παρελθόντος. 
      Και δεν το λέω εγώ ως Αρχηγός της Αξιωματικής Αντιπολίτευσης. Δεν χρειάζεται να το πω εγώ. Σοβαρότατες επιφυλάξεις διατυπώθηκαν από επιστημονικούς και κοινωνικούς φορείς. Η συζήτηση στην επιτροπή ανέδειξε τις καταστροφικές συνέπειες του νομοσχεδίου που εισηγείσθε. Το Επιστημονικό Συμβούλιο της Βουλής λέει συγκεκριμένα: «Ένα μη τυπικό κριτήριο, όπως είναι η αξιολόγηση της προσωπικότητας του υποψηφίου, ανατρέπει όλα τα άλλα τυπικά κριτήρια όπως οι σπουδές και ο χρόνος εμπειρίας.» Η ΟΚΕ υπογραμμίζει ότι «η καθιέρωση των συνεντεύξεων σε όλο το εύρος των προσλήψεων, εισάγει υποκειμενικό στοιχείο και θα κλονίσει την αξιοπιστία του ΑΣΕΠ». Η ΚΕΔΚΕ σας ζητά να απαλειφθεί η συνέντευξη ως κριτήριο επιλογής. «Ο άκρατος υποκειμενισμός», λέει, «διασπά με το νομοσχέδιο αυτό το αδιάβλητο και αντικειμενικό σύστημα του ν. 2190, παραβιάζοντας την αρχή της αξιοκρατίας και της ισότητας». Η ΑΔΕΔΥ σας κατηγορεί ότι «οι ρυθμίσεις που προωθούνται θα ανοίξουν τον ασκό του Αιόλου για ρουσφετολογικές προσλήψεις στο δημόσιο», ενώ η Κυβέρνηση, επιμένει, θέλει να αγνοεί αυτές τις επισημάνσεις. 
      Πολύ περισσότερο αγνοεί και το ίδιο το ΑΣΕΠ, το οποίο σε ανύποπτο χρόνο, τον Οκτώβριο, λέει τα εξής: «Δεν είναι πλέον επιτρεπτή η θέσπιση νόμου που άμεσα ή έμμεσα επιτρέπει την πρόσληψη υπαλλήλων στο δημόσιο και τον ευρύτερο δημόσιο τομέα χωρίς διαγωνισμό ή με επιλογή που δεν στηρίζεται σε προκαθορισμένα αντικειμενικά κριτήρια ή προπαντός χωρίς τον έλεγχο του ΑΣΕΠ, και αυτό, γιατί σε αντίθετη περίπτωση η ίδρυση του ΑΣΕΠ θα ήταν κενή περιεχομένου, αφού η εκάστοτε Κυβέρνηση, διαθέτοντας την πλειοψηφία στη Βουλή, θα μπορούσε να αποψιλώνει μέχρι καταργήσεως το ΑΣΕΠ από τις αρμοδιότητές του στον τομέα των προσλήψεων για τον έλεγχο των οποίων ακριβώς συστάθηκε και λειτουργεί ως ανεξάρτητη αρχή, συνταγματικά κατοχυρωμένη.» Αυτά λέει το ίδιο το ΑΣΕΠ και συμπληρώνει: «Επιβάλλεται να αποφεύγεται η θέσπιση διατάξεων νόμου που καθορίζουν μη αντικειμενικά κριτήρια πρόσληψης υπαλλήλων στο δημόσιο ή τον ευρύτερο δημόσιο τομέα, που εξουσιοδοτούν Υπουργούς ή άλλους φορείς του δημοσίου τομέα να καθορίζουν εκείνοι τέτοια κριτήρια ή να υποκαθιστούν τον έλεγχο του ΑΣΕΠ.» Δεν δικαιούστε, αγαπητοί συνάδελφοι της Νέας Δημοκρατίας, να αγνοείτε το ΑΣΕΠ, το όργανο στο οποίο αναθέσαμε, σύμφωνα με το Σύνταγμα, την εγγύηση της αξιοκρατίας και της διαφάνειας για τις προσλήψεις στο δημόσιο τομέα.
      ΑΠΟΣΤΟΛΟΣ ΚΑΚΛΑΜΑΝΗΣ: Και επιλέξαμε ομοφώνως από όλα τα κόμματα.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Και ομοφώνως επελέγησαν τα μέλη του ΑΣΕΠ. Ρωτήστε όμως, κύριε Παυλόπουλε, τους Βουλευτές του ίδιου του κόμματός σας για το θέμα της αξιοπιστίας αυτού του νόμου που θέλετε σήμερα να ψηφίσουμε. Ρωτήστε  και είμαι σίγουρος ότι θα σας πούνε οι ίδιοι οι Βουλευτές σας ότι ήδη κατακλύζονται τα γραφεία τους –τα δικά σας γραφεία- από υποψήφιους για πρόσληψη, για να γραφτούν σε καταλόγους, στα γνωστά τεφτέρια. Ακόμα και αν υπάρχει σ’ εσάς η πίστη –που νομίζω ότι δεν πρέπει να υπάρχει, αλλά αν υπάρχει- στην περιβόητη συνέντευξη, ότι είναι αξιόπιστη, αντικειμενική, ο υποψήφιος που θα έρθει σ’ εσάς για δουλειά, θα πάει στο γραφείο σας και θα πει το απλό, ελπίζοντας στην παρέμβασή σας: «Κάποιον εσείς θα ξέρετε. Πάρτε ένα τηλεφώνημα. Ο Υπουργός θα ξέρει ποιοι είναι στην επιτροπή. Πάρτε τον Υπουργό, για να ρωτήσετε ποιοι είναι στην επιτροπή.
      Ένα μόριο μόνο χρειάζομαι. Ένα βαθμό ακόμα χρειάζομαι για να περάσω. Αν δεν μπορείς εσύ να το κάνεις, θα πάω σε άλλο Βουλευτή». Αυτά ακούτε και θα ακούτε, αγαπητοί Βουλευτές της Νέας Δημοκρατίας. Και αυτά ακριβώς θα υπονομεύσουν την αξιοπιστία του ΑΣΕΠ. 
      Εγώ θεωρώ από τις πιο τραγικές στιγμές της δικής μου πολιτικής καριέρας, αγαπητοί συνάδελφοι, να μπαίνουν στο γραφείο μου γονείς με κάποιο παιδί τους. Ένα νέο άνθρωπο, που πολλές φορές ντρέπεται, κάθεται σε μια γωνιά, δε θέλει να μιλήσει, κρύβεται και οι γονείς αναγκασμένοι να πουλήσουν ουσιαστικά την ψυχή του, τη συνείδησή του, το δημοκρατικό δικαίωμα της ελεύθερης ψήφου, μήπως και πάρει κάποια θέση στο δημόσιο. 
      Δεν καταλαβαίνετε ότι αν διαπαιδαγωγούμε ένα νέο άνθρωπο σ’ αυτήν τη λογική, διαπαιδαγωγούμε μια ολόκληρη κοινωνία στη διαφθορά; Στη λογική ότι όλα γίνονται με τα «κονέ», όπως λέει η σημερινή νεολαία -εμείς λέγαμε παλιά το «μέσο»- στη λογική ότι δεν υπάρχουν αξίες, ότι υπάρχει μόνο η εξουσία και μοναδικός στόχος είναι η εξουσία για την εξουσία. Καταλαβαίνετε, επίσης, τι σημαίνει για το δημόσιο αυτό; Ένας υπάλληλος ο οποίος δεν αισθάνεται ότι χρειάζεται ότι λογοδοτεί, διότι έχει «μπάρμπα στην κορώνη»; Δεν αισθάνεται υπεύθυνος απέναντι στον πολίτη, απέναντι στην κοινωνία, είτε και απέναντι στον ίδιο του τον εαυτό. Ένας υπάλληλος που βλέπει το δημόσιο ως δοβλέτι, ως φέουδο, ένα κόμμα που βλέπει το δημόσιο ως πίτα για μοίρασμα, πλιάτσικο για τους κομματάρχες. 
      Με λεφτά ποιανού; Με τα λεφτά του Έλληνα φορολογούμενου. Πώς να έχει σήμερα ο Έλληνας φορολογούμενος εμπιστοσύνη στη Δημόσια Διοίκηση με ένα τέτοιο νομοσχέδιο; Ο υπάλληλος που θα έχει προσληφθεί με αδιαφανείς διαδικασίες, μαθαίνει στην αδιαφάνεια, κάνει πρότυπό του την αδιαφάνεια. Και είναι μεγαλύτερος ο κίνδυνος να λειτουργεί με αδιαφανείς πρακτικές στην υπηρεσία του, σε βάρος του πολίτη, σε βάρος της Δημόσιας Διοίκησης και σε βάρος του δημοσίου συμφέροντος. Καταλήγει από την αδιαφάνεια και στη διαφθορά. 
      Και έγιναν πολλά βήματα τα τελευταία χρόνια. Η πραγματική όμως τομή στην αποδιάρθρωση των πελατειακών σχέσεων έγινε το 1994. Όταν ψηφίστηκε για πρώτη φορά από την Κυβέρνηση του ΠΑΣΟΚ ο νόμος που καθιέρωνε αντικειμενικό σύστημα προσλήψεων. Ένας νόμος που ακύρωνε τη σχέση πολιτικού-πάτρονα με τον πολίτη-πελάτη. Χρειάστηκαν και για εμάς πολλά χρόνια, από το 1981, για να φθάσουμε στην ψήφιση αυτού του νόμου. Και αυτήν την ιστορική κατάκτηση οφείλουμε να τη σεβαστούμε και οφείλετε να τη σεβαστείτε και εσείς, κύριοι της Κυβέρνησης, αν θέλετε να είναι στοιχειωδώς συνεπή τα έργα με τα λόγια σας. 
      (Χειροκροτήματα από την πτέρυγα του ΠΑΣΟΚ)
      Οι Βουλευτές του ΠΑΣΟΚ που βλέπετε και πολλοί άλλοι, όλοι μας, έχουμε δώσει μάχες. Μάχες και μέσα στο κόμμα μας μια εποχή, για να καθιερωθεί ο νόμος Πεπονή και να απαλλαγούμε από ένα μαύρο παρελθόν κομματισμού. Δεν θα έρθετε εσείς για να κατεδαφίσετε αυτά τα κεκτημένα, χάριν της δικής σας απληστίας. Και αυτό διότι ο ελληνικός λαός, πια, αρχίζει και συνειδητοποιεί καθημερινά την αλήθεια για τη Νέα Δημοκρατία. Τις αντιφάσεις σας, την υποκρισία σας, την αναξιοπιστία σας. 
      Κυρίες και κύριοι συνάδελφοι της Νέας Δημοκρατίας, της Κυβέρνησης, είναι τεράστιες οι αντιφάσεις ανάμεσα στις δικές σας διακηρύξεις και σε όσα κάνετε σήμερα. Είναι η πλήρης ασυνέπεια ανάμεσα σ’ αυτά που λέγατε πριν από λίγο καιρό, λίγους μήνες και σε όσα λέτε σήμερα. Και γι’ αυτό είναι απόλυτη η αναξιοπιστία σας. 
      Ισχυριστήκατε στο πρόσφατο παρελθόν ότι η συνέντευξη που προβλεπόταν για την ανάδειξη των στελεχών της εκπαίδευσης ανέτρεπε τα αντικειμενικά κριτήρια. Δηλαδή, διαφωνούσε η παράταξή σας με τη συνέντευξη ΜΕ μια διαδικασία που δεν υπαγόταν στο ν. 2190.
      Σήμερα, με την ίδια άνεση, επικαλείστε τα ακριβώς αντίθετα. Την αναγκαιότητα, δηλαδή, της εισαγωγής της συνέντευξης στις προσλήψεις δημοσίων υπαλλήλων, οι οποίες μέχρι τώρα γίνονται με οργανωμένο καθεστώς και αντικειμενικά κριτήρια. Αυτό, δηλαδή, που απέρριπτε, που κατακεραύνωνε η Νέα Δημοκρατία τον Ιούλιο του 2004 -λίγους μήνες πριν- τώρα το υποστηρίζει, το προτείνει ανενδοίαστα το Γενάρη του 2005. 
      Είναι ένα κλασικό παράδειγμα υποκρισίας, ασυνέπειας και δυστυχώς δεν είναι το μόνο στην ενδεκάμηνη διακυβέρνησή σας. 
      Πριν από μία εβδομάδα μιλήσαμε για την υποκρισία απέναντι στον αγρότη. «Όλα τα κιλά, όλα τα λεφτά». Σήμερα δεν θέλετε ούτε καν να τους δείτε. Υποκρισία για την οικονομία. Πριν από σαράντα ημέρες ψηφίσατε –ψηφίσατε!- προϋπολογισμό. Τώρα, ο ίδιος ο Υπουργός Οικονομικών, ο δικός σας, ο κ. Αλογοσκούφης, στέλνει επίσημη πια επιστολή στην Ευρωπαϊκή Ένωση και λέει, «μη με φέρετε να απολογηθώ το Φλεβάρη, τώρα, πηγαίνετέ το λίγο πιο πίσω, διότι θα αλλάξω τον προϋπολογισμό, θα αλλάξω τα μέτρα για να μπορώ να είμαι σωστός». Αυτόν τον προϋπολογισμό εσείς ψηφίσατε πριν από σαράντα ημέρες, αγαπητοί συνάδελφοι της Νέας Δημοκρατίας. Αυτή είναι η αξιοπιστία την οποία θέλετε να διαμορφώσετε απέναντι στον ελληνικό λαό, να έχει αξιοπιστία ο ελληνικός λαός στους θεσμούς, στις λειτουργίες της Κυβέρνησης; 
      Φίλες και φίλοι, αισθάνεται ο Έλληνας πολίτης ανασφάλεια. Αισθάνεται ανασφάλεια για την οικονομία, αισθάνεται ανασφάλεια η ελληνική οικογένεια. 
      Και σήμερα, όμως, κύριε Παυλόπουλε, σας διαβάζω μία δήλωση, αν τη θυμόσαστε: «Αναβαθμίζουμε το ΑΣΕΠ, διαψεύδοντας όσους παραποιούσαν τις θέσεις μας, για να ενισχύσουμε την αξιοκρατία στις προσλήψεις». Σας θυμίζει η φράση αυτή κάποιον, κύριε Παυλόπουλε; Είναι η πομπώδης δέσμευση του κ. Καραμανλή πριν από ένα χρόνο. 
      Και σας ερωτώ: Ο κ. Καραμανλής εγκρίνει αυτό το νομοσχέδιο; Ξέρει γι’ αυτό το νομοσχέδιο, κύριε Παυλόπουλε; Γνωρίζει τι κάνετε εσείς στο νομοσχέδιο αυτό; Γνωρίζει τις ενέργειές σας; Εδώ θέλω να μου απαντήσετε. Ή γνωρίζει ο κ. Καραμανλής για το νομοσχέδιο αυτό και τότε υποκρίνεται ασύστολα ή δεν γνωρίζει και άρα λειτουργεί ανεύθυνα απέναντι στα προβλήματα του ελληνικού λαού.
      (Χειροκροτήματα από την πτέρυγα του ΠΑΣΟΚ)
      Θα μου πείτε, πριν από κάποιους μήνες ήταν προεκλογική περίοδος. Μετά τις εκλογές πέφτουν τα προσωπεία. Ιδού στην πράξη το νέο ήθος, οι αρχές και οι αξίες που εφαρμόζει η νέα Κυβέρνηση. 
      Σήμερα, με όλες τις αδυναμίες που μπορεί να έχουν απομείνει, κάθε νέος, κάθε γονιός ξέρει. Χρειάζονται προσόντα, χρειάζονται βαθμοί, χρειάζονται μεταπτυχιακά, προϋπηρεσία. Επενδύει ο άμοιρος γονιός, ο νοικοκύρης, η οικογένεια, τον ιδρώτα του για να σπουδάσει το παιδί του. Κι εσείς τι του λέτε; Ο κ. Καραμανλής δίνει το σύνθημα. Όλα αυτά είναι άχρηστα. Αυτό που προέχει είναι το κομματικό γραφείο της Νέας Δημοκρατίας, ο προθάλαμος του Βουλευτή και του πολιτευτή.
      (Χειροκροτήματα από την πτέρυγα του ΠΑΣΟΚ)
       Θέλετε εσείς τη νεολαία, που αντιμετωπίζει το φάσμα της ανεργίας, να είναι σε ομηρία κομματική. Εσείς προσθέτετε στη δυσκολία της ανεργίας και τον εξευτελισμό της νεολαίας μας. 
      Με αυτόν τον τρόπο δεν εμπνέουμε, φίλες και φίλοι, καμία εμπιστοσύνη του πολίτη απέναντι στους θεσμούς μας. Και αυτό πρώτα απ’ όλα έχει ανάγκη σήμερα ο πολίτης. Να θεωρεί αξιόπιστο το κράτος, αξιόπιστα τα κόμματα, αξιόπιστους τους θεσμούς στους οποίους πιστεύει. 
      Εσείς στέλνετε το μήνυμα ότι θέλετε διαδικασίες που λυγίζουν την αξιοπρέπεια και την υπερηφάνεια των νέων. 
      Απευθύνομαι, αγαπητοί συνάδελφοι, στους πιο παλιούς Βουλευτές, που γνωρίζουν καλά τι σημαίνει η πίεση των ανέργων, των γονιών που παρακαλούν, των οικογενειών που αγωνιούν. Απευθύνομαι στους παλιούς Βουλευτές που γνωρίζουν τι σημαίνει να ξαναγυρίσουμε στο καθεστώς των πελατειακών σχέσεων. Απευθύνομαι και στους νέους Βουλευτές όλων των κομμάτων που γνωρίζουν τώρα την κοινοβουλευτική ζωή και που επιθυμούν να την υπηρετήσουν ως πραγματικοί εκπρόσωποι του λαού. Και τους ερωτώ: Θα επιτρέψουμε να επιστρέψουμε σε ένα θλιβερό παρελθόν, σε μία σχέση με τον πολίτη μας που και εμάς και αυτόν εξευτελίζει;
      Κυρίες και κύριοι συνάδελφοι, στη χώρα μας παρουσιάστηκαν σοβαρές παθογένειες στο πολιτικό μας σύστημα. Η πολιτική ζωή στον τόπο μας γνώρισε πολλές διακυμάνσεις. Η πολιτική μας ζωή δομήθηκε πάνω σε αυστηρές εξαρτήσεις των πολιτών από τους πολιτικούς παράγοντες, σε ένα ιδιότυπο σύστημα πολιτικής προστασίας και εξασφάλισης της πελατείας. Αυτή η ισχυρή πελατειακή δομή στις σχέσεις πολιτικής και κοινωνίας υπήρξε μία από τις βαθύτερες και σοβαρότερες παθογένειες. Το σημαντικότερο πράγμα για τους πολίτες είναι να ζουν με αξιοπρέπεια. Το σημαντικότερο πράγμα για τους νέους μας που θέλουν να στελεχώσουν το δημόσιο είναι το μήνυμα που τους στέλνουμε, που πρέπει να είναι μήνυμα και προς την ελληνική κοινωνία, ότι έχουν δικαίωμα για ίση μεταχείριση, δίκαιη κρίση, αντικειμενικές διαδικασίες και αξιοκρατία.
      Είχατε μιλήσει πράγματι για την επανίδρυση του κράτους και σας λέγαμε -και διαμαρτυρόσασταν όταν σας το λέγαμε-  ότι αυτό που στην πραγματικότητα επιδιώκετε είναι η επανίδρυση της δεξιάς. Σήμερα, με όσα έχετε κάνει στη Δημόσια Διοίκηση αυτούς τους έντεκα μήνες και με το σημερινό σας νομοσχέδιο, διαψεύδετε τους χειρότερους εαυτούς σας και επιβεβαιώνετε τις χειρότερες δικές μας προβλέψεις. 
      Το νομοσχέδιο αυτό έρχεται μετά από την επέλαση του νόμου του κ. Παυλόπουλου για τις αλλαγές όλων των διευθυντών σε όλη τη Δημόσια Διοίκηση. Μια επέλαση που γίνεται, βεβαίως, με μια πιο ήπια μέθοδο, του «σαλαμιού», για να μη φαίνεται, αλλά στην ουσία είναι από τις πιο σκληρές κομματικές επελάσεις που έχει ζήσει η χώρα μας τα τελευταία χρόνια.
      (Χειροκροτήματα από την πτέρυγα του ΠΑΣΟΚ)
      Δεν έχετε όραμα για τη χώρα, δεν έχετε όραμα για ένα κράτος αποτελεσματικό στην υπηρεσία του πολίτη. Το μόνο μέλημά σας είναι η εξουσία για την εξουσία, και νομίζετε ότι αυτό θα το πετύχετε επιβάλλοντας το δικό σας κομματικό έλεγχο σε κάθε χώρο -σήμερα μιλούμε για τη Δημόσια Διοίκηση, χθες για τα μέσα ενημέρωσης και την επιχειρηματική δράση, αύριο για τη δικαιοσύνη- στο πλαίσιο ενός παρεμβατικού κρατισμού, κομματικού παρεμβατισμού, χωρίς προηγούμενο.
      Καλώ την Κυβέρνηση να αποσύρει τη συγκεκριμένη διάταξη του νομοσχεδίου της. Γνωρίζουμε, βεβαίως, ότι δεν έχει τη διάθεση να το κάνει. Από την πλευρά μας, είναι ούτως ή άλλως, δεδομένη η δέσμευση για την κατάργησή της.
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, γνωρίζουμε ότι η Κυβέρνηση θα επιμείνει στο δρόμο της ασυνέπειας και της αναξιοκρατίας, στο δρόμο του αυταρχισμού και του κομματισμού, για τον έλεγχο της Δημόσιας Διοίκησης. Και αυτό που εμείς γνωρίζουμε, το αντιλαμβάνεται ήδη ο ελληνικός λαός, ο οποίος σας έδωσε την ψήφο του πριν από ένα χρόνο. Καλό είναι όμως να προετοιμάζεστε με την ιδέα ότι δεν πρόκειται ο ελληνικός λαός αυτό να το ξανακάνει.
      Ευχαριστώ πάρα πολύ.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση «30 χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, τριάντα εννέα μαθητές και μαθήτριες και δύο καθηγητές από το 2ο Ενιαίο Λύκειο Αμαλιάδος.
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Θα ήθελα ακόμα να ανακοινώσω ότι υπάρχουν πολλοί εγγεγραμμένοι στον κατάλογο, γι’ αυτό και θα κάνουμε δύο συνεδριάσεις. Προτείνω σήμερα να συνεδριάσουμε μέχρι τις 16:00΄ και την Τετάρτη να γίνει η ομιλία των λοιπών συναδέλφων, δεδομένου ότι η συνεδρίαση αρχίζει νωρίς χωρίς Κοινοβουλευτικό Έλεγχο.
      Το Σώμα συμφωνεί; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Το Σώμα συμφώνησε.
      Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος.
      Κύριε Υπουργέ, θα κάνετε κανονική ομιλία ή παρέμβαση;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα κάνω κανονική ομιλία, κυρία Πρόεδρε. Αφού ο Πρόεδρος του ΠΑΣΟΚ επέλεξε να μιλήσει, θα πάρει και την απάντηση με στοιχεία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε. 
      Κυρίες και κύριοι συνάδελφοι, άκουσα τον κ. Παπανδρέου να καταλήγει αναφερόμενος στο «κράτος της Δεξιάς». Από αυτό ακριβώς θεωρεί ο Αρχηγός της Αξιωματικής Αντιπολίτευσης ότι μπορεί να συντηρεί τα σύνδρομα διχασμού του ελληνικού λαού, τα οποία καταδικάστηκαν χρόνια ολόκληρα. 
      (Χειροκροτήματα από την πτέρυγα  της Νέας Δημοκρατίας)
      Ελλείψει επιχειρημάτων ξαναγυρνάει στην εποχή που το κόμμα του δίχασε τον ελληνικό λαό και εισήγαγε τον κομματικό νεποτισμό ως μέσο διαίρεσής του. Διαίρεσης των ανθρώπων, διαίρεσης των νέων ανθρώπων. 
      (Χειροκροτήματα από την πτέρυγα  της Νέας Δημοκρατίας)
      Ξαναγυρνάει στην εποχή που γέμισαν από αναξιοκρατικές προσλήψεις, από πόρτες και από παράθυρα, γενικότερα όλες οι υπηρεσίες του δημόσιου τομέα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Άλλα λέγατε πριν ως αντιπολίτευση. 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, μιλάει ο Υπουργός! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας λέω, λοιπόν, πολύ απλά ότι ο κ. Παπανδρέου έμεινε στο παρελθόν, γιατί δεν μπορεί να μιλήσει για μέλλον. Γιατί ούτε όραμα έχει ούτε πρόγραμμα έχει. 
      (Χειροκροτήματα από την πτέρυγα  της Νέας Δημοκρατίας)
      Ο ελληνικός λαός εξέλεξε την Κυβέρνηση της Νέας Δημοκρατίας για να εφαρμόσει το πρόγραμμά της. Και αυτό το πρόγραμμα η Νέα Δημοκρατία το εφαρμόζει κατά κεραία, όπως περιγράφεται και όπως δόθηκε στον ελληνικό λαό πριν από τις εκλογές. Αν έκαναν τον κόπο οι συνάδελφοι του χώρου της Αξιωματικής Αντιπολίτευσης να το διαβάσουν, θα έβλεπαν ότι δεν κάνουμε τίποτε παραπάνω από αυτό που είπαμε στον ελληνικό λαό. Άρα, ο κ. Παπανδρέου μένει στο παρελθόν και διχάζει. Με αυτό ευελπιστεί να ξαναδεί γρήγορα το κόμμα του στην εξουσία! Ο λαός θα αποφασίσει, αλλά μ’ αυτήν τη νοοτροπία φοβάμαι ότι ο κ. Παπανδρέου δεν μπορεί να ελπίζει -τουλάχιστον σύντομα- σε τέτοιου είδους όνειρα. 
      (Χειροκροτήματα από την πτέρυγα  της Νέας Δημοκρατίας)
      Το δεύτερο το οποίο θέλω να τονίσω είναι το εξής: Μίλησε ο κ. Παπανδρέου και ρώτησε: «Το ξέρει ο κ. Καραμανλής αυτό το οποίο ψηφίζουμε εδώ;». Εμείς, κύριοι συνάδελφοι, περάσαμε το νομοσχέδιο αυτό και από κυβερνητική επιτροπή και το συζητήσαμε και στην Κοινοβουλευτική μας Ομάδα. Αλλά φαίνεται ότι ο κ. Παπανδρέου έχει συνηθίσει από το εσωτερικό του κόμματός του όπου, όπως το βλέπουμε και το παρατηρούμε ακόμα και στην Αντιπολίτευση, δεν γνωρίζουν πολλοί τι κάνουν οι άλλοι. 
      (Χειροκροτήματα από την πτέρυγα  της Νέας Δημοκρατίας)
      Θυμίζει γενικά η πολιτική του ΠΑΣΟΚ τον περίφημο εκείνο στίχο του Σκόκου «προς αδεξίαν πιανίστριαν», για την οποία έλεγε ότι «τόσο χριστιανικά πάνε τα δάκτυλά της, που δεν γνωρίζει η αριστερά τι πράττει η δεξιά της». 
      (Χειροκροτήματα από την πτέρυγα  της Νέας Δημοκρατίας)
      Γι’ αυτόν το λόγο, λοιπόν, επειδή γνωρίζει αυτήν τη νοοτροπία ρωτάει εμάς. Εμείς και ξέρουμε τι κάνουμε και συνεννοούμαστε. Κοιτάξτε να τα βρείτε μεταξύ σας, εν όψει μάλιστα Συνεδρίου. Δεν θέλω να ανακατεύομαι, αλλά το λέω μιας και αναφερθήκατε στο αν ξέρουμε τι κάνουμε εμείς. 
      Το τρίτο που θα ήθελα να τονίσω είναι το εξής: Μίλησε ο κ. Παπανδρέου για υποκρισία της Κυβέρνησης στους αγρότες και υποκρισία στο θέμα της απογραφής για τον κ. Αλογοσκούφη. 
      Κύριοι συνάδελφοι, της Αξιωματικής Αντιπολίτευσης, υποκρισία είναι να ψηφίζεις στην Ευρωπαϊκή Ένωση τον κανονισμό για το βαμβάκι χωρίς να δώσεις την παραμικρή μάχη, να εφαρμόζεται αυτήν τη στιγμή -γιατί δεν μπορεί να γίνει διαφορετικά- και να τα πληρώνει ο Έλληνας αγρότης και να τα ρίχνεις σε μία Κυβέρνηση, η οποία υφίσταται τα επίχειρα της κακίας και της ανικανότητας της προηγούμενης.
      (Χειροκροτήματα από την πτέρυγα  της Νέας Δημοκρατίας)
      Υποκρισία είναι να λες ψέματα στην Ευρωπαϊκή Ένωση, να ζεις με δημιουργική λογιστική και να έρχεσαι -όταν ο ελληνικός λαός εκλέγει μία κυβέρνηση για να του πει την αλήθεια, όταν λέει αυτή η Κυβέρνηση την αλήθεια και δεν τη χρησιμοποιεί ως άλλοθι για τις δεσμεύσεις της- να λες ότι κακώς έκανε και είπε την αλήθεια. Αυτή είναι η υποκρισία, η υποκρισία να μετατρέπεις τα λάθη του παρελθόντος σε δήθεν πλεονεκτήματα του μέλλοντος. Δηλαδή να ακολουθείς την τακτική των φραγκισκανών μοναχών που κατά τη Μεγάλη Τεσσαρακοστή βάπτιζαν το κρέας ψάρι για να μπορούν να τρώνε και να μην αμαρτάνουν. Αυτή είναι η υποκρισία, την οποία μετέρχεστε χρόνια, στην οποία έχετε εθιστεί χρόνια. Και νομίζετε ότι με τον ίδιο τρόπο πορευόμαστε και εμείς. Θα σας αποδείξουμε ότι έχετε λάθος. Θα έλθω επί της ουσίας, λοιπόν, για να δούμε τι είναι αυτά τα οποία μας ανέφερε ο κ. Παπανδρέου εδώ.
      Πρώτα απ’ όλα τώρα κατάλαβα –το υποψιαζόμασταν οι συνάδελφοι της Νέας Δημοκρατίας- γιατί ο κ. Παπανδρέου αδυνατεί να αντιληφθεί το περιεχόμενο του νομοσχεδίου, γιατί μπαίνει η συνέντευξη, η μοριοδότηση και όλα αυτά, για ποιο λόγο διαστρέφει την αλήθεια, όπως θα σας αποδείξω με στοιχεία και με κείμενο. 
      Τη διαστρέφει διότι με τον τρόπο αυτό είχαν συνηθίσει να πορεύονται στο παρελθόν από την πλευρά του ΠΑΣΟΚ. Συνέντευξη έβαζαν μέσα; Την χρησιμοποιούσαν για τα δικά τους παιδιά. Σου λέει, συνέντευξη βάζει η Νέα Δημοκρατία, το ίδιο θα κάνει και εκείνη. 
      Κύριοι, κρίνετε εξ ιδίων τα αλλότρια.
      (Διαμαρτυρίες από την πτέρυγα του ΠΑΣΟΚ)
      Συνηθίσατε τη νοοτροπία του κομματικού νεποτισμού. Συνηθίσατε τη νοοτροπία του κομματικού ρουσφετιού και νομίζετε ότι ήρθαμε να κάνουμε τα ίδια.
      (Χειροκροτήματα από την πτέρυγα της Νέας Δημοκρατίας)
      Απ’ αυτό το επίσημο Βήμα ξαναλέω προς τον ελληνικό λαό, αυτούς που μας ακούν και αυτούς που μας βλέπουν και μέσω των αντιπροσώπων τους, ότι αυτή η Κυβέρνηση δεν ήρθε ούτε για τα δικά της παιδιά ούτε για τα άλλα παιδιά. Ήρθε για να αποκαταστήσει την αξιοκρατία στο σύνολό της. Ήρθε για να δώσει ελπίδα στο νέο άνεργο. Ήρθε για να μπορέσει να αποκαταστήσει θεσμούς που τόσα χρόνια καταρρακώθηκαν και το βλέπετε ότι το πληρώνουμε τώρα. 
      Κάτω απ’ αυτές τις συνθήκες, λοιπόν, σας ξαναλέω ότι οι φόβοι που εκφράστηκαν εδώ από τον κ. Παπανδρέου, είναι φόβοι ανθρώπου ο οποίος έζησε τι θα πει αναξιοκρατία, τι θα πει κομματισμός και σκέφτεται ότι αυτές τις μεθόδους προσπαθούμε να αξιοποιήσουμε και εμείς. Ήταν μήνυμα προς το εσωτερικό του κόμματός του και την κομματική του βάση. Δεν έχει καμία σχέση με τον ελληνικό λαό.
      Ο ελληνικός λαός ψήφισε αυτήν την Κυβέρνηση για να είναι Κυβέρνηση όλων των Ελλήνων. Και θα είναι Κυβέρνηση όλων των Ελλήνων. 
      Και αποδείχθηκε, κύριοι συνάδελφοι, η πορεία σας και σας το ξανατονίζω: Πριν από το ν. 2190/94 γεμίσατε με αναξιοκρατικές προσλήψεις το δημόσιο. Και μετά τον ν. 2190/94 θα σας πω τι κάνατε και πώς τον καταρρακώσατε. Θα σας αποδείξω και πώς γεμίσατε την Ελλάδα και τη Δημόσια Διοίκηση με όλο αυτόν τον αριθμό των συμβασιούχων που εμείς προσπαθούμε να αποκαταστήσουμε αυτήν τη στιγμή και τις δικές σας αμαρτίες. 
      Και το ερώτημα που απευθύνω σε όλους είναι ένα: Εάν είστε αξιοκράτες και μετά το ν. 2190/94, πώς προέκυψαν αυτές οι χιλιάδες των συμβασιούχων, ομήρων συμβασιούχων, από τις πόρτες και τα παράθυρα και εκτός διαδικασίας του ν. 2190; 
      (Χειροκροτήματα από την πτέρυγα της Νέας Δημοκρατίας)
      Πώς το ΑΣΕΠ κάθε χρόνο, που κόπτεστε γι’ αυτό -και θα σας πω πώς το παραβιάσατε- στις εκθέσεις του με αποκορύφωμα την έκθεση του 2003 καταδικάζει τις πρακτικές σας, τις πρακτικές της δικής σας διοίκησης; Και θα έρθετε και θα υποβάλλετε στο τέλος της συζήτησης αίτημα –και έχετε υποβάλει και τροπολογία- αυτή η Κυβέρνηση να ρυθμίσει νομοθετικά παράνομες προσλήψεις, που επειδή αποδείχθηκαν παράνομες είναι πλέον άκυρες. 
      Έρχεστε τώρα και από τη μια μεριά μας κατηγορείτε για κομματικό νεποτισμό και από την άλλη μας καλείτε εμείς να νομιμοποιήσουμε, με δική μας ρύθμιση, προσλήψεις που κάνατε εσείς και που κρίθηκαν άκυρες από το ΑΣΕΠ. Αυτή είναι η λογική σας. 
      Ας έρθουμε τώρα στην πορεία των πραγμάτων.
      Συνέντευξη. Κυρίες και κύριοι συνάδελφοι, η συνέντευξη, όπως είναι γνωστό σε όλους, είναι ένας θεσμός ο οποίος ισχύει πια παντού όπου δεν υπάρχει άλλος τρόπος για να αξιολογήσεις και την προσωπικότητα του οποιουδήποτε υποψηφίου. Και γίνεται παντού. Στον ιδιωτικό τομέα ποιος προσλαμβάνει έστω έναν άνθρωπο χωρίς να αξιολογήσει την προσωπικότητά του; Στο δημόσιο τομέα στο εξωτερικό, όπου δεν υπάρχει άλλος τρόπος αξιολόγησης, υπάρχει συνέντευξη.
      Τι κάνουμε λοιπόν; Εισάγουμε το θεσμό της συνέντευξης. Με ποιες όμως εγγυήσεις; Και αυτό για να καταλάβετε τη διαστροφή της πραγματικότητας με τον τρόπο που επιχειρήθηκε εδώ από τον Αρχηγό της Αξιωματικής Αντιπολίτευσης. 
      Τι λέμε εμείς; Συνέντευξη, ναι, για να αξιολογείται η προσωπικότητα του υποψηφίου. Πότε και πώς; Πρώτον, όχι όταν έχουμε γραπτό διαγωνισμό. Γιατί όταν έχεις γραπτό διαγωνισμό, το γραπτό το ίδιο σου επιτρέπει να αξιολογήσεις την προσωπικότητα και να ξέρεις και μέσα ακόμη από το γραπτό περίπου ποιος είναι ο άνθρωπος ο οποίος γράφει και εκφράζεται. Έχεις ένα αντικειμενικό κριτήριο. Μόνο στις περιπτώσεις που υπάρχει μοριοδότηση, μόνο εκεί που υπάρχουν τα μόρια και δεν έχεις άλλο τρόπο να αξιολογήσεις εάν ο άνθρωπος αυτός εκτός από τη μοριοδότηση των κοινωνικών και άλλων κριτηρίων, έχει και κάποια στοιχεία προσωπικότητάς που πρέπει να ληφθούν σοβαρά υπόψη. 
      Γνωρίζετε ότι πολλές φορές ακόμη και τα μόρια ή μια συγκεκριμένη βαθμολογία διαφέρει από γυμνάσιο σε γυμνάσιο και από πανεπιστήμιο σε πανεπιστήμιο. Έρχεται, λοιπόν, και δίνει συνέντευξη μόνο στην περίπτωση κατά την οποία έχουμε, επαναλαμβάνω, μοριοδότηση. 
      Και πότε μπαίνει, κύριοι συνάδελφοι; Δεν μπαίνει γενικά. Αυτή η συνέντευξη μπαίνει μόνο και μόνο στην περίπτωση που το θέλει και ο φορέας και το ΑΣΕΠ.
      Δηλαδή το ΑΣΕΠ εάν πει δεν θέλω συνέντευξη, δεν υπάρχει συνέντευξη. Δηλαδή στην ουσία η συνέντευξη μπαίνει όποτε το θέλει και το κρίνει το ΑΣΕΠ ότι αυτό είναι χρήσιμο. Δηλαδή ο συνταγματικός κατοχυρωμένος θεσμός, που όπως είπε και ο κ. Κακλαμάνης ομόφωνα τον αποφασίσαμε και τα πρόσωπά του όλοι μέσα στη Βουλή, αυτός θα κρίνει εάν πρέπει να κάνει συνέντευξη. Τι τη φοβάστε; 
      Τρίτον, η συνέντευξη αυτή κυρίες και κύριοι συνάδελφοι, γίνεται εάν μεν ο διαγωνισμός διενεργείται από το ίδιο το ΑΣΕΠ, από τρία μέλη που ορίζει το ίδιο το ΑΣΕΠ και αν γίνεται από το φορέα, από δύο μέλη του 	ΑΣΕΠ και ένα από το φορέα. Ο πρόεδρος και ένα μέλος ορίζεται από το ΑΣΕΠ και βεβαίως το ένα μέλος ορίζεται από το φορέα. Δηλαδή πάντα ή η ολομέλεια ή η πλειοψηφία ανήκει στο ΑΣΕΠ. 
      Θυμίζω, λοιπόν, ότι έχουμε συνέντευξη για λόγους προσωπικότητας μόνο στη μοριοδότηση, μόνο εάν το θέλει το ΑΣΕΠ και πάντα είτε από ολόκληρο το ΑΣΕΠ είτε από την επιτροπή όπου την πλειοψηφία την έχει το ΑΣΕΠ. 
      Τώρα γιατί φοβάται ο κ. Παπανδρέου και το ΠΑΣΟΚ; Ακούστε, κυρίες και κύριοι συνάδελφοι, τα έργα και τις ημέρες τους. Και ακούστε πώς βεβαίως οι άνθρωποι να μην έχουν αυτήν τη νοοτροπία. 
      Θέλω, εδώ, λοιπόν, να δούμε μαζί πώς αυτοί οι άνθρωποι σκεπτόντουσαν τη συνέντευξη και την έκαναν. Ακούστε. Νόμος 2817/2000, ο νόμος για τα διευθυντικά στελέχη στο χώρο της παιδείας. Ξέρετε τι γινόταν στο νόμο αυτό; Γνωρίζετε πώς γινόταν η συνέντευξη που ήταν κύριο κριτήριο για την επιλογή των περιφερειακών διευθυντών; Ξέρετε ποιος την έκανε; Εκτός ΑΣΕΠ βεβαίως ήταν. Την έκανε μία επιτροπή πλήρως κομματικώς ελεγχόμενη. Τα στοιχεία τα έφερε η κ. Γιαννάκου και τα έδειξε στη Βουλή. Εκεί εμείς είπαμε ότι καταργούμε τη συνέντευξη αυτή διότι ήταν εκτός ΑΣΕΠ. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΕΛΕΟΝΩΡΑ (ΝΟΡΑ) ΚΑΤΣΕΛΗ : Για την επιλογή στελεχών, όχι για τις προσλήψεις. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Οι κύριοι της Αξιωματικής Αντιπολίτευσης είχαν θεσπίσει κατά τη διάρκεια της δικής τους θητείας από το 2000 νόμο όπου έκανε διευθυντές της παιδείας με συνέντευξη απολύτως κομματικώς ελεγχόμενη και με πραγματικά τραγικά αποτελέσματα, όπου η συνέντευξη ανέτρεπε διδακτορικά μεταπτυχιακά κ.α. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΤΟΝΙΑ ΑΝΤΩΝΙΟΥ: Τι σχέση έχει αυτό με το ΑΣΕΠ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καταργούμε, λοιπόν, αυτήν τη συνέντευξη….
      (Θόρυβος, διαμαρτυρίες από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Σας παρακαλώ, κύριοι συνάδελφοι! Θα παρελάσετε όλοι από το Βήμα και θα τα πείτε. Σας παρακαλώ πολύ! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας πονάει η αλήθεια, αλλά θα την ακούσετε μέχρι το τέλος. 
      ΜΙΧΑΗΛ ΠΑΝΤΟΥΛΑΣ: Είναι ντροπή πανεπιστημιακός δάσκαλος να λέει συνεχώς ψέματα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έτσι λοιπόν, όπου την είχατε τη συνέντευξη εσείς, τη συνέντευξη αυτή τη χρησιμοποιήσατε κατά τρόπο στυγνά κομματικό και βεβαίως αφού έτσι συνηθίσατε με τη νοοτροπία σας, σου λέει, το ίδιο θα κάνουν και εκείνοι. Η διαφορά είναι ότι εμείς θέτουμε τη συνέντευξη στη δικαιοδοσία του ΑΣΕΠ και υπό την αιγίδα του ΑΣΕΠ, λέγοντας στον ελληνικό λαό ότι αυτό το κάνουμε για να αξιολογούμε την προσωπικότητα, όπως γίνεται παντού. Με όρους αντικειμενικότητας, για να ξεφύγουμε από τις δικές σας μέρες και τις δικές σας πρακτικές όπου χρησιμοποιούσατε τη συνέντευξη για να καταρρακώσετε κάθε έννοια αξιοκρατίας. Και έρχεστε εδώ και μιλάτε γι’ αυτήν τη συνέντευξη όταν για τη συνέντευξη εκείνη εδώ που είσαστε την ψηφίζατε και δεν μιλούσε κανείς από σας. Αυτή είναι η πραγματικότητα. Αυτή είναι η ουσία. 
      Αυτά φοβάστε και γι’ αυτόν το λόγο εσείς αυτήν τη στιγμή έρχεστε και καταφέρεστε εναντίον της Κυβέρνησης. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΘΕΟΔΩΡΟΣ ΠΑΓΚΑΛΟΣ: Με ποια κριτήρια κρίνεται η προσωπικότητα; 
      ΣΥΛΒΑΝΑ ΡΑΠΤΗ: Λέει ψέματα συνεχώς. 
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι από την αριστερή πλευρά, από τη δική μου αριστερή πλευρά και ιδίως οι κυρίες θα παρακαλούσα να είναι λίγο πιο χαμηλή η φωνή τους στις παρεμβάσεις. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έρχομαι σε δύο άλλα θέματα, τα οποία αφορούν τα θέματα της συνέντευξης. 
      Ο κ. Παπανδρέου μας διάβασε ένα απόσπασμα πρακτικού του ΑΣΕΠ. Δεν σας είπε, κύριοι συνάδελφοι της αξιωματικής Αντιπολίτευσης, ότι το απόσπασμα αυτό ήταν απόσπασμα του ΑΣΕΠ από συνεδρίαση που δεν αφορούσε αυτόν το νόμο αλλά έλεγε ότι δεν πρέπει να υπάρχουν τρόποι με τους οποίους παρακάμπτεται το ΑΣΕΠ και δεν είχε να κάνει τίποτε με το νόμο αυτό. Διότι ξέρετε κάτι που δεν σας είπε ο Αρχηγός σας και που του ελέχθη χθες που πήγε στο ΑΣΕΠ; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αλλάζει η ουσία; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ΑΣΕΠ γνωρίζει ότι του πήγε ο νόμος και συμφωνήσαμε απόλυτα στο ότι πρέπει να έχει δικαίωμα αρνησικυρίας και την πλειοψηφία στις επιτροπές. Και δεν έφερε καμία αντίρρηση σ’ αυτό. 
      Αυτά που έλεγε ο κ. Παπανδρέου είναι αυτονόητα, αλλά αφορούσαν τις διαδικασίες παράκαμψης του ΑΣΕΠ για τις οποίες θα σας μιλήσω στη συνέχεια και θα δείτε ποιος ήταν εκείνος ο οποίος παρέκαμπτε το ΑΣΕΠ. 
      Με απλές λέξεις, ο κ. Παπανδρέου φωνάζει για τις ρυθμίσεις μας, που αποκαθιστούν την αξιοκρατία και το ρόλο του ΑΣΕΠ για να κρύψει ένα στυγνό παρελθόν το οποίο εισήγαγε τον κομματικό νεποτισμό και την αναξιοκρατία μέσα στο χώρο της Δημόσιας Διοίκησης. 
      Ήρθε να μου πει επίσης και για την Έκθεση της Επιστημονικής Υπηρεσίας της Βουλής. Πρέπει να είναι καλύτερα ενημερωμένος! Σας διαβάζω την Έκθεση της Επιστημονικής Υπηρεσίας και εδώ θα δείτε και πάλι τα Έργα και τις Ημέρες σας! 
      Όπως τονίζεται στην αιτιολογική έκθεση «σκοπός της συνέντευξης είναι η αξιολόγηση της προσωπικότητας του υποψηφίου –το λέει η αιτιολογική έκθεση αυτό- και όχι η ανατροπή των λοιπών κριτηρίων. Και για το λόγο αυτό, τίθενται ορισμένοι περιορισμοί στη βαρύτητα του κριτηρίου της συνέντευξης για τη διαμόρφωση του τελικού αποτελέσματος του διαγωνισμού». Και λέει παρακάτω: «Με αυτόν όμως το σκοπό, της εισαγωγής της συνέντευξης στη διαδικασία πρόσληψης, προβληματισμός θα μπορούσε ενδεχομένως να δημιουργηθεί από την πρόβλεψη στο ίδιο άρθρο ότι σε περίπτωση που η επιτροπή συνέντευξης κρίνει συγκεκριμένο υποψήφιο ακατάλληλο για τα καθήκοντα της συγκεκριμένης θέσης, εισηγείται αιτιολογημένως στην κεντρική επιτροπή τον αποκλεισμό του από την περαιτέρω διαδικασία και αποφαίνεται οριστικώς». Σ’ αυτό το κομμάτι είχε αντίρρηση το Υπηρεσιακό Συμβούλιο και είπα –και θα το δείτε- ότι εγώ αυτήν την παράγραφο θα την αφαιρέσω. Δεν πρόκειται να την αφήσω μέσα. 
      Κύριοι συνάδελφοι, όμως, εσείς που κόπτεστε γι’ αυτό που είπε ο Αρχηγός σας, για ελάτε να δούμε, αυτή η διάταξη πού υπάρχει; Μήπως θα έπρεπε καλύτερα να δείτε τα δικά σας γραπτά και να παρατηρήσετε, όπως ακριβώς φαίνεται στις παραγράφους 5 και 9 του άρθρου 20 του ν. 2738/99, ότι εσείς οι ίδιοι προβλέπετε ότι υπάρχει αυτός ο αποκλεισμός για την περίπτωση όπου υπάρχει όχι μόνο συνέντευξη αλλά και απλή πρακτική δοκιμασία; Λέτε δηλαδή στο άρθρο 20 παρ. 5 και 9 στο δικό σας νόμο, το ν. 2738/1999, ότι η επιτροπή εκείνη η οποία κάνει τη συνέντευξη ή την πρακτική δοκιμασία μετά από τον διαγωνισμό, αφού έχει τελειώσει ο διαγωνισμός, μπορεί να αποκλείσει κάποιον εντελώς. 
      ΑΠΟΣΤΟΛΟΣ ΚΑΚΛΑΜΑΝΗΣ: Ποια υπηρεσία αφορούσε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποια κατηγορία προσωπικού αφορούσε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν θα πω τίποτα για την Επιστημονική Υπηρεσία, γιατί φαίνεται ότι η Επιστημονική Υπηρεσία δεν το είχε δει τότε. Το ωραίο όμως είναι ότι τώρα το θυμηθήκατε!
      Να σας πω και κάτι άλλο, κύριοι συνάδελφοι; Αυτή η επιτροπή η οποία μπορεί να αποκλείει, εν πάση περιπτώσει, τον υποψήφιο, και είναι η ισχύουσα διάταξη, αποτελείται από ένα μέλος του ΑΣΕΠ. Η πλειοψηφία δεν είναι καν του ΑΣΕΠ! Αυτοί είστε, κύριοι συνάδελφοι! 
      ΑΝΔΡΕΑΣ ΛΟΒΕΡΔΟΣ: Ομολογείτε ότι ήταν κακή πρόθεση!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είχατε την διάταξη για την οποία μας κατηγορείτε, και την οποία εμείς αφαιρούμε, και την είχατε με επιτροπή της οποίας η πλειοψηφία είναι κομματικώς οριζόμενη. Με αυτή την λογική νομίζετε ότι μπορείτε να κάνετε αντιπολίτευση σε αυτό το νομοσχέδιο;
      ΑΠΟΣΤΟΛΟΣ ΚΑΚΛΑΜΑΝΗΣ: Ποιο προσωπικό αφορούσε αυτή η διάταξη; Δεν θέλετε να απαντήσετε! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας πονάει η αλήθεια και το ξέρετε!
      Για να καταλάβει ο ελληνικός λαός το μέγεθος της διαστροφής της πραγματικότητας από την πλευρά σας, την προσκόλληση σας στο παρελθόν και τη νοοτροπία του κομματικού νεποτισμού που σας διακρίνει και δεν σας αφήνει να αναγνωρίσετε σε κανέναν καμία τομή, συνοψίζω λέγοντας τα εξής: Η συνέντευξη γίνεται μόνο στην περίπτωση που έχουμε μοριοδότηση. Μόνο αν το θέλει το ΑΣΕΠ και μόνο από το ΑΣΕΠ. Φεύγει η διάταξη που λέει ότι μπορεί μετά από τη συνέντευξη να κρίνεται έτσι η προσωπικότητα του υποψηφίου, έτσι ώστε η περαιτέρω συμμετοχή του να αποκλείεται εντελώς από τον διαγωνισμό. 
      Σας θυμίζω ξανά –και το λέω ξανά για να το θυμούνται- ότι εσείς που κατακρίνετε αυτές τις αντικειμενικές διαδικασίες, είχατε διατάξεις όπου η συνέντευξη εκτός ΑΣΕΠ ανέτρεπε τα πάντα και έτσι αλώσατε την παιδεία επί των ημερών σας. Όπως επίσης είχατε διάταξη με την οποία από το ’99 μπορεί να αποκλειστεί εντελώς ο υποψήφιος από την όλη διαδικασία μέσα από τη συνέντευξη και μάλιστα με επιτροπή η οποία δεν ελέγχεται καν από το ΑΣΕΠ. Αυτή είναι η νοοτροπία! Γι’ αυτήν επαίρεστε; 
      Έρχομαι τώρα στο θέμα της μοριοδότησης. Καλά, δεν γνωρίζετε ότι η μοριοδότηση από σας εισήχθη, από τον κ. Σκανδαλίδη; Η μοριοδότηση ήταν δική σας και αν εμείς τη συνεχίζουμε και την επεκτείνουμε. Ξέρετε γιατί είναι; 
      Γιατί φέραμε το θέμα των συμβασιούχων και είπαμε ότι θα το λύσουμε. Θέμα που εσείς δημιουργήσατε και μας εκθέσατε στην Ευρωπαϊκή Ένωση και το γνωρίζατε. Και όταν ψήφισε ο κ. Ρέππας με τον κ. Σκανδαλίδη το διάταγμα 81/2003 λέγατε ότι δεν μπορούμε να κάνουμε μετατροπές, γιατί το απαγορεύει το Σύνταγμα. Αγνοούσατε τι έλεγε το κοινοτικό δίκαιο. Στο «βασικό μέτοχο» μας λέγατε άλλα. Βλέπετε, στα θέματα του βασικού μετόχου άλλες ήταν οι προτεραιότητές σας, όχι οι αγωνίες των συμβασιούχων. 
      Στην περίπτωση αυτή, λοιπόν, όταν εμείς πήραμε αυτό το θέμα, είπαμε και προς τον ελληνικό λαό και, βεβαίως, προς την Ευρωπαϊκή Ένωση ότι όσοι καλύπτουν πάγιες και διαρκείς ανάγκες γίνονται αορίστου χρόνου. Όσοι δεν καλύπτουν και για να μην μείνουν απροστάτευτοι και όμηροι οι συμβασιούχοι που εσείς δημιουργήσατε, έχουν αυξημένη μοριοδότηση. Έτσι θα μπορέσουν, όταν γίνουν μετά οι προκηρύξεις των θέσεων, να λάβουν μέρος στους διαγωνισμούς και να έχουν την εμπειρία που πρέπει. 
      Κάνουμε την βελτίωση ότι μπορούν να μετέχουν όχι μόνο σε μια συγκεκριμένη θέση την οποία υπηρετούν. Γιατί εσείς τους κοροϊδεύατε και σε αυτόν τον τομέα, αφού λέγατε ότι μπορούν να μετέχουν μόνο στη θέση εκείνη όπου υπηρετούν. Βεβαίως, αν δεν προκηρυσσόταν θέση, δεν μπορούσαν ποτέ να διοριστούν. Γι’ αυτό εμείς λέμε και στις ομοειδείς θέσεις. Δηλαδή με τη μοριοδότηση ερχόμαστε και λύνουμε ένα πρόβλημα του παρελθόντος που εσείς δημιουργήσατε, σύμφωνα με το Σύνταγμα και το κοινοτικό δίκαιο. Έρχεται η Ευρωπαϊκή Ένωση και θέτει την υπόθεση της Ελλάδας στο αρχείο για τα θέματα των συμβασιούχων. Και μέμφεσθε αυτήν την Κυβέρνηση που διορθώνει τα δικά σας λάθη λέγοντας ότι το κάνει για τα δικά της παιδιά! Μεγαλύτερη υποκρισία απ’ αυτού του είδους τη λογική μπορεί να αντιληφθεί κανένας; Αυτή, όμως, είναι η αλήθεια και την ξέρετε.
      (Χειροκροτήματα από την πτέρυγα της Νέας Δημοκρατίας)
      Και τώρα έτσι, επειδή θυμηθήκατε λιγάκι το παρελθόν και έφθασε ο Αρχηγός σας να θυμηθεί τα πιστοποιητικά κοινωνικών φρονημάτων, για ελάτε να δούμε, κύριε συνάδελφοι, που μιλάτε για την αξιοκρατία την οποία εφαρμόσατε, τι συνέβη με το ν. 2190/1994; 
      Πρώτα-πρώτα, κύριοι συνάδελφοι, ο ν. 2190/1994 είχε δύο όψεις: Το ΑΣΕΠ και κάποιες άλλες διατάξεις. Όσον αφορά το ΑΣΕΠ –μην το ξεχνάτε αυτό- ναι, εισήγαγε ένα σημαντικό θεσμό. Όμως, όταν εισήχθη το ΑΣΕΠ την εποχή εκείνη, εισήχθη μόνο για το στενό δημόσιο τομέα και άφησε απ’ έξω άλλους φορείς του ευρύτερου δημόσιου τομέα, οι οποίοι γέμιζαν από πόρτες και παράθυρα με κομματικές προσλήψεις. Και μόνο χάρη στον Αλέκο Παπαδόπουλο και όλη την αξιωματική αντιπολίτευση εδώ το 1997 φέραμε τη ρύθμιση εκείνη η οποία το επεξέτεινε. Οι διάδοχοί του μετά στο Υπουργείο Εσωτερικών φρόντιζαν και πάλι να ξεφορτώσουν το ΑΣΕΠ. Αυτή είναι η αλήθεια για το ΑΣΕΠ: Μπήκε κολοβωμένο στην αρχή και, βεβαίως, μόνο όταν γέμισαν οι πόρτες και τα παράθυρα των ΔΕΚΟ με τις προσλήψεις, τότε σκεφθήκατε να δεχθείτε, κάτι που επιζητούσαμε από την αρχή, ήτοι την επέκταση του ΑΣΕΠ. 
      Και για να δείτε την υποκρισία από την πλευρά της Αξιωματικής Αντιπολίτευσης αλλά και του Αρχηγού της, από την ημέρα κατά την οποία θεσπίστηκε ο ν. 2190/1994, ακούστε, κύριοι συνάδελφοι –και αυτό θα κατατεθεί στα Πρακτικά της Βουλής- πόσες μεταβολές υπήρχαν. 
      Το 1994 έγιναν οκτώ μεταβολές. Το 1995 δύο. Το 1996 μία. Το 1997 τέσσερις. Το 1998 τρεις. Το 1999 επτά. Το 2000 πέντε. Το 2002 έξι. Το 2003 –προεκλογικό έτος- δέκα και το 2004 –δύο μήνες πριν από τις εκλογές- άλλες δύο. Σύνολο σαράντα εννέα τροποποιήσεις του ν. 2190/1994 από το 1994 μέχρι το 2004. Αυτές είναι οι σαράντα εννέα κερκόπορτες μέσα από τις οποίες περάσατε το κομματικό ρουσφέτι στο πρόσχημα δήθεν της καθιέρωσης της αξιοκρατίας μέσα από το ΑΣΕΠ. Αυτή είναι η λογική σας. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και για να δούμε και την άλλη, τη σκοτεινή πλευρά του ν. 2190/1994. Κύριοι συνάδελφοι, εσείς που μιλάτε για αξιοκρατία ξεχάσατε ότι ο ν. 2190/1994, εκτός από τις διατάξεις περί ΑΣΕΠ, για τις οποίες και σας μίλησα, περιείχε και κάμποσες άλλες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα χρειαστώ ακόμη δύο λεπτά, κυρία Πρόεδρε. Περιείχε και κάμποσες άλλες διατάξεις που περιέχονται στα επόμενα 25 άρθρα. Πρόκειται για τις λεγόμενες «αποκαταστατικές» και διωκτικές διατάξεις. Και αυτό θα κατατεθεί στα Πρακτικά. Ακούστε τις διατάξεις και εγώ ρωτώ τους συναδέλφους της Νέας Δημοκρατίας και της Αριστεράς: Σκεφθείτε αυτές τις διατάξεις να επιχειρούσε να τις περάσει τώρα η Κυβέρνηση της Νέας Δημοκρατίας. Ακούστε τι έλεγαν αυτές οι διατάξεις που τις έκρυβε το ΠΑΣΟΚ την εποχή εκείνη ως κυβέρνηση πίσω από το ΑΣΕΠ και κολοβωμένο ακόμη, όπως σας το είπα. 
      Άρθρο 25. Επαναπρόσληψη απολυθέντων στον ευρύτερο δημόσιο τομέα. «Ο ενδιαφερόμενος για την επαναπρόσληψη υποβάλλει αίτηση κτλ». Στις απολύσεις δε περιελάμβαναν και την περίπτωση κατά την οποία είχε τελειώσει η σύμβαση και δεν είχε ανανεωθεί. Δηλαδή επαναπρόσληψη πάντων. 
      Στο ίδιο άρθρο, αφού εν τω μεταξύ γινόταν η πρόσληψη σε ολόκληρο το δημόσιο τομέα έτσι –προσέξτε και εδώ είναι το σημαντικό- λέει για προσφυγή κατά των μεταβολών υπηρεσιακής κατάστασης της περιόδου 1990-1993. Ακούστε: «Υπάλληλος του δημοσίου ή νομικού προσώπου του ευρύτερου δημόσιου τομέα, με οποιαδήποτε σχέση εργασίας, ο οποίος από 1/1/1990 έως 31/12/1993 υπέστη μετάθεση ή μεταθέσεις, τις οποίες –προσέξτε!- θεωρεί –αυτός!- αδικαιολόγητες, δύναται με αίτησή του, που υποβάλλεται στην αρμόδια υπηρεσία, να ζητήσει από την αρμόδια επιτροπή την επαναφορά του στη θέση του».
      Δεύτερον, διάταξη στο ίδιο άρθρο: «Υπάλληλος του δημοσίου ή νομικού προσώπου του ευρύτερου δημόσιου τομέα, με οποιαδήποτε σχέση εργασίας, ο οποίος –προσέξτε- ισχυρίζεται ότι από 1/1/1990 έως 31/12/1993 υπέστη μετάταξη ή μεταφορά αδικαιολόγητη ή καταχρηστική, μπορεί να ζητήσει από την αρμόδια επιτροπή επαναφορά» κλπ.
      Και υπάρχουν δεκάδες άλλες διατάξεις, τις οποίες, για να μη σας τρώω την ώρα, καταθέτω στα Πρακτικά, ακριβώς για να ξέρετε και για να ξέρουν όλοι ποιες είναι.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ρωτώ, κύριοι συνάδελφοι, αν αυτή η Κυβέρνηση έλεγε ότι επαναφέρουμε σε ισχύ από τις 7 Μαρτίου και επέκεινα τις διατάξεις των άρθρων 25 και επόμενα του ν.2190/1994, τι θα γινόταν εδώ;
      ΙΩΑΝΝΗΣ ΚΕΦΑΛΟΓΙΑΝΝΗΣ: Κάντε το! Κάντε το!
      (Θόρυβος από την πτέρυγα της Νέας Δημοκρατίας)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τι θα είχε συμβεί; Αυτοί είστε! Για να καταλάβετε, κύριοι συνάδελφοι του ΠΑΣΟΚ. Όταν είστε κυβέρνηση…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ! Παρακαλώ, μιλάει ο Υπουργός!
      ΑΠΟΣΤΟΛΟΣ ΚΑΚΛΑΜΑΝΗΣ: Αν αδικήθηκαν οι άνθρωποι, να το κάνετε!
      ΧΑΡΑΛΑΜΠΟΣ ΚΑΣΤΑΝΙΔΗΣ: Αν αδικήθηκαν, έτσι πρέπει!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν είστε κυβέρνηση, δεν διστάζετε να κάνετε τις μεγαλύτερες παραχαράξεις σε ό,τι αφορά την αξιοκρατία και σε ό,τι αφορά τα θέματα, τα οποία σχετίζονται με την πάταξη…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, ολοκληρώστε σας παρακαλώ. Ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πολύ απλά, ο ν. 2190/1994 –σας το ξαναλέω- που τόσο επικαλείστε, αυτός ο ν.2190/1994 ήταν ένας νόμος με δύο όψεις. Καθιέρωσε το ΑΣΕΠ κουτσουρεμένο, το καταρρακώσατε στη συνέχεια και απ’ την άλλη πλευρά διώξατε ανθρώπους. Αποκαταστήσατε τα δικά σας παιδιά και επειδή συνηθίσατε με αυτήν τη νοοτροπία, νομίζετε ότι θα κάνουμε το ίδιο.
      Ξέρετε όλοι ότι όλες οι μεταβολές που έχουμε φέρει είναι για την ενίσχυση του ΑΣΕΠ.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ, ολοκληρώστε. Τέλειωσε η ώρα σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι μεταβολές, οι οποίες έρχονται με την έγκριση του ΑΣΕΠ. Αλλά αυτήν τη νοοτροπία ποτέ δεν μπορείτε να την καταλάβετε.
      Αυτήν τη νοοτροπία, τελικά, θα την καταλάβετε. Και ξέρετε γιατί; Γιατί την έχει επιβάλλει πλέον ο ελληνικός λαός. Δεν ανέχεται ο ελληνικός λαός τις λογικές των «μπλε» και των «πράσινων» καφενείων, τα οποία διαμορφώσατε στη δεκαετία του ’80 και που φαίνεται ότι και τώρα νοσταλγείτε να επαναφέρετε. Γιατί ελλείψει πολιτικής, νομίζετε ότι με αυτόν τον τρόπο θα ανακτήσετε την εξουσία.
      Κυρίες και κύριοι συνάδελφοι, σας απέδειξα, νομίζω –τουλάχιστον για εκείνους που καλόπιστα θέλουν να ακούσουν- ότι ό,τι κάνουμε, το κάνουμε, για να αξιολογούνται οι άνθρωποι όπως αξίζει στην προσωπικότητά τους, με όρους αντικειμενικότητας. Να σεβόμαστε το ΑΣΕΠ, να μην υπάρχει ισοπεδωτική ισότητα, αλλά η ισότητα να είναι αναλογική, να αποδίδει κανείς σε έκαστον αυτό που, πράγματι, του αξίζει. Γιατί δεν μπορεί ούτε η κοινωνία ούτε η οικονομία να γίνει ανταγωνιστική με ισοπεδωτικές ρυθμίσεις, τις οποίες τόσα χρόνια υποστήκαμε.
      Γι’ αυτόν το λόγο, λοιπόν, σας ξαναλέω: δεν αγγίζει αυτό το νομοσχέδιο καμία κριτική από εκείνες που ακούσαμε προηγουμένως. Είναι ένα νομοσχέδιο, που θα καταξιωθεί στη συνείδηση του Ελληνικού Λαού.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Υπουργέ, σας παρακαλώ πολύ. Ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και όλες οι κραυγές που ακούστηκαν, είναι κραυγές που οφείλονται στην έλλειψη επιχειρημάτων, στην έλλειψη στρατηγικής, στην έλλειψη οράματος, που δυστυχώς διακρίνει την Αξιωματική Αντιπολίτευση. Και που αυτό βλάπτει –το ξαναλέω- γενικότερα το πολιτικό μας σύστημα.
      Γιατί όταν η Αντιπολίτευση έχει προτάσεις, τότε μπορεί να κάνει καλύτερη και την Κυβέρνηση. Και εμείς έχουμε ανάγκη να γίνουμε καλύτεροι, γιατί δεν κατέχουμε την εξ αποκαλύψεως αλήθεια. Δεν τα γνωρίζουμε όλα. Θέλουμε τη συζήτηση. Και το αποδείξαμε. Και όπως απέδειξε και η ιστορία του νόμου για το βασικό μέτοχο, οι προτάσεις και η συζήτηση ήρθαν μόνο από την Αριστερά. Από την άλλη πλευρά ακούσαμε τα ίδια.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι η ίδια λογική, την οποία, φαίνεται, έχουν συνηθίσει να ακολουθούν.
      Σας ευχαριστώ πολύ.
      (Όρθιοι οι Βουλευτές της Νέας Δημοκρατίας χειροκροτούν)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, για πολύ λίγο θέλω να μιλήσω. Δεν θα κάνω κανονική ομιλία, κυρία Πρόεδρε.
      Κυρία Πρόεδρε, σε αυτήν τη φάση της συζητήσεως και επειδή δεν μίλησαν οι έξι συνάδελφοι, όπως προβλέπεται από τον Κανονισμό, θέλω να είμαστε προσεκτικοί. Θα χρησιμοποιήσω ελάχιστα λεπτά του χρόνου. Αντιλαμβάνομαι ότι δώσατε το λόγο στον Υπουργό Εσωτερικών επειδή του δώσατε και στον Αρχηγό της Αξιωματικής Αντιπολίτευσης. 
      Την κύρια παρέμβασή μου θα την κάνω αργότερα. Σας παρακαλώ να μου δώσετε ελάχιστο χρόνο για να πω ορισμένα πράγματα που θεωρώ ότι είναι απολύτως αναγκαία αυτήν τη στιγμή. 
      Κυρίες και κύριοι συνάδελφοι, ο κ. Παυλόπουλος βρίσκεται σήμερα σε απόλυτη σύγχυση. Έτσι εξηγείται γιατί ενώ στο παρελθόν έλεγε μεγάλα ψέματα με ύφος αθώου, τώρα λέει τα ίδια ψέματα με ύφος ενόχου. Και θα σας εξηγήσω τι ακριβώς εννοώ. Είπε ο κ. Παυλόπουλος…   
      ΑΠΟΣΤΟΛΟΣ ΣΤΑΥΡΟΥ: Τι είναι αυτά; Δεν ντρέπεστε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Καθίστε, κύριε Σταύρου. Μη χάνετε την ψυχραιμία σας. 
      Είπε μόλις πριν ο κ. Παυλόπουλος ότι, όταν το 1994 εψηφίσθη ο ν. 2190/1994, η εφαρμογή του δεν αφορούσε το σύνολο του ευρύτερου δημόσιου τομέα. Ήταν κολοβός. Πρώτο ψεύδος! Ο ν. 2190/1994 εισήχθη για εφαρμογή σε όλο το εύρος του δημόσιου τομέα, πλην των τραπεζών, κάτι που αργότερα εκαλύφθη, βεβαίως, από την κυβέρνηση του ΠΑΣΟΚ και όχι από εσάς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αφού επιμείναμε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Καλά, καλά, κύριε Παυλόπουλε.
      Δεύτερον, ο κ. Παυλόπουλος αρίθμησε σαράντα εννέα μεταρρυθμίσεις και είπε, χωρίς να μας λέει σε τι αφορούν αυτές οι σαράντα εννέα μεταρρυθμίσεις του ν. 2190/1994, ότι οι σαράντα εννέα αυτές μεταρρυθμίσεις ήταν οι σαράντα εννέα κερκόπορτες για το κομματικό ρουσφέτι. 
      Κύριες και κύριοι συνάδελφοι –και απευθύνομαι στο χώρο της Συμπολίτευσης- μια από αυτές τις τροποποιήσεις, παραδείγματος χάριν, ήταν με το ν. 2349 όταν για λόγους ακόμα μεγαλύτερης διαφάνειας και αξιοπιστίας του συστήματος, επεβλήθη από τον τότε αναπληρωτή Υπουργό Εσωτερικών κάθε πρόσληψη που αφορά την εφαρμογή του ν. 2190/1994 να δημοσιεύεται οπωσδήποτε ανά τρίμηνο στο Φύλλο της Εφημερίδας της Κυβερνήσεως, ώστε να γνωρίζει άπας ο ελληνικός λαός και κάθε Έλληνας πολίτης.
      Ο κ. Παυλόπουλος, λοιπόν, αυτό θεωρεί ότι ήταν άνοιγμα της κερκόπορτας. Θα μπορούσε να ερωτήσει –το έχω κάνει και άλλη φορά αυτό- τον αξιόπιστο και σεβαστό Γενικό του Γραμματέα, κ. Ανδρουλόπουλο, για να του πει πόσες φορές έγιναν τροποποιήσεις, οι οποίες εμβάθυναν την αξιοκρατία και το αντικειμενικό σύστημα. 
      Μίλησε για συνεντεύξεις ο κύριος Υπουργός. Μα οι συνεντεύξεις οι οποίες γινόταν μέχρι τώρα ήταν δύο ειδών, κύριε Παυλόπουλε. Οι συνεντεύξεις, όπως σας είπε ο Αρχηγός της Αξιωματικής Αντιπολίτευσης, σε προσλήψεις στις οποίες δεν εφαρμοζόταν ο ν. 2190/1994, όπως ήταν οι συνεντεύξεις των εκπαιδευτικών στελεχών και σε ό,τι αφορά τον ν. 2190/1994, μόνο για μια κατηγορία εφαρμοζόταν η συνέντευξη, στο ειδικό επιστημονικό προσωπικό για το οποίο απαιτούνται εξαιρετικά υψηλά προσόντα, μεταξύ των οποίων το πρώτο είναι το διδακτορικό. 
      Εσείς όμως εφαρμόζετε τη συνέντευξη από τον υδραυλικό -δεν ξέρω τι συνέντευξη θα πάρετε από τον υδραυλικό- μέχρι το διοικητικό υπάλληλο. Υποθέτω ότι θα τον ρωτάτε διάφορα πράγματα που να αποκαλύπτουν τον κομματικό πατριωτισμό του. 
      Είπατε για συμβασιούχους, για το ποιος δημιούργησε το πρόβλημα των συμβασιούχων. Οφείλουμε να είμαστε απολύτως ακριβείς για να μην δημιουργούμε εντυπώσεις. Επαναλαμβάνω, να μην λέγονται με το πιο αθώο ύφος μεγάλα ψεύδη. 
      Ποιος είναι ο μεγάλος αριθμός των συμβασιούχων, κύριε Υπουργέ; Ένα μεγάλο μέρος των συμβασιούχων –δεν λέω το όλον- προέρχεται από το χώρο της αυτοδιοίκησης; Να κάνουμε μια επιμέτρηση των συμβασιούχων στους τρεις μεγάλους δήμους που ελέγχει το κόμμα σας για να δούμε πόσοι είναι αυτοί, και να διαπιστώσουμε πως κατανέμεται το κομματικό ρουσφέτι. Είναι έτσι ή δεν είναι; Σε ποιον απευθύνεστε λοιπόν; 
      Κύριε Υπουργέ, θα μπορούσα να κάνω ένα μεγάλο κατάλογο των διαφόρων ψευδών επιχειρημάτων που χρησιμοποιήσατε, αλλά θα τα πω, για να αποκαλύψω τη μεγάλη σας σύγχυση, στην κύρια παρέμβασή μου. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Καστανίδη. 
      Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην Έκθεση «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, είκοσι επτά μαθητές και μαθήτριες και δύο συνοδοί καθηγητές του Β΄ τμήματος του Β΄ Ενιαίου Λυκείου Αμαλιάδος.
      Η Βουλή τους καλωσορίζει. 
      (Χειροκροτήματα από όλες τις πτέρυγες)
      Κύριε Πολύδωρα, θα κάνετε και εσείς μια μικρή παρέμβαση; 
      ΑΠΟΣΤΟΛΟΣ ΚΑΚΛΑΜΑΝΗΣ: Σωστά για να κάνετε την παρατήρησή σας επί της απόκλισης που έχετε με τον κ. Καστανίδη. 
      ΒΥΡΩΝ ΠΟΛΥΔΩΡΑΣ: Να μην απαντήσω, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Ακριβώς αυτό λέω. Συμφωνώ κύριε συνάδελφε.
      ΒΥΡΩΝ ΠΟΛΥΔΩΡΑΣ: Είδα την κάποια απόκλιση και εγώ φαντάζομαι να την κρατήσω στα ελάχιστα δυνατά όρια της επιμήκυνσής της για να απαντήσω στον κ. Καστανίδη πολύ συγκεκριμένα.
      Είναι σοφιστεία να λέτε ότι μια από τις σαράντα εννέα τροποποιήσεις για τον ν. 2190/1994 αφορούσε κάποιο πολύ αθώο και αγαθό θέμα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Να σας πω και τις υπόλοιπες σαράντα οκτώ.
      ΒΥΡΩΝ ΠΟΛΥΔΩΡΑΣ: Εγώ σας λέω ότι ζούμε εδώ και όλες οι τροποποιήσεις του ν. 2190/1994 αφορούσαν παράθυρα για να περάσουν αναξιοκρατικά τα δικά σας παιδιά.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε μας ένα παράδειγμα.
      ΒΥΡΩΝ ΠΟΛΥΔΩΡΑΣ:  Σας το θυμίζω, να κοιτάξετε τους νόμους συνολικά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε ένα παράδειγμα.
      ΒΥΡΩΝ ΠΟΛΥΔΩΡΑΣ: Δηλαδή αυτό σας λέω ευθέως είναι ότι όπως κάνατε τον κόπο και φέρατε τη μια περίπτωση, την αγαθή, για το καθήκον της αληθείας και της πολιτικής εντιμότητας οφείλατε να φέρετε και τις άλλες σαράντα οκτώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάντε το εσείς.
      ΒΥΡΩΝ ΠΟΛΥΔΩΡΑΣ: Δεν έχω κανένα λόγο. Εγώ ελέγχω εσάς, την αξιοπιστία σας.
      (Θόρυβος – Διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ!
      Ο κ. Καστανίδης ακούστηκε με πάρα πολύ ηρεμία.
      ΒΥΡΩΝ ΠΟΛΥΔΩΡΑΣ: Εμείς λέμε για τις αποκλίσεις. Ποιος ο λόγος να θίξετε την ακεραιότητα του ν. 2190/1994; 
      Δεύτερον, όσο και αν ψάξετε κύριοι του ΠΑΣΟΚ, επειδή η συνέντευξη το λογικώς ανάλογο ότι την είχατε εφαρμόσει για τους επιθεωρητές, για τους σχολικούς συμβούλους και για το ειδικό επιστημονικό προσωπικό, λάβετε υπ’ όψιν σας…
      ΕΜΜΑΝΟΥΗΛ ΟΘΩΝΑΣ: Αυτό είναι άλλο θέμα.
      ΒΥΡΩΝ ΠΟΛΥΔΩΡΑΣ:  Με συγχωρείτε, αλλά η συνέντευξη, κύριε Πρόεδρε, υπήρχε από τους ιδίους. Υπήρχε ως έννοια. Και για την ταυτότητα του νομικού και πολιτικού λόγου δε νομιμοποιείστε, κύριοι συνάδελφοι, να εγκαλείτε τη συνέντευξη η οποία εισάγεται εδώ υπό τους όρους που σας είπε ο κ. Παυλόπουλος, δηλαδή, με την έγκριση ή την εισήγηση του ΑΣΕΠ και με την πλειοψηφία ή παμψηφία μελών του ΑΣΕΠ. Λοιπόν, θα πρέπει να είστε πολύ προσεκτικοί αν θέλετε να κρατήσουμε επίπεδο λογικής, τουλάχιστον, εδώ!
      (Χειροκροτήματα από την πτέρυγα της Νέας Δημοκρατίας)
      Η παραφροσύνη σας επειδή έχετε απολέσει την εξουσία δεν πρέπει να σας οδηγεί να υψώνετε λάθος παντιέρες.
      Τέλος, σας λέω ότι αφορά τη μοριοδότηση. Έτσι στους προς μοριοδότηση, δικά μας παιδιά, δυστυχώς, δεν θα βρούμε. Από την κορυφή μέχρι το τέλος εμείς είμαστε στην αγγαρεία της τακτοποιήσεως των ΠΑΣΟΚτζήδων!
      (Χειροκροτήματα από την πτέρυγα της Νέας Δημοκρατίας)
      Αυτή είναι η αλήθεια και αυτό πρέπει να σας κάνει λιγάκι πιο επιφυλακτικούς. Γιατί το κάνουμε; Γιατί θέλουμε να υπηρετήσουμε την αξιοκρατία και τη δημοκρατία διορθώνοντας τα δικά σας λάθη!
      Αυτά προς το παρόν. Τα υπόλοιπα αύριο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Παπαϊωάννου έχει το λόγο για οκτώ λεπτά.
      ΜΙΛΤΙΑΔΗΣ ΠΑΠΑΙΩΑΝΝΟΥ: Ακούγοντας, κυρίες και κύριοι συνάδελφοι, τον κ. Πολύδωρα πριν από λίγο, ήρθε στη μνήμη μου ότι ο κ. Παυλόπουλος, όταν ο κ. Πολύδωρας έλεγε ότι ήρθε η ώρα να βάλουμε τα δικά μας παιδιά, τον διέψευδε.  
      ΒΥΡΩΝ ΠΟΛΥΔΩΡΑΣ: Δεν είπα έτσι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ. Δεν διέκοψα κανέναν. 
      ΒΥΡΩΝ ΠΟΛΥΔΩΡΑΣ: Είπα να εξώσουμε τους πραιτοριανούς.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ!
      ΒΥΡΩΝ ΠΟΛΥΔΩΡΑΣ: Μία λέξη μόνο επιτρέψτε μου να πω!
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, εγώ δεν διέκοψα κανέναν! Δεν σας επιτρέπω!
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπει, κύριε Πολύδωρα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, με διέκοψε και θέλω το χρόνο μου από την αρχή!
      (Διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Έχω σταματήσει το χρόνο. 
      ΒΥΡΩΝ ΠΟΛΥΔΩΡΑΣ: Μια λέξη μόνο θέλω να πω!
      ΜΙΛΤΙΑΔΗΣ ΠΑΠΑΪΩΑΝΝΟΥ: Το ανέφερα αυτό ως συνέχεια του λόγου σας, κύριε Πολύδωρα. 
      ΒΥΡΩΝ ΠΟΛΥΔΩΡΑΣ: Εγώ είπα τότε για την απόσυρση των αξιωματούχων του ΠΑΣΟΚ, των καταληψιών οι οποίοι παραμένουν ακόμα καταληψίες. Δεν έχω τίποτα με τους «πελάτες» του ΠΑΣΟΚ, έχω όμως με τους «πραιτοριανούς» του ΠΑΣΟΚ!
      Ευχαριστώ. 
      ΕΛΕΟΝΟΡΑ ΚΑΤΣΕΛΗ: Και άλλους θα ξηλώσετε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ πολύ, μπορείτε να μηδενίσετε το χρόνο μου;
      ΠΡΟΕΔΡΕΥΩΝ (Ιωάννης Τραγάκης): Έχω ήδη σταματήσει το χρόνο σας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, παρακαλώ να πάει στο μηδέν για να αρχίσω την ομιλία μου! Αρχίσατε να με «μετράτε» πριν ξεκινήσω. 
      ΠΡΟΕΔΡΕΥΩΝ (Ιωάννης Τραγάκης): Όμως στα οκτώ λεπτά θα σταματήσουμε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, με διακόψατε. Θα υπολογίσετε και το χρόνο της διακοπής σας. 
      Θυμάμαι, λοιπόν, μετά τον κ. Παυλόπουλο που με οργίλο ύφος διέψευσε τον κ. Πολύδωρα τότε γιατί είχε το θάρρος της γνώμης του να πει ποια πρέπει να είναι η Δεξιά στη χώρα μας.
      ΑΠΟΣΤΟΛΟΣ ΚΑΚΛΑΜΑΝΗΣ: Και τιμωρήθηκε γι’ αυτό!
      ΜΙΛΤΙΑΔΗΣ ΠΑΠΑΪΩΑΝΝΟΥ: Και τιμωρήθηκε, έμεινε εκτός Κυβέρνησης και δεν ξέρω αν ο κ. Παυλόπουλος του πήρε και τη θέση! Είναι και αυτό ένα ζήτημα! Γιατί άλλα λέγονταν τότε!
      (Χειροκροτήματα από την πτέρυγα του ΠΑΣΟΚ) 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η λογική σας στο ΠΑΣΟΚ αυτή είναι! Ο ένας υποβλέπει τον άλλο! Συντροφικά μαχαιρώματα!
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε, κύριε Παυλόπουλε –και ο κ. Πρόεδρος θα κρατήσει το χρόνο- πέρα από όσα είπαμε προηγούμενα, υπάρχει μια διαπίστωση, κυρίες και κύριοι συνάδελφοι, ότι, δηλαδή, η προεκλογική τακτική της Νέας Δημοκρατίας καταγράφεται πλέον στη συνείδηση των πολιτών ως η μεγαλύτερη επιχείρηση πολιτικής απάτης και ψεύτικων υποσχέσεων που παρατηρήθηκε ποτέ στο δημόσιο βίο της χώρας.
      Αυτό το θέμα σήμερα, κυρίες και κύριοι συνάδελφοι, είναι μια διαπίστωση σκληρή και γι’ αυτό απαξιώνεται καθημερινά στη συνείδηση των πολιτών. Αυτή η περίοδος, κύριε Παυλόπουλε, θα μπορούσε να συγκριθεί μόνο με την περίοδο 1990-1993. Οι πολιτικοί αναλυτές μόνο αυτήν τη σύγκριση θα προσπαθήσουν να κάνουν, τότε που πάλι η Νέα Δημοκρατία επεχείρησε να στήσει το φαύλο κράτος της. Στη συνείδηση των πολιτών, κύριε Πρόεδρε, υπάρχει μόνο ένα φαύλο κράτος, το κράτος της Δεξιάς. 
      ΑΠΟΣΤΟΛΟΣ ΚΑΚΛΑΜΑΝΗΣ: Κατάργησαν και το ν. 1735.
      ΜΙΛΤΙΑΔΗΣ ΠΑΠΑΪΩΑΝΝΟΥ: Φαίνεται ότι η αναξιοπιστία, η αναξιοκρατία, η αδιαφάνεια, ο αυταρχισμός, η οπισθοδρόμηση είναι στοιχεία του DNA που σας συνοδεύει, κύριοι συνάδελφοι!
      Σήμερα επανιδρύετε το κράτος με μια σειρά νομοθετημάτων που από την πρώτη μέρα φέρατε στη Βουλή των Ελλήνων. Επανιδρύετε το κράτος σε μια λογική, όπως είπα προηγούμενα, επιστροφής στο πολύ παλιό παρελθόν. 
      Παραπλανήσατε διακόσιους πενήντα χιλιάδες συμβασιούχους. Σήμερα στον αέρα είναι και οι τριάντα χιλιάδες συμβασιούχοι που πρόκειται να μονιμοποιηθούν με το π.δ. 164 –πέρα από τα νομικά ζητήματα- γιατί θα κατατεθούν στην Εθνική μας Αντιπροσωπεία περιπτώσεις ανθρώπων που προσλήφθηκαν με τις ίδιες, ακριβώς, προϋποθέσεις, που υπηρετούν συνέχεια στον ίδιο χώρο, που προσφέρουν την ίδια υπηρεσία και οι περιβόητες επιτροπές του κ. Παυλόπουλου άλλους θεωρούν ότι εμπίπτουν στις διατάξεις του νόμου και άλλους ότι δεν εμπίπτουν.
      Ο κ. Παυλόπουλος αναφέρεται στους συμβασιούχους του ΠΑΣΟΚ ότι δεν ήταν σύμφωνα με το ν. 2190/1994. 
      (Θόρυβος στην Αίθουσα)
       Θα μας ακούσετε, κύριε Παυλόπουλε; Με τον κ. Πολύδωρα θα τα βρείτε κάποια άλλη στιγμή –πιστεύω- στο νέο ανασχηματισμό. Καθίστε τώρα να μας ακούσετε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας ακούμε, κύριε Παπαϊωάννου! Μη νομίζετε ότι είστε ο μόνος που μπορείτε να μιλάτε!
      ΠΡΟΕΔΡΕΥΩΝ (Ιωάννης Τραγάκης): Παρακαλώ πολύ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πριν από λίγες μέρες, κύριε Παυλόπουλε –και δεν απαντήσατε- κατατέθηκε ότι την περίοδο από 7/3 μέχρι 15/11 προσελήφθησαν εκατόν τριάντα μια χιλιάδες τετρακόσιοι ογδόντα πέντε συμβασιούχοι, εκ των οποίων σε οργανικές θέσεις και αορίστου χρόνου περίπου δεκαεννέα χιλιάδες. Οι υπόλοιποι εκατόν δέκα χιλιάδες με ποιες διαδικασίες προσλήφθηκαν, κύριε Παυλόπουλε; 
      Εγώ θα πω ότι είσαστε συνεπείς αλλά με το απώτερο παρελθόν και όχι με τα ψεύτικα τα λόγια τα μεγάλα που καταθέσατε παραμονές των εκλογών, όταν μέσα σε αυτήν εδώ την Αίθουσα όσοι ήμαστε τότε ακούγαμε τους Βουλευτές σας και τον Κοινοβουλευτικό σας Εκπρόσωπο να λέτε ότι θα καταργήσετε το ν. 2190/1994. Αυτή ήταν η θέση της Νέας Δημοκρατίας, όταν ψηφίζαμε το νόμο. Είπαν αυτά που είπαν προεκλογικά για αξιοκρατία κλπ., και σήμερα είναι συνεπείς σε σχέση με το απώτερο παρελθόν. 
      Φέρατε το νόμο για τα υπηρεσιακά συμβούλια. Να σας πω περιπτώσεις; Ο αρμόδιος γενικός γραμματέας πήρε τον πρόεδρο ασφαλιστικού ταμείου, κυρίες και κύριοι συνάδελφοι, να του επιβάλει ποιοι διευθυντές πρέπει να είναι στο υπηρεσιακό συμβούλιο του ξεχωριστού νομικού προσώπου, που είναι ασφαλιστικό ταμείο. Και όταν ο διοικητής του ταμείου δεν συμμορφώθηκε με τις οδηγίες, την επόμενη ημέρα διετάχθη διαχειριστικός έλεγχος στο ταμείο. Με μία λογική: Κάτι δεν θα σου βρούμε; Αυτή είναι η πολιτική του τσαμπουκά της Νέας Δημοκρατίας. 
      Να προχωρήσω, κυρίες και κύριοι συνάδελφοι; Επανασυνιστάται το Σώμα της Αγροφυλακής, ένα ξεπερασμένο Σώμα που δεν έχει να προσφέρει τίποτα. Και ο κ. Παυλόπουλος έχει τους αδιόριστους έξω από το Υπουργείο τόσο καιρό –γιατί άλλα τους είχε υποσχεθεί- και από την άλλη μεριά επαναφέρει τους αγροφύλακες των αποτελεσμάτων του 1990-91 για να έχει διορισμένους κομματάρχες στα χωριά. Αυτή είναι η πολιτική τους και αυτή είναι η τακτική τους. 
      Αναφέρονται –και ειλικρινά ομιλώ περί θράσους- σε σχέση με τη μεταχείριση τη δική μας σε υπαλλήλους που βρίσκονται στον ευρύτερο ιδεολογικό ή στενότερο ιδεολογικό και πολιτικό χώρο της Νέας Δημοκρατίας. Πόσους διευθυντές και πόσους γενικούς διευθυντές βρήκατε να είναι στο δικό σας χώρο, κύριοι συνάδελφοι; Δεν θέλω να πω γιατί είναι ικανοί υπάλληλοι και άξιοι άνθρωποι. Πόσοι –τον αριθμό- γενικοί διευθυντές ή διευθυντές επί των ημερών σας έγιναν κυρίαρχα πολιτικά πρόσωπα και πήραν θέσεις γενικών γραμματέων στη νέα σας Κυβέρνηση, κύριοι συνάδελφοι της Νέας Δημοκρατίας; 
      ΘΕΟΔΩΡΟΣ ΣΚΡΕΚΑΣ: Να μας πείτε και για τα «ψυγεία».
      ΜΙΛΤΙΑΔΗΣ ΠΑΠΑΪΩΑΝΝΟΥ: Μπορούμε να πούμε για όλα, κύριε συνάδελφε. Εκείνο που δεν μπορούμε να πούμε είναι αυτή η κατάσταση που επικρατεί σήμερα, γιατί όταν εμείς το 1981 –γιατί το ακούω πολλές φορές- κάναμε μία επιλογή να καταργήσουμε τη θέση των γενικών διευθυντών, αφορούσε μόνο τους γενικούς διευθυντές. Και σε τελευταία ανάλυση, επειδή οι γενικοί διευθυντές είναι οι άμεσοι συνεργάτες των Υπουργών, εκεί μπορούσε να υπάρχει ένα επιχείρημα. Μάλιστα κάναμε και κάτι άλλο. Δώσαμε και πλασματικά χρόνια για να πάρουν τη σύνταξή τους και τόσα άλλα. 
      Εσείς σήμερα ούτε αυτό δεν κάνετε. Και δεν φτάσατε στους γενικούς διευθυντές, φτάσατε στους υπαλλήλους και δώσατε τη δυνατότητα αυτή τη στιγμή σε υπαλλήλους, που δεν έχουν κανένα μα κανένα προσόν να είναι προϊστάμενοι ανθρώπων που έχουν διδακτορικά, που έχουν πτυχία και που έχουν καταξιωθεί μέσα από μία συνολική πορεία. Και περιμένετε έτσι να λειτουργήσει το κράτος και να έχουμε τα αποτελέσματα τα οποία έχουμε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Εσείς τα διδάξατε αυτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και τελειώνω με μία φράση με τη σημερινή σας διάταξη.
      Κυρίες και κύριοι συνάδελφοι, το θέμα είναι στην εισαγωγή στη Δημόσια Διοίκηση –στην αφετηρία- να υπάρχει διαφάνεια και αντικειμενικότητα και σε ένα βαθμό το στοιχείο της αξιοκρατίας που βγαίνει μέσα από όλες αυτές τις διαδικασίες που έχουμε βάλει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πολλά είναι τα παραδείγματα που πολλοί δημόσιοι υπάλληλοι δεν είχαν αυτά τα προσόντα, αλλά εξελίχθηκαν σωστά γιατί εργάστηκαν, γιατί υπήρξε η εσωτερική επιμόρφωση και γιατί υπήρξαν τόσα και τόσα ζητήματα. Κι αυτό διασφαλίσαμε με το ν. 2190/1994 και με άλλες ρυθμίσεις και εσείς σήμερα ερχόσαστε από την αφετηρία να σηματοδοτήσετε τον κομματισμό και τα «γαλάζια» παιδιά. Ε, αυτό είναι ένα έγκλημα κατά της Δημόσιας Διοίκησης. Είναι αυτό που θα σας φέρει πάλι γρήγορα στην αντιπολίτευση. Και θα σας φέρει γρήγορα στην αντιπολίτευση, γιατί φτάσατε στο σημείο να διώκετε και ανθρώπους ως μηδίσαντες –άκουσα κι αυτό μετά από πολλά χρόνια- διότι συνεργάστηκαν με το ΠΑΣΟΚ και αυτό είναι αμαρτία. Αυτά γίνονται στα Υπουργεία…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και από την άλλη μεριά, δυστυχώς, ο Πρωθυπουργός της χώρας κρύβεται και νομίζει ότι αν στήσει αύριο ένα πάνελ με τους Βουλευτές του να μας πει γιατί επέλεξε τον κ. Παπούλια, έτσι αναγορεύεται ως ηγέτης του μεσαίου χώρου …
      ΠΡΟΕΔΡΕΥΩΝ (Ιωάννης Τραγάκης): Δύσκολη ημέρα διαλέξατε να το πείτε αυτό, κύριε συνάδελφε.
      (Διαμαρτυρίες από την πτέρυγα του ΠΑΣΟΚ)
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι έτσι. Ακολουθείτε δυστυχώς τακτικές σε σχέση με το παρελθόν… 
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Συλλυπητήρια στον Πρωθυπουργό για το θάνατο του πατέρα του, κύριε Πρόεδρε, αλλά ο Πρωθυπουργός είναι δημόσιο πρόσωπο και κακώς αναλάβατε την υπεράσπισή του.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστώ πολύ.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, επί ώρες συζητείται το παρόν νομοσχέδιο για τις ρυθμίσεις του προσωπικού του δημοσίου, των νομικών προσώπων δημοσίου δικαίου και των ΟΤΑ. Και βγαίνουν χρήσιμα συμπεράσματα από τη συζήτηση, χρήσιμα συμπεράσματα βέβαια και από την αντιπαράθεση μεταξύ Κυβέρνησης και Αξιωματικής Αντιπολίτευσης, τόσο για μας, αλλά ιδιαίτερα για τον ελληνικό λαό που παρακολουθεί από το κανάλι της Βουλής τα όσα συμβαίνουν σήμερα μέσα στην Αίθουσα.
      Παρατηρήσαμε την Κυβέρνηση και την Αξιωματική Αντιπολίτευση να αντιπαρατίθενται για ζητήματα προσλήψεων, για ζητήματα αξιοκρατίας, ισονομίας. Και βέβαια σ’ αυτό το σημείο δεν παρατηρήσαμε καθόλου να γίνεται συζήτηση για το περιεχόμενο της Δημόσιας Διοίκησης και πώς αυτή θα μπορέσει και να εκσυγχρονιστεί, αλλά και να προωθήσει τα συμφέροντα του εργαζόμενου λαού.
      Έτσι, λοιπόν, πιστεύουμε ότι αυτό δεν γίνεται τυχαία. Εξάλλου το τι γίνεται στο δημόσιο τομέα, τι γίνεται στη Δημόσια Διοίκηση είναι γνωστό στον ελληνικό λαό, γιατί είναι αποτέλεσμα δεκαετιών. Παρατηρούμε ότι το κόμμα που είναι κάθε φορά στην κυβέρνηση και έχει ως κύριο στόχο να εξυπηρετήσει συγκεκριμένα συμφέροντα του κεφαλαίου χρησιμοποιεί το δημόσιο τομέα, τον ευρύτερο δημόσιο τομέα, τους οργανισμούς, όχι μόνο για τη διαιώνιση αυτής της αστικής εξουσίας, αλλά και για την αυτοσυντήρησή του, δηλαδή τη διατήρησή του στην κυβερνητική εξουσία. 
      Έτσι, σε κάθε αλλαγή στην Κυβέρνηση που γίνεται με τα κόμματα αυτά τίθεται και θέμα ευνοϊκών ρυθμίσεων για αλλαγή συσχετισμών προς όφελος του κόμματος που καταλαμβάνει την κυβερνητική εξουσία. Δηλαδή απλά και για να μας κατανοεί ο ελληνικός λαός, ο δημόσιος τομέας γίνεται πεδίο αντιπαράθεσης ανάμεσα στο κόμμα που φεύγει και ανάμεσα στο κόμμα που έρχεται, όχι ως προς τον προσανατολισμό του, στα χαρακτηριστικά που πρέπει να έχει ο δημόσιος τομέας και η Δημόσια Διοίκηση, δηλαδή αν έχει ένα φιλολαϊκό χαρακτήρα που θα εξυπηρετεί τα συμφέροντα του ελληνικού λαού ή θα εξυπηρετεί τα συμφέροντα των μεγάλων επιχειρηματικών ομίλων, αλλά ως μηχανισμό πελατειακών σχέσεων με διορισμούς, αλλά και με αναθέσεις έργων, προμηθειών κλπ.
      Σ’ αυτήν την κατεύθυνση άλλωστε κινείται και η Κυβέρνηση της Νέας Δημοκρατίας. Είναι γνωστό βέβαια το δόγμα της Νέας Δημοκρατίας για την επανίδρυση του κράτους και όταν αναφέρεται στην επανίδρυση του κράτους δεν αναφέρεται στην ουσία του περιεχομένου, του χαρακτήρα, της φιλολαϊκής κατεύθυνσης που πρέπει να έχει ο δημόσιος τομέας και η Δημόσια Διοίκηση, αλλά στο πώς μέσα από την αλλαγή των συσχετισμών που είπα, προηγούμενα, θα μπορέσει να βάλει χέρι σ’ αυτόν το δημόσιο τομέα και τη Δημόσια Διοίκηση. 
      Από την άλλη πλευρά βέβαια έχουμε το ΠΑΣΟΚ. Είδαμε και τον Αρχηγό της Αξιωματικής Αντιπολίτευσης να κάνει λόγο για το ότι χτυπιέται η ισονομία, η ισοπολιτεία κλπ. Αλλά σ’ αυτό το σημείο, όμως, πρέπει να πούμε ότι είναι οι πρώτοι διδάξαντες. 
      Εμείς το νόμο Πεπονή, δηλαδή το ν.2190/1994, δεν τον είχαμε ψηφίσει, γιατί είχαμε καταθέσει τότε τη δική μας πρόταση. Είχαμε πει, όμως, ότι υπάρχουν θετικά σημεία σε εκείνο το νόμο. Ποιος τον κατήργησε στην πράξη; Ποιος, δηλαδή, με μια χειρουργική επέμβαση τον κατέστησε ανενεργό το ν.2190/1994; Δεν ήταν οι κυβερνήσεις του ΠΑΣΟΚ που ανακάλυψαν το θεσμό των συμβάσεων ορισμένου έργου, των συμβάσεων ορισμένου χρόνου, όχι για να καλύψουν εποχικές θέσεις, αλλά πάγιες και διαρκείς ανάγκες της Δημόσιας Διοίκησης, αλλά και του ευρύτερου δημόσιου τομέα; Είναι χιλιάδες, είναι δεκάδες χιλιάδες αυτές οι προσλήψεις.
      Δεν είναι το ΠΑΣΟΚ που ήρθε εδώ με την κ. Βάσω Παπανδρέου και με νόμο που έφερε στη Βουλή πριν από τις εκλογές του 2000 και ζήτησε, μάλιστα, και τη συναίνεση όλων των πτερύγων της Βουλής για να μονιμοποιηθούν τέτοιες συμβάσεις ορισμένου χρόνου και ορισμένου έργου;
      Άρα, το ζήτημα για μας είναι ότι έχει παρελθόν αυτός ο θεσμός. Ακριβώς μέσα από αυτές τις διαδικασίες προωθούνται και κατευθύνσεις της Ευρωπαϊκής Ένωσης, η οποία θέλει να γίνει και στο δημόσιο η μερική απασχόληση, αυτές οι ελαστικές θέσεις εργασίας. Και γίνονται πράξη.
      Άρα, λοιπόν, βλέπουμε ότι ο θεσμός του εργαζόμενου με σύμβαση ορισμένου χρόνου και έργου καλά κρατεί, όχι μόνο με τις κυβερνήσεις του ΠΑΣΟΚ μέχρι τώρα, αλλά και με την Κυβέρνηση της Νέας Δημοκρατίας. Είναι χιλιάδες οι συμβάσεις ορισμένου χρόνου και έργου που έχουν υπογραφεί με την παρούσα Κυβέρνηση, όχι για να καλύψουν εποχικές, αλλά πάγιες και διαρκείς ανάγκες. Δηλαδή, είχαμε πολιτική υποκρισία από τις κυβερνήσεις του ΠΑΣΟΚ που σήμερα είναι στην Αξιωματική Αντιπολίτευση, όπως έχουμε πολιτική υποκρισία και από την παρούσα Κυβέρνηση που ήταν τότε στην αξιωματική αντιπολίτευση. Τόσο με τις κυβερνήσεις του ΠΑΣΟΚ είχαμε πολιτικά όμηρους εργαζόμενους στο δημόσιο και ευρύτερο δημόσιο τομέα όσο και σήμερα με την Κυβέρνηση της Νέας Δημοκρατίας που δημιουργεί μία νέα γενιά πολιτικά ομήρων. 
      Γι’ αυτόν το λόγο, εμείς λέμε ότι το παιχνίδι είναι σικέ και στημένο πάνω στις πλάτες του εργαζόμενου λαού. Το παρόν νομοσχέδιο δεν κάνει τίποτα άλλο, παρά να προωθεί τους σχεδιασμούς που έχει η Κυβέρνηση της Νέας Δημοκρατίας για την άλωση της Δημόσιας Διοίκησης.
      Έτσι, λοιπόν, με υπουργική απόφαση θα γίνει η ένταξη των συμβασιούχων με μοριοδότηση από το 1990. Είναι σωστό αυτό που είπε ο κύριος Υπουργός ότι μοριοδότηση υπήρξε και επί των ημερών του ΠΑΣΟΚ. Το ζήτημα, όμως, είναι γιατί, όταν λες ότι ένα σύστημα δεν μπορεί να περπατήσει, εσύ το διατηρείς και το εκμεταλλεύεσαι. 
      Ως προς αυτό το ζήτημα, εμείς με τον εισηγητή μας, το σύντροφο Τσιόγκα, είπαμε ότι δεν πρέπει να υπάρξει μοριοδότηση. Αυτοί που καλύπτουν πάγιες και διαρκείς ανάγκες θα πρέπει μια και έξω να τακτοποιηθούν. Όμως, δεν τακτοποιούνται γιατί η Κυβέρνηση της Νέας Δημοκρατίας προχωρά στο επόμενο στάδιο, τη συνέντευξη. Ο κύριος Υπουργός είπε εδώ ότι θα αφορά μόνο τη μοριοδότηση, αλλά η συνέντευξη περιέχει ένα άλλο χαρακτηριστικό στοιχείο: Είναι η νέα χειρουργική επέμβαση της Νέας Δημοκρατίας, για να κρατήσει το προσωπείο της διαφάνειας, της ισοτιμίας και της αντικειμενικής αξιολόγησης, αλλά και να εισάγει, με το θεσμό της συνέντευξης, τα υποκειμενικά και όχι τα αντικειμενικά κριτήρια.
      Άρα, για εμάς το ζήτημα είναι συνολικό και πρέπει να το δούμε σφαιρικά. Πιστεύω ότι η έκθεση του Επιστημονικού Συμβουλίου είναι χαρακτηριστική. Ο κύριος Υπουργός είπε ότι θα βγάλει εκείνη την παράγραφο, χωρίς να πει τι θα προσθέσει. Όμως, με το να βγάλω κάτι και να βάλω κάτι άλλο μπορεί να αλλάξει όλος ο νόμος.
      Το άρθρο 10 αναφέρεται στην αγορά κατοικίας από υπαλλήλους υπηρεσιακώς προβληματικών περιοχών. Πιστεύω ότι ο χαρακτηρισμός είναι προσβλητικός για το ελληνικό Κοινοβούλιο. Δεν υπάρχουν προβληματικές περιοχές, αλλά όλες οι περιοχές μέσα στη χώρα μας είναι ίδιες. Υπάρχουν, όμως, πολιτικές που συσσωρεύουν προβλήματα σε διάφορες περιοχές. Τα προβλήματα αυτών των περιοχών οφείλονται στις πολιτικές που εφαρμόστηκαν για δεκαετίες και έχουν να κάνουν με τη μετεγκατάσταση των εργοστασίων, με την αγροτική πολιτική, με τη μεταποίηση. Ακόμα, είναι η έλλειψη της παιδείας, της υγείας, του πολιτισμού στις συγκεκριμένες περιοχές που δεν μπορούν να συγκρατήσουν τον εκεί πληθυσμό. Αν συνεχίσουμε έτσι, τότε έρχεται στο νου μας το εξής: Για να τιμωρήσουμε κάποιον από τη Δημόσια Διοίκηση, τον στέλναμε σε αυτές τις περιοχές με τα προβλήματα. Εντοπίζω αυτό το στοιχείο και πιστεύω ότι πρέπει να αλλάξουμε το χαρακτηρισμό. Πρόκειται για ζήτημα ουσίας.
      Κύριε Πρόεδρε, ο ελληνικός λαός έχει καταλάβει το παιχνίδι που παίζεται στις πλάτες του και πιστεύω ότι θα βγάλει χρήσιμα συμπεράσματα και θα δώσει, τελικά, μέσα από τους κοινωνικούς αγώνες, το μήνυμα και στην Κυβέρνηση και στην Αξιωματική Αντιπολίτευση.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Δυστυχώς, η μεγάλη κόντρα για τα δύο θέματα που έχουν σχέση με τη συνέντευξη και με τους συμβασιούχους δεν μας άφησε να δούμε και ορισμένα άλλα πολύ ενδιαφέροντα θέματα αυτού του νομοσχεδίου. Ένα τέτοιο ενδιαφέρον θέμα, κύριε Υπουργέ, είναι αυτό που έθιξε ο συνάδελφος κ. Τζέκης, δηλαδή το ότι αυτό το νομοσχέδιο κάνει προβλέψεις για υπαλλήλους, οι οποίοι υπηρετούν σε προβληματικές περιοχές. Το αν θα τις πούμε προβληματικές ή όχι είναι άλλο θέμα, πάντως έτσι τις χαρακτηρίζει ο νόμος που ισχύει μέχρι σήμερα. Σημασία έχει ότι αυτό το νομοθέτημα προβλέπει γι’ αυτούς τους ανθρώπους, που υπηρετούν σε προβληματικές περιοχές -και προφανώς προβληματικές περιοχές είναι οι ακριτικές περιοχές, οι ορεινές περιοχές, οι περιοχές που έχουν υποστεί ζημιές από σεισμούς- να έχουν μία επιδότηση –δωρεάν δηλαδή- της τάξεως του 40%, προκειμένου να αγοράσουν ιδιόκτητη κατοικία, οικόπεδο ή και κτίσμα. Είναι μία από τις πολύ καλές διατάξεις. Υπάρχουν και άλλες τέτοιες καλές διατάξεις σ’ αυτό το νομοσχέδιο, αλλά, δυστυχώς, η ένταση για τα άλλα θέματα δε μας άφησε αυτές τις καλές διατάξεις να τις δούμε, να τις εξάρουμε και να τις υπογραμμίσουμε. 
      	Θέλω επίσης να σημειώσω, ότι το μέγεθος της υπερβολής του ΠΑΣΟΚ δεν έχει προηγούμενο, αλλά βεβαίως και της υποκρισίας. Παραδείγματος χάρη, αναφέρθηκε ο κ. Παπαϊωάννου στο θέμα των αγροφυλάκων και μάλιστα υποτιμητικά ένας συνάδελφός μας από κάτω τους είπε «τραγάτες».
      Δεν ξέρω για ποιο λόγο συμπεριφέρεστε έτσι. Δεν ξέρω τι πρόβλημα έχετε μ’ αυτούς, οι οποίοι πέτυχαν, κατά νόμιμο τρόπο, το 1993 και ήλθατε εσείς κατά τρόπο, τελείως, αυθαίρετο και καταργήσατε ένα νόμιμο διαγωνισμό και είπατε «εσάς που πετύχατε, εμείς δε σας παίρνουμε τώρα». Αυτούς, λοιπόν, τους είχατε ομήρους και τους καταδικάσατε. Ανθρώπους οι οποίοι θα υπηρετούσαν και αυτοί σε ακριτικές, ορεινές και αγροτικές περιοχές, τους καταδικάσατε στην ανεργία.
      	Δεύτερο θέμα: Μας είπε ο αξιότιμος Αρχηγός της Αξιωματικής Αντιπολίτευσης κ. Παπανδρέου για τους αγρότες. Αυτές τις μέρες φαίνεται ότι δεν είναι καλά ενημερωμένος ή δεν τον ενημερώσατε καλά ως προς δύο θέματα. Αν πράγματι υπάρχει ζήτημα σήμερα για τους αγρότες -και ασφαλώς υπάρχει ζήτημα- κάποιοι είναι υπεύθυνοι. Όμως υπεύθυνη είναι η δική σας πολιτική μέχρι σήμερα. Όμως, δεν είναι μόνο αυτό. 
      Εμείς, ξέρετε, σεβαστήκαμε τις αντιδράσεις και τις αξιώσεις των αγροτών και δε στείλαμε την Ελληνική Αστυνομία να σκάσει τα λάστιχα των αγροτών, όπως εσείς, δυστυχώς, κάνατε εκείνη την περίοδο και το ενθυμείσθε αυτό. 
      Κάτι πιο σοβαρό όμως: Αν σήμερα οι Έλληνες αγρότες έχουν πρόβλημα, έχουν και για έναν πρόσθετο λόγο, διότι ο κ. Γεώργιος Παπανδρέου, ως Υπουργός Εξωτερικών, όπως γνωρίζετε, υπέγραψε σχετική απόφασή και να επιτρέπεται εισαγωγή αγροτικών προϊόντων από χώρες εκτός Ευρωπαϊκής Ένωσης χωρίς φορολογικούς δασμούς. Έτσι, ήλθαν πολλά προϊόντα στην πατρίδα μας και γι’ αυτό έχουν ένα μεγαλύτερο πρόβλημα οι αγρότες, πέραν των άλλων. Ένα παράδειγμα είναι οι μεγάλες ποσότητες σιταριού που ήλθαν από την Ουκρανία, γι’ αυτό κι έχουν μεγάλο πρόβλημα οι σιτοπαραγωγοί. Άρα, λοιπόν, βεβαίως υπάρχουν προβλήματα, αλλά υπεύθυνη ασφαλώς είναι η δική σας προηγούμενη κυβέρνηση. 
      	Ας έλθουμε τώρα στα ειδικότερα θέματα. Συνέντευξη: Κατ’ αρχήν, σήμερα ο κ. Παπανδρέου έκανε κατά την ομιλία του μία θαυμάσια ομολογία και αποκάλυψη. Δέχτηκε ο ίδιος ότι αυτό που εμείς λέμε, που ο κ. Παυλόπουλος λέει τόσο καιρό, εφαρμόζεται σ’ όλον τον κόσμο. Μας είπε, λοιπόν, ότι εφαρμόζεται στην Ευρώπη. Είπε, όμως, και κάτι άλλο, ότι στην Ευρώπη εφαρμόζεται γιατί εκεί υπάρχουν οι προϋποθέσεις…
      	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έτσι όπως το είπε, η Ελλάδα δεν είναι Ευρώπη κατά τον κ. Παπανδρέου.
      	ΑΝΤΩΝΙΟΣ ΦΟΥΣΑΣ: Βεβαίως. Είπε λοιπόν…
      	ΙΩΑΝΝΗΣ ΚΟΥΤΣΟΥΚΟΣ: Μ’ αρέσει που παρεμβαίνει ο Υπουργός σας για να διορθώσει...
      	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ήθελα να διευκρινίσω κάτι, κύριε Κουτσούκο, που μονίμως ξεχνάτε.
      	ΑΝΤΩΝΙΟΣ ΦΟΥΣΑΣ: Κατ’ αρχήν, η απρέπειά σας δεν έχει όρια. Ο κ. Υπουργός παρενέβη, όχι για να διορθώσει, αλλά για να υπογραμμίσει κάτι. 
      	ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Φούσα.
      	ΑΝΤΩΝΙΟΣ ΦΟΥΣΑΣ: Επαναλαμβάνω, λοιπόν, και λέω ότι πράγματι ο κ. Παπανδρέου ομολόγησε ότι αυτό συμβαίνει, όπως είπε, στην Ευρώπη, αλλά ότι στην Ελλάδα δεν μπορεί να συμβεί αυτό, καλό είναι να συμβεί, αλλά δεν μπορεί να συμβεί, γιατί δεν υπάρχουν οι προϋποθέσεις και δεν υπάρχουν οι σχετικές υποδομές.
      	Αν είναι έτσι, τότε ποιος ευθύνεται που δεν υπάρχουν; Δεν ευθύνεστε εσείς, που ήσασταν είκοσι, έστω δέκα χρόνια στην Κυβέρνηση; Τώρα που η παρούσα Κυβέρνηση το επιχειρεί αυτό και βάζει όσες προϋποθέσεις είπε ο κύριος Υπουργός κατά έναν, ιδιαίτερα, αντικειμενικό και αξιοκρατικό τρόπο, για να εφαρμόσουμε επιτέλους και στην πατρίδα μας αυτό που γίνεται στην Ευρώπη, κι αυτό το κατηγορείτε; 
      Αλλά και κάτι ακόμα. Σας ανέφερε ο κύριος Υπουργός δύο δικούς σας του ΠΑΣΟΚ νόμους χαρακτηριστικούς που εσείς οι ίδιοι μιλάτε σ’ αυτούς για συνέντευξη. Σας υπενθυμίζω, κύριε Υπουργέ, το ν. 2051 όπου στο άρθρο 4 αναφέρεται για την επιλογή ειδικού επιστημονικού ή βοηθητικού επιστημονικού προσωπικού η συνέντευξη είναι υποχρεωτική. Και αναφέρομαι στο έτος 2002.
      Έτσι, λοιπόν, μέχρι τώρα έχουμε τρεις νόμους. Ασφαλώς είναι και άλλοι όπου εσείς οι ίδιοι επιλέγετε, και ορθώς επιλέξατε τότε, τη συνέντευξη. Ο Υπουργός τώρα ορίζει τις προϋποθέσεις αυτές, ώστε να είναι αντικειμενικός ο τρόπος της συνέντευξης. Άρα, λοιπόν, είναι το λιγότερο υποκρισία να συμπεριφέρεστε τώρα κατ’ αυτόν τον τρόπο. 
      Όσον αφορά τους συμβασιούχους, πράγματι είναι ένα μεγάλο πρόβλημα και για την πατρίδα μας και για τους ίδιους. Για τους συμβασιούχους, πέραν του ότι κατά ιδιαίτερα αυθαίρετο τρόπο ανεβάζετε τον αριθμό σε διακόσιες πενήντα χιλιάδες, ο τότε αρχηγός της Αξιωματικής Αντιπολίτευσης και νυν Πρωθυπουργός ποτέ δε μίλησε για διακόσιες πενήντα χιλιάδες. Είπε όσοι είναι αυτοί, οι οποίοι θα έχουν τις προϋποθέσεις του σχετικού διατάγματος. Αν ήταν διακόσιες πενήντα χιλιάδες θα ήταν και οι διακόσιες πενήντα χιλιάδες, αν ήταν εκατό χιλιάδες θα ήταν και οι εκατό χιλιάδες. Ο Υπουργός Εσωτερικών, όπως είχαμε εξαγγείλει ως Κυβέρνηση, έφερε το σχετικό διάταγμα σύμφωνα με τα όσα ορίζει η Ευρωπαϊκή Ένωση, σύμφωνα με όσα ορίζει το Σύνταγμα, εν αντιθέσει με εσάς που φέρατε ένα διάταγμα πριν, που ασφαλώς θεωρήθηκε ότι ήταν απαράδεκτο, και όσοι έχουν τις προϋποθέσεις υπέβαλαν τις αιτήσεις τους και ασφαλώς θα μονιμοποιηθούν.
      Πού βλέπετε, λοιπόν, ότι υπάρχει ασυνέπεια από πλευράς της δικής μας Κυβέρνησης;
      Τελειώνω με το εξής: Το ότι έχει πρόβλημα η Δημόσια Διοίκηση όλοι μας το αναγνωρίζουμε. Το ότι δεν μπορεί να πάει άλλο, επίσης το αναγνωρίζουμε. Το ότι υπάρχει πρόβλημα διαφθοράς, ασφαλώς ομολογείται. Το ότι υπάρχουν και ικανοί δημόσιοι υπάλληλοι επίσης αναγνωρίζουμε ότι υπάρχουν. Ένα είναι βέβαιο. Κάτι όμως ακόμη πρέπει να γίνει και στο μεγάλο αυτό θέμα. Εσείς αποδείξατε ότι ήσασταν ανίκανοι τόσα χρόνια. Εμείς κάναμε αυτό που υποσχεθήκαμε. Και ασφαλώς δεν υποστηρίζουμε ότι αυτό το νομοσχέδιο θα λύσει όλα τα προβλήματα. Είναι μια καλή αρχή και σύντομα θα δείτε και πολλές άλλες ρυθμίσεις που θα βοηθήσουν τη Δημόσια Διοίκηση. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να θέσω υπ’ όψιν σας την από 27.1.2005 ομόφωνη απόφαση της Διάσκεψης των Προέδρων και να παρακαλέσω για την έγκρισή της από το Σώμα σχετικώς με την κατά το άρθρο 63 του Συντάγματος τηλεφωνική ατέλεια. 
      Ερωτάται το Σώμα, αν συμφωνεί.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε ομοφώνως και η σχετική απόφαση θα καταχωριστεί στα πρακτικά της σημερινής συνεδριάσεως. 
      Ο κ. Καϊσερλής έχει το λόγο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρίες και κύριοι συνάδελφοι, πίστευα ότι μετά από δεκατέσσερα χρόνια αλλαγής του διεθνούς περιβάλλοντος όπου πλέον οι λογικές του κρατικού προστατευτισμού έδωσαν τη θέση τους στην παγκοσμιοποιημένη ελεύθερη αγορά και στο διεθνή ανταγωνισμό, ότι όλοι μας είχαμε προσαρμοστεί σε αυτά τα νέα δεδομένα και ότι θα αντιμετωπίζαμε τα πράγματα με τη σκληρή νέα πραγματικότητα, γι’ αυτήν την πραγματικότητα που σίγουρα κρύβει μεγάλους κινδύνους, αλλά και που έχει προκλήσεις για ένα λαό δημιουργικό και άξιο να αντιμετωπίζει τις δυσκολίες της ζωής.
      Θεωρούσα, κύριε Υπουργέ, ότι μια νέα διακυβέρνηση στελεχών που επί μακρό χρονικό διάστημα δεν ασκούσαν κυβερνητικά καθήκοντα, θα είχαν κατανοήσει στη δεκαετή ανάπαυλά τους τις σύγχρονες διεργασίες και απαιτήσεις και θα ήταν σε θέση να προωθήσουν δράσεις που θα βοηθούσαν ένα δημιουργικό λαό να αντιμετωπίζει με επιτυχία τις προκλήσεις και να μην κινδυνεύει από τους πραγματικούς αντιπάλους.
      Κύριε Υπουργέ, παρόλο που έχουν περάσει δεκατέσσερα χρόνια από την κατάρρευση του υπαρκτού σοσιαλισμού, του δεύτερου αντίποδα της παγκοσμιοποιημένης κυριαρχίας και των εναλλακτικών επιλογών που υπήρχαν, παρόλο που δεκατέσσερα χρόνια ζούμε την ελεύθερη αγορά, εμείς, οι πολιτικές δυνάμεις της χώρας ζούμε στην εποχή του κράτους-αφέντη διεκδικώντας ο καθένας με τα δικά του στρατεύματα να κατακτήσει την κρατική εξουσία για να καλυτερεύσει σύμφωνα με τις δικές του απόψεις τη ζωή όλων μας και των φίλων και των αντιπάλων. Δεν έχουμε κατανοήσει ότι ο διεθνής ανταγωνισμός που επιβάλλει η ελεύθερη οικονομία δεν αφορά μόνο τις επιχειρήσεις αλλά πρωτίστως τις δομές του κράτους και των φορέων του που πρέπει να ανταγωνιστούν παρόμοιες άλλων κρατών, ότι ο αντίπαλος δεν βρίσκεται μεταξύ μας, αλλά είναι έξω από τη χώρα, ότι είναι οι άλλες τοπικές, περιφερειακές και κρατικές δομές διοίκησης και ότι αυτές οι αντίπαλες δομές είναι ή θα γίνουν ισχυρότερες και είναι ανταγωνιστικότερες από τις δικές μας. 
      Αυτό το σχέδιο νόμου, κύριε Υπουργέ, έχει νόημα και περιεχόμενο μόνο, εάν επρόκειτο το ένα πολιτικό στρατόπεδο που κέρδισε τη μάχη να θέλει να επιβάλει τις θέσεις του στο άλλο μοναδικό πεδίο μάχης, πέραν του οποίου δεν υπάρχει τίποτε άλλο στον ορίζοντα, καμία συνέχεια, κανένας άλλος αντίπαλος. Αυτό το σχέδιο νόμου έχει νόημα και περιεχόμενο μόνο, εάν οι σκέψεις και οι απόψεις των συντακτών του περιορίζονται στις λογικές του κρατικού προστατευτισμού και της επικυριαρχίας του ενός και μοναδικού κράτους επί των πολιτών του. 
      Στις σύγχρονες απαιτήσεις αξιολόγησης του αποτελέσματος, κύριε Υπουργέ, προτάσσουμε την αξιολόγηση των προθέσεων. Στις σύγχρονες απαιτήσεις και κρίσεις των ατομικών επιδόσεων και των αυτοτελών μονάδων προτάσσουμε τη συνυπευθυνότητα των πάντων σε όλη την αχανή έκταση της κρατικής μηχανής. Τις μαγικές λέξεις κόστους και οφέλους και τις επιπτώσεις από τις παρεκκλίσεις τους τις αντικαθιστούμε με λεπτομερείς διατάξεις που κρίνουν και αμείβουν μονίμως αλλά εκ των προτέρων την απόδοση και την παραγωγικότητα. Την ανύπαρκτη αλλά απαραίτητη αυτοτέλεια των διοικητικών μονάδων και των Οργανισμών της Αυτοδιοίκησης ώστε να μετρηθεί η απόδοσή τους, να αναπτυχθεί το αίσθημα της αυτοσυντήρησής τους και να αυξηθεί η ανταγωνιστικότητά τους, την συνθλίβουμε με τις ισοπεδωτικές διατάξεις των προσλήψεων σε όλη την έκταση της χώρας που έχουν αριθμό δυστυχώς και έχουν ονοματεπώνυμο. 
      Την αυτάρκεια των δημοσίων οργανισμών που προσδιορίζεται από μετρήσιμα μεγέθη κόστους και αποτελεσματικότητας των αρμοδιοτήτων την καταστρατηγούμε με τη συνέχιση της οικονομικής εξάρτησης μέσω των ανεξέλεγκτων υπουργικών χρηματοδοτήσεων. Την ανάγκη της αυτοκάθαρσης, που προϋπόθεσή της είναι η αυτοτέλεια και η υποχρέωση της κάθε μονάδας να επιβιώσει, την αγνοούμε βάζοντας στο όνομα της διαφάνειας και της αξιοκρατίας ελεγκτικούς μηχανισμούς, ανεξάρτητες αρχές και υπηρεσιακά συμβούλια. 
      Τον πολίτη τελικά από υποκείμενο των πράξεων και των απαιτήσεών του συνεχίζουμε να τον θεωρούμε αντικείμενο και ο πολίτης είναι φυσικό να βρίσκεται στο περιθώριο, να απαιτεί χωρίς να αντιλαμβάνεται το κόστος, να μη συμμετέχει στα δρώμενα της χώρας και στις παραγωγικές διαδικασίες της.
      Με αυτές τις λογικές και πρακτικές μπορεί αρκετό χρόνο να κρατηθεί η εξουσία που κατέκλυσε το στράτευμα αλλά εντός των τειχών μόνο. Εκτός των τειχών, αφού αυτά δυστυχώς έχουν καταργηθεί προ πολλού. Με ποιον τρόπο, με ποιες δομές ο λαός και η χώρα θα ανταγωνιστεί και θα επιβιώσει; 
      Κύριε Υπουργέ, λυπάμαι που θα το πω, κοιτάζετε προς τα πίσω. Ένα χρόνο τώρα λειτουργείτε κατά τα πρότυπα παλαιών, παρελθόντων ετών. Εύχομαι, έστω και μετά από ένα χρόνο να μη σκέπτεστε έτσι, για να μπορέσετε, εάν θέλετε, να διαπιστώσετε ότι οι σύμμαχοι είναι εντός των τειχών, απέναντι εντός κοινού εχθρού που είναι εκτός των τειχών. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, δεν ξέρω αν άλλος συνάδελφός μου το έχει κάνει μέχρι στιγμής. Έχουμε ενημερωθεί από το πρωί για το θάνατο του πατρός του Πρωθυπουργού και θέλω δι’ υμών …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Λοβέρδρο, μίλησε ο κ. Παπανδρέου γι’ αυτό. Πάντως σας ευχαριστούμε.
      ΑΝΔΡΕΑΣ ΛΟΒΕΡΔΟΣ: …δι’ υμών να εκφράσω τα συλλυπητήριά μου. Δεν είχα ακούσει. 
      Κύριοι συνάδελφοι, κύριοι Βουλευτές, είμαστε μπροστά σε μία κατάσταση που πρέπει να αντιμετωπίσουμε με τρόπο καθαρό, ξάστερο, σαφή, χωρίς περιστροφές. 
      Ως Αξιωματική Αντιπολίτευση θεωρούμε, αντιμετωπίζουμε, εκτιμούμε ότι η παρούσα Κυβέρνηση είναι η χειρότερη κυβέρνηση στην μεταπολιτευτική τουλάχιστον ιστορία του τόπου. Έχει σπάσει όλα τα ρεκόρ αρνητικών επιδόσεων. Και σήμερα, με την απόδειξη που μας δίδει, μπορούμε να πούμε με ασφάλεια πως πρόκειται και για την πιο φαύλη Κυβέρνηση που έχει προκύψει μετά τη μεταπολίτευση. 
      Όπως και άλλη φορά μου είχε δοθεί η ευκαιρία να πω, είναι η Κυβέρνηση που αποτυπώνει και εκφράζει τον κακό εαυτόν της Ελλάδος. Είναι ο κακός μας εαυτός. 
      Γιατί ένας Βουλευτής της Αντιπολιτεύσεως μιλά έτσι, τόσο σκληρά; Είναι τρία τα στοιχεία πάνω στα οποία θέλω να εδράσω αυτή τη σκληρή μου κριτική. Το πρώτο είναι ο αριθμός των ανθρώπων που απασχολούνται στο δημόσιο στο εντεκάμηνο της θητείας αυτής της Κυβέρνησης, όπως προέκυψε από απάντηση που δόθηκε σε συνάδελφο της Αξιωματικής Αντιπολιτεύσεως προ ημερών. Είναι εκατόν τριάντα μία χιλιάδες τετρακόσια ογδόντα πέντε άτομα από 7 Μαρτίου έως 15 Νοεμβρίου.
      Δεύτερον, κάτι που αντιμετωπίσαμε με σχέδιο νόμου το καλοκαίρι, στο Τμήμα Διακοπών της Βουλής:  μαζικές εκκαθαρίσεις των στελεχών της διοίκησης, σε όλα τα επίπεδά της. Είκοσι δύο χιλιάδες άτομα είχαμε καταγράψει τότε. Και όπου υπάρχουν μαζικές ρυθμίσεις ως προς την ιεραρχία της διοίκησης, η επιστήμη και η πολιτική συμφωνούν ότι αυτό παράγει ζημιογόνες συνέπειες για την εύρυθμη λειτουργία της διοίκησης, πέρα από το ότι δεν είναι δημοκρατικό είναι και ζημιογόνο για την καθημερινή λειτουργία της διοίκησης. 
      Κατάργηση του Υπαλληλικού Κώδικα, κάτι που με τόσο κόπο είχε θεσπιστεί. Υπόσχεση ότι οι διατάξεις που η κυβερνητική Πλειοψηφία και μόνο ψήφισε το καλοκαίρι θα ήταν μεταβατικές, γιατί ταχύτατα υπόσχονταν ο νέος Υπαλληλικός Κώδικας θα διαμορφωνόταν. Είχαν μιλήσει το καλοκαίρι για το Μάρτιο, είμαστε στο Φεβρουάριο και δεν υπάρχει καμία περίπτωση να είναι το κείμενο αυτό έτοιμο σε δύο, τρεις εβδομάδες. Θα αργήσει. Διέλυσε τα ισχύοντα η Κυβέρνηση, χωρίς να οικοδομήσει τίποτε σοβαρό στη θέση τους, δίχως να κάνει τις αλλαγές έστω που είχε υποσχεθεί κάνοντας το καλοκαίρι το πραξικόπημά της. Διαλύει, χωρίς να χτίζει. Αυτή είναι η δεύτερη σκληρή πραγματικότητα.
      Και η τρίτη είναι η σημερινή, που το μακρύ κομματικό χέρι της Νέας Δημοκρατίας κατ’ ουσίαν αλλοιώνει τη φύση και το χαρακτήρα του ΑΣΕΠ, διότι περί αυτού πρόκειται. 
      Ο κύριος Υπουργός ανέφερε προηγούμενες δεκάδες αλλαγές στο ν. 2190/94 περί ΑΣΕΠ. Δεν ανέφερε, όμως ότι πολλές απ’ αυτές, οι περισσότερες, αν όχι όλες, ήταν απλώς λειτουργικές αλλαγές, τις οποίες και η Νέα Δημοκρατία στην πλειοψηφία της ψήφιζε. 
      Δεν ανέφερε ότι ο σκληρός πυρήνας του ν. 2190 είναι το αντικειμενικοποιημένο σύστημα προσλήψεων και αυτό έρχεται σήμερα το μακρύ κομματικό χέρι της Νέας Δημοκρατίας κατ’ ουσίαν να το καταργήσει με το άρθρο 4. 
      Λέγαμε ότι οι φαυλοκρατικές συμπεριφορές ως προς το κράτος της Νέας Δημοκρατίας μοιάζουν με αυτές του Τζουμπέ και του Δηλιγιάννη. Φειδωλή, συνεσταλμένη σκέψη. Σε λίγο καιρό –από το καλοκαίρι που τα λέγαμε αυτά- αποδείχθηκε πως δεν είστε αντάξιοι του Τζουμπέ. Ο Τζουμπές, κύριοι της Νέας Δημοκρατίας, είναι αντάξιός σας. Είστε το πρότυπο της φαυλοκρατίας στην Ελλάδα με τα όσα έχετε κάνει για το κράτος και τη Δημόσια Διοίκηση. 
      Στο άρθρο 4 έχουμε ένα στοιχείο που προστίθεται στα προηγούμενα τέσσερα για την πρόσληψη υπαλλήλων όχι μέσω διαγωνισμού, αλλά μέσω μορίων, της συνεντεύξεως. Και ο συντελεστής 0,8 ως 1,2 με τον οποίο πολλαπλασιάζουμε τα μόρια που παίρνει ένας υποψήφιος δημόσιος υπάλληλος που προκύπτουν από το βαθμό του πτυχίου του, από την γνώση ξένης ή ξένων γλωσσών, από την προϋπηρεσία που ενδεχομένως να έχει στο δημόσιο, όλα αυτά, κυρίες και κύριοι, πολλαπλασιαζόμενα με αυτούς τους συντελεστές, 0,8 και 1,2, τι δίδουν ως αποτέλεσμα; Ότι όλη η ιεράρχηση των κριτηρίων αντικειμενικά που δίδει προτεραιότητα σ’ αυτόν που έχει διδακτορικό που έχει μεγάλο βαθμό πτυχίου, που έχει καλή ή άριστη γνώση ξένης γλώσσας κ.ο.κ., ανατρέπεται από το προϊόν της συνεντεύξεως που εκτιμά όχι κριτήρια αλλά την εν γένει προσωπικότητα του υποψηφίου, μέσα από κριτήρια προφανώς αόριστα και ασαφή και δι’ αυτού του τρόπου όλη η διαδικασία της αντικειμενικής πρόσληψης πηγαίνει στράφι. 
      Κύριοι συνάδελφοι της Νέας Δημοκρατίας -κύριε Μπούρα είστε παρών, αγαπητός και άξιος συνάδελφος- όταν το καλοκαίρι η κ. Γιαννάκου έφερε την αλλαγή στο σύστημα επιλογής των περιφερειακών διευθυντών, που είναι κατά κάποιον τρόπο πρόσωπα στην ιεραρχία της εκπαιδεύσεως και όχι υπάλληλοι, είχατε πει ότι τότε εκεί -οι περιπτώσεις είναι ανόμοιες, όμως παρ’ ότι είναι ανόμοιες- είχατε εξάρει την σημασία της προσπάθειας της κ. Γιαννάκου, του κ. Παυλόπουλου και είχατε πει «τι ωραία». «Διότι η συνέντευξη», είχατε πει, «ανατρέπει τα master, τα διδακτορικά» κλπ. Εδώ, κύριε συνάδελφε, δεν αφορά προϊσταμένους, αφορά τον άνθρωπο που θα δουλέψει στο δημόσιο, το δημόσιο υπάλληλο. 
      Δεν θέλω να επικεντρωθώ σε εσάς, αναφέρομαι σε πολλούς συναδέλφους, όπως στον κ. Τζίμα που δεν είναι σήμερα εδώ, σε πολλούς συναδέλφους που υποστήριξαν αυτό το επιχείρημα, την κ. Γιαννάκου, τον κ. Καλό, αναφέρομαι σε όλους σας, στην Πλειοψηφία της Βουλής. Σας ενοχλούσε εκείνο που αφορούσε λίγους ανθρώπους που προΐσταντο στην εκπαίδευση και δεν σας ενοχλεί εδώ που το σύστημά σας αφορά εκατοντάδες, χιλιάδες ανθρώπους που θα προσληφθούν με κριτήριο τη συνέντευξη περί προσωπικότητας, δηλαδή, τα αφηρημένα κριτήρια τα οποία θα συνεκτιμώνται σε βάρος των αντικειμενικών; Έλεος. Πρέπει να το πείτε μόνοι σας. Και έρχεται ο Υπουργός σήμερα, συνομολογώντας τη δική του ευθύνη και λέει «παίρνω πίσω τα στοιχεία που προκύπτουν από την ανάλυση προσωπικότητας δια της συνεντεύξεως το να μπορούν αυτά να αλλοιώνουν τα θετικά κριτήρια που προκύπτουν από τα αντικειμενικά μόρια που παίρνει ένας βάσει των προσόντων του».
      Πρώτον, γιατί το είχε βάλει στο σχέδιο νόμου; Έπρεπε να εκφραστεί η Διεύθυνση Επιστημονικών Μελετών της Βουλής και αυτό να ενδυναμώσει τα κριτικά μας επιχειρήματα για να το πάρει πίσω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ισχύουσα διάταξη δική σας, κύριε Λοβέρδε.
      ΑΝΔΡΕΑΣ ΛΟΒΕΡΔΟΣ: Και που το παίρνει πίσω, η ουσία του άρθρου 4, βάσει του οποίου δια της συνεκτιμήσεως της προσωπικότητας του υποψηφίου ανατρέπονται τα αντικειμενικά κριτήρια με τον απλό πολλαπλασιασμό, αυτό αποδίδει ανάγλυφα την κομματική σκοπιμότητα της συγκεκριμένης επιλογής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω αν μου δώσετε τριάντα δευτερόλεπτα, κύριε Πρόεδρε. 
      Οι επιστημονικές κοινότητες της χώρας και διαρκώς και σταθερά η Διεύθυνση Επιστημονικών Μελετών της Βουλής σας μιλούν, κύριε Υπουργέ, για όλα τα νομοθετήματά σας. Σχεδόν δεν υπάρχει νόμος σας που να μην έχει αντισυνταγματικότητα. Μου θυμίζει η πρακτική της Κυβέρνησής σας, την Κυβέρνηση του 1990-1993, την κυβέρνηση που επιτέθηκε στα θεμελιώδη δικαιώματα των ελλήνων. 
      Και εν κατακλείδι, με αυτή σας τη σημερινή συμπεριφορά, λέγαμε το καλοκαίρι, είπαμε το φθινόπωρο, είπαμε προσφάτως ότι ένα-ένα τα σχέδιά σας, οι νόμοι σας και οι πρακτικές σας συγκροτούν μαύρες σελίδες στην ιστορία των τομέων της διοίκησης. Έγιναν τόσες πολλές οι μαύρες σελίδες, κύριε Υπουργέ, που επί έντεκα μόνο μήνες στη διακυβέρνηση της χώρας έχετε συγγράψει το μαύρο βιβλίο της φαυλότητας στην ιστορία του ελληνικού κράτους.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με συγχωρείτε, μία παρένθεση.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για να καταλάβει κανείς το επίπεδο φαυλότητας των επιχειρημάτων του κ. Λοβέρδου –γιατί μόνο έτσι μπορεί να μιλήσει κανείς- θα του πω το εξής: Η διάταξη που εγώ αφαιρώ –γιατί η Επιστημονική Υπηρεσία μου το ζήτησε, το είπα και στην πρωτολογία μου.
      ΑΝΔΡΕΑΣ ΛΟΒΕΡΔΟΣ: Σας κατάλαβα πάρα πολύ καλά. Με αυτήν την αφαίρεση που κάνατε συνομολογήσατε…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούστε, κύριοι συνάδελφοι. Νόμος 2738/1999, άρθρο 20, της κ. Παπανδρέου. Η συνέντευξη ενεργείται από τριμελή τουλάχιστον επιτροπή –είναι η συνέντευξη την οποία βάζουν τροποποιώντας τον 2190- στην οποία μετέχουν ένα μέλος του  ΑΣΕΠ μονάχα ή πρώην μέλος και ειδικοί επιστήμονες κλπ.
      ΙΩΑΝΝΗΣ ΚΟΥΤΣΟΥΚΟΣ: Για ποιους πρόκειται;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η επιτροπή καλεί σε συνέντευξη τους υποψηφίους, που στην περίπτωση του πρώτου εδαφίου έχουν πετύχει, κατά τη σειρά επιτυχίας και μέχρι τον αριθμό της συνέντευξης και μπορεί να αποκλείει με αιτιολογημένη απόφασή της από το διορισμό στη συγκεκριμένη υπηρεσία, επιτυχόντα στο διαγωνισμό υποψήφιο. Διάταξη της κ. Παπανδρέου. 
      Τότε η Επιστημονική Υπηρεσία…
      ΑΝΔΡΕΑΣ ΛΟΒΕΡΔΟΣ: Δεν σκέφτεστε, κύριε Υπουργέ, γιατί τότε δεν το είχε πει;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν την κατηγορώ. Εγώ ελπίζω ότι δεν το είχε δει.
      …δεν είχε πει τίποτα απολύτως. Τώρα το λέει και εγώ το βγάζω όταν είναι γνωστό ότι αυτό θα το αποφάσιζε τριμελής επιτροπή του ΑΣΕΠ.
      ΙΩΑΝΝΗΣ ΚΟΥΤΣΟΥΚΟΣ: Είναι για τους ελεγκτές εναέριας κυκλοφορίας. Να λέτε την αλήθεια.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Οι κύριοι που επιχειρηματολογούν –ο κ. Λοβέρδος- ήταν μέλος του κινήματος και των κυβερνήσεων εκείνων που θέσπιζαν αυτές τις διατάξεις.
      ΙΩΑΝΝΗΣ ΚΟΥΤΣΟΥΚΟΣ: Να πείτε στη Βουλή για ποιους πρόκειται.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν τις θέσπιζαν για να κάνουν αυτά που σήμερα κατηγορούν εμάς, ήταν καλό. Σήμερα που εμείς -επειδή και μόνον το έκανε παρατήρηση το Επιστημονικό Συμβούλιο- το βγάζουμε, σκεφτείτε το επίπεδο επιχειρηματολογίας. Και το βγάζουμε και φωνάζουν. Όταν το έβαζαν, καλά ήταν και το ότι τότε δεν μιλούσε κανένας, επίσης καλά ήταν. 
      Αυτό είναι το επίπεδο των επιχειρημάτων για το οποίο μιλάμε σε αυτήν τη Βουλή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, για την παρέμβασή σας.
      Ο κ. Ρόβλιας έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άρα είναι ισχύουσα διάταξη, κύριοι συνάδελφοι, την οποία βγάζουμε για να μην αφήσουμε κανένα περιθώριο στη φαυλότητα που τόσα χρόνια καλλιεργούσατε. 
       ΠΡΟΕΔΡΕΥΩΝ (Ιωάννης Τραγάκης): Ο κ. Ρόβλιας έχει το λόγο.
      ΑΝΔΡΕΑΣ ΛΟΒΕΡΔΟΣ: Δεν είναι τυχαίο ότι η Διεύθυνση Επιστημονικών Μελετών της Βουλής τότε δεν έκανε παρατηρήσεις. Ο πολλαπλασιασμός με το συντελεστή ανατρέπει τα αντικειμενικά κριτήρια.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …εντελώς αυτή η διάταξη, κύριε Λοβέρδο…
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …γιατί διαστρέφετε την πραγματικότητα; Στην περίπτωση αυτή αποκλείεται εντελώς…
      ΑΝΔΡΕΑΣ ΛΟΒΕΡΔΟΣ: Αναφέρεται καθολικά σε όλους τους υπαλλήλους…
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο…
      ΑΝΔΡΕΑΣ ΛΟΒΕΡΔΟΣ: …και όχι μόνο στους ελεγκτές εναέριας κυκλοφορίας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Λοβέρδε, ό,τι και να πείτε, είσαστε οι αρχιτέκτονες της κομματικής φαυλότητας είκοσι χρόνια και το ξέρετε.
      ΠΡΟΕΔΡΕΥΩΝ (Ιωάννης Τραγάκης): Έχω δώσει το λόγο στον κ. Ρόβλια.
      ΑΝΔΡΕΑΣ ΛΟΒΕΡΔΟΣ: Είστε το ακραίο παράδειγμα ως κυβέρνηση της κομματικής φαυλότητας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …παίρνετε παραδείγματα.
      ΠΡΟΕΔΡΕΥΩΝ (Ιωάννης Τραγάκης): Να μη γράφεται τίποτα στα Πρακτικά.
      (Θόρυβος από την πτέρυγα του ΠΑΣΟΚ)
      Κύριοι συνάδελφοι, δεν γράφεται τίποτα στα Πρακτικά είτε τα λέτε είτε δεν τα λέτε.
      Ορίστε, κύριε Ρόβλια, έχετε το λόγο.
      (Θόρυβος από την πτέρυγα του ΠΑΣΟΚ)
      Κύριοι συνάδελφοι, σας παρακαλώ. Έχω δώσει το λόγο στον κ. Ρόβλια.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, σας παρακαλώ αν θέλετε να με ακούσετε γιατί ο χρόνος μου τρέχει.
      Συζητώντας επί της αρχής αυτού του νομοσχεδίου επιβεβαιώνουμε τρεις βασικές αρχές που το διέπουν. Αρχή πρώτη, επιστροφή στο παρελθόν. Αρχή δεύτερη, κομματικοποίηση των προσλήψεων στο δημόσιο τομέα. Αρχή τρίτη, συνέχιση του εμπαιγμού των συμβασιούχων. 
      Ο πυρήνας αυτού του νομοσχεδίου εντοπίζεται στην περιβόητη συνέντευξη για τις προσλήψεις στο δημόσιο. Η ρύθμιση είναι ηθικά, συνταγματικά και πολιτικά απαράδεκτη. Καταργεί μία κατάκτηση της μεταπολιτευτικής δημοκρατίας, μία κατάκτηση των κυβερνήσεων του ΠΑΣΟΚ, μία κατάκτηση του ελληνικού λαού.
      Η συνέντευξη αυτή μετατρέπει σε επιτυχόντα κάποιον με απολυτήριο «έντεκα» και σε αποτυχόντα κάποιον με απολυτήριο «δεκαεννέα». Οδηγεί εκτός διορισμού κάποιον με διδακτορικό και διορίζει στη θέση του κάποιον χωρίς διδακτορικό. Η συνέντευξη ανοίγει την ψαλίδα στο 40% και όχι στο 20%, που ανακριβώς ισχυρίζεστε, κύριε Υπουργέ. Η συνέντευξη ανατρέπει όλη τη σειρά κατάταξης, ευνοεί όποιον θέλετε, όπου θέλετε, όταν θέλετε.
      Ουδείς διαγωνιζόμενος πλέον μπορεί να αποβλέπει στα μόρια που συγκεντρώνει με τους τίτλους σπουδών, με την οικογενειακή του κατάσταση ή με την εμπειρία του. Τα μόρια αυτά τα εκμηδενίζει η συνέντευξη. 
      Κατεδαφίζετε με εκατό λέξεις ό,τι ηθικό και έντιμο έχτισε ο νόμος Πεπονή και το Σύνταγμα. Κατεδαφίζετε τον τρόπο επιλογής, ο οποίος λειτουργεί ανεξαρτήτως κόμματος, προέλευσης, γνωριμιών ή δύναμης και με υποκρισία μας δηλώνετε ότι μέσω της συνέντευξης θα επιλέγονται οι άξιοι. Θέλετε δηλαδή να μας πείσετε ότι στα λίγα λεπτά της συνέντευξης η επιτροπή θα μπορεί να διακρίνει το χαρακτήρα των υποψηφίων και να διαλέγει τους καλύτερους.
      Πού απευθύνεστε, κύριε Υπουργέ; Πού ζείτε, κύριε Υπουργέ; Χρόνια μπορεί να είσαι με κάποιον πριν αντιληφθείς τον πραγματικό καλό ή κακό του χαρακτήρα. Είναι δυνατόν σε λίγα λεπτά της ώρας να υπάρχει ασφαλής κρίση; Ασφαλώς όχι. Η κρίση θα είναι από υποκειμενική έως σκόπιμη. Και αν πράγματι θέλετε την επιλογή των άξιων και των καλύτερων, όπως ισχυρίζεστε, γιατί δεν κάνετε το πολύ απλό: γραπτούς διαγωνισμούς με κρυφά τα ονόματα των διαγωνιζομένων για όλες τις προσλήψεις στο δημόσιο τομέα; Είναι γνωστό και προφανές ότι από τα γραπτά κείμενα διαβάζουμε την προσωπικότητα του διαγωνιζόμενου, για την οποίαν υποτίθεται ότι κόπτεσθε. Ιδού, λοιπόν, η έντιμη λύση στις ανησυχίες σας: ο γραπτός διαγωνισμός, όχι η συνέντευξη.
      Κύριε Υπουργέ, είστε ένας επώνυμος νομικός κι ένας άριστος νομικός. Θα πρέπει να αντιληφθείτε ότι η ρύθμισή σας είναι ευθέως αντισυνταγματική. Αντίκειται στο άρθρο 103, παράγραφος 7, υποπαράγραφος πρώτη, του Συντάγματος. Αντίκειται τόσο στο γράμμα όσο και στο πνεύμα του Συντάγματος. Και ιδού γιατί:
      Κατ’ αρχάς η ρύθμιση αντίκειται στη γραμματική διατύπωση του άρθρου 103, παράγραφος 7, υποπαράγραφος πρώτη, σύμφωνα με το οποίο η επιλογή πρέπει να γίνεται με προκαθορισμένα και αντικειμενικά κριτήρια. Τα κριτήρια βαθμολόγησης μιας συνέντευξης δεν είναι και δεν μπορεί να είναι προκαθορισμένα, η ίδια δε η φύση της βαθμολόγησης μιας συνέντευξης εμπεριέχει το στοιχείο υποκειμενικότητας του βαθμολογητή της επιτροπής. 
      Περαιτέρω, κατά την ερμηνεία του άρθρου 103, παράγραφος 7, σε συνδυασμό με τα Πρακτικά της Βουλής από τις συζητήσεις για την Αναθεώρηση του Συντάγματος προκύπτει η σαφής βούληση του συνταγματικού νομοθέτη για την απολύτως αντικειμενική –τυφλή θα λέγαμε- επιλογή βάσει κριτηρίων, που δεν είναι δυνατόν παρά να βαθμολογηθούν ή να κριθούν ή να υπολογισθούν με έναν και μόνον τρόπο. Αυτό βέβαια δεν συμβαίνει στη συνέντευξη. Ο ίδιος ο συνταγματικός νομοθέτης προβλέπει περιοριστικά τις ειδικές περιπτώσεις που μπορεί να γίνει ανεκτή έως αποδεκτή η συνέντευξη ως κριτήριο επιλογής.
      Συνεπώς ακόμα και με ερμηνεία εξ αντιδιαστολής της πρώτης υποπαραγράφου από τη δεύτερη του άρθρου 103, παράγραφος 7, το ασφαλές συμπέρασμα είναι ότι η γενίκευση της συνέντευξης στους διαγωνισμούς αντίκειται ευθέως στο Σύνταγμα και αποσκοπεί στην ανήθικη παράκαμψη του αντικειμενικού συστήματος προσλήψεων. Ο συνταγματικός νομοθέτης έκρινε ότι του αρκούν τα αντικειμενικά και μετρήσιμα με ασφάλεια κριτήρια για την πρόσληψη σε μη ειδικές θέσεις. Και μάλιστα απαγόρευσε οποιαδήποτε άλλα κριτήρια. Έρχεστε εσείς, ο κοινός νομοθέτης και κρίνετε διαφορετικά, χωρίς να έχετε το δικαίωμα, χωρίς να σέβεστε το Σύνταγμα, χωρίς να σέβεστε την ισότητα και την αξιοκρατία.
      Κύριε Υπουργέ, η ρύθμισή σας δεν είναι μόνο αντίθετη στο Σύνταγμα, δεν είναι μόνο αντίθετη στην ηθική. Είναι αντίθετη στις απόψεις του ΑΣΕΠ, είναι αντίθετη στις απόψεις της ΑΔΕΔΥ, είναι αντίθετη στις απόψεις της ΕΝΑΕ, είναι αντίθετη στις απόψεις της ΚΕΔΚΕ, είναι αντίθετη στις απόψεις της ΟΚΕ, είναι αντίθετη στις απόψεις της Υπουργού Παιδείας της Κυβέρνησής σας, είναι αντίθετη σ’ αυτά που εσείς ο ίδιος λέγατε κατά τη συζήτηση για την Αναθεώρηση του Συντάγματος, είναι αντίθετη σ’ αυτά που έλεγε ο κ. Καραμανλής.
      Είστε μόνος σας να το υποστηρίζετε, κύριε Υπουργέ. Μόνος ο σημερινός εαυτός σας. Σας εγκατέλειψε ακόμα και ο Παυλόπουλος του 2001.
      Τι λέει το ΑΣΕΠ; Ετήσια έκθεση για το έτος 2003, κυκλοφόρησε τον Οκτώβριο του 2004, σελίδα 49: «Επιβάλλεται  να αποφεύγεται η θέσπιση διατάξεων νόμου που καθορίζουν μη αντικειμενικά κριτήρια πρόσληψης». Και χθες δημοσιοποιήθηκε μία εισήγηση μέλους του ΑΣΕΠ προς την Ολομέλεια που λέει «η συνέντευξη είναι αμιγώς υποκειμενικό κριτήριο το οποίο προδήλως, άστοχα και εκ των πραγμάτων παραπλανητικά προσκολλάται με το νομοσχέδιο στα τέσσερα ήδη θεσπισμένα αντικειμενικά κριτήρια».  Τι λέει η ΟΚΕ; Λέει ότι η εισαγωγή της συνεντεύξεως στην δεδομένη χρονική στιγμή θα επιτρέψει υποκειμενικές διαδικασίες που δεν υπηρετούν την αξιοκρατία και θα κλονίσει την αξιοπιστία του συστήματος διορισμών μέσω του ΑΣΕΠ.
      Τι λέγατε εσείς, κύριε Παυλόπουλε, στην Ολομέλεια της Βουλής στις 21 Μαρτίου του 2001 για την αναθεώρηση του Συντάγματος: Πρακτικά Ολομέλειας, σελίδα 744. Λέγατε τότε, κύριε Παυλόπουλε «Ορθώς αναλαμβάνει το ΑΣΕΠ όλες τις διαδικασίες προσλήψεων. Προβλέπονται ορισμένες εξαιρέσεις». Εννοείτε την υποπαράγραφο 2 του άρθρου 103 παράγραφος 7. Λέτε κύριε Παυλόπουλε «και πράγματι πρέπει να υπάρξουν ορισμένες εξαιρέσεις, αλλά πρέπει το τονίζω προς τον εισηγητή της Πλειοψηφίας» -λέγατε τότε- «να μπει ρητά ότι αυτές οι εξαιρέσεις είναι δυνατόν να αφορούν μόνο εξειδικευμένο επιστημονικό και τεχνικό προσωπικό καίριας σημασίας για τις δημόσιες υπηρεσίες». Όχι υδραυλικούς, κύριε Παυλόπουλε. «Πρέπει δηλαδή», όπως λέγατε –δικά σας λόγια είναι, αντιγραφή- «να βάλουμε τις ασφαλιστικές δικλείδες για να μην αποτελέσει αυτή η εξαίρεση κερκόπορτα η οποία θα αποδυναμώνει το ΑΣΕΠ». Είναι τα δικά σας λόγια. Και κάνατε την κερκόπορτα σήμερα κύρια είσοδο κύριε Υπουργέ. 
      Κύριε Παυλόπουλε, έχετε αναλάβει κατ’ επανάληψη άχαρους ρόλους, δύσκολους ρόλους. Τώρα αναλάβατε το ρόλο του νεκροπομπού αυτής της πολυθρύλητης αξιοκρατίας στις προσλήψεις. Κρίμα! Κρίμα που καλείτε τη Βουλή να ψηφίσει τέτοιες διατάξεις.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Δε χρειάζεται κύριε Υπουργέ. Να απαντήσετε συνολικά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αναγκάζομαι από τα πράγματα…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Να μας πείτε σε ποιες περιπτώσεις αναφερθήκατε σε προηγούμενη ομιλία σας. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ κύριε Καϊσερλή!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλουν να ξεχνάνε οι συνάδελφοι του ΠΑΣΟΚ οι οποίοι και επιλεκτική μνήμη έχουν, με την παραχάραξη της πραγματικότητας που την έχουν καταστήσει πολιτική τέχνη, ότι το ΑΣΕΠ θα καθορίζει κάθε φορά αν χρειάζεται ή όχι συνέντευξη.
      Μπορούν να μου πουν οι κύριοι συνάδελφοι γιατί από το 2000 χωρίς ΑΣΕΠ εισήγαγαν τη συνέντευξη ως κύριο κριτήριο με το οποίο έκαναν προϊσταμένους στο Υπουργείο Παιδείας και καταρράκωσαν κάθε έννοια αξιοκρατίας, κάθε έννοια μεταπτυχιακών;
      ΠΡΟΕΔΡΕΥΩΝ (Ιωάννης Τραγάκης): Το ξαναείπατε αυτό κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για ποιο λόγο οι προϊστάμενοι στο χώρο αυτό επί χρόνια ολόκληρα γίνονταν κατά κύριο λόγο με μια συνέντευξη που καταρράκωνε –το ξαναλέω- κάθε έννοια αξιοκρατίας και εκτός ΑΣΕΠ φυσικά. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Για διευθυντές μιλάμε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εμείς εισάγουμε τη συνέντευξη μόνο όταν το θέλει το ΑΣΕΠ και από το ΑΣΕΠ και απολογούμαστε. Οι κύριοι της Αξιωματικής Αντιπολίτευσης ως κυβέρνηση είχαν ζήσει και είχαν βιώσει στο χώρο της παιδείας με συνεντεύξεις εκτός ΑΣΕΠ και έρχονται και γίνονται τιμητές και μιλούν για Τσουμπέ! Ε, σας διαβεβαιώ ότι εσείς επινοήσατε μέσα στη σύγχρονη ζωή όλους εκείνους που καταδίκασε η Ιστορία από το 1981 και μετά όταν καρατομήσατε τη Δημόσια Διοίκηση και γίνατε εκφραστές της αναξιοκρατίας και του κομματικού νεποτισμού. Και αυτό θα σας βαρύνει σε όλη την πολιτική σας ιστορία και ως Κόμμα και ως παράταξη.
      ΠΡΟΕΔΡΕΥΩΝ (Ιωάννης Τραγάκης): Ο κ. Χριστοδουλάκης έχει το λόγο.
      ΙΩΑΝΝΗΣ ΚΟΥΤΣΟΥΚΟΣ: Κύριε Πρόεδρε, παρακαλώ το λόγο επί του Κανονισμού.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει παραβίαση του Κανονισμού.
      ΙΩΑΝΝΗΣ ΚΟΥΤΣΟΥΚΟΣ: Κύριε Πρόεδρε, θέλω να παρακαλέσω το Προεδρείο και τον κύριο Υπουργό…
      ΠΡΟΕΔΡΕΥΩΝ (Ιωάννης Τραγάκης): Δεν σας έδωσα το λόγο.
      ΙΩΑΝΝΗΣ ΚΟΥΤΣΟΥΚΟΣ: …να μην απαντάει ο Υπουργός σε κάθε ομιλητή.
      ΠΡΟΕΔΡΕΥΩΝ (Ιωάννης Τραγάκης): Το είπα και εγώ αυτό. Τώρα δεν του έδωσα και εγώ ούτε ένα λεπτό χρόνο.
      Ορίστε, κύριε Χριστοδουλάκη έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ‘Όταν ήταν οι Υπουργοί σας δεν τα ξέρατε αυτά; Δεν γίνονταν αυτά; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αυτός ο πολυβολισμός επιχειρημάτων χωρίς βάση πάντως ουδέποτε γινόταν προηγουμένως, κύριε Υπουργέ. Και επειδή αναφερθήκατε σε ορισμένες συνεντεύξεις τις οποίες καθιέρωσε το ΠΑΣΟΚ σας λέω αυτές αφορούσαν αποκλειστικά στελέχη διευθυντικού χαρακτήρα, τα οποία προφανώς θα έπρεπε και συνέντευξη να δώσουν και πολλαπλώς να εξεταστούν για να δούμε αν έχουν όχι μόνο τις εγκύκλιες γνώσεις και τα πτυχία αλλά και ουσιαστικές ικανότητες διεύθυνσης ανθρώπινου δυναμικού. 
      ΑΘΑΝΑΣΙΟΣ ΜΠΟΥΡΑΣ: Τον πρόεδρο της επιτροπής που ήταν γενικός γραμματέας;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: O γενικός γραμματέας είναι ο υπεύθυνος διοίκησης. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ΑΣΕΠ δεν μπορεί και μπορεί ο γενικός γραμματέας;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Αυτό το οποίο βλέπουμε σήμερα, κυρίες και κύριοι συνάδελφοι, είναι η κορύφωση της στρατηγικής της Νέας Δημοκρατίας να καθυποτάξει τη Δημόσια Διοίκηση, έναν τομέα στον οποίο πολλά επένδυσε προεκλογικά. Κατηγορούσε τη Δημόσια Διοίκηση ότι είναι το σπάταλο κράτος, την κατηγορούσε ότι είναι κυριαρχημένη από το κομματικό κράτος, την κατηγορούσε ότι είναι διεφθαρμένη. Και με βάση αυτές τις κατηγορίες είχε θεμελιώσει την επαγγελία της «επανίδρυσης της Δημόσιας Διοίκησης», η οποία θα έφερνε την άνοιξη στη χώρα μας, την ανάπτυξη στην οικονομία και την ισονομία των πολιτών. 
      Δεν αρνούμαι -και κανείς δεν μπορεί να αρνηθεί- ότι και τα τρία αυτά χαρακτηριστικά της σπατάλης, του κομματισμού και της διαφθοράς υπάρχουν σε κάποιο βαθμό σε ορισμένες εκδηλώσεις της Δημόσιας Διοίκησης. Λησμονεί όμως η Νέα Δημοκρατία ότι δεν έχουν ούτε πολιτικό χρώμα αλλά ούτε και την έκταση την οποία θέλει να τους προσδώσει, προκειμένου να δημιουργήσει μία προδιάθεση για να γίνουν αποδεκτές από την κοινωνία οι αλλαγές που προτείνει.
      Όσον αφορά το σπάταλο κράτος, μας έλεγε εδώ σε αυτήν την Αίθουσα η Νέα Δημοκρατία -και πολλές φορές μάλιστα στελέχη της είχαν παρασύρει και τον ίδιο το σημερινό πρωθυπουργό να τα λέει- ότι, αν έμπαινε κάποιο νοικοκύρεμα στη Δημόσια Διοίκηση, θα εξοικονομούσαμε 10.000.000.000 ευρώ ετησίως, τα οποία θα μπορούσαν να χρηματοδοτήσουν μία φιλόδοξη κοινωνική πολιτική. Είδε κανείς να συμβαίνει τίποτα; Όχι μόνο δεν έγινε η παραμικρή εξοικονόμηση στον τρέχοντα Προϋπολογισμό, αλλά αντίθετα βλέπουμε σε πολλές δραστηριότητες -ιδιαίτερα στις ΔΕΚΟ- να μεγαλώνει η σπατάλη με τις αμύθητες αμοιβές επιτροπών, με προσλήψεις πέραν πάσης αξιοκρατίας και αναγκών και μία σειρά από άλλα φαινόμενα. 
      Όσον αφορά το κομματικό κράτος, είναι γεγονός ότι στο παρελθόν η ελληνική Δημόσια Διοίκηση υπέστη αρκετά πλήγματα από την προσπάθεια κομματισμού που έγινε πρωτίστως και επί πολλές δεκαετίες από τη συντηρητική παράταξη και σε ορισμένες περιπτώσεις και από άλλες κυβερνήσεις. Όμως, το ΠΑΣΟΚ πήρε το πολιτικό κόστος, την ευθύνη και την πρωτοβουλία να αλλάξει αυτά τα δεδομένα με ένα ριζικό τρόπο και έκανε το ΑΣΕΠ, το οποίο απετέλεσε όχι μόνο λύτρωση των Βουλευτών και άλλων εκπροσώπων της πολιτικής εξουσίας, αλλά απετέλεσε και τη μεγάλη ελπίδα μίας επάξιας κατάκτησης, μιάς θέσης στο δημόσιο, όπως φιλοδοξούν πάρα πολλοί να έχουν. Αντί αυτό να συνεχιστεί και να ενισχυθεί, βλέπουμε σήμερα να λαμβάνουν χώρα στη Δημόσια Διοίκηση γενικευμένες πολιτικές εκκαθαρίσεις ακόμα και σε ιδιαίτερα ευαίσθητους τομείς της κρατικής λειτουργίας, όπως για παράδειγμα το Γενικό Λογιστήριο, οι Εφορίες, ακόμα και η Γραμματεία Έρευνας και Τεχνολογίας. 
      Έρχομαι τώρα στον τρίτο πυλώνα των νεοδημοκρατικών επαγγελιών, τη διαφθορά. Είδαμε ότι η ρητορική της Νέας Δημοκρατίας -ιδιαίτερα στον τομέα του ΣΔΟΕ- το μόνο που έκανε ήταν να παραλύσει τους ελεγκτικούς μηχανισμούς, να διατηρηθούν όλες οι δομές ακέραιες, να αλλάξουν μόνο ορισμένα πρόσωπα με βάση κομματικές ταυτότητες και να έχουμε ως αποτέλεσμα την απόλυτη κατάρρευση των φορολογικών εσόδων τουλάχιστον κατά 1,5 δισεκατομμύριο ευρώ, το οποίο λείπει σήμερα από τα ταμεία του κράτους και θα μπορούσε να είχε χρηματοδοτήσει και τα έργα της Περιφέρειας και περισσότερες κοινωνικές παροχές, αντί για τα επτά ευρώ που δίνετε στους χαμηλοσυνταξιούχους του ΕΚΑΣ.
       Έτσι, λοιπόν, απεδείχθη περίτρανα ότι όλη η ρητορική της «επανίδρυσης του κράτους» είναι ένας μελετημένος μηχανισμός άλωσης της Δημόσιας Διοίκησης προς όφελος των στελεχών και των οπαδών της Νέας Δημοκρατίας. Βλέπουμε μάλιστα να ιδεολογικοποιείται αυτή η προσπάθεια από τις διαπρύσιες διακηρύξεις, τις εμπρηστικές αναφορές, τις οποίες κάνουν συχνά συνδικαλιστικά στελέχη της Νέας Δημοκρατίας.
      Βλέπουμε να γίνεται με την κατάργηση πάρα πολλών αξιοκρατικών κριτηρίων στις προσλήψεις των ΔΕΚΟ και βλέπουμε σήμερα να επέρχεται το τελειωτικό πλήγμα με την καθιέρωση της υποκειμενικής και αυθαίρετα βαθμολογούμενης συνέντευξης ως κριτήριο επιλογής των δημοσίων υπαλλήλων. 
      Ας προσέξουμε μερικά νέα χαρακτηριστικά που έχει ο νέος μηχανισμός που εισάγετε: Δίνοντας τη δυνατότητα αλλαγής της βαθμολογίας κατά 20% προς τα κάτω και κάτα 20% προς τα πάνω, ουσιαστικά διαμορφώνει ένα εύρος διακύμανσης και αλλαγών με βάση τη συνέντευξη κατά 40%. Εάν μελετήσει κανείς την απόσταση μεταξύ πρώτου και τελευταίου επιτυχόντος στους κατά καιρούς διαγωνισμούς του ΑΣΕΠ, η διαφορά είναι γύρω στο 10%-20%. Εάν, λοιπόν, αυτό το μέτρο της συνέντευξης είχε εφαρμοστεί με τη γνωστή, όπως έχουμε δει πολλές φορές, κομματική εμπάθεια της Νέας Δημοκρατίας, θα μπορούσε να είχε αλλοιώσει όλα τα αποτελέσματα των διαγωνισμών του ΑΣΕΠ που έχουν υπάρξει μέχρι σήμερα. Διότι το εύρος, το οποίο εισάγει δυνητικά, ξεπερνά την διακύμανση των βαθμολογιών που σημειώθηκαν μέχρι σήμερα. Ένας που παίρνει 100 με τη συνέντευξη θα μπορεί να κατέβει στο 80 ή να ανεβαίνει στο 120. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτά κάνατε στο Υπουργείο Παιδείας και τώρα νομίζετε ότι θα τα κάνουμε και εμείς; Εξ ιδίων κρίνετε τα αλλότρια. Γιατί εσείς εκφράζετε γνησίως τη νοοτροπία του Τζουμπέ.	
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Είναι μέσα στο σχεδιασμό και στη φιλοσοφία του άρθρου 4. Το άρθρο 4 αυτό το σκοπό υπηρετεί. Διότι εδώ δεν θα έχετε συνεντεύξεις προβεβλημένων στελεχών, για να καταλάβουν διευθυντικές θέσεις. Θα έχετε μαζικές συνεντεύξεις, οι οποίες θα κρατούν λίγα λεπτά της ώρας και θα αναφέρονται –πού το βρήκατε άραγε αυτό;- στην «εν γένει προσωπικότητα του υποψηφίου». 
      Εγώ δεν θέλω να φθάσω στα άκρα, κύριε Υπουργέ, και να σας πω τι μου θυμίζει αυτή η έκφραση ούτε θέλω να κάνω αναφορές σε παλαιότερες δεκαετίες. Μπορώ, όμως, να σας πω ότι αυτή η διατύπωση δίνει τη δυνατότητα στον καθένα, χωρίς καν να αισθάνεται την ανάγκη να απολογηθεί, να αλλοιώσει κατά το δοκούν την έκβαση της επίδοσης ενός υποψηφίου. 
      Όσοι μπαίνουν σήμερα με το ΑΣΕΠ λένε «εγώ μπήκα με την αξία μου και δεν αισθάνομαι ότι υπόκειμαι σε κανενός είδους έλεγχο ή επιρροή από πολιτικές και κομματικές εξαρτήσεις, γιατί με τα πτυχία μου μπήκα». Τώρα όμως θα σκέφτονται ποιος θα μπορέσει να τους βοηθήσει στη συνέντευξη, ποιον ξέρουν και αντί ισοτιμίας των πολιτών που επέβαλε το ΑΣΕΠ και σεβάστηκε η κοινωνία θα έχουμε τη διατίμηση του κόμματος και της ιδεολογικής προτίμησης.
      Εάν λέγατε ότι η συνέντευξη σε ορισμένες περιπτώσεις μπορεί να είναι ένας μηχανισμός, ο οποίος απορρίπτει ή εγκρίνει με βάση ορισμένα προσόντα –ετοιμότητα, ετοιμολογία, σωματικά χαρακτηριστικά ή οτιδήποτε άλλο απαιτούν ορισμένα επαγγέλματα- θα είχε ίσως μία λογική εξήγηση. Το γεγονός, όμως, ότι εσείς θέλετε αξιολόγηση της «εν γένει προσωπικότητας», χωρίς να προσδιορίζετε κανένα απολύτως κριτήριο, δείχνει το εύρος της αυθαιρεσίας που περιμένει όλους αυτούς που νομίζουν ότι επειδή πήραν ένα πτυχίο και μπήκαν σε μία σχολή, επειδή έχουν γνώσεις, διδακτορικά και ξέρουν ξένες γλώσσες, μπορούν επάξια να υπηρετήσουν την ελληνική Δημόσια Διοίκηση. 
      Κύριε Πρόεδρε, θα ήθελα να τελειώσω λέγοντας ότι εάν αφήσουμε να περάσει αυτό το άρθρο 4 και να εφαρμοστεί με ένα ανεξέλεγκτο, αυθαίρετο και αναπολόγητο τρόπο, τότε δεν θα έχουμε καταφέρει να βελτιώσουμε τη Δημόσια Διοίκηση. Η αξιοκρατία δεν θα ενισχυθεί, αλλά θα υποκύψει στις κομματικές πιέσεις. Η ισονομία δεν θα εξυπηρετηθεί, αλλά θα στρεβλωθεί βάναυσα και η Δημόσια Διοίκηση δεν θα παίξει το ρόλο της στην ανάπτυξη και στην κοινωνική συνοχή, τον οποίο πρέπει να παίξει τα επόμενα χρόνια. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε. 
      Το λόγο τώρα έχει ο τελευταίος ομιλητής κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, πάρτε πίσω το άρθρο 4 αυτού του νομοσχεδίου, που δεν είναι απλώς μια κερκόπορτα, όπως την περιγράφουν πάρα πολλοί συνάδελφοι –εννοώ τη συνέντευξη- αλλά μία βόμβα στα θεμέλια της αξιοκρατίας, ένα τραγικό πισωγύρισμα για όλους μας. 
      Εγώ καταλαβαίνω την ανάγκη του κυρίου Υπουργού να παρεμβαίνει και να απαντά μετά από κάθε ομιλητή του ΠΑΣΟΚ. Είναι γιατί νιώθει μόνος του. Κύριε Υπουργέ, νομοθετείτε μόνος σας. Δεν συμφωνεί μαζί σας κανένας Βουλευτής της Νέας Δημοκρατίας. Αναγκάζονται και σας ακολουθούν σε αυτόν τον επικίνδυνο δρόμο που τους οδηγείτε.
      Σήμερα έπρεπε να μιλάμε για τη Δημόσια Διοίκηση και εξαντλείται η Εθνική Αντιπροσωπεία στο πώς θα αντιμετωπίσει μια επέλαση που προετοιμάζετε –ή που συνεχίζετε- για να κομματικοποιήσετε απόλυτα και τις προσλήψεις και τη Δημόσια Διοίκηση. Και αυτό είναι συνέχεια του Νόμου Παυλόπουλου από το περασμένο καλοκαίρι, που με το πρόσχημα της επανίδρυσης του κράτους –μεγάλος σας προεκλογικός στόχος- καταφέρατε να φτιάξετε «μονοχρωματικούς», «γαλάζιους», βαθιά «γαλάζιους», έντονα «γαλάζιους» προϊστάμενους και διευθυντές σε όλη τη Δημόσια Διοίκηση.
      Και επιχειρηματολογείτε για την παιδεία, κύριε Παυλόπουλε. Εγώ θα σας πω ένα παράδειγμα για τον τρόπο που γινόταν η επιλογή των προϊσταμένων και των διευθυντών. Στη Λάρισα ήταν δέκα Διευθυντές στην εκπαίδευση, στην πρωτοβάθμια και δευτεροβάθμια, περιφερειακοί και διευθυντές γραφείων. Λοιπόν, ήταν έξι προσκείμενοι στο ΠΑΣΟΚ και τέσσερις της Νέας Δημοκρατίας. Κρατήσατε τους τέσσερις της Νέας Δημοκρατίας και κάνατε και έξι νέους νεοδημοκράτες. Αυτό πετύχατε με τον καινούργιο τρόπο. Και επιχειρηματολογείτε.
      Και τώρα έρχεστε στο ΑΣΕΠ. Βάζετε, λοιπόν, «βόμβα» στον πυρήνα, τον πυρήνα της αξιοκρατικής, της αντικειμενικής πρόσληψης που δίνει τη δυνατότητα, αλλά και τη θέληση στους νέους να επενδύσουν στον εαυτό τους, να έχουν εμπιστοσύνη στον εαυτό τους, γιατί ξέρουν ότι όσο περισσότερα προσόντα και δυνατότητες έχουν, έτσι θα πετύχουν. Και επανασυνδέετε δυστυχώς τον ομφάλιο λώρο μεταξύ των πολιτικών, μεταξύ των κομμάτων και των πολιτών μέσω του ρουσφετιού.
      Δεν ψηφίζατε τον ν. 2190 του ΑΣΕΠ, κύριε Υπουργέ. Βασικά δεν ψηφίσατε κανένα θεσμικό νόμο. Γιατί ψηφίσατε την Εθνική Αντίσταση; Ψηφίσατε το ΕΣΥ; Ψηφίσατε τη Νομαρχιακή Αυτοδιοίκηση; Ψηφίσατε τον «Καποδίστρια»; Θα μπορούσα να σας λέω ώρες τι δεν ψηφίσατε. Εμείς…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ψηφίσατε το Σύνταγμα του 1975, κύριε Νασιώκα;
      ΕΚΤΟΡΑΣ ΝΑΣΙΩΚΑΣ: Εμείς το ψηφίσαμε…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την ένταξη στην ΕΟΚ την ψηφίσατε;
      ΕΚΤΟΡΑΣ ΝΑΣΙΩΚΑΣ: Μα, στην Ευρωπαϊκή Ένωση, κύριε Παυλόπουλε, παρενέβημεν και φτιάξαμε αυτήν την Ευρωπαϊκή Ένωση με τη δική μας παρέμβαση και με τη στήριξη των μικρότερων χωρών. Εμείς. Πρώτα εμείς και πολλοί άλλοι μαζί με μας, βεβαίως, όχι μόνο εμείς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς δεν λέγατε «ΕΟΚ και ΝΑΤΟ το ίδιο συνδικάτο»;
      ΕΚΤΟΡΑΣ ΝΑΣΙΩΚΑΣ: Εμείς ψηφίσαμε το ΑΣΕΠ….
      Εγώ είπα ότι ξέρω γιατί αντιδράτε και απαντάτε σε όλους τους ομιλητές. Και το κάνετε γιατί νιώθετε μόνος, γιατί μιλάνε μόνο Βουλευτές του ΠΑΣΟΚ, γιατί σπάνια μιλάνε Βουλευτές της Νέας Δημοκρατίας. Αφήστε με, όμως, να ολοκληρώσω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είπατε ή δεν είπατε «ΕΟΚ και ΝΑΤΟ το ίδιο συνδικάτο»;
      ΕΚΤΟΡΑΣ ΝΑΣΙΩΚΑΣ: Ψηφίσαμε το ΑΣΕΠ μόλις ήρθαμε στην Κυβέρνηση στις αρχές του 1994.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τη δικτατορία ποιος την έκανε; Εσείς δεν την κάνατε;
      ΠΡΟΕΔΡΕΥΩΝ (Ιωάννης Τραγάκης): Κύριε Καϊσερλή, σας παρακαλώ!
      ΕΚΤΟΡΑΣ ΝΑΣΙΩΚΑΣ: Και άλλαξε όλο το αξιακό σύστημα της ελληνικής κοινωνίας και της νεολαίας. Και ήταν άλμα προόδου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κατεβήκατε στους δρόμους…
      ΕΚΤΟΡΑΣ ΝΑΣΙΩΚΑΣ: Προεκλογικά εσείς και τώρα, κύριε Παυλόπουλε, μιλούσατε πότε δυνατά και πότε πιο σιγανά, πότε μπροστά και πότε στο παρασκήνιο, για τα «δικά σας παιδιά». Και βεβαίως, ψηφίσατε το ΑΣΕΠ στο Σύνταγμα. Αλλά άλλα έλεγαν οι δικοί σας άνθρωποι και εδώ και κει και παραπέρα, για να «χαϊδεύουν τα αυτιά». Τώρα ανοίγετε αυτήν την κερκόπορτα και το παράξενο είναι ότι επιχειρηματολογείτε υπέρ του ΑΣΕΠ και κάνετε κριτική σε μας, που κάναμε παρεμβάσεις στο ΑΣΕΠ, που η συντριπτική τους πλειονότητα ήταν προς τη θετική πλευρά. Και βεβαίως, είπατε για τους συμβασιούχους, είπατε και για το διαγωνισμό του 1998.
      Δεν είναι, λοιπόν, η συνέντευξη μόνη της. Δεν έρχεται εν αιθρία. Είναι ένα κομμάτι στο παζλ, που ξεκινάει από μακριά, από την κομματικοποίηση, και φτάνει τώρα και τις προσλήψεις η κομματικοποίηση.
      Εγώ θα σας δώσω τρία-τέσσερα χτυπητά παραδείγματα. Είπα πριν για όλους τους διευθυντές σε όλη την Ελλάδα, για τους «γαλάζιους». Να σας πω πώς προσλαμβάνετε τους Διοικητές των νοσοκομείων τώρα; Ούτε καν στη Βουλή δεν περνάει, όπως περνούσε παλιότερα. Καταργήσατε μέχρι και μια διάταξη προκήρυξης, αξιολόγησης, διαφάνειας και αξιοκρατίας, που κάναμε μετά. Τους διορίζει απευθείας ο Υπουργός. Και θα σας πω γιατί έχει σημασία αυτό.
      Αλλά να ήταν μόνο αυτό; Αυτό ήταν ένα παράδειγμα. Να σας πω ένα δεύτερο παράδειγμα; Τα συμβούλια κρίσης των γιατρών, δηλαδή πρόσληψης των γιατρών στο Εθνικό Σύστημα Υγείας, γίνονταν μέσα από τα ΣΚΕΟΠΝΥ, σε αυτά τα συμβούλια. Αλλάξατε το νόμο της κλήρωσης των εθνικών κριτών. Και τι κάνετε; Διορίζει την πλειοψηφία των κριτών ο Υπουργός, για να μπορεί να διορίζει και όλους τους γιατρούς «μονοχρωματικούς». Αυτό είναι πρόοδος και είναι επανίδρυση του κράτους;
      Θέλετε να σας πω γιατί συνδέω τόσο πολύ το θέμα των διοικητών και των ΠεΣΥαρχών για το πώς τους διορίζετε; Να σας πω ότι ψηφίσατε μία διάταξη πριν από λίγο καιρό για τις προσλήψεις του νοσηλευτικού προσωπικού. Βάζετε μία τριμελή επιτροπή. Ξέρετε ποιους βάζετε για να κάνουν τις προσλήψεις τοπικά; Τον ΠεΣΥάρχη που διορίζει απευθείας ο Υπουργός, το διοικητή που διορίζει απευθείας ο Υπουργός και ένα δημόσιο υπάλληλο. Δηλαδή, το μακρύ χέρι της διοίκησης κάνει και προσλήψεις μέσα στο σύστημα. 
      Δεν είναι, όμως, μόνο αυτό. Υπάρχουν και άλλα, κύριε Υπουργέ και το ξέρετε. Το Σεπτέμβριο βγήκε στη δημοσιότητα ένα σχέδιο εγκυκλίου που διακινήθηκε πολύ υψηλά από το κόμμα σας, μέσω των κομματικών και άλλων γραφείων σας σε όλη την Ελλάδα, για πρόσληψη επαγγελματιών οπλιτών στην Πολεμική Αεροπορία. 
      Είχα εγώ την τύχη να πέσει στα χέρια μου και να το αποκαλύψω. Τότε βγήκε ο Κυβερνητικός Εκπρόσωπος και είπε ότι δεν υπάρχει τίποτα. Το ίδιο είπε και η ανακοίνωση τύπου του Υπουργού Άμυνας, του κ. Σπηλιωτόπουλου.  Με επανειλημμένες, όμως, ερωτήσεις αναγκάστηκε να κάνει ΕΔΕ. Και τι απεδείχθη; Ότι προέκυψαν ευθύνες στο προσωπικό της Γραμματείας για παράβαση θεσμοθετημένων διαδικασιών που αφορούν την αναπαραγωγή και κίνηση  εγγράφων και επέπληξε –τιμώρησε δηλαδή- ο Υπουργός. Αυτό που λέγατε δηλαδή ότι ήταν μαϊμού, αυτό που λέγατε ότι το φτιάξατε εμείς, αυτό που λέγατε ότι δεν το διακινήσατε στην Ελλάδα, το απέδειξε με την υπογραφή και το απεδέχθη ο Υπουργός. Τα καταθέτω αυτά για να μπουν στα Πρακτικά.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για τους επιτυχόντες του διαγωνισμού του ΑΣΕΠ του 1998, κύριε Υπουργέ, θα πω μόνο ένα πράγμα. Με σειρά ερωτήσεών σας, προσωπικά εσείς, ο κ. Σιούφας, ο κ. Βύρων Πολύδωρας, με δελτία τύπου –θα καταθέσω ένα δελτίο τύπου, έχω και την ερώτηση αλλά δεν την έχω μαζί μου, όμως θα την καταθέσω τη Δευτέρα στα Πρακτικά- επιμένατε ότι όλοι πρέπει να τακτοποιηθούν, όπως τακτοποιήθηκαν του 1995. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και μην λέτε τι λέμε εμείς. Λέμε τι λέγατε εσείς και πως παραπλανήσατε τον κόσμο. Παραπλανήσατε …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο διαγωνισμός δεν έγινε κατά τρόπο αντισυνταγματικό, κύριε Νασιώκα;
      ΕΚΤΟΡΑΣ ΝΑΣΙΩΚΑΣ: Το ξέρω, κύριε Υπουργέ. Δεν έχω, όμως, χρόνο. Παραπλανήσατε τον ελληνικό λαό. Επικαλεστήκατε το μέλλον και οδηγείτε τη χώρα ολοταχώς στο παρελθόν. 
      Δεν έγινε, κύριε Παυλόπουλε, αλλά ξέρετε ότι προσλαμβάνουμε κάποιους με 450 μόρια και πολλούς άλλους με περισσότερα δεν τους προσλαμβάνουμε. Και εσείς είπατε ότι θα τους προσλάβετε. Και αφού το είπατε, πρέπει να το κάνετε. Αυτό συμβαίνει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τον έκρινε αντισυνταγματικό το ΣτΕ. Τις δικές σας αμαρτίες πληρώνουμε. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΕΚΤΟΡΑΣ ΝΑΣΙΩΚΑΣ: Τελειώνω, κύριε Πρόεδρε. Με διακόπτουν.
      Επικαλεστήκατε το μέλλον, αλλά οδηγείτε τη χώρα ολοταχώς στο παρελθόν. Μιλήσατε για αξιοκρατία και επαναφέρετε το ρουσφέτι, την κομματικοποίηση, το γνωστό στους μεγαλύτερους -τώρα το βιώνουν και οι νεότεροι- κράτος της δεξιάς. Μιλήσατε για πρόοδο και φέρνετε τη συντήρηση, όπως παλιά. Είπατε ανάπτυξη και φέρνετε υστέρηση. 
      Παραλάβατε ένα τεράστιο έργο σε όλους τους τομείς και επειδή δεν είστε ικανοί -φαίνεται- να το διαχειριστείτε, μέμφεστε αυτούς που το έκαναν. Σε λίγο μήπως θα καταγγείλουμε και τον ελληνικό λαό και τον απλό πολίτη γιατί είναι προοδευτικός και θα αντιδράσει σ’ αυτήν την αντιλαϊκή και παρωχημένη πολιτική σας; 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε. 
      ΕΚΤΟΡΑΣ ΝΑΣΙΩΚΑΣ:  Μία φράση ακόμα, κύριε Πρόεδρε.
      Είστε επικίνδυνα ανίκανοι ή είστε ικανά επικίνδυνοι για την πρόοδο και την ανάπτυξη; Είστε δεξιοί, σκληροί δεξιοί που γνώρισε ο ελληνικός λαός στο παρελθόν ή είστε αδέξιοι δεξιοί, ερασιτέχνες της πολιτικής και προσπαθείτε να μάθετε στην πλάτη του ελληνικού λαού, σ’ «του κασίδη το κεφάλι»; Ο λαός προβληματίζεται και εμείς μαζί του.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τριτοκοσμικοί σοσιαλιστές, όμως, δεν γίναμε ποτέ, κύριε Νασιώκα.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 18 Ιανουαρίου 2005, Τετάρτης 19 Ιανουαρίου 2005, Πέμπτης 20 Ιανουαρίου 2005, Παρασκευής 21 Ιανουαρίου 2005 και Δευτέρας 24 Ιανουαρίου 2005 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης):  Συνεπώς, τα Πρακτικά των συνεδριάσεων της Τρίτης 18 Ιανουαρίου 2005, Τετάρτης 19 Ιανουαρίου 2005, Πέμπτης 20 Ιανουαρίου 2005, Παρασκευής 21 Ιανουαρίου 2005 και Δευτέρας 24 Ιανουαρίου 2005 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.13΄ λύεται η συνεδρίαση για αύριο Παρασκευή 4 Φεβρουαρίου 2005 και ώρα 10.30΄ με αντικείμενο εργασιών του Σώματος Κοινοβουλευτικό Έλεγχο: α) συζήτηση επικαίρων ερωτήσεων και β) συζήτηση της με αριθμό 28/4.11.2004 επερώτησης Βουλευτών του ΠΑΣΟΚ, προς τον Υπουργό Περιβάλλοντος, Χωροταξίας και Δημοσίων Έργων, σχετικά με τον αυτοκινητόδρομο της κεντρικής Ελλάδος Ε- 65, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 3/2/05                      ΣΕΛ.1

