ΣΥΝΕΔΡΙΑΣΗ ΙΔ'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΔ'
Τρίτη 11 Ιουλίου 2000
ΘΕΜΑΤΑ   
Α. ΕΙΔΙΚΑ ΘΕΜΑΤΑ   
1. Επικύρωση Πρακτικών.
 2. Ανακοινώνεται απόφαση του Προέδρου της Βουλής για τη συγκρότηση  Διαρκών Επιτροπών του Τμήματος Διακοπής των Εργασιών της Βουλής (Β' σύνθεση).
 3. Συζήτηση επί διαδικαστικού θέματος.
  Β. ΝΟΜΟΘΕΤΙΚΗ ΕΡΓΑΣΙΑ   Συζήτηση επί της αρχής του σχεδίου νόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
  ΟΜΙΛΗΤΕΣ   
Α. Επί του σχεδίου νόμου του Υπουργείου Ανάπτυξης:   ΒΟΥΛΓΑΡΑΚΗΣ Γ.
  ΓΕΩΡΓΑΚΟΠΟΥΛΟΣ Δ.
  ΚΑΚΛΑΜΑΝΗΣ Ν.
  ΛΑΦΑΖΑΝΗΣ Π.
  ΟΙΚΟΝΟΜΟΥ Β.
  ΠΑΠΑΘΑΝΑΣΙΟΥ Ι.
  ΠΑΥΛΙΔΗΣ Α.
  ΣΠΥΡΟΠΟΥΛΟΣ Ρ.
  ΣΠΥΡΟΥ Σ.
  ΣΤΡΙΦΤΑΡΗΣ Σ.
  ΧΡΙΣΤΟΔΟΥΛΑΚΗΣ Ν.
  Β. Επί του διαδικαστικού   ΒΟΥΛΓΑΡΑΚΗΣ Γ.
  ΣΠΥΡΟΠΟΥΛΟΣ Ρ.
  ΧΡΙΣΤΟΔΟΥΛΑΚΗΣ Ν.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ  ΘΕΡΟΥΣ 2000
ΣΥΝΕΔΡΙΑΣΗ ΙΔ'
Τρίτη 11 Ιουλίου 2000
-------------------------
Αθήνα, σήμερα στις 11 Ιουλίου 2000, ημέρα Τρίτη και ώρα 19.05'  συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
 ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,  αρχίζει η συνεδρίαση.
  Καλωσήρθατε στο Τμήμα. 'Εχετε όλοι βλέπω τα χρώματα της θάλασσας και του ήλιου.
  (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6.7.2000 εξουσιοδότηση του Τμήματος, επικυρώθηκαν με ευθύνη του Προεδρείου τα πρακτικά της ΙΓ' συνεδριάσεώς του, της 6ης Ιουλίου 2000 σε ό,τι αφορά τη ψήφιση στο σύνολο του σχεδίου νόμου: "Συμπλήρωση της νομοθεσίας για την κεφαλαιαγορά, ρυθμίσεις θεμάτων Κτηματικής Εταιρείας του Δημοσίου (ΚΕΔ), ασφαλιστικών αποζημιώσεων, Φ.Π.Α., επενδυτικού χρυσού και άλλες διατάξεις").
  'Εχω την τιμή να ανακοινώσω στο Τμήμα, ότι με την υπ' αριθμόν  3982/3009 από 10 Ιουλίου 2000 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής (Β' σύνθεση).
  Ερωτάται το Τμήμα: Εγκρίνει;   ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
  ΠΡΟΕΔΡΟΣ (Απόστολος Κακλαμάνης): Συνεπώς το Τμήμα ενέκρινε.
 Η σχετική απόφαση θα καταχωρισθεί στα Πρακτικά της σημερινής  συνεδρίασης και θα κοινοποιηθεί στους ενδιαφερόμενους κυρίους Βουλευτές. (Η προαναφερθείσα απόφαση καταχωρίζεται στα Πρακτικά και έχει ως   εξής:   "ΒΟΥΛΗ ΤΩΝ ΕΛΛΗΝΩΝ   ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ           Αθήνα, 10 Ιουλίου 2000   Πρωτ.: 3982 Αριθμ.
    Διεκπ.: 3009 ΑΠΟΦΑΣΗ  ΘΕΜΑ: Σύσταση και συγκρότηση των Διαρκών Επιτροπών του Τμήματος Διακοπής των Εργασιών της Βουλής  Ο ΠΡΟΕΔΡΟΣ ΤΗΣ ΒΟΥΛΗΣ   'Eχοντας υπόψη:  1. Τις διατάξεις των άρθρων 71 και 72 του Συντάγματος και των  άρθρων 31, 32 και 33 σε συνδυασμό με τα άρθρα 25 παρ. 9 και 15 παρ. 5 του Κανονισμού της Βουλής (μέρος Κοινοβουλευτικό),  2. Την υπ' αριθμ. 3134/2331/8.6.2000 απόφαση συγκρότησης του  προβλεπομένου από τα άρθρα 71 του Συντάγματος και 29 του Κανονισμού της Βουλής Τμήματος Διακοπής των Εργασιών της Βουλής (Β' Σύνθεση) για την άσκηση του νομοθετικού έργου της Βουλής,   3. Τις έγγραφες υποδείξεις των Κοινοβουλευτικών Ομάδων και τις δηλώσεις των ανεξάρτητων βουλευτών,  α π ο φ α σ ί ζ ο υ μ ε,   συνιστούμε, από τα μέλη του Τμήματος Διακοπής των Εργασιών της Βουλής της Β' Σύνθεσης (11 Ιουλίου έως και 24 Αυγούστου 2000), τις προβλεπόμενες από το άρθρο 31 του Κανονισμού της Βουλής Διαρκείς Επιτροπές του Τμήματος Διακοπής των Εργασιών της Βουλής, οι οποίες συγκροτούνται ως ακολούθως:  Διαρκής Επιτροπή Μορφωτικών Υποθέσεων   Αρμόδια για τα Υπουργεία:   α) Εθνικής Παιδείας και Θρησκευμάτων & β) Πολιτισμού   1. Αράπογλου Χρυσή   2. Βαρδίκος Πυθαγόρας   3. Βούγιας Σπυρίδων   4. Γεννηματά Φωτεινή (Φώφη)   5. Γιαννακόπουλος Ιωάννης 6. Γκαλήπ Γκαλήπ  7. Κούρκουλα Ελένη  8. Λιντζέρης Δημήτριος   9. Λοβέρδος Ανδρέας    10. Μανωλιά Χρυσάνθη  11. Σκανδαλίδης Κωνσταντίνος  12. Σχοιναράκη-Ηλιάκη Ευαγγελία 13. Φασούλας Παναγιώτης   14. Χωρέμης Αναστάσιος  15. Βαρβιτσιώτης Μιλτιάδης 16. Βλάχος Γεώργιος   17. Δαϊλάκης  Σταύρος  18. Δεικτάκης Γεώργιος 19. Καλογιάννης Σταύρος 20. Κόλλια-Τσαρουχά Μαρία 21. Μακρή Ζωή (Ζέττα)  22. Παπαδόπουλος Μιχαήλ  23. Σαλμάς Μάριος  24. Τασούλας Κωνσταντίνος   25. Χουρμουζιάδης Γεώργιος 26. Κωνσταντόπουλος Νικόλαος   Διαρκής Επιτροπή Εθνικής 'Aμυνας και Εξωτερικών Υποθέσεων   Αρμόδια για τα Υπουργεία:   α) Εθνικής 'Aμυνας, β) Εξωτερικών, γ) Μακεδονίας - Θράκης & δ) Αιγαίου   1. Αθανασιάδης Αλέξανδρος   2. Αντωνακόπουλος Παναγιώτης   3. Αράπογλου Χρυσή   4. Βαϊνάς Ιωάννης  5. Βλασσόπουλος Ευάγγελος 6. Βοσνάκης Χρήστος   7. Βούγιας Σπυρίδων 8. Βρέντζος Σταύρος 9. Γκούσκος Διονύσιος 10. Κούρκουλα Ελένη   11. Κρητικός Παναγιώτης 12. Νασιώκας 'Eκτορας 13. Νιώτης Γρηγόριος 14. Οικονόμου Βασίλειος   15. Παπαδέλλης Φραγκλίνος 16. Τσερτικίδης Παντελής   17. Αναγνωστόπουλος Θεόδωρος 18. Κακλαμάνης Νικήτας   19. Καλαντζάκου Σοφία  20. Καραμπίνας Κωνσταντίνος 21. Κορτσάρης Νικόλαος  22. Λιάπης Μιχαήλ-Γεώργιος 23. Μαρκογιαννάκης Χρήστος 24. Παπαθανασίου Ιωάννης 25. Στυλιανίδης Ευριπίδης 26. Τρυφωνίδης Γεώργιος  27. Τσιαρτσιώνης Νικόλαος  28. Φλωρίνης Αθηναίος  29. Κολοζώφ Ορέστης    30. Κωνσταντόπουλος Νικόλαος   31. Καρατζαφέρης Γεώργιος      Διαρκής Επιτροπή Οικονομικών Υποθέσεων   Αρμόδια για τα Υπουργεία:   α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημόσιων 'Eργων   1. Αλαμπάνος Δημήτριος  2. Βασιλακάκης Βασίλειος 3. Γιαννακόπουλος Ιωάννης 4. Θωμόπουλος Ιωάννης   5. Κατσιλιέρης Πέτρος 6. Κουράκης Ιωάννης  7. Κωνσταντίνου Φλώρος 8. Λωτίδης Λάζαρος   9. Μπένος Σταύρος  10. Παπαηλίας Ηλίας   11. Πιπεργιάς Δημήτριος 12. Στρατάκης Εμμανουήλ 13. Τσερτικίδης Παντελής 14. Φλώρος Νικόλαος  15. Βαρβιτσιώτης Μιλτιάδης 16. Καλλιώρας Ηλίας  17. Καλογιάννης Σταύρος  18. Λιάπης Μιχαήλ-Γεώργιος 19. Καραμανλής Αχιλλέας 20. Μεϊμαράκης Ευάγγελος 21. Μπέζας Αντώνιος  22. Στυλιανίδης Ευριπίδης 23. Τρυφωνίδης Γεώργιος 24. Τσούρνος Γεώργιος  25. Στριφτάρης Σπυρίδων 26. Λεβέντης Αθανάσιος   Διαρκής Επιτροπή Κοινωνικών Υποθέσεων   Αρμόδια για τα Υπουργεία:   α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών   1. Βλασσόπουλος Ευάγγελος  2. Βρέντζος Σταύρος  3. Γεννηματά Φωτεινή (Φώφη) 4. Γκαλήπ Γκαλήπ   5. Γρηγοράκος Λεωνίδας   6. Θωμόπουλος Ιωάννης 7. Κίρκος Γεώργιος  8. Κουράκης Ιωάννης  9. Λιντζέρης Δημήτριος  10. Νασιώκας 'Eκτορας  11. Παπαδέλλης Φραγκλίνος 12. Σαλαγιάννης Νικόλαος 13. Σπυρόπουλος Ροβέρτος 14. Στολίδης Σωτήριος  15. Βασιλείου Θεόφιλος  16. Δεικτάκης Γεώργιος 17. Κακλαμάνης Νικήτας 18. Κιλτίδης Κωνσταντίνος 19. Κόλλια-Τσαρουχά Μαρία   20. Κωνσταντόπουλος Γεώργιος 21. Μακρή Ζωή (Ζέττα)  22. Μπαρμπαγιάννης Βασίλειος 23. Σαλμάς Μάριος  24. Σπύρου Σπυρίδων   25. Στριφτάρης Σπυρίδων    26. Λεβέντης Αθανάσιος  Διαρκής Επιτροπή Δημόσιας Διοίκησης, Δημόσιας Τάξης και  Δικαιοσύνης   Αρμόδια για τα Υπουργεία:   α) Εσωτερικών, Δημόσιας Διοίκησης και Αποκέντρωσης, β) Δικαιοσύνης, γ) Δημόσιας Τάξης & δ) Τύπου και Μέσων Μαζικής Ενημέρωσης   1. Αλαμπάνος Δημήτριος   2. Αντωνακόπουλος Παναγιώτης   3. Βαϊνάς Ιωάννης   4. Καρχιμάκης Μιχαήλ   5. Κοντομάρης Ευτύχιος   6. Κρητικός Παναγιώτης 7. Λοβέρδος Ανδρέας  8. Λωτίδης Λάζαρος 9. Μπένος Σταύρος 10. Νιώτης Γρηγόριος   11. Παπαγεωργίου Γεώργιος 12. Παπαηλίας Ηλίας  13. Σκανδαλίδης Κωνσταντίνος 14. Χωρέμης Αναστάσιος  15. Αναγνωστόπουλος Θεόδωρος 16. Βασιλείου Θεόφιλος  17. Γαρουφαλιάς Γεώργιος   18. Ζώης Χρήστος  19. Λυκουρέζος Αλέξανδρος 20. Μαρκογιαννάκης Χρήστος 21. Παπακώστα Αικατερίνη   22. Τασούλας Κωνσταντίνος 23. Τσούρνος Γεώργιος   24. Φλωρίνης Αθηναίος   25. Κολοζώφ Ορέστης   26. Κωνσταντόπουλος Νικόλαος     Διαρκής Επιτροπή Παραγωγής και Εμπορίου Αρμόδια για τα Υπουργεία:  α) Ανάπτυξης,  β) Γεωργίας &  γ) Εμπορικής Ναυτιλίας 1. Βασιλακάκης Βασίλειος   2. Βοσνάκης Χρήστος   3. Καρχιμάκης Μιχαήλ  4. Κατσιλιέρης Πέτρος 5. Κίρκος Γεώργιος  6. Κοντομάρης Ευτύχιος 7. Κωνσταντίνου Φλώρος 8. Μερεντίτη Αθανασία 9. Οικονόμου Βασίλειος 10. Πιπεργιάς Δημήτριος   11. Σαλαγιάννης Νικόλαος 12. Σπυρόπουλος Ροβέρτος 13. Στρατάκης Εμμανουήλ   14. Φλώρος Νικόλαος 15. Αγγελής Ανέστης 16. Καλλιώρας Ηλίας   17. Καραμανλής Αχιλλέας  18. Καραμπίνας Κωνσταντίνος 19. Κοντός Αλέξανδρος  20. Μεϊμαράκης Ευάγγελος 21. Παπαθανασίου Ιωάννης 22. Τζαμτζής Ιορδάνης  23. Τσιαρτσιώνης Νικόλαος 24. Τσιπλάκης Κωνσταντίνος 25. Πατάκης Ιωάννης  26. Λεβέντης Αθανάσιος    Ο ΠΡΟΕΔΡΟΣ ΤΗΣ ΒΟΥΛΗΣ ΑΠΟΣΤΟΛΟΣ ΧΡ. ΚΑΚΛΑΜΑΝΗΣ")  ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,  εισερχόμαστε στην ημερήσια διάταξη της  ΝΟΜΟΘΕΤΙΚΗΣ ΕΡΓΑΣΙΑΣ   Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
  Για το νομοσχέδιο αυτό θα διαθέσουμε τέσσερις συνεδριάσεις, δύο για  τη συζήτηση επί της αρχής και δύο επί των άρθρων και με την επιφύλαξη των τροπολογιών που φοβούμαι ότι θα έχει ο κύριος Υπουργός.
  'Εχετε τροπολογίες, κύριε Υπουργέ;   
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, αν μου επιτρέπετε υπάρχουν όντως ορισμένες τροπολογίες, μια εξ ημών από το Υπουργείο Ανάπτυξης και ορισμένες άλλες από άλλα Υπουργεία. Αν δεν κάνω λάθος μέχρι στιγμής έχουν κατατεθεί τέσσερις.
  ΠΡΟΕΔΡΟΣ(Απόστολος Κακλαμάνης): Από τη μια μεριά δεν έχετε νομοσχέδια και από την άλλη καταθέτετε τροπολογίες. Αυτά δεν είναι νομοσχέδια;   
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Το ένα φέρνει το άλλο,  κύριε Πρόεδρε.
 Θέλω απλώς να ενημερώσω το Τμήμα και εσάς ότι προ της συζητήσεως θα  υποβάλω ορισμένες λεκτικές, κυρίως, διορθώσεις.
  ΠΡΟΕΔΡΟΣ (Απόστολος Κακλαμάνης): Ναι, όταν μπούμε στα άρθρα αν είναι λεκτικές.
  Κύριοι συνάδελφοι, η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Αθηνών κ. Γεώργιο Βουλγαράκη, το Κομμουνιστικό Κόμμα Ελλάδος τον κ. Σπυρίδωνα Στριφτάρη και ο Συνασπισμός της Αριστεράς και της Προόδου τον κ. Παναγιώτη Λαφαζάνη.
 Αν αυτές οι παρατηρήσεις που θα κάνετε, κύριε Υπουργέ, είναι  σημαντικές και πρέπει να τις έχει υπόψη του το Τμήμα κατά τη συζήτηση επί της αρχής πείτε τις τώρα αλλιώτικα όταν μπούμε στα άρθρα.
  ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα διανεμηθούν αμέσως. Μια δύο ουσιαστικές θα τις πούμε στην κατ'άρθρον συζήτηση.
  (Στο σημείο αυτό ο Υπουργός Οικονομικών κ. Νικόλαος Χριστοδουλάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:  "Διορθώσεις λαθών και επαναδιατυπώσεις  στο Σχέδιο Νόμου: "Ρύθμιση θεμάτων Ανταγωνισμού, Ρυθμιστικής  Αρχής Ενέργειας, Τουρισμού και άλλες διατάξεις"  ΚΕΦΑΛΑΙΟ Α'  'Αρθρο 1    - Στην παράγραφο 2, στον τρίτο στίχο μετά τις λέξεις "ως  ακολούθως:" διαγράφεται ο αριθμός "5.".
   - Στην παράγραφο 8, στον δέκατο έκτο στίχο οι λέξεις "πιο πάνω" μετακινούνται μετά τις λέξεις "είσπραξης των" και πριν από τις λέξεις "χρηματικών ποσών".
 - Στην παράγραφο 8, στον δέκατο ένατο στίχο μετά τις λέξεις  "χρήσης και" προστίθεται το άρθρο "ο".
   - Στην παράγραφο 8, στον τριακοστό δεύτερο στίχο η λέξη  "πλεόνασμα" διαγράφεται και αντικαθίσταται με τις λέξεις "οικονομικό αποτέλεσμα (έσοδα-έξοδα)".
   - Στην παράγραφο 8, στον τριακοστό τέταρτο στίχο οι λέξεις και οι αριθμοί "60% του πλεονάσματος" διαγράφονται και αντικαθίστανται με τις λέξεις και τους αριθμούς "έως το 80% του οικονομικού αποτελέσματος".
  - Στην παράγραφο 9, στον πρώτο στίχο του στοιχείου 3 μετά τη λέξη "Ανταγωνισμού" προστίθενται οι λέξεις "είναι εννεαμελής και".
  - Στην παράγραφο 9, στο στοιχείο 3α μετά τις λέξεις "εν ενεργεία ή μη ή έναν" προστίθεται η λέξη "πρώην".
 - Στην αρχή της παραγράφου 10 διαγράφονται οι λέξεις "Οι πρώτες  δύο περίοδοι" και αντικαθίστανται με τις λέξεις "Το πρώτο εδάφιο".
 - Στην παράγραφο 10, στον τρίτο στίχο του στοιχείου 6 μετά τις  λέξεις "της Επιτροπής." προστίθεται η φράση "Πριν από το διορισμό διατυπώνεται η γνώμη της αρμόδιας επιτροπής της Βουλής, κατά τα οριζόμενα στον Κανονισμό της Βουλής, ως προς τον προτεινόμενο για τη θέση του Προέδρου.".
  - Στην παράγραφο 10, στον έκτο στίχο του στοιχείου 6 μετά τη λέξη και τους αριθμούς "ν. 1268/82" προστίθενται οι λέξεις "σε αναστολή της επαγγελματικής του δραστηριότητας.".
 - Στην παράγραφο 11, στον έκτο στίχο μετά τις λέξεις "μελών της  Επιτροπής και" διαγράφονται οι λέξεις "των υπαλλήλων" και αντικαθίστανται με τις λέξεις "του προσωπικού".
 - Στην παράγραφο 12, στην αρχή του τρίτου στίχου μετά τα  εισαγωγικά τίθεται ο αριθμός "10.".
  - Στην παράγραφο 13, στο στοιχείο 3γ μετά τις λέξεις "την ύπαρξη" διαγράφεται η λέξη "τυχόν".
  - Στην παράγραφο 14, στον τέταρτο στίχο μετά τις λέξεις "ενώπιον παντός τρίτου" διαγράφονται οι λέξεις "και έχει την ευθύνη της".
 - Στην αρχή της παραγράφου 18, αμέσως μετά τον αριθμό "18"  προστίθενται οι λέξεις "Στο άρθρο 8δ του Ν. 703/77 όπως ισχύει, προστίθεται παράγραφος 7 ως εξής:". Και στη συνέχεια πριν τις λέξεις "Οι υπάλληλοι της Γραμματείας" προστίθενται εισαγωγικά "  και ο αριθμός "7.".
 - Στην παράγραφο 18, στον προτελευταίο στίχο μετά τις λέξεις  "δικηγόρου σε θέση" προστίθεται η λέξη "ειδικού".
 - Στην ίδια παράγραφο 18, στον προτελευταίο στίχο μετά τη λέξη  "προσωπικού" διαγράφεται η λέξη "δεν".
 - Στην παράγραφο 20, στον έβδομο στίχο μετά τις λέξεις "έλεγχος  της λειτουργίας" διαγράφεται η λέξη "ειδικότερων" και αντικαθίσταται με τη λέξη "ειδικών".
 - Στην παράγραφο 25, στο δεύτερο στίχο διαγράφονται οι αριθμοί  "703/7" και αντικαθίστανται με τους αριθμούς "703/77".
  - Στην παράγραφο 25, στο στοιχείο γ μετά τη λέξη "όπου" προστίθενται οι λέξεις "στις διατάξεις αυτές".
  - Στην αρχή της παραγράφου 28 διαγράφονται οι λέξεις "Εν όψει των αλλαγών που επέρχονται με τον παρόντα νόμο καθορίζεται" και η επόμενη λέξη "Με" αρχίζει με κεφαλαίο γράμμα.
 - Στην παράγραφο 28, στον πέμπτο στίχο μετά τη λέξη "Ανάπτυξης"  προστίθεται η λέξη "καθορίζεται".
 - Στην παράγραφο 29, στον τελευταίο στίχο μετά τις λέξεις "και  αντικαθίσταται με" διαγράφονται οι λέξεις "το παρόν" και αντικαθίστανται με τις λέξεις "τον παρόντα".
  - Στην παράγραφο 30, στον πρώτο στίχο μετά τις λέξεις "διατάξεις της παρ." διαγράφεται ο αριθμός "17" και αντικαθίσταται με τον αριθμό "25".
 ΚΕΦΑΛΑΙΟ Β'  'Αρθρο 5  - Στην παράγραφο 1, στο στοιχείο 1α μετά τις λέξεις "εφάπαξ ή"  διαγράφεται η λέξη "και".
  - Στην παράγραφο 1, στο στοιχείο 1γ μετά τις λέξεις "ερευνητικών προγραμμάτων και από" διαγράφεται η λέξη "άλλους".
 - Στην παράγραφο 1, στο στοιχείο 2, στον τρίτο και τον τέταρτο  στίχο μετά τις λέξεις "δαπάνες της προηγούμενης χρήσης," προστίθεται η λέξη "έως".
 - Στην παράγραφο 1, στο στοιχείο 3α μετά τις λέξεις "από τη  χορήγηση αδειών," προστίθενται οι λέξεις "καθώς και".
  - Στην παράγραφο 2, στο τέλος του δευτέρου εδαφίου του στοιχείου   6 μετά τις λέξεις "Η μισθοδοσία του αποσπώμενου προσωπικού βαρύνει τη Ρ.Α.Ε." κλείνουν τα εισαγωγικά και διαγράφεται η φράση "Με απόφαση της Ρ.Α.Ε. μπορεί να χορηγούνται στο αποσπώμενο προσωπικό πρόσθετες  αποδοχές, κατά τα καθοριζόμενα στον Κανονισμό Εσωτερικής Λειτουργίας  και Διαχείρισης της Ρ.Α.Ε.".
 'Αρθρο 6    Στον τελευταίο στίχο μετά τις λέξεις "βασικοί όροι και"  προστίθεται η λέξη "η".
 'Αρθρο 7  Στην παράγραφο 2, στην αρχή του πέμπτου εδαφίου πριν τις λέξεις  "Με τις ίδιες διαδικασίες" προστίθεται το γράμμα "γ".
 ΚΕΦΑΛΑΙΟ Γ'  'Αρθρο 9    - Στην παράγραφο 4, στον δεύτερο στίχο διαγράφεται η λέξη "συστήθηκε" και αντικαθίσταται με τη λέξη "συστάθηκε".
   - Στην παράγραφο 6, στο στοιχείο 5β μετά τις λέξεις "με την επιφύλαξη των διατάξεων της" προστίθεται η λέξη "κατωτέρω" και στη συνέχεια μετά τη λέξη και τον αριθμό "παραγράφου 17" διαγράφονται οι λέξεις "του παρόντος άρθρου".
 - Στην παράγραφο 9, στον προτελευταίο και τον τελευταίο στίχο  μετά τις λέξεις και τους αριθμούς "ν. 2636/1998 όπως" διαγράφονται οι λέξεις "αντικαταστάθηκε στην προηγούμενη παράγραφο" και  αντικαθίστανται με τις λέξεις "αυτό τροποποιείται με τον παρόντα  νόμο."  - Στην παράγραφο 10, στην αρχή του στοιχείου 1β μετά το γράμμα  "β)" διαγράφεται η λέξη "τα".
 - Στην παράγραφο 10, στην αρχή του στοιχείου 1γ μετά το γράμμα  "γ)" διαγράφεται η λέξη "οι".
 - Στην παράγραφο 16, στον πρώτο στίχο του στοιχείου 6 μετά τις  λέξεις "του ΕΟΤ προς" προστίθενται οι λέξεις "το Δημόσιο,".
 - Στην παράγραφο 16, στον έκτο στίχο του στοιχείου 7 μετά τις  λέξεις και τους αριθμούς "του ν. 2636/1998 (ΦΕΚ 198 Α)" προστίθενται  οι λέξεις ",όπως αυτό ίσχυε πριν την αντικατάστασή του,".
   - Στην παράγραφο 17, στον πέμπτο στίχο μετά τις λέξεις "η  κυριότητα αποκτάται" διαγράφονται οι λέξεις "με κοινή απόφαση των Υπουργών Ανάπτυξης και Οικονομικών" και αντικαθίστανται με τις λέξεις  "με Πράξη Υπουργικού Συμβουλίου,".
 'Αρθρο 10  - Στην παράγραφο 1, στον τρίτο στίχο μετά τις λέξεις "η οποία θα  έχει" προστίθεται η λέξη "ως".
 - Στην παράγραφο 1, στον όγδοο στίχο μετά τις λέξεις "και γενικά"  προστίθεται η λέξη "των".
   - Στην παράγραφο 2, στον τελευταίο στίχο μετά τις λέξεις  "ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε."  προστίθενται οι λέξεις "η οποία εγκρίνεται από τον Υπουργό Ανάπτυξης".
 - Στην παράγραφο 3, στον έβδομο στίχο μετά τις λέξεις "στην ίδια  διάταξη ασυμβίβαστο" διαγράφεται η λέξη "τεκμήριο".
 - Στην παράγραφο 4, στον πρώτο στίχο πριν τις λέξεις "Από την  έναρξη ισχύος του παρόντος" προστίθεται το γράμμα "α)".
 - Στην παράγραφο 4, στο τέλος του πρώτου εδαφίου μετά τις λέξεις  "διαπιστωτική πράξη του Υπουργού Ανάπτυξης" και μετά από αλλαγή παραγράφου προστίθεται δεύτερο εδάφιο ως εξής: "β) Το προσωπικό με σχέση εργασίας ιδιωτικού δικαίου ορισμένου χρόνου που κατά την έναρξη ισχύος του παρόντος υπηρετεί στην Υπηρεσία Αυτεπιστασίας Ελέγχου Καζίνο Πάρνηθας θεωρείται αυτοδίκαια αποσπασμένο στη Διεύθυνση Καζίνο του Υπουργείου Ανάπτυξης μέχρι την ημερομηνία λήξης της σύμβασης εργασίας του. Για την απόσπαση εκδίδεται διαπιστωτική πράξη του Υπουργού Ανάπτυξης".
  - Στην παράγραφο 4, στον ενδέκατο στίχο πριν τις λέξεις "Οι πιστώσεις που είχαν προβλεφθεί" προστίθεται το γράμμα "γ)".
 - Στην παράγραφο 4 προστίθεται τέταρτο εδάφιο ως εξής: "δ) Ο  τελευταίος στίχος της παρ. 9 του άρθρου 2 του Ν. 2206/1994 καταργείται."").
    ΠΡΟΕΔΡΟΣ(Απόστολος Κακλαμάνης): Μάλιστα. Τώρα οι τροπολογίες αφού κατατεθούν θα δούμε αν θα πάνε στη τελευταία συνεδρίαση ή αν θα διατεθεί άλλη συνεδρίαση επ' αυτού.
   Ορίστε, κύριε Βουλγαράκη.
   ΓΕΩΡΓΙΟΣ ΒΟΥΛΓΑΡΑΚΗΣ: Κατά τη διάρκεια της επιτροπής είχαμε επιφυλαχθεί ως προς την ψήφιση του νομοσχεδίου, ανάλογα με την προσέγγιση που θα έκανε ο Υπουργός στη σύνθεση της Επιτροπής Ανταγωνισμού την οποία άλλαζε. Είχε δεσμευθεί ο Υπουργός ότι θα κάνει μια προσπάθεια να έρθει κοντά στις θέσεις τις οποίες είχε διατυπώσει η Αντιπολίτευση. Επειδή αντιλαμβάνεσθε ότι η τοποθέτηση της Νέας Δημοκρατίας συναρτάται από την αλλαγή αυτή θα ήθελα να ρωτήσω αν ο κύριος Υπουργός επί του συγκεκριμένου άρθρου έχει καμία παρατήρηση ή εμμένει στη θέση την οποία είχε διατυπώσει στην επιτροπή.
   ΠΡΟΕΔΡΟΣ (Απόστολος Κακλαμάνης): Δηλαδή η θέση σας επί της αρχής του νομοσχεδίου εξαρτάται από τη θέση του επί του άρθρου.
   ΓΕΩΡΓΙΟΣ ΒΟΥΛΓΑΡΑΚΗΣ: Ναι.
 ΠΡΟΕΔΡΟΣ (Απόστολος Κακλαμάνης): Θα την αλλάξετε την επιτροπή;    ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό το οποίο διετύπωσε ο κ. Βουλγαράκης είχε τεθεί και από τον εισηγητή του ΠΑΣΟΚ και από άλλες πλευρές, όπως επίσης και από τους ενδιαφερόμενους φορείς. 'Ολες αυτές οι παρατηρήσεις τις έλαβε υπόψη της η Κυβέρνηση και προτίθεμαι στην κατ' άρθρον συζήτηση να φέρω επαναδιατύπωση του άρθρου 1, το οποίο προβλέπει ρητώς τη συμμετοχή των εκπροσώπων των επαγγελματικών φορέων και αναδιατάσσεται η σύνθεση της Επιτροπής Ανταγωνισμού.
   Είμαι βέβαιος ότι τόσο η Νέα Δημοκρατία όσο και οι άλλοι ομιλήσαντες περί αυτού θα ικανοποιηθούν από τη διατύπωση την οποία θα φέρω.
   ΠΡΟΕΔΡΟΣ (Απόστολος Κακλαμάνης): Καλώς, θα το δούμε στην πορεία. Εν τω μεταξύ είπατε, κύριε Υπουργέ, για το άρθρο 1. Τις μοιράσατε αυτές τις αλλαγές που κάνατε;  
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό που μοίρασα είναι  κυρίως λεκτικού χαρακτήρα, όπως σας είπα. Αυτή είναι η ουσιαστική παρέμβαση στο άρθρο 1 παράγραφος 9. Μπορώ, όμως, από τώρα αν μου επιτρέψετε να την αναγνώσω.
   ΠΡΟΕΔΡΟΣ(Απόστολος Κακλαμάνης): Αναγνώστε την για να διευκολυνθεί το Τμήμα.
   ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Στο άρθρο 1 παράγραφος 9 το εδάφιο β αναδιατυπώνεται ως εξής:    "β. από ένα εκπρόσωπο της Οικονομικής και Κοινωνικής Επιτροπής (ΟΚΕ), του Συνδέσμου Ελληνικών Βιομηχανιών (ΣΕΒ), της Εθνικής Συνομοσπονδίας Ελληνικού Εμπορίου (ΕΣΕΕ) και της Γενικής Συνομοσπονδίας Επαγγελματιών Βιοτεχνών και Εμπόρων Ελλάδας (ΓΕΣΕΒΕ) με τους αναπληρωτές τους.
   Οι εκπρόσωποι είναι πρόσωπα αναγνωρισμένου κύρους και εμπειρίας σε θέματα δικαίου του ανταγωνισμού και επιλέγονται από τον Υπουργό Ανάπτυξης   από κατάλογο τριών προσώπων που υποβάλλεται από κάθε φορέα αντιστοίχως".  Και κατά συνέπεια, επίσης, στο εδάφιο ε η λέξη "τέσσερα πρόσωπα" αντικαθίσταται από τη λέξη "δύο πρόσωπα" αναγνωρισμένου κύρους κλπ. έτσι ώστε να διατηρηθεί ο ίδιος αριθμός μελών της Επιτροπής Ανταγωνισμού.
    Σας ευχαριστώ, κύριε Πρόεδρε.
   (Στο σημείο αυτό ο Υπουργός Ανάπτυξης κ. Νικόλαος Χριστοδουλάκης καταθέτει για τα Πρακτικά την αναδιατύπωση του άρθρου 1 παράγραφος 9, η οποία έχει ως εξής:     "'Αρθρο 1, παρ. 9    Το εδάφιο β αναδιατυπώνεται ως εξής:    "β. από ένα εκπρόσωπο της Οικονομικής και Κοινωνικής Επιτροπής (ΟΚΕ), του Συνδέσμου Ελληνικών Βιομηχανιών (ΣΕΒ), της Εθνικής Συνομοσπονδίας Ελληνικού Εμπορίου (ΕΣΕΕ) και της Γενικής Συνομοσπονδίας Επαγγελματιών Βιοτεχνών και Εμπόρων Ελλάδας (ΓΕΣΕΒΕ) με τους αναπληρωτές τους.
   Οι εκπρόσωποι είναι πρόσωπα αναγνωρισμένου κύρους και εμπειρίας σε θέματα δικαίου του ανταγωνισμού και επιλέγονται από τον Υπουργό Ανάπτυξης από κατάλογο τριών προσώπων που υποβάλλεται από κάθε φορέα αντιστοίχως".   Στο εδάφιο ε η λέξη "τέσσερα" αντικαθίσταται από τη λέξη "δύο"."). ΠΡΟΕΔΡΟΣ (Απόστολος Κακλαμάνης): Ο κ. Οικονόμου εισηγητής της  Πλειοψηφίας, έχει το λόγο.
 Πριν από κάμποσα χρόνια έπρεπε να περιμένει κανείς ένα, δυο χρόνια,  για να εισηγηθεί νομοσχέδιο από την πλειοψηφία.
 ΑΡΙΣΤΟΤΕΛΗΣ ΠΑΥΛΙΔΗΣ: Τέσσερα χρόνια. Ξέρετε ποιο ήταν το πρώτο; Η  αλλαγή της ώρας.
  ΠΡΟΕΔΡΟΣ (Απόστολος Κακλαμάνης): Αυτό πάει να πει εκσυγχρονισμός. Οι νέοι άνθρωποι μπροστά.
  Ορίστε, κύριε Οικονόμου, έχετε το λόγο.
 ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, ευχαριστώ πολύ για τα καλά σας  λόγια.
  Κύριε Πρόεδρε, κυρίες και κύριοι συνάδελφοι, θα προσπαθήσω στην πρώτη μου ομιλία να εισηγηθώ το νομοσχέδιο με την ονομασία "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις", το οποίο έχει τρία βασικά κεφάλαια και θα μπορούσαμε να πούμε ότι είναι τρία νομοσχέδια σε ένα.
  Αυτό βέβαια δεν σημαίνει ότι δεν υπάρχει σχέση μεταξύ των θεμάτων που συζητούμε και είναι μία απλή συρραφή αποσπασματικών διατάξεων, έστω και του ίδιου Υπουργείου, του Υπουργείου Ανάπτυξης. Αντίθετα, είναι φανερή η προσπάθεια της Κυβέρνησης να ρυθμίσει θέματα, που αφορούν την ανάπτυξη του τόπου. Και αυτός είναι ο κοινός στόχος του κατατεθειμένου νομοσχεδίου ως συνόλου, αλλά και των τριών κεφαλαίων ξεχωριστά.
  Το Υπουργείο Ανάπτυξης πρέπει να το δούμε ως βασικό μέσο του κράτους για το ξεδίπλωμα της πολιτικής που έχει χαράξει. Είναι γεγονός ότι η επεξεργασία σύγχρονων πολιτικών ανάπτυξης στη χαραυγή του 21ου αιώνα δεν έχει στεγανά και αποσπασματικότητα, αλλά συνδέονται μεταξύ τους και διαχέονται σε όλες τις μορφές δράσης και πολιτικής.
  'Ετσι, λοιπόν, διακρίνουμε ότι τα κυρίαρχα στοιχεία του νομοσχεδίου καθορίζονται μέσα από τη δομή τους στα τρία κεφάλαια και είναι θέματα ανταγωνισμού στο πρώτο κεφάλαιο, θέματα της ρυθμιστικής αρχής της ενέργειας στο δεύτερο κεφάλαιο και θέματα τουρισμού στο τρίτο κεφάλαιο, καθώς και άλλες διατάξεις που αναφέρονται στα λατομεία, στα ιδιωτικά σχολεία, στις ασφαλιστικές επιχειρήσεις, στο φυσικό αέριο και στη σμύριδα Νάξου.
  Αρχίζοντας από το πρώτο κεφάλαιο, βλέπουμε για τον ανταγωνισμό, ότι το νομοσχέδιο ουσιαστικά επαναπροσδιορίζει και δίνει πόρους στην υφιστάμενη Επιτροπή Ανταγωνισμού. Η μία κατεύθυνση που δίνει η Κυβέρνηση στην Επιτροπή Ανταγωνισμού, είναι η απελευθέρωσή τους από το γραφειοκρατικό βάρος που ίσχυε μέχρι τώρα με τις συγχωνεύσεις και η αφοσίωση της επιτροπής πλέον, μόνο σ' εκείνες τις συμφωνίες, που έχουν ένα ουσιαστικό αντίκτυπο στην αγορά και μόνο για το μερίδιο των συγχωνευμένων επιχειρήσεων του 35%, όπου είναι υποχρεωτική η προσφυγή και η έκθεση της Επιτροπής Ανταγωνισμού.
  Θεωρώ ότι είναι σημαντική αυτή η διάταξη, γιατί απεγκλωβίζει την επιτροπή από λειτουργίες άσχετες και ανώφελες ως προς το σκοπό και τη σημασία της, που είναι, αν μία επιχείρηση έχει δεσπόζουσα θέση στην αγορά, έχει καταχρηστική συμπεριφορά και αν υπάρχουν εναρμονισμένες τιμολογιακές πρακτικές, που αποβαίνουν εις βάρος του καταναλωτή.
 Τα τελευταία πέντε χρόνια της λειτουργίας της Επιτροπής έδειξαν το  δρόμο που αυτήν τη στιγμή εμείς βαδίζουμε ως τον επιβεβλημένο και αναγκαίο, καθώς μόνο δύο περιπτώσεις κρίθηκαν ουσιαστικές, ενώ οι υπόλοιπες κρίθηκαν ότι δεν έχουν σχέση με θέματα ανταγωνισμού.
  Θα πρέπει να παρατηρήσω ότι η συζήτηση περί προστασίας των μικρομεσαίων επιχειρήσεων δεν μπορεί να βοηθήσει σε κάποια άλλη εκδοχή για το έργο της, καθώς η παραπάνω πραγματικότητα που σας περιέγραψα, έδειξε ότι αυτές οι υποθέσεις, όταν οδηγούνται στα πολιτικά δικαστήρια, των οποίων είναι και αρμοδιότητα οι αστικές διαφορές, επηρεάζονται από την απόδοση των υποθέσεων αυτών από την Επιτροπή Ανταγωνισμού, δυσχεραίνοντας σαφώς τη θέση τους.
 Στο νομοσχέδιο καθορίζεται ποιοι μετέχουν στην επιτροπή, πως αποκτά  πόρους και πως τους διαχειρίζεται. Ο Υπουργός βέβαια εδώ ήρθε προηγουμένως και άλλαξε το θέμα της συνθέσεως, που ο εισηγητής της Πλειοψηφίας τώρα το ακούει.
 Η πρόταση περί αναλογικής και αντιπροσωπευτικής συμμετοχής φορέων,  νομίζω ότι είναι μία πρόταση, η οποία έχει θετικά στοιχεία. Η συμμετοχή ενός συμβούλου από το Νομικό Συμβούλιο του Κράτους, προσώπων από την ΟΚΕ, των δύο μελών ΔΕΠ με ειδίκευση σε θέματα ανταγωνισμού και, επίσης, η συμμετοχή δυο προσώπων από τέσσερα πρόσωπα, τα οποία διαθέτουν αναγνωρισμένο κύρος νομίζω ότι είναι μία πρόταση η οποία και το επίπεδο των κομμάτων της Αντιπολιτεύσεως θα καλύψει.
 'Ενα δεύτερο στοιχείο το οποίο μπορούμε να δούμε μέσα από το  νομοσχέδιο, είναι η εξασφάλιση πόρων από ανταποδοτικά τέλη σε ανώνυμες εταιρείες, οι οποίες ιδρύονται ή αυξάνουν το κεφάλαιό τους. Είναι ύψους 1%ο υπολογισμένο επί του ιδρυτικού κεφαλαίου ή επί του ποσού αύξησης του κεφαλαίου. Η ύπαρξη πόρων της επιτροπής καθιστά αναγκαία την ενεργοποίηση του κανονισμού διαχείρισης, όπου μαζί με τον ετήσιο έλεγχο από δύο ορκωτούς λογιστές αποτελούν στοιχεία που κατοχυρώνουν τη διαφάνεια στη λειτουργία της.
  Σημαντικό στοιχείο για την απρόσκοπτη λειτουργία της επιτροπής είναι η αύξηση των θέσεων του προσωπικού από σαράντα σε ογδόντα θέσεις, ώστε να ξεπεραστούν τα προβλήματα της προηγούμενης περιόδου.
  Νομίζω ότι οι διατάξεις του νομοσχεδίου δίνουν μία νέα ώθηση στη λειτουργία και στην αποτελεσματικότητα της Επιτροπής Ανταγωνισμού και αυτό είναι σημαντικό σήμερα που η αγορά κινείται πολλές φορές με ανεξέλεγκτους ρυθμούς.
  Συνεχίζοντας την ανάλυση του νομοσχεδίου, με το άρθρο 2 καταγράφεται η διαπίστωση της Κυβέρνησης για τη δυσλειτουργία που επέφερε ο ν.  2753/1999 τροποποιώντας το ν. 2190/1920 και σπεύδει να διορθώσει αυτή τη δυσλειτουργία. 'Ετσι επαναφέρει το άρθρο 9 του ν. 2190, ώστε να εγγυηθεί την εύρυθμη και ομαλή λειτουργία της αγοράς, προβλέποντας την εξακρίβωση των εταιρικών εισφορών εις είδος, κατά τη σύσταση μιας εταιρείας, από μια τριμελή επιτροπή εμπειρογνωμώνων.
  Συγχρόνως καθορίζει τη σύντμηση της προθεσμίας για την πιστοποίηση της καταβολής αύξησης του μετοχικού κεφαλαίου από δύο μήνες σε ένα μήνα και αυτό είναι λογικό να γίνεται καθώς η αγορά κινείται με γρήγορους ρυθμούς και θα πρέπει να την παρακολουθεί το κράτος.
 Η υποχρέωση κατάθεσης του ποσού της αύξησης σε ειδικό λογαριασμό σε  μια τράπεζα, είναι μια ρύθμιση που εξασφαλίζει τη διαφάνεια και την αξιοπιστία για τη λειτουργία των εταιρειών και αποφεύγεται η εικονική κατάθεση κεφαλαίου.
  Η επόμενη ρύθμιση αφορά τις ασφαλιστικές εταιρείες και είναι αναγκαία καθώς έρχεται να δώσει λύση στο πρόβλημα εκκαθάρισης αυτών, αφού πολλές από αυτές δεν είχαν εκπληρώσει τις φορολογικές και ασφαλιστικές τους υποχρεώσεις και το αποτέλεσμα ήταν να μην έχουν ούτε ασφαλιστική ενημερότητα αλλά ούτε και φορολογική, να μη θεωρούν τα βιβλία τους, με συνέπεια να μη μπορούν οι εκκαθαριστές να εκποιήσουν τίποτα από τα περιουσιακά στοιχεία. Δυστυχώς το πρόβλημα μεταφέρεται και στο επικουρικό κεφάλαιο, το οποιο είχε περιέλθει σε δυσχερή οικονομική κατάσταση.
  Η νέα ρύθμιση δίνει τη δυνατότητα στους Υπουργούς Οικονομικών,  Εργασίας και Κοινωνικών Ασφαλίσεων να επιτρέπεται η εκποίηση περιουσιακών στοιχείων της υπό εκκαθάριση ασφαλιστικής εταιρείας χωρίς να έχει την ασφαλιστική και φορολογική ενημερότητα. Στην ίδια ρύθμιση επιβάλλεται πρόστιμο στην ασφαλιστική επιχείρηση που αδικαιολόγητα δεν απαντάει σε οποιοδήποτε έγγραφο εποπτικής αρχής.
 Στο ίδιο άρθρο ρυθμίζεται και ένα πάγιο αίτημα της 'Ενωσης   Ασφαλιστικών Επιχειρήσεων, του Ελληνικού Ινστιτούτου Ασφαλιστικών Σπουδών και όλων των συνδικαλιστικών φορέων, των διαμεσολαβούντων στη ασφαλιστική σύμβαση και έρχεται να καλύψει ένα κενό στην εκπαίδευση αυτών των ανθρώπων με τη θέσπιση προτεραιότητας στην παροχή υπηρεσιών στις ασφαλιστικές εταιρείες όσων έχουν ειδική εκπαίδευση.
  Στο άρθρο 4, η ρύθμιση για το ποσοστό αύξησης μέχρι 2,5% στα δίδακτρα των ιδιωτικών σχολείων και γενικότερα στην ιδιωτική εκπαίδευση εκφράζει την πεποίθηση της Κυβέρνησης ότι η παιδεία ως κοινωνικό αγαθό θα πρέπει να τελεί υπό την προστασία του κράτους.
  Είναι γεγονός ότι η ιδιωτική εκπαίδευση υπήρχε πάντα σε παράλληλη τροχιά με τη δημοσια εκπαίδευση, χωρίς όμως να σημειωθεί κάποια ιδιαίτερη αυξητική μεταβολή στα ποσοστά μαθητών που φοιτούν στην ιδιωτική εκπαίδευση. Με βάση, μάλιστα, τα στατιστικά στοιχεία του Υπουργείου Παιδείας, το ποσοστό μαθητών το οποίο φοιτά στην ιδιωτική εκπαίδευση δεν ξεπερνάει το 4% των μαθητών της χώρας.
 Η ρύθμιση αυτή, λοιπόν, έρχεται να ικανοποιήσει όχι μόνο την ανάγκη  μιας αντιπληθωριστικής πολιτικής, αλλά και την υποχρέωση της πολιτείας να προστατεύσει όλους αυτούς τους μαθητές από ανεξέλεγκτες αυξήσεις, οι οποίες μπορεί να καταστήσουν δύσκολη τη φοίτησή τους, εφόσον θα υφίσταντο υπέρμετρη οικονομική επιβάρυνση.
 Είναι γεγονός ότι μπορεί να επιτρέπεται το κέρδος στην ιδιωτική  εκπαίδευση, αλλά δεν μπορούμε να δεχθούμε την εμπορευματικοποίηση και την αισχροκέρδια. Ας μην ξεχνάμε άλλωστε ότι σύμφωνα με το άρθρο 16 του Συντάγματος, η παιδεία στο σύνολό της δεν ξεφεύγει από τον έλεγχο και την εποπτεία του κράτους.
  Το δεύτερο κεφάλαιο του νομοσχεδίου αντιμετωπίζει την απελευθέρωση του τομέα της ενέργειας, η οποία γίνεται υποχρεωτικά σε όλη την Ευρωπαϊκή 'Ενωση και καθιστά αναγκαία την ύπαρξη ρυθμιστικής αρχής ενεργείας, μια ανεξάρτητη αρχή, η οποία ρυθμίζει τα ενεργειακά θέματα.
  Η λειτουργία της αρχής απαιτεί πόρους και ως πόρους εμείς νομοθετούμε τα τέλη για την έκδοση και τροποποίηση των αδειών όλων αυτών που παράγουν ηλεκτρική ενέργεια, τις επιδοτήσεις και επιχορηγήσεις από τους διεθνείς οργανισμούς. Τον έλεγχο των οικονομικών της αρχής κάνουν δυο ορκωτοί λογιστές, ενώ υποχρεούται να παραδίδει έκθεσή της στη Βουλή μια φορά το χρονο με απολογιστικά στοιχεία.
 (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος  της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)  Οι αρμοδιότητες της Αρχής είναι πάρα πολύ σημαντικές. Εκτός του ότι  κάνει εισηγήσεις στον Υπουργό Ανάπτυξης για τη χορήγηση αδειών που προβλέπονται στο ν. 2773/99 έχει αποφασιστικές αρμοδιότητες και κατά τη φάση λειτουργίας της αγοράς ενέργειας όπου παρακολουθεί την εφαρμογή των όρων που περιέχουν αυτές οι άδειες και έχει τη δυνατότητα να επιβάλει και υψηλότατα πρόστιμα. Αυτή η σπουδαία δουλειά για να δικαιωθεί προβλέπουμε ότι χρειάζεται περισσότερο προσωπικό και γι' αυτό νομοθετούμε εξήντα πέντε θέσεις αντί των πενήντα που είχαν προβλεφθεί από τον ν. 2773/99.
   Με το άρθρο 6 ρυθμίζεται ένα ιδιόμορφο θέμα αυτό της Ναξίας σμύριδας.  'Εχουν συσσωρευθεί περίπου ογδόντα τόνοι σμύριδας, η εξόρυξη της οποίας επιδοτείται από το κράτος και με δεδομένο ότι η αγορά ετησίως απορροφά τρεις με τέσσερις τόνους δίνεται η δυνατότητα να γίνεται ένας διαγωνισμός πλειοδοσίας για να αγοραστεί αυτή η ποσότητα.
  Η πρόταση για τη χρησιμοποίηση της σμύριδας, που ακούστηκε στην επιτροπή, για την ελληνική άσφαλτο, καθώς θεωρείται από τα καλύτερα αντιολισθητικά υλικά σε συνεννόηση και με το Υπουργείο Δημοσίων 'Εργων, έχει πράγματι ενδιαφέρον.
  Στο άρθρο 7 ρυθμίζονται θέματα σχετικά με τις μισθώσεις λατομείων αδρανών υλικών καθώς και τις μισθώσεις τυχόν υπαρχουσών νησίδων δημοσίων εκτάσεων εντός ενιαίων χωροθετημένων λατομικών χώρων. Είναι  πραγματικότητα ότι η υπάρχουσα νομοθετική κατάσταση για τα λατομεία είναι προβληματική, εφόσον δεν υπάρχει ένα κωδικοποιημένο νομοθέτημα.
 'Οπως δήλωσε και ο Υπουργός, η κωδικοποίηση της νομοθεσίας είναι μια  εργασία η οποία έχει ξεκινήσει και νομίζω ότι αυτό το θέμα είναι   σημαντικό, καθώς μέχρι τώρα είχαμε αποσπασματικές ρυθμίσεις για τα λατομεία, με αποτέλεσμα να μην υπάρχει συνολική εικόνα για τη λειτουργία και τη σωστή ανάπτυξη των λατομικών χώρων.
  Ενδεικτικό είναι ότι, ενώ η Νομαρχιακή Αυτοδιοίκηση αναλαμβάνει να ορίσει τις λατομικές ζώνες, καμία νομαρχία δεν έχει προχωρήσει προς αυτόν τον ορισμό μέχρι στιγμής. Η κωδικοποίηση θα είναι μια ουσιαστική απάντηση σ' αυτό το μεγάλο πρόβλημα που ταλανίζει πολλές περιοχές της χώρας μας.   Πιστεύω ότι είναι μια πολύ σημαντική ρύθμιση αυτή του άρθρου 8 γιατί  κάνει διαχωρισμό των εταιρειών φυσικού αερίου. Οι εταιρείες που εκμεταλλεύονται το φυσικό αέριο υποχρεούνται από την οδηγία 98/30 της Ευρωπαϊκής Κοινότητας να τηρούν χωριστά λογιστικά βιβλία για τις δραστηριότητες μεταφοράς, διανομής και αποθήκευσης φυσικού αερίου και αυτό γίνεται για να υπάρχει ένας πιο αποτελεσματικός και ουσιαστικός οικονομικός και διαχειριστικός έλεγχος έτσι ώστε να μην υπάρχει σύγχυση με τυχόν άλλες δραστηριότητες που μπορεί να έχει μια εταιρεία διανομής φυσικού αερίου.
 Στο τρίτο κεφάλαιο του πολυνομοσχεδίου διαμορφώνεται το τελικό  σκηνικό στο χώρο του τουρισμού. Είναι πασιφανές ότι επιθυμία της Κυβέρνησης είναι η πλήρης αξιοποίηση της περιουσίας του ΕΟΤ και η επένδυση κεφαλαίων και τεχνογνωσίας στην τουριστική υποδομή της χώρας, ώστε να αποτελέσει ο τουρισμός την πλέον ανταγωνιστική βιομηχανία της Ελλάδας εν όψει μάλιστα και των Ολυμπιακών Αγώνων του 2004.
  Τα σχήματα που δημιουργεί η Κυβέρνηση αυτό το στόχο έχουν. Η σύσταση της εταιρείας "Ελληνικά Τουριστικά Ακίνητα Α.Ε." και ο δημόσιος   χαρακτήρας αυτής με διατήρηση του 51% του μετοχικού κεφαλαίου από το δημόσιο δίνει τη δυνατότητα αξιοποίησης των ακινήτων, αλλά και των επιχειρήσεων του ΕΟΤ. Η καλύτερη δυνατή αξιοποίηση ακινήτων, αλλά και κινητών και επιχειρηματικών μονάδων οι οποίες μαραζώνουν ή δεν αποδίδουν τα επιθυμητά αποτελέσματα πρέπει να είναι στόχος όλων μας. Η εισροή ιδιωτικών κεφαλαίων είναι το ζητούμενο, ώστε να αντλήσουμε όσο μπορούμε νέα επενδυτικά κεφάλαια προχωρώντας συγχρόνως την είσοδο στο χρηματιστήριο της εταιρείας "Ελληνικά Τουριστικά Ακίνητα Α.Ε.".
  Οι φόβοι οι οποίοι εκφράστηκαν για ιδιωτικοποίηση της εταιρείας είναι αβάσιμοι και δεν στηρίζονται πουθενά εκτός από μία στείρα αντιπολιτευτική εμμονή.
  Η Κυβέρνηση υιοθετεί τη γραμμή ελέγχου της εταιρείας στο 51% του μετοχικού κεφαλαίου και φυσικά δεν είναι δυνατόν να συμβούν όλα όσα φοβερά και τρομερά ακούστηκαν στην επιτροπή και αναφέρονται στο δήθεν ξεπούλημα των ακτών, των σπηλαίων και των μνημείων. Είναι σαφέστατο ότι σε αυτήν τη χώρα ισχύουν οι νόμοι, οι οποίοι και προσδιορίζουν τι μπορεί τελικά να πωληθεί και να ενοικιαστεί, τι μπορεί να γίνει τελικά σ' αυτόν τον τόπο. Και φυσικά δεν μπορεί να πωληθεί ή να ενοικιαστεί ένα ξενοδοχείο που ανήκει σε αρχαιολογικό χώρο και αυτό από τον κάθε καλοπροαίρετο πολίτη της χώρας είναι σαφές και απόλυτα κατανοητό. Είναι ενδεικτικό ότι και οι εργαζόμενοι στον ΕΟΤ συμφωνούν ότι οι ανώνυμες εταιρείες μπορεί να δώσουν μία ώθηση στο τουριστικό προϊόν της χώρας μας.   Θα προσέθετα εγώ ότι με κάποιες βελτιωτικές προσθήκες ικανοποιούνται  και τα καλώς νοούμενα αιτήματα των εργαζομένων. Υπάρχουν άλλωστε και κάποιες τροπολογίες όσον αφορά τα εργασιακά τους θέματα, που ο  ο ν.  2636/98 τα εξασφάλισε με σαφήνεια και αφορούν το θέμα της διαδοχής, των μετατάξεων στο νομό τους και της εθελουσίας συνταξιοδότησης,  την καταργούμενη αυτεπιστασία του Ε.Ο.Τ., καζίνο, ξενοδοχείο Πάρνηθας και καζίνο Κέρκυρας. Πιστεύω ότι ο Υπουργός θα τα δει αυτά.
  Νομίζω ότι όλοι αναγνωρίζουμε τη σημασία που έχει η συμπόρευση των εργαζομένων σ' αυτήν τη μεγάλη προσπάθεια που ξεκινά η Κυβέρνηση, ώστε ο τουρισμός να γίνει η βαριά βιομηχανία της Ελλάδας και να μην αποτελεί πλέον μόνο το 20% του Α.Ε.Π., αλλά ένα πολύ μεγαλύτερο ποσοστό.
  Αυτό βέβαια δεν γίνεται από μόνο του και φυσικά δεν γίνεται με μαγικό τρόπο. Η Κυβέρνηση θέτει το πλαίσιο μέσα στο οποίο κινείται το όραμά της με μία ακμάζουσα τουριστική βιομηχανία, που θα αξιοποιεί πλήρως όλες τις δυνατότητες που προσφέρει η χώρα μας. Αυτός ο στόχος πρέπει να φύγει από τη σφαίρα της επιθυμίας, της ελπίδας, του ονείρου και πρέπει να σταθεί σε στιβαρά πόδια πραγματικών δεδομένων.
 Η εμμονή σε στείρα αντιπολιτευτική στάση δεν βοηθά προς τον κοινό  σκοπό που όλοι, πιστεύω, ότι έχουμε και αυτός ο σκοπός δεν είναι άλλος παρά η ανάπτυξη του τόπου μας. Οι προσκολλήσεις σε κάποιους δογματισμούς δημιουργούν πολλές φορές δυσκολίες στην ανάπτυξη, τη στιγμή που απαιτούνται γενναία ανοίγματα, χωρίς όμως να απεμπολούνται αρχές και χωρίς να αμφισβητείται ο έλεγχος και η καθοδήγηση της πολιτείας πάνω στη χάραξη της πολιτικής.  Είναι σίγουρο ότι η ταχεία ανάπτυξη της τουριστικής βιομηχανίας θα δώσει και λύσεις στο φλέγον θέμα της ανεργίας.   'Οπως σας είπα και προηγουμένως, μαγικές λύσεις δεν υπάρχουν παρά  μόνο στα όνειρα όσων στέκονται αμέτοχοι και αμήχανοι, παρατηρούν τη ζωή και τα γεγονότα να προσπερνούν.
  Η ανάπτυξη της Ελλάδας απαιτεί σχέδιο, προσπάθεια, συνέπεια, αξιοπιστία, αφοσίωση στον άνθρωπο, αλλά και τόλμη. Αυτά τα στοιχεία διακρίνονται σ' αυτό το πολυνομοσχέδιο, το οποίο σας καλώ να υπερψηφίσετε.
 (Χειροκροτήματα από την πτέρυγα του ΠΑ.ΣΟ.Κ.)   ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
  Το λόγο έχει ο εισηγητής της Νέας Δημοκρατίας κ. Παπαθανασίου.
  ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, κυρίες και κύριοι συνάδελφοι, συζητάμε σήμερα άλλο ένα πολυνομοσχέδιο και η πρώτη διαπίστωση και παρατήρηση που έχω να κάνω είναι ότι αυτή η ιστορία με τα πολυνομοσχέδια έχει παρατραβήξει.
 Στην ουσία έρχονται θέματα τα οποία ναι μεν ανήκουν στο ίδιο  Υπουργείο, αλλά είναι τελείως άσχετα μεταξύ τους και αποδεικνύουν ότι η νομοθετική εργασία γίνεται πρόχειρα και αποσπασματικά. Αυτό φαίνεται και θα φανεί και σε επιμέρους διατάξεις του νομοσχεδίου, όπου συνέχεια   διορθώνουμε λάθη τα οποία είχαν γίνει προηγούμενα. Το επιχείρημα ότι υπάρχει ένα νήμα το οποίο συνδέει όλα αυτά τα άρθρα του νομοσχεδίου -τα οποία βεβαίως ανήκουν στο Υπουργείο Ανάπτυξης- και είναι η ανάπτυξη, δεν ευσταθεί, διότι στην ανάπτυξη περιλαμβάνονται και άλλα, όπως θέματα του Υπουργείου Οικονομικών, θέματα του Υπουργείου Εργασίας. 'Ολα στην ουσία συντείνουν στην ανάπτυξη, άρα με τη λογική αυτή θα μπορούσε να έλθει ένα νομοσχέδιο το οποίο να περιλαμβάνει χιλιάδες άσχετα μεταξύ τους θέματα.   Noμίζουμε ότι το νομοσχέδιο αυτό θα έπρεπε να μην είναι ένα, αλλά  περισσότερα, ίσως και τρία, πάντως σίγουρα αυτή η λογική των πολυνομοσχεδίων πρέπει κάποτε να σταματήσει.
  ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης):  Ως έπαινος πρέπει να θεωρείται, γιατί με μία νομοθετική ευκαιρία ρυθμίζουμε πολλά θέματα.   
ΙΩΑΝΝΗΣ ΠΑΠΑΘΑΝΑΣΙΟΥ: 'Οχι, δεν είναι έτσι. Αν έλυνε όλα τα  προβλήματα, κύριε Υπουργέ, τότε ναι. Αλλά υπάρχουν σοβαρές αντιρρήσεις... 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, υπάρχει και  Προεδρείο, αν επιτρέπει διάλογο ο κύριος εισηγητής.
 ΙΩΑΝΝΗΣ ΠΑΠΑΘΑΝΑΣΙΟΥ: Η δεύτερη αντίρρηση αφορά τη διαδικασία που  ακολουθήθηκε και νομίζω ότι εκεί σίγουρα δεν υπάρχει έπαινος. Η διαδικασία που ακολουθήθηκε είναι ότι το νομοσχέδιο κατατέθηκε καθυστερημένα, την Τρίτη το βράδυ περίπου στις έντεκα η ώρα και συζητήθηκε την Πέμπτη το πρωί στην αρμόδια επιτροπή. Νομίζω ότι συμφώνησαν όλες οι πλευρές στο ότι η διαδικασία αυτή δεν είναι η σωστή. Βεβαίως, δεν ισχύει ούτε το κατεπείγον που επικαλέσθηκε κάποια στιγμή στην επιτροπή η κυρία Υφυπουργός. Δεν υπάρχει κατεπείγον. Προφανώς δεν ισχύει και το τυπικό ζήτημα, ότι τρεις μέρες προβλέπει ο νόμος, με πρώτη την ημέρα κατάθεσης, δηλαδή μεταξύ έντεκα και δώδεκα το βράδυ, δεύτερη την ημέρα που μεσολάβησε και την τρίτη που είναι επτά με εννέα το πρωί.   Νομίζω ότι από τη μία μεριά η Κυβέρνηση εγκαλεί κατά καιρούς την  Αντιπολίτευση ότι δεν κάνει εποικοδομητική αντιπολίτευση και από την άλλη μεριά με τις διαδικασίες που ακολουθεί κάθε άλλο προστατεύει ή βοηθάει στο να γίνει μία τέτοια αντιπολίτευση. Για να μη σημειώσουμε ότι όταν κατετέθη το σχέδιο νόμου δεν υπήρχαν τα συνοδευτικά έγγραφα, τα οποία απαιτούνται. 'Αρα νομίζω ότι γι'αυτήν τη διαδικασία σίγουρα δεν θα πρέπει να είναι υπερήφανη η Κυβέρνηση.
 Τώρα στα συγκεκριμένα άρθρα και κεφάλαια του νομοσχεδίου. Το πρώτο  κεφάλαιο αφορά το θέμα του ανταγωνισμού. Ο ανταγωνισμός είναι ο σημαντικότερος θεσμός ο οποίος εξασφαλίζει την εύρυθμη λειτουργία της ελεύθερης αγοράς. Η ελεύθερη αγορά δεν είναι μία άναρχη αγορά. Υπάρχουν νόμοι του ανταγωνισμού και υπάρχει και Επιτροπή Ανταγωνισμού η οποία πρέπει να προστατεύει τη σωστή λειτουργία της αγοράς. Τι ισχύει μέχρι σήμερα; Η Επιτροπή Ανταγωνισμού, ανεξάρτητη αρχή, όπως είχε θεσπιστεί, υπολειτουργεί και υπάρχει και έλλειψη προσωπικού και κακή αμοιβή του προσωπικού. Και αυτές είναι διαπιστώσεις και του ίδιου του Προέδρου της Επιτροπής Ανταγωνισμού. Δεν είναι μόνον όμως διαπιστώσεις του Προέδρου Επιτροπής Ανταγωνισμού ή της πράξεως όπου απεδείχθη η αναποτελεσματικότητα της επιτροπής, είναι και αυτά τα οποία ο ΟΟΣΑ σε έκθεσή του διαπίστωσε ότι δεν λειτουργεί ο ανταγωνισμός και η Επιτροπή Ανταγωνισμού στην Ελλάδα.
  'Οσον αφορά δε πρακτικά ζητήματα, δεν έχει ακόμη εκδοθεί υπουργική απόφαση. Προβλέπεται από τον προηγούμενο νόμο που πριν από λίγο καιρό   ψηφίστηκε που ρύθμιζε και θέματα ανταγωνισμού, αναπροσαρμογή των αμοιβών.  'Αρα, δεν είναι μόνο το νομοθετικό πλαίσιο, είναι και θέμα της πολιτικής βούλησης εάν θέλει πράγματι η Κυβέρνηση να δώσει όλες εκείνες τις δυνατότητες που απαιτούνται προκειμένου η επιτροπή να λειτουργήσει αποτελεσματικά.
 Και το θεσμικό πλαίσιο δεν είναι αρκετό για τον ανταγωνισμό. Θα ήθελα  να θυμίσω στον κύριο Υπουργό ότι ο νόμος περί αθέμιτου ανταγωνισμού,   ισχύει από το 1914 με ορισμένες τροποποιήσεις και ακόμη ισχύει και βέβαια πόρω απέχει από τις ανάγκες της αγοράς σήμερα το 2000. Και έχουμε ακούσει από τους κατά καιρούς Υπουργούς Ανάπτυξης την υπόσχεση ότι θα έρθει ένα καινούριο νομοθετικό πλαίσιο για τον αθέμιτο ανταγωνισμό, έχουν συσταθεί επιτροπές επανειλημμένως, πλην όμως καμία τέτοια ρύθμιση δεν έχει έρθει και μάλιστα ένα πόρισμα κάποιας επιτροπής που κάποια στιγμή είδε το φως  της δημοσιότητας με ευθύνη του ίδιου τότε Υφυπουργού Εμπορίου απεσύρθη, διότι δεν ήταν αρκετά καλό ώστε να δημοσιοποιηθεί.
 Πριν από λίγο καιρό, το 1999, στο νόμο περί ΕΦΕΤ ήρθαν πάλι οι  τροποποιήσεις του νόμου περί ανταγωνισμού και αυτό είναι που είπαμε στην αρχή ότι υπάρχουν πρόχειρες ρυθμίσεις στα ίδια ακριβώς θέματα. Δεν είναι δυνατόν κάθε έξι μήνες, κάθε ένα χρόνο να φέρνουμε νόμους που να διορθώνουν τις προχειρότητες του προηγούμενου.
  Δύο είναι τα βασικά σημεία στα οποία διαφωνούμε. Το ένα αφορά τη σύνθεση της επιτροπής στο οποίο αναφέρθηκε πριν ο Υπουργός και είναι εξαιρετικά θετικό ότι ήρθε στις δικές μας προτάσεις και έκανε δεκτή σε ορισμένο βαθμό τη σύνθεση της επιτροπής που προτείναμε. Αλλά είναι σημαντικό να δούμε ποια λογική επικρατεί και με ποια λογική δόθηκε η αρχική πρόταση. Μιλάμε για μία ανεξάρτηση επιτροπή, στην οποία ο Υπουργός είχε τη διάθεση να ορίζει τους πάντες. Και το θέμα δεν είναι αν ο συγκεκριμένος Υπουργός κάνει σωστές επιλογές, το θέμα είναι αν ο εκάστοτε Υπουργός έχοντας μία τέτοια δυνατότητα θα κάνει σωστές επιλογές. Διότι ο ίδιος ο Υπουργός στην επιτροπή απένειμε εύσημα στον τρόπο με τον οποίο λειτούργησε η Επιτροπή Ανταγωνισμού τόσο καιρό, άρα δεν ήταν η σύνθεση ο λόγος για τον οποίον το αποτέλεσμα δεν ήταν ικανοποιητικό. Και το ερώτημα βέβαια τίθεται, γιατί ο Υπουργός άλλαξε τη συγκεκριμένη επιτροπή.   Υπενθυμίζω ότι σε αυτήν την επιτροπή τα τελευταία πέντε χρόνια τα  μέλη τα οποία έχουν αλλάξει τις περισσότερες φορές είναι ο ίδιος ο πρόεδρος, τον οποίον ορίζει ο Υπουργός ούτως ή άλλως. Και οι επιλογές   κάθε φορά του προέδρου, δεν μπορούμε να πούμε ότι ήταν και οι καλύτερες.  Αν σκεφτούμε ότι δύο από αυτούς δεν είχαν καμία σχέση με τον ανταγωνισμό, ο δε ένας εξ αυτών μιλώντας στην Επιτροπή Θεσμών της Βουλής, είχε δηλώσει -και είναι τα λόγια του- καλύτερα να μην είχε εγκριθεί αυτή η αρχή. Αυτά τα "φρούτα εξ εσπερίας" δηλαδή οι ανεξάρτητες διοικητικές αρχές δεν ευδοκιμούν στην Ελλάδα. Και το ερώτημα είναι εάν είναι δυνατόν να επιλέγεται ως πρόεδρος μιας ανεξάρτητης αρχής, ένας πρόεδρος ο οποίος ο ίδιος μέσα του δεν πίστευε στις ανεξάρτητες αρχές. Αυτό είναι πολύ σοβαρότερο από την ίδια τη σύνθεση της επιτροπής. Η ανεξαρτησία της επιτροπής εξασφαλίζεται και από τον τρόπο με τον οποίον απαρτίζεται και επιλέγονται τα πρόσωπα και πρέπει οι διαδικασίες να είναι τέτοιες, που να είναι διαχρονικές και να μην εξαρτώνται από έναν καλό ή έναν κακό  Υπουργό.
 Σε αυτό το θέμα η επιμονή μας υπήρξε ακριβώς έντονη διότι στην αγορά  η σωστή λειτουργία μιας πραγματικά ανεξάρτητης αρχής είναι ίσως το σημαντικότερο θέμα.
  Στο ίδιο κεφάλαιο περί ανταγωνισμού και στο ίδιο άρθρο το δεύτερο σημαντικό ζήτημα είναι η κατάργηση του άρθρου 2α του ν.703. Αυτό το άρθρο στην ουσία προέβλεπε την καταχρηστική σχέση οικονομικής εξάρτησης μεταξύ επιχειρήσεων και ακούσθηκε, ότι αυτές οι υποθέσεις δεν είναι θέματα της Επιτροπής Ανταγωνισμού, αλλά είναι υποθέσεις που αφορούν τα αστικά δικαστήρια. Πλην όμως, δεν είναι όλες έτσι. 'Ισα-ίσα, αυτές οι υποθέσεις είναι υποθέσεις που αφορούν κυρίως τις μικρομεσαίες επιχειρήσεις, τις ελληνικές, που προστατεύονται από μεγαλύτερες επιχειρήσεις και πρέπει να δίνουμε το δικαίωμα στις μικρομεσαίες επιχειρήσεις να έχουν τη δυνατότητα να προσφύγουν στην Επιτροπή Ανταγωνισμού. Διότι η προσφυγή τους στα   αστικά δικαστήρια, πρώτον συνεπάγεται χρόνο μεγαλύτερο, δεύτερον, στα αστικά δικαστήρια δεν υπάρχει σχετική εμπειρία σε θέματα ανταγωνισμού, τρίτον δεν υπάρχει δυνατότητα αυτεπάγγελτης έρευνας και τέταρτον, ακόμα και τα ασφαλιστικά μέτρα τα αποφασίζει ένα μονομελές δικαστήριο και δεν υπάρχει δυνατότητα προσφυγής σε δεύτερο βαθμό.
 'Αρα, εμείς πιστεύουμε ότι για την προστασία των μικρομεσαίων  επιχειρήσεων που είναι οι περισσότερες επιχειρήσεις στη χώρα μας, πρέπει να παραμείνει το άρθρο αυτό. Το δε επιχείρημα ότι πρέπει να αποσυμφορηθεί η επιτροπή δεν ευσταθεί, διότι στα πέντε χρόνια λειτουργίας της, όλες οι υποθέσεις που ήρθαν και αφορούσαν το άρθρο 2α ήταν τριάντα πέντε. Δηλαδή, ήταν επτά υποθέσεις κάθε χρόνο.
 Δεν νομίζω, λοιπόν, ότι αυτός ο αριθμός είναι εκείνος ο οποίος δεν  επέτρεπε στην επιτροπή να λειτουργήσει σωστά. 'Αλλωστε, δίνεται η δυνατότητα, διότι ο Υπουργός έχει φέρει και ένα συμπληρωματικό άρθρο στην  παράγραφο 20, το 11α, που λέει ότι έχει τη δυνατότητα η Επιτροπή Ανταγωνισμού με μία υποεπιτροπή την οποία μπορεί να δημιουργεί να κρίνει αν οι υποθέσεις προφανώς δεν είναι αρμοδιότητας Υπουργείου της Επιτροπής Ανταγωνισμού να μην έρχονται καν προς συζήτηση και να τίθενται στο αρχείο.
   Γιατί, λοιπόν, δεν δίνει τη δυνατότητα και σ'αυτές τις υποθέσεις του άρθρου 2α να περνάνε από αυτήν την υποεπιτροπή και αν πράγματι είναι εσωτερικές υποθέσεις μεταξύ των επιχειρήσεων, τότε να τίθενται στο αρχείο, ώστε να μη φορτίζεται η επιτροπή με περιττές υποθέσεις; Αν όμως δεν είναι, τότε δεν πρέπει να στερήσουμε από τις μικρομεσαίες επιχειρήσεις τη δυνατότητα να προσφεύγουν στην Επιτροπή Ανταγωνισμού.   'Ενα τελευταίο θέμα που προσετέθη στην επιτροπή είναι ότι αφαιρείται  το δικαίωμα της Βουλής και των Διαρκών Επιτροπών της να ζητούν τη γνώμη της Επιτροπής Ανταγωνισμού. Ενώ αυτό το δικαίωμα το έχουν οι σύλλογοι, τα επιμελητήρια κλπ. Δεν καταλαβαίνουμε γιατί να αφαιρείται από τη Βουλή ένα τέτοιο δικαίωμα, το οποίο έχουν άλλες επιμέρους ενώσεις;   Το άρθρο 2 που ρυθμίζει θέματα του ν.2190, πράγματι είναι διόρθωση ενός προηγούμενου λάθους. Είναι θετικό ότι διορθώνεται, αλλά είναι αρνητικό το ότι πριν από λίγο καιρό και παρ' όλο που οι φορείς είχαν εκφράσει την αντίρρησή τους στην τροποποίηση που έγινε πριν από μερικούς μήνες, η Κυβέρνηση δεν είχε λάβει υπόψη της τις απόψεις αυτές και προχώρησε στη ρύθμιση. Και έρχεται λίγο μετά να διαπιστώσει ότι στην πράξη δε λειτουργεί σωστά. Βέβαια, θετικό είναι ότι το διορθώνει, αλλά δεν είναι δυνατόν αυτό το πήγαινε έλα και οι συνεχείς αλλαγές να γίνονται όταν έχουν εγκαίρως επισημανθεί οι λανθασμένες αυτές εισηγήσεις.
 Το άρθρο 3 που αφορά το ασφαλιστικό πράγματι ρυθμίζει ένα πρακτικό  πρόβλημα που υπάρχει στη ρευστοποίηση περιουσιακών στοιχείων των ασφαλιστικών εταιρειών που τελούν υπό καθεστώς εκκαθάρισης. Στην κατ'άρθρον συζήτηση θα κάνω εκεί και μία πρόταση προσθήκη για τις υποθέσεις όπου ο έφορος έχει κάνει προσημείωση σε περιουσιακά στοιχεία που είναι ασφαλιστική τοποθέτηση των εταιρειών και αποτελούν στην ουσία χρήματα των ασφαλισμένων και επομένως, σε αυτές τις περιπτώσεις, αν δε ληφθεί μέριμνα θα υπάρξει ένα πρακτικό πρόβλημα.
   Στο άρθρο 4 ρυθμίζονται τα θέματα των διδάκτρων. Το γεγονός ότι κάθε χρόνο έρχεται μια τέτοια ρύθμιση αποδεικνύει την κακή κατάσταση που έχει περιέλθει η δημόσια παιδεία. Διότι, το να νομοθετεί η Βουλή στην ουσία και να προστατεύει τους ευπόρους που υποτίθεται ότι θα έπρεπε να διαλέγουν την ιδιωτική παιδεία, νομίζω ότι δεν είναι το ζητούμενο.  Βεβαίως, είναι ο έλεγχος του πληθωρισμού, αλλά στην ουσία είναι το γεγονός ότι η δημόσια παιδεία έχει τέτοια κακά χάλια, ώστε στην ιδιωτική παιδεία δεν προστρέχουν μόνο οι εύποροι ή οι έχοντες, αλλά αναγκάζονται, έστω και αν δεν μπορούν, έστω και αν με το υστέρημά τους γίνεται αυτό, να προστρέχουν και άλλοι οι οποίοι υπό άλλας συνθήκας ασφαλώς δεν θα ήθελαν να πληρώσουν αν μπορούσαν να έχουν και στη δημόσια παιδεία το αυτό επίπεδο μόρφωσης.
 Νομίζω, λοιπόν, ότι η ανάγκη κάθε χρόνο να έρχεται μια τέτοια  ρύθμιση, δείχνει ότι δεν πάμε καθόλου καλά στη δημόσια παιδεία. Ακόμα και τα νούμερα που αναφέρθηκαν από τον εισηγητή της Πλειοψηφίας, το πόσο μικρό είναι το ποσοστό της ιδιωτικής εκπαίδευσης σε σχέση με τη δημόσια, δεν θα δικαιολογούσε τέτοια παρέμβαση, εάν δεν υπήρχε τέτοια πίεση και αν η προσφορά και η ζήτηση στην ιδιωτική παιδεία δεν ήταν τόσο δυσανάλογη που να ανάγκαζε την Κυβέρνηση να φέρνει κάθε χρόνο ένα τέτοιο μέτρο.   Αναφορικά με το δεύτερο κεφάλαιο που αφορά τη Ρυθμιστική Αρχή  Ενέργειας, αποδεικνύεται εδώ για άλλη μία φορά η προχειρότης με την οποία γίνονται τα νομοθετήματα, όπως ανέφερα και στην αρχή.
 Πριν από έξι μήνες είχε έρθει ο νόμος 2773 που ρύθμιζε τα της  Ρυθμιστικής αυτής Αρχής Ενέργειας. Σ'αυτόν το νόμο δεν ερυθμίζοντο τα θέματα των πόρων. Αν αυτό δεν είναι προχειρότης, τότε τι είναι; 'Οπως επίσης ο τότε νόμος προέβλεπε πενήντα θέσεις και τώρα ξαφνικά γίνονται εξήντα πέντε, μία αύξηση, δηλαδή, της τάξεως του 30%, χωρίς να έχει λειτουργήσει αυτή η Ρυθμιστική Αρχή Ενέργειας. Και το εύλογο ερώτημα είναι, τι μεσολάβησε στο διάστημα που πριν έξι μήνες το Υπουργείο προέβλεπε πενήντα θέσεις και τώρα να εισηγείται οι θέσεις αυτές να γίνουν  εξήντα πέντε.  Απεδείχθη στην πράξη ότι οι πενήντα θέσεις δεν ήταν αρκετές; Αφού δεν έχει λειτουργήσει ακόμα η αρχή.
  Επίσης, η προχειρότης στο θέμα των πόρων δεν είναι μόνο ότι δεν είχαν προβλεφθεί τότε. 'Οταν κατετέθη το νομοσχέδιο προέβλεπε ότι από τα πλεονάσματα τα δύο χρόνια που θα είχε η επιτροπή, το 60% θα πήγαινε στο δημόσιο. Και ως διά μαγείας το ίδιο απόγευμα στην επιτροπή το 60% έγινε 80%. Δηλαδή, από την ώρα που κατετέθη το νομοσχέδιο και είχε κριθεί ότι το 60% των πλεονασμάτων έπρεπε να πηγαίνει στο δημόσιο, το απόγευμα της ίδιας ημέρας, διότι επαναλαμβάνω η συζήτηση στην επιτροπή έγινε σε μία μέρα, το 60% έγινε 80%. Αυτά δεν είναι σοβαρά πράγματα και κυρίως δεν δείχνουν ότι το όλο θέμα έχει μελετηθεί σε βάθος.
  Η Νέα Δημοκρατία στο θέμα της ενέργειας έχει καταθέσει πρόταση νόμου για τη δημιουργία μίας εθνικής επιτροπής ενέργειας, που προβλέπει σαφώς περισσότερες εκτελεστικές αρμοδιότητες και όχι μόνο κυρίως γνωμοδοτικές που προβλέπει η ρύθμιση την οποία έχει φέρει η Κυβέρνηση.
  Αναφορικά τώρα με το άρθρο 6 που αναφέρεται στη σμύριδα. Είναι μία ευεργετική διάταξη, η οποία ισχύει εδώ και πάρα πολλά χρόνια για ένα κομμάτι πληθυσμού ενός συγκεκριμένου νησιού. Το θέμα δεν είναι αν καλώς ή κακώς ψηφίστηκε η διάταξη τότε που έγινε. Το θέμα είναι γιατί επί τόσα χρόνια, ενώ ξέρουμε ότι η ποσότητα η οποία παράγεται δεν απορροφάται από την αγορά, δεν κάνουμε τίποτα ώστε σιγά-σιγά να αλλάξουμε τη δραστηριότητα αυτών των κατοίκων και να στραφούν σε άλλου είδους δραστηριότητες, οι οποίες δεν θα μας έφθαναν σ' αυτό το αποτέλεσμα. Διότι, ενώ από τη μία μεριά λέμε κατά παρέκλιση να ισχύσει το δικαίωμα, προκειμένου να φύγει το στοκ των ογόντα χιλιάδων τόνων, να γίνει μία δημοπρασία, από την άλλη πριν από λίγους μήνες, ενώ η ετήσια κατανάλωση είναι δύο χιλιάδες τόνοι, πήραμε από τους παραγωγούς πάλι οκτώ  χιλιάδες τόνους. Δηλαδή οι παραγωγοί σμύριδας βρέξει-χιονίσει ξέρουν ότι το κράτος θα αγοράσει αυτήν τη σμύριδα, που όμως ξέρουμε ότι δεν μπορούμε να τη διαθέσουμε. Βεβαίως αυτό έγινε κάποια στιγμή για κοινωνικούς λόγους, πλην όμως δεν θα έπρεπε να αρχίσει μία σταδιακή υπόδειξη προς τους παραγωγούς αυτούς, ότι εφόσον η αγορά δεν απορροφά αυτές τις ποσότητες δεν είναι δυνατόν να γίνεται αυτή η διάκριση μονίμως και εσαεί γι' αυτήν τη συγκεκριμένη κατηγορία των πολιτών;  Αυτό το οποίο ζητήσαμε, τουλάχιστον, παράλληλα με την ανάγκη  αναδιάρθρωσης, επαναλαμβάνω, αυτής της δραστηριότητας των κατοίκων, είναι να υπάρχει και μία ελάχιστη ποσότητα η οποία θα βγει σε δημοπρασία.  Και αυτό στην τροποποίηση δεν το είδαμε, κύριε Υπουργέ, παρ' όλο που είπατε ότι θα το συμπεριλάβετε. Δηλαδή μη τυχόν και βγει στη δημοπρασία κατά παρέκκλιση και σε χαμηλότερες τιμές η ποσότητα που ούτως ή άλλως πωλείται κάθε χρόνο. Θα πρέπει να βγει μία μεγαλύτερη ποσότητα -είχαμε πει δέκα φορές τουλάχιστον την ετήσια κατανάλωση- ώστε σιγά σιγά να μειωθεί αυτό το στοκ.
 'Ερχομαι στο άρθρο 7 που αναφέρεται στα λατομεία. Η κατάσταση που  έχει δημιουργηθεί στα λατομεία -και είναι σοβαρή- οφείλεται πραγματικά σε μία έλλειψη πολιτικής για τα λατομεία εδώ και πάρα πολλά χρόνια. Και εσείς παραδεχθήκατε στην επιτροπή, κύριε Υπουργέ, ότι δεν υπάρχει καν κωδικοποίηση της νομοθεσίας. Η κατάσταση με τα λατομεία είναι πράγματι σοβαρή και έχει επιπτώσεις και στο περιβάλλον.
  'Ερχεται, λοιπόν, αυτή η ρύθμιση αυτήν τη στιγμή να τακτοποιήσει μία εκκρεμότητα, αλλά δημιουργεί μία άλλη μεγαλύτερη. Εμείς θέσαμε θέμα, αν είναι δυνατόν σε μία ανοιχτή δημοπρασία να ορίζεται ακριβώς και περιοριστικά ποιοι έχουν δικαίωμα να συμμετέχουν. Και ζητήσαμε να γίνει ερώτημα και στην Επιστημονικη Επιτροπή της Βουλής και ήρθε σήμερα η απάντηση που λέγει ότι πράγματι δεν προκύπτει με σαφήνεια, ούτε από το κείμενο του άρθρου του σχεδίου νόμου, αλλά ούτε από την αιτιολογική έκθεση που το συνοδεύει, η συνδρομή των προαναφερθέντων λόγων δημοσίου συμφέροντος ή των ειδικών σκοπιμοτήτων που δικαιολογούν την προτεινόμενη ευνοική μεταχείριση τόσων διαφορετικών κατηγοριών εκμεταλλευτών λατομείων έναντι τρίτων.
  'Αρα εδώ τίθεται ένα θέμα και θα πρέπει να το δείτε, διότι πηγαίνετε να διορθώσετε ένα κακό με άλλο χειρότερο.
 Το τρίτο κεφάλαιο αφορά στον τουρισμό. Λέγεται απ' όλους πόσο  σημαντικός είναι ο τουρισμός, πόσο μεγάλη σημασία έχει για τον τόπο, πόσο  πολύ θα μπορούσε να συνεισφέρει στο Α.Ε.Π. Και εγώ θα συμφωνήσω. Είναι πράγματι από τους σημαντικότερους τομείς, έχει μεγάλο μέλλον και έχει και επιπλέον μέλλον εν' όψει των αγώνων του 2004.
  Το θέμα είναι τι κατάσταση επικρατεί σήμερα στον τουρισμό. Κατ' αρχήν δεν υπάρχει συγκροτημένη τουριστική πολιτική. Κάθε Υπουργός Ανάπτυξης που είναι Υπουργός Εμπορίου, Βιομηχανίας, Ενέργειας, Τεχνολογίας και Τουρισμού -ο τουρισμός είναι κάπου εκεί στο τέλος- ασκεί και τη δική του πολιτική.
  Πριν από δύο χρόνια είχε έρθει ένα σχέδιο νόμου που έγινε νόμος, ο οποίος υποτίθεται ότι έλυνε όλα τα προβλήματα. Και τώρα ερχόμαστε και φέρνουμε έναν άλλο νόμο, ο οποίος πάλι υπόσχεται ότι θα λύσει τα προβλήματα.
   Εδώ πρέπει να υπάρξει μια συγκεκριμένη και συγκροτημένη τουριστική πολιτική που να θίγει όλα τα θέματα -που είναι θέματα πολλών συναρμοδίων Υπουργείων, είναι πράγματι αλήθεια αυτό- και να βελτιώνει στην ουσία το περιβάλλον, να το κάνει ελκυστικό για τον τουρίστα. Αλλά στην ουσία θα είναι ένα περιβάλλον το οποίο θα είναι ελκυστικό για μας τους ίδιους τους κατοίκους. Εάν το περιβάλλον είναι θετικό για τον τουρίστα που έρχεται για δεκαπέντε ημέρες το χρόνο στην Ελλάδα, αυτό σημαίνει ότι έχουμε βελτιώσει το ίδιο το επίπεδο ζωής και το περιβάλλον της δικής μας ζωής τριακόσιες εξήντα ημέρες το χρόνο. Και μια τέτοια συγκροτημένη πολιτική δεν υπάρχει.
  'Οσον αφορά στον Ε.Ο.Τ.: Είναι απαράδεκτη η κατάσταση που επικρατεί στον Ε.Ο.Τ. Η περιουσία του είναι άγνωστη. Πριν από δυο χρόνια που είχε έρθει ο σχετικός νόμος είχε δοθεί η υπόσχεση ότι θα υπάρξει καταγραφή της περιουσίας. Σήμερα υπάρχουν πληροφορίες ότι ακόμη και τα στοιχεία που δόθηκαν στους φακέλους για τους υποψήφιους συμβούλους του επιχειρησιακού σχεδίου και για το χρηματοοικονομικό σύμβουλο του Ε.Ο.Τ. ήταν ελλιπή. Η κατάσταση που επικρατεί στις εγκατάστασεις του Ε.Ο.Τ. είναι απαράδεκτη.   Είχα την προσωπική εμπειρία την περασμένη εβδομάδα επισκεπτόμενος  περιοχές ιαματικού τουρισμού να δω την άθλια κατάσταση των ιαματικών πηγών και των εγκαταστάσεων του ιαματικού τουρισμού. 'Ενα δώρο που μας έκανε και που μας χάρισε η φύση, το οποίο έχουμε υποβαθμίσει. Και αντί να το χρησιμοποιούμε σαν τρόπο προσέλκυσης τουριστών στην ουσία με τον τρόπο που έχουμε εγκαταλείψει αυτές τις εγκαταστάσεις προσβάλλουμε και τους   ίδιους τους σημερινούς χρήστες που βέβαια κάθε άλλο παρά τουρίστες είναι.  Είναι, επαναλαμβάνω, προσβλητικό.
 'Οσον αφορά στο φεστιβάλ: Το φεστιβάλ υποτίθεται ότι πρέπει να  λειτουργεί υποστηρικτικά του τουρισμού. Δεν υπάρχει έγκαιρα πρόγραμμα. Το πρόγραμμα βγήκε πολύ πρόσφατα και βεβαίως δεν μπορεί να λειτουργήσει σαν διαφήμιση για τον τουρισμό, όταν το πρόγραμμα γίνεται την τελευταία   στιγμή. Και μερικά διάσημα ονόματα δεν σώζουν το ίδιο το φεστιβάλ. Κανονικά θα έπρεπε από τώρα να υπάρχει ο προϋπολογισμός και ο προγραμματισμός για τον επόμενο χρόνο για να μπορέσει να λειτουργήσει με κατάλληλη διαφήμιση ελκυστικά για τους τουρίστες στο εξωτερικό.
 Τέλος στο θέμα των καζίνο. Υπάρχει ο νόμος 2206. Τι γίνεται εδώ;  Ελέγχονται οι άδειες των καζίνο οι οποίες δόθηκαν μέχρι τώρα; 'Εχει ελεγχθεί αν αυτοί οι οποίοι πήραν τις άδειες πράγματι τηρούν τις υποχρεώσεις τους; Υπήρχε η δυνατότητα να δοθεί το καζίνο εδώ στην Αττική -είναι γνωστή η ιστορία του Φλοίσβου, δεν έχει όμως σημασία γιατί περάσαν τόσα χρόνια- αλλά το καζίνο δεν δόθηκε. Αυτό έχει σαν αποτέλεσμα αφ' ενός μεν να χάνουμε έσοδα και αφ' ετέρου άλλοι να ωφελούνται από τη μη λειτουργία αυτού του καζίνο.
 Νομίζω ότι στα επιμέρους θέματα και στη συζήτηση κατ' άρθρον θα μας  δοθεί η ευκαιρία και σ' αυτό το θέμα να αναφερθούμε σε επιμέρους ζητήματα, στον τρόπο με τον οποίο πρέπει να υπάρχει η καλώς εννοούμενη προστασία των συμφερόντων και των θέσεων εργασίας των εργαζομένων, όπως επίσης να διασφαλιστεί, πώς είναι δυνατόν να υπάρξει η μεταβίβαση ακόμη και της κυριότητας σε ορισμένα σημεία όπου επιτρέπεται ώστε αυτή να μη γίνεται με κοινή υπουργική απόφαση. Δεν μπορούμε να μεταβιβάζουμε κυριότητα απλώς με μια κοινή υπουργική απόφαση.
  'Οπως επίσης το θέμα των πόρων, όπου ναι μεν συμπεριλάβατε μια ρύθμιση ότι μόνο μεταβατικά για το 2000 και το 2001 απ' αυτά τα κέρδη, απ' αυτήν την εταιρεία θα μπορούν να καλύπτουν έξοδα του Ε.Ο.Τ. πλην όμως δεν καταλαβαίνουμε γιατί αυτό πρέπει να γίνει το 2001. Το 2000 έχει μια   λογική. Ο προϋπολογισμός είναι σε εξέλιξη όμως το 2001 τα πράγματα θα πρέπει να είναι απολύτως ξεκάθαρα. Τα χρήματα που παίρνει ο Ε.Ο.Τ. πρέπει να τα παίρνει από τον προϋπολογισμό και όχι από πιθανά και όχι σίγουρα κέρδη μιας εταιρείας, στα οποία ίσως παραπέμψετε αύριο το πρωί την κάλυψη των ελλειμμάτων του ΕΟΤ.
 Με αυτά τα δεδομένα και παρ' όλο ότι υπάρχουν όπως είδατε σημαντικές  διαφορές που θα φανούν και στην κατ' άρθρον συζήτηση σε επί μέρους ρυθμίσεις, με δεδομένο όμως ότι και ο κύριος Υπουργός στο βασικό θέμα της Επιτροπής Ανταγωνισμού απεδέχθη στην ουσία την πρότασή μας....
 ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, θα παρακαλέσω να  ολοκληρώσετε.
 ΙΩΑΝΝΗΣ ΠΑΠΑΘΑΝΑΣΙΟΥ: ... η Νέα Δημοκρατία θα ψηφίσει επί της αρχής  το νομοσχέδιο δείχνοντας και την πραγματικά εποικοδομητική της διάθεση.    Στις κατ' άρθρον συζητήσεις θα ζητήσουμε τις τροποποιήσεις που πιστεύουμε ότι είναι χρήσιμες.
  Ευχαριστώ.
    (Χειροκροτήματα από την πτέρυγα της Νέας Δημοκρατίας)   ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
  Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Στριφτάρης.
  ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κυρίες και κύριοι συνάδελφοι, δεν μπορώ και εγώ να μην αναφερθώ στον τρόπο που ήρθε αυτό το νομοσχέδιο να συζητηθεί στη Βουλή. Και έχουμε ένα νομοσχέδιο με δέκα άρθρα, αλλά στην ουσία πρόκειται για εννιά διαφορετικές υποθέσεις. Και μόνο που κατατέθηκε αργά το βράδυ της Τρίτης και την Πέμπτη έγιναν τρεις απανωτές συνεδριάσεις της επιτροπής δείχνει πραγματικά -και δεν αισθάνομαι καθόλου ευχάριστα να υπερασπίζομαι  πραγματικά το κύρος του αστικού κοινοβουλίουπόσο περιφρονείται πραγματικά κάθε δημοκρατικός θεσμός που έχει να κάνει με την ενημέρωση, με την προετοιμασία των Βουλευτών για να μπορέσουν να συμβάλουν, αν θέλετε, θετικά στην επεξεργασία του νομοσχεδίου.
  Τώρα τι σχέση έχει η σμύριδα της Νάξου με τα δίδακτρα της παραπαιδείας; Δεν ξέρω ποιοι μπορεί να σκεφθούν ότι έχει συνάφεια ή είναι θέματα για την ανάπτυξη της χώρας. Ανάπτυξη είναι βέβαια και η περιφρούρηση των δασών, αλλά γίνεται αυτό που γίνεται σήμερα με τις μεγάλες πυρκαγιές και βγαίνουν οι Υπουργοί πραγματικά  κατά την άποψή μου τελείως ανεύθυνα και ρίχνουν τα βάρη στις κακές καιρικές συνθήκες. Λες και είναι υποχρεωτικό όταν φυσάει λίγο βοριάς  να έχουμε πυρκαγιές να καταστρέφεται η Ελλάδα, όταν έχουμε πλημμύρες να πνίγεται η μισή Ελλάδα...
 ΠΡΟΕΔΡΕΥΩΝ (Κωνσταντίνος Γείτονας): Επί της αρχής του νομοσχεδίου  παρακαλώ, κύριε συνάδελφε.
  ΣΠΥΡΙΔΩΝ ΣΤΡΙΦΤΑΡΗΣ: Ναι, κύριε Πρόεδρε.
 ΠΡΟΕΔΡΕΥΩΝ (Κωνσταντίνος Γείτονας): Μην επεκταθούμε στις πυρκαγιές!   
ΣΠΥΡΙΔΩΝ ΣΤΡΙΦΤΑΡΗΣ: Ναι, κύριε Πρόεδρε...
  ΑΡΙΣΤΟΤΕΛΗΣ ΠΑΥΛΙΔΗΣ: Ποια είναι η αρχή του νομοσχεδίου;   ΣΠΥΡΙΔΩΝ ΣΤΡΙΦΤΑΡΗΣ: ...δίκιο έχετε.
   Αλλά λέει εδώ και είπαν και στην επιτροπή ότι είναι σχετικά όλα τα άρθρα του νομοσχεδίου γιατί έχουν σχέση με την ανάπτυξη. Και γι' αυτό ακριβώς αναφέρομαι και σε αυτά τα ζητήματα.
  Οι ρυθμίσεις  που γίνονται π.χ. για την ΡΑΕ και με το  τελειωτικό ξεπούλημα της περιουσίας  του ΕΟΤ, δεν μπορώ να καταλάβω τι σχέση μπορεί να έχουν. Και θέλω εδώ να πω ότι καλά είναι να επικρίνουμε τα ΜΜΕ  γιατί πολλές φορές επικριτικά αναφέρονται στο έργο της Βουλής, αλλά να μη δίνουμε και εμείς αφορμές πραγματικά με τρεις συνεδριάσεις την ίδια ημέρα για να  επιδείξουμε ότι  παράγουμε νομοθετικό έργο. Θα μπορούσαν  αυτά τα άρθρα, που είναι εδώ συρραμμένα, να έλθουν σε διαφορετικά νομοσχέδια για να μη γίνεται αυτό το παρατράγουδο που παρακολουθούμε καθημερινά.
  Τώρα όσον αφορά την ουσία. Για τα ζητήματα που έχουν να κάνουν με τις ρυθμίσεις, με την Επιτροπή Ανταγωνισμού, θα ήμασταν οι τελευταίοι που δεν θα υποστηρίζαμε ότι πρέπει να παίρνονται μέτρα ενάντια στις μονοπωλιακές καταστάσεις που δημιουργούνται στην αγορά. 'Ομως δεν πρόκειται περί αυτού. Και η αρχή, όταν έγινε η Επιτροπή Ανταγωνισμού από το 1977, αν δεν απατώμαι, αλλά και τώρα, το μόνο που κάνει είναι να διευκολύνει τη συγκέντρωση και συγκεντροποίηση. Και ας μου πει ο κύριος Υπουργός, από τότε που έγινε αυτή η επιτροπή πότε πήρε μέτρα ενάντια σε μια επιχείρηση ή πότε δυσκόλεψε τη συγχώνευση μεγάλων επιχειρήσεων ή αν θέλετε πότε  εμπόδισε στις σημερινές συνθήκες να μονοπωλείται ο τζίρος της αγοράς από τα μεγάλα καταστήματα από τα λεγόμενα πολυκαταστήματα που έχουν φτάσει σε ορισμένους τομείς να συγκεντρώνουν -τα πέντε-έξι πολυκαταστήματα στην Ελλάδα- το 72% του τζίρου  σε ορισμένες κατηγορίες προϊόντων και πότε αυτή η επιτροπή και τώρα και στο μέλλον θα μπορέσει πραγματικά να βάλει εμπόδια στη συγκέντρωση και τη συγκεντροποίηση του κεφαλαίου.
 Και βέβαια αφήνει απ' έξω τις μικρές και μεσαίες επιχειρήσεις γιατί  φέρνουν εμπόδια σε αυτό που θέλουν οι μεγάλες επιχειρήσεις. Γι' αυτό νομίζω ότι το συγκεκριμένο άρθρο προβλέπει να μην ασχολείται η  επιτροπή αυτή με τα θέματα των μικρών επιχειρήσεων.
  Επίσης, θα ήθελα να πω και κάτι σε σχέση με τον περίφημο ανταγωνισμό, γιατί ακούστηκε εδώ -και από τον εκπρόσωπο της Νέας Δημοκρατίας- για θεμιτό και αθέμιτο ανταγωνισμό.
  Νομίζω ότι είναι καιρός να σταματήσουμε να μιλάμε για ανταγωνισμό θεμιτό και αθέμιτο. Ο ανταγωνισμός είναι ανταγωνισμός και σαν τέτοιον πρέπει να τον δούμε. Ο μεγάλος θα φάει το μικρό έτσι και αλλιώς. 'Ολα τα μέτρα που παίρνονται -και σε αυτό το νομοσχέδιο- διευκολύνουν τους μεγάλους να φάνε τους μικρούς.
  Κατά την άποψή μας είναι κοροϊδία να μιλάμε για θεμιτό και αθέμιτο ανταγωνισμό. Υπάρχουν οι μεγάλες εταιρείες, τα μεγάλα τραστ που έτσι και αλλιώς θέλουν να βγάλουν τους μικρούς και μεσαίους από τη μέση ή όσους έχουν ανάγκη για τη διακίνηση των προϊόντων τους ή για άλλες δουλειές να τους δορυφοροποιούν και να τους εξαρτητοποιούν ασφυκτικά από τη δική τους πολιτική και τις δικές τους προοπτικές στην αγορά. Και μόνο αυτές οι μικρές και μεσαίες επιχειρήσεις μπορούν να παραμείνουν. Οι δε άλλες συνέχεια θα συρρικνώνονται. Και δεν είναι μόνο ότι χιλιάδες άνθρωποι θα μείνουν χωρίς δουλειά, αλλά και πολλοί από τους εργαζόμενους θα μείνουν χωρίς εργασία γιατί μην ξεχνάμε ότι οι μικρές και οι μεσαίες επιχειρήσεις απασχολούν πάνω από το 80% του εργατικού δυναμικού της χώρας μας.
 'Οσον αφορά το δεύτερο θέμα που διαπραγματεύεται το νομοσχέδιο, για  τις ρυθμίσεις που γίνονται στον 2190/1920, δεν θα πω τίποτε άλλο παρά μόνο το εξής: Νομίζω ότι με την προχειρότητα της Κυβέρνησης κάθε φορά και με αυτά τα νομοσχέδια που φέρνει σήμερα, σε ένα ή δύο χρόνια το πολύ θα έλθουν καινούριες τροποποιήσεις. Διότι δείχνουν πραγματικά τον πειραματισμό που γίνεται. Και ένας τέτοιος πειραματισμός έγινε με τις ανώνυμες εταιρείες και γι' αυτό επανέρχεται τώρα στην αρχική τοποθέτηση του 2190/1920 η Κυβέρνηση.
  Δείχνει πραγματικά την προχειρότητα και, αν θέλετε, τον πειραματισμό που γίνεται από την Κυβέρνηση για να μπορέσει να προχωρήσει όσο το δυνατόν πιο γρήγορα τους στόχους της για παραπέρα αύξηση των κερδών και της μονοπώλησης της αγοράς από συγκεκριμένους επιχειρηματίες.
 Τώρα για τις επιχειρήσεις στην ιδιωτική ασφάλιση έχω ένα ερώτημα,  κύριε Υπουργέ. Προβλέπεται να μπορούν να εκποιήσουν περιουσιακά στοιχεία χωρίς να προσκομίσουν τη φορολογική και ασφαλιστική ενημερότητα. Ποιος μας διασφαλίζει αν ξεπουλώντας πραγματικά περιουσιακά στοιχεία θα περιέρχονται οι όποιες εισπράξεις στους οφειλέτες της εταιρείας αυτής που έχει μπει σε εκκαθάριση;   Από αυτήν την άποψη έχουμε πολλές επιφυλάξεις ότι στην ουσία και τα ασφαλιστικά ταμεία θα χάσουν αρκετά λεφτά και ακόμη θα διευκολυνθούν οι διάφοροι ιδιοκτήτες αυτών των επιχειρήσεων να ξεπουλήσουν και εκείνα τα περιουσιακά στοιχεία που δεν είχαν προλάβει να ξεπουλήσουν πριν τη χρεοκοπία τους.
   Είναι πραγματικά παράξενο να συζητάμε για την αύξηση στα δίδακτρα.  Δεν ξέρω, σύμφωνα με τα όσα είπε ο εισηγητής της Πλειοψηφίας, που έκανε  την έρευνα αυτή το Υπουργείο Παιδείας και βρήκε ότι το 4% των μαθητών  πηγαίνει φροντιστήριο. Αν πήγε στο Νεμπεσό Βάλτου που δεν πατάει   καθηγητής μπορεί να είναι σωστό. Αν πήγε όμως σε κωμόπολη με πάνω από τρεις χιλιάδες κατοίκους δεν νομίζω να υπάρχει ποσοστό λιγότερο από 50% -αρκεί να υπάρχουν φροντιστές- που να μην πηγαίνουν τα παιδιά φροντιστήριο. Αν τις έκανε σε τέτοιες περιοχές ή κάπου στο Καρπενήσι, στου Φουρνά Ευρυτανίας, μπορεί να είναι αληθινή. Αν έκανε όμως μία αντικειμενική έρευνα δεν νομίζω ότι πρέπει να λέγονται τέτοια εδώ στη Βουλή.
  Και φυσικά είναι κοροϊδία αυτό που κάνουμε. Και πέρυσι και πρόπερσι, κάθε χρόνο ρυθμίζονται εδώ στη Βουλή οι αυξήσεις.
  Θα παρακαλούσα τον Υπουργό να ρωτήσει ένα γονιό πόσο πλήρωνε πέρυσι  και πόσα θα πληρώσει φέτος στο φροντιστήριο του παιδιού του και στα ιδιωτικά εκπαιδευτήρια.  Να πάει ο Υπουργός σε έναν τυχαίο γονιό και να ρωτήσει και αν βρει αυξήσεις πραγματικά 2,5%, εγώ θα ψήφιζα την  τροπολογία αυτή τουλάχιστον. Δεν νομίζω όμως να ισχύει αυτό. Κάθε χρόνο επιβάλλουν όσα αυτοί θέλουν. Είναι αυξήσεις χωρίς καμία συνέπεια και τα πρόστιμα που αναφέρει το νομοσχέδιο δεν νομίζω ότι ίσχυσαν ούτε θα ισχύσουν ποτέ. Τώρα σε μία-δύο περιπτώσεις αν είναι μεγάλες οι αυξήσεις, εάν βουήξει όλη η κοινωνία μπορεί να πέσουν μερικά πρόστιμα χωρίς φυσικά να αναιρούν την ουσία της παραπαιδείας, η οποία πραγματικά θερίζει και τα φτωχά στρώματα.
  'Οσον αφορά τη σμύριδα της Νάξου, θα πω μία κουβέντα, κύριε Υπουργέ.  Νομίζω ότι πρέπει να μπει τουλάχιστον ένα ελάχιστο τίμημα για να  ξεκινήσει η δημοπρασία.
 'Οσον αφορά τα λατομεία, η άποψή μας είναι ότι θα διαιωνισθεί η  κατάσταση που υπάρχει.
  Θέλω στο σημείο αυτό να τονίσω το θέμα της αποκατάστασης. Δεν ξέρω   εάν οι κυρίες και οι κύριοι συνάδελφοι έχουν δει πουθενά στην Ελλάδα να έχει αποκατασταθεί λατομείο. Υπάρχουν νόμοι που επιβάλλουν την αποκατάσταση του τοπίου στο λατομείο. Δεν νομίζω ότι έχει εφαρμοσθεί πουθενά και κάνουμε συζήτηση χωρίς αποτέλεσμα. Εάν δεν θελήσει πραγματικά η Κυβέρνηση και το κράτος -ανεξάρτητα εάν είναι σήμερα αυτή ή η άλλη κυβέρνηση ή ήταν  προηγούμενα-  να υλοποιήσει  έστω τους νόμους που φέρνει γιατί δεν νομίζω ότι χρειάζονται καινούριοι νόμοι σ' αυτό το θέμα τουλάχιστον για τα λατομεία δεν μπορούμε να δούμε καλύτερη κατάσταση από αυτή που υπάρχει σήμερα. Νομίζω ότι είναι απαράδεκτη η κατάσταση αυτή που επικρατεί με την αποκατάσταση. Μέσα από αυτές τις ρυθμίσεις διακρίνονται διαφοροποιήσεις σε σχέση με αυτούς που είχαν άδεια και σ' αυτούς που θα αποκτήσουν άδεια. Βλέπουμε αυτοί που είναι τώρα στα λατομεία, που έχουν ήδη άδεια με βάση τον 2115 να διαφοροποιούνται σε σχέση με αυτούς που θα αποκτήσουν, οι οποίοι δεν διαφαίνεται από το νομοσχέδιο τουλάχιστον ότι θα μπουν σε οργανωμένες λατομικές ζώνες.
  Τώρα, για τη ρύθμιση που γίνεται δεν έχω να πω τίποτα, είναι μία απλή προσαρμογή στους κανόνες της Ευρωπαϊκής 'Ενωσης για το φυσικό αέριο.  Δείχνει πραγματικά τη διάθεση της Κυβέρνησης να ομογενοποιήσει τα διαδικαστικά αυτά θέματα, τα πρακτικά αυτά θέματα, για να υπάρξει μία ενιαία πολιτική στο φυσικό αέριο σε όλη την Ενωμένη Ευρώπη.
  'Ηθελα να σταθώ ιδιαίτερα στο τελευταίο, κεφάλαιο που αφορά τον τουρισμό. Ο ΕΟΤ ουσιαστικά παύει να υπάρχει σαν οργανισμός και απ' ό,τι φαίνεται θα ασχολείται μόνο με τη διαφήμιση αν κρατήσει και αυτό το αντικείμενο. Φυσικά άλλα έλεγε το ΠΑ.ΣΟ.Κ. πριν και άλλα λέει τώρα. Αυτό δεν έχει και τόση σημασία, γιατί είμαστε συνηθισμένοι πια με άλλα να κοιμόμαστε και με άλλα να ξημερωνόμαστε, ανάλογα με τα όνειρα που βλέπουμε ίσως ή  που μας επιβάλλουν οι κρατούντες σ' αυτόν τον τόπο.   ΠΡΟΕΔΡΕΥΩΝ (Κωνσταντίνος Γείτονας): Είναι καλό πάντως, να  ονειρευόμαστε, κύριε συνάδελφε.
 ΣΠΥΡΙΔΩΝ ΣΤΡΙΦΤΑΡΗΣ: Θα ήθελα να διευκρινίσει ο κύριος Υπουργός για  τη δημιουργία της δεύτερης θυγατρικής εταιρείας, εάν θα υπάρχει η διαδοχή των εργαζομένων, γιατί δεν προβλέπεται κάτι τέτοιο από το νομοσχέδιο. Ενώ σ' αυτή που δημιουργείται τώρα με το παρόν νομοσχέδιο, προβλέπεται η διαδοχή και ότι θα είναι εξασφαλισμένοι οι εργαζόμενοι, δεν προβλέπεται όμως στη θυγατρική αυτής της εταιρείας, που θα διαχειρίζεται τα καζίνο.   Δεν νομίζω ότι χρειάζεται και εδώ να πούμε πολλά για τη μεταχείριση  που γίνεται και στα καζίνο, αλλά και σε όλη την περιουσία του ΕΟΤ.
  Θα ήθελα να πω στον εισηγητή της Πλειοψηφίας ότι το 51%  το ακούγαμε χρόνια για τον ΟΤΕ, για την Ολυμπιακή Αεροπορία και για άλλες επιχειρήσεις. Τίποτα δεν εμπόδισε την Κυβέρνηση να το κάνει 70%, 75% και να μιλάει για 100%, που αν περάσει το 51% το ίδιο είναι.
  Επομένως, η ίδια η Κυβέρνηση δεν μας επιτρέπει να έχουμε εμπιστοσύνη σ' αυτά που θα ψηφιστούν σήμερα. Το 51% για τον ΟΤΕ έγινε το 1992 αν δεν απατώμαι, με πρωτοβουλία συνδικαλιστών του ΠΑΣΟΚ και καλώς κατά την άποψή   μας έκαναν κατάληψη στον ΟΤΕ οι εργαζόμενοι και με προτροπές του κ.     Μανιάτη, που τότε ήταν Πρόεδρος της Ομοσπονδίας των εργαζομένων στον ΟΤΕ,   εμπόδισαν το ξεπούλημα από την Κυβέρνηση της Νέας Δημοκρατίας τότε. Κακώς  κάνουν όμως σήμερα που "βάζουν την ουρά κάτω από τα σκέλια" και συνηγορούν υπέρ αυτών των απόψεων.
  Δεύτερον, ειλικρινά δεν καταλαβαίνουμε γιατί λέει ο εισηγητής της Πλειοψηφίας ότι δεν θα πουληθούν όσα ακούστηκαν στην επιτροπή. Εγώ βλέπω εδώ στο άρθρο 10 "με προεδρικό διάταγμα που θα εκδοθεί με πρόταση των Υπουργών Ανάπτυξης και Οικονομικών, θα συσταθεί ανώνυμη εταιρεία η οποία θα έχει ως σκοπό τη διοίκηση, διαχείριση, εκμετάλλευση ξενοδοχειακών συγκροτημάτων και λοιπών κτιρίων, γηπέδων τουριστικών, δημοσίων κτημάτων, σταθμού τελεφερίκ, χώρων στάθμευσης και λοιπών εγκαταστάσεων, ό,τι έχει σχέση με το καζίνο της Πάρνηθας". Δηλαδή, ό,τι υπάρχει στην Πάρνηθα θα μπορεί να το διαχειρίζεται αυτή η εταιρεία. Ακόμα και τα σπήλαια μπορεί να ιδιωτικοποιηθούν. Φυσικά, αυτό δεν θα  ισχύει για όλα τα καζίνο.   ΒΑΣΙΛΕΙΟΣ ΟΙΚΟΝΟΜΟΥ: Στο άρθρο 9.
  ΣΠΥΡΙΔΩΝ ΣΤΡΙΦΤΑΡΗΣ: Στο άρθρο 10, παράγραφος 1 αναφέρεται σαφώς τι θα διαχειρίζεται αυτή η εταιρεία σε σχέση με το καζίνο της Πάρνηθας.   Εμείς δεν μπορούμε να ψηφίσουμε αυτό το νομοσχέδιο, γιατί είμαστε  επιφυλακτικοί και δεν θα συμφωνήσουμε κατ' αρχήν. Σε επιμέρους ζητήματα στα άρθρα μπορεί να συμφωνήσουμε. Αυτό θα εξαρτηθεί από τις διορθώσεις που θα έρθουν.
  Θέλουμε όμως να πούμε ότι με το νομοσχέδιο αυτό ρυθμίζονται ουσιαστικά λεπτομέρειες που αποδείχτηκε ότι δεν είχαν προβλεφθεί σε αντίστοιχα νομοσχέδια προηγούμενων περιόδων και επιβάλουν σήμερα μία παραπέρα διευκόλυνση στο μεγάλο κεφάλαιο, ειδικά με το άρθρο για την επιτροπή ανταγωνισμού και για τα θέματα τουρισμού.
  Καταλήγω με τις περίφημες ανεξάρτητες αρχές. Εδώ δεν μπορώ να μην επισημάνω το εξής: Δεν νομίζω ότι ήταν σχήμα λόγου του εισηγητή της Νέας Δημοκρατίας που είπε ότι ένας που πρέπει να μπει στην αρχή αυτή πρέπει να πιστεύει στον ανταγωνισμό. Τότε τι ανεξάρτητη αρχή θα είναι αυτή; Επίσης, τι ανεξάρτητη αρχή θα είναι όταν διορίζονται από τον Υπουργό όλα τα μέλη; Με την αλλαγή που έκανε τώρα ο κύριος Υπουργός τι άλλαξε; Θα του προτείνουν, δηλαδή, τρία ονόματα και θα επιλέγει το ένα. Τι άλλαξε δηλαδή; 'Οτι θα περιορίζονται στα τρία; Στην ουσία δεν αλλάζει τίποτα.  Στις ανεξάρτητες αρχές για μας θα έπρεπε να μετέχουν και εκείνοι που δεν πιστεύουν στον ανταγωνισμό, όπως έχει καθιερωθεί σήμερα, γιατί αλλιώς δεν μπορεί να είναι ανεξάρτητες.
 Ανεξάρτητη αρχή στον καπισταλισμό πιστεύουμε ότι δεν θα μπορεί να  υπάρξει, γιατί αν υπάρξει μπορεί να είναι ενάντια στον ίδιο τον καπιταλισμό και αυτό δεν το θέλει ποτέ ο καπιταλισμός.
  Ευχαριστώ.
 ΠΡΟΕΔΡΕΥΩΝ (Κωνσταντίνος Γείτονας): Ευχαριστούμε τον κύριο συνάδελφο. Το λόγο έχει ο ειδικός αγορητής του Συνασπισμού της Αριστεράς και της  Προόδου κ. Λαφαζάνης.
  ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κύριοι συνάδελφοι, είμαι υποχρεωμένος και εγώ να καυτηριάσω εξ αρχής όλο τον τρόπο με τον οποίο εισήχθη αυτό το νομοσχέδιο και το συζητάμε σήμερα στο Θερινό Τμήμα της Βουλής. Είναι ένας τρόπος απαράδεκτος, ο οποίος παραβίασε πλήρως και κατάφωρα τον Κανονισμό της Βουλής και το Σύνταγμα. Πήραμε ένα νομοσχέδιο την προηγούμενη το βράδυ και την επόμενη μας το έφεραν στην επιτροπή χωρίς να έχουμε τροποποιούμενες διατάξεις, χωρίς να έχουμε έκθεση του Λογιστηρίου, χωρίς να μπορεί κανείς να το διαβάσει, με μια επιτροπή που δούλευε από το πρωί μέχρι το βράδυ σε τρεις αλλεπάλληλες συνεδριάσεις για να εξαντλήσει το χρόνο της και προκειμένου να μη μπερδευτούν τα δυο θερινά Τμήματα της Βουλής.
 Αυτά τα πράγματα είναι απαράδεκτα. Είναι πλήρης υποβάθμιση της  Βουλής, αλλά και περιφρόνηση των Βουλευτών και όλων των διαδικασιών. Πολύ   φοβάμαι ότι αυτή η προχειρότητα και η υποβάθμιση εκφράστηκαν και σήμερα.  Είδαμε τον κύριο Υπουργό να έρχεται και να μας φέρνει διόρθωση την οποία με τα χίλια ζόρια την πήραμε γραπτώς για να μπορέσουμε να καταλάβουμε   περί τίνος πρόκειται και τι αλλαγές κάνει. Δεν μπορούσε ο κύριος Υπουργός να μας είχε ενημερώσει έγκαιρα σε ένα από τα κρισιμότερα θέματα που θίγει το νομοσχέδιο; Δεν μπορούσε να μας πει για τις αλλαγές για να μπορούμε να κρίνουμε και εμείς; 'Ερχεται τελευταία στιγμή και εισάγει εδώ, μας το διαβάζει προφορικά, ακούμε δεν ακούμε, του το ζητάμε γραπτώς, μας φέρνει γραπτώς με το χέρι το εδάφιο ε' κ.ο.κ.
 Με συγχωρείτε, αλλά δεν μπορεί να γίνεται νομοθετικό έργο κατ'αυτόν  τον τρόπο και δεν μπορούμε να κρίνουμε και εμείς. Μετά λύπης μου βλέπω  ότι απουσιάζει ο κύριος Υπουργός. Αφού εξασφάλισε τη θεάρεστη συναίνεση της Νέας Δημοκρατίας με την αλλαγή που έκανε επί του νομοσχεδίου, θεώρησε περιττό να ακούσει και τους άλλους αγορητές του Κ.Κ.Ε και του Συνασπισμού, διότι φαίνεται ότι αυτοί περισσεύουν σ'αυτήν την Αίθουσα. Είναι παρείσακτοι.
  ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, εκπροσωπείται η Κυβέρνηση κατά το Σύνταγμα.
 (Στο σημείο αυτό εισέρχεται στην Αίθουσα ο Υπουργός Ανάπτυξης κ.    Νικόλαος Χριστοδουλάκης)   
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δεν θίγω εσάς. Λέω ότι ο κύριος Υπουργός δεν παρέστη στην επιτροπή.
  'Ηρθε αυτήν τη στιγμή ο κύριος Υπουργός και χαίρομαι για την έλευσή του γιατί πρέπει να ακούσει και τα μικρότερα κόμματα, διότι μπορεί να είναι μικρότερα, αλλά έχουν φωνή, έχουν υπόσταση, έχουν λόγο και άποψη επί των θεμάτων.
 Ξεκινάω, λοιπόν, επί της ουσίας του νομοσχεδίου με το άρθρο 1.   Μας έφερε ο κύριος Υπουργός κάτι το απαράδεκτο, το οποίο επισημάνθηκε και από μας και από όλες τις πτέρυγες της Βουλής και αφορά στην Επιτροπή του Ανταγωνισμού. Μας έφερε μια Επιτροπή Ανταγωνισμού, όπου όλα τα μέλη της, χωρίς καμία εξαίρεση, επιλέγονται και διορίζονται από τον Υπουργό και μόνο από αυτόν. Και ήθελε να μας πει ότι αυτή η Επιτροπή Ανταγωνισμού είναι και ανεξάρτητη αρχή. Ο κύριος Υπουργός, δηλαδή, είναι μη αξιόπιστος προκειμένου να διαφυλάσσει τον ελεύθερο ανταγωνισμό. Αυτοί που διορίζει ο ίδιος βαφτίζονται αυτόματα ανεξάρτητη αρχή και θεωρείται ότι έχουν αξιοπιστία να μπορούν να κάνουν τον έλεγχο για τον ελεύθερο ανταγωνισμό στην αγορά.
  Καυτηριάστηκαν και καταδικάστηκαν αυτές οι διατάξεις και βλέπουμε τώρα να έρχονται κάποιες αλλαγές. Οι αλλαγές αυτές ως προς τα επιμέρους θέματα είναι θετικές. Είναι θετικό για παράδειγμα -το ζητήσαμε εμείς, πιέσαμε αφόρητα, πίεσε και η ΓΕΣΕΒΕ, πίεσε και η Εθνική Συνομοσπονδία Ελληνικού Εμπορίου- ότι απεδέχθη ο κύριος Υπουργός να μετέχουν επιτέλους στην Επιτροπή Ανταγωνισμού εκπρόσωπος της ΓΕΣΕΒΕ και εκπρόσωπος της Εθνικής Συνομοσπονδίας Ελληνικού Εμπορίου. Και πρέπει να μετέχουν διότι προφανώς τα πρώτα θύματα των μονοπωλιακών καταστάσεων, των συγκεντρώσεων, των αθέμιτων συμφωνιών και των εναρμονισμένων πρακτικών είναι οι μικρομεσαίες επιχειρήσεις και το ελληνικό εμπόριο.
 Είναι θετικό, λοιπόν, ότι φέρνει αυτές τις ρυθμίσεις ο κύριος  Υπουργός και εκπρόσωποι υποδεικνυόμενοι απ'αυτούς τους φορείς θα μετέχουν στην Επιτροπή Ανταγωνισμού. Δεν αρκεί όμως αυτό. Δεν αρκεί καθόλου, διότι η πλειοψηφία -και λυπάμαι για τη θέση της Νέας Δημοκρατίας- της Επιτροπής Ανταγωνισμού θα συνεχίσει να διορίζεται και να ελέγχεται από τον  κ. Υπουργό.
  Τι είδους ανεξάρτητη αρχή είναι αυτή που η πλειοψηφία των μελών της διορίζεται από εσάς, κύριε Υπουργέ, και κατ'επέκταση είναι υποχρεωμένη απέναντί σας; Γιατί τους διορίζετε; Τι προκύπτει από αυτόν το διορισμό; Επειδή τους διορίσατε ξαφνικά έγιναν ανεξάρτητη αρχή; Απο πού και ως πού; Τι είδους ανεξάρτητες αρχές είναι αυτές που τις βλέπουμε να φυτρώνουν σαν μανιτάρια αφού όλες διορίζονται από την Κυβέρνηση; Και γιατί τις λέμε ανεξάρτητες αρχές; Ποιον κοροϊδεύουμε;   Φέρατε το παράδειγμα, κύριε Υπουργέ, και μας είπατε ότι αυτά γίνονται σε όλη την Ευρωπαϊκή 'Ενωση. Σας είπα μην κάνετε λάθος και επικαλείστε ατυχή πληροφόρηση που έχετε. Δεν είναι έτσι σε όλη την Ευρώπη. Στην Ιταλία είναι διακομματική η Επιτροπή του Ανταγωνισμού. Γιατί δεν ακολουθείτε αυτό το παράδειγμα; Στη Γερμανία είναι ισόβιοι αυτοί που διορίζονται. Είναι σαν δικαστές. Στη Δανία, αναφερθήκατε και εσείς, υποδεικνύονται στην πλειοψηφία τους από φορείς. Γιατί εσείς καθιερώνετε το χειρότερο παράδειγμα μέσα στην Ευρωπαϊκή 'Ενωση, να διορίζετε και να επιλέγετε την Επιτροπή του Ανταγωνισμού, μία επιτροπή που έπρεπε να έχει κύρος, αξιοπιστία και δυνατότητες για να παίξει το ρόλο της.
  Φυσικά υπάρχει ένας μύθος που λέγεται ελεύθερη αγορά. Ουδέποτε υπήρξε ούτε θα υπάρξει σε οποιοδήποτε καπιταλιστικό σύστημα όσο φιλελεύθερο και αν λέγεται, ελεύθερη αγορά. Αυτό είναι μία φαινάκη, ένας φετιχισμός, φιλελεύθερων δογμάτων και ιδεοληψιών. Η ελεύθερη αγορά πάντοτε φαλκιδεύεται από μονοπωλιακές καταστάσεις, από συγκεντρώσεις, από δεσπόζουσες θέσεις, από κυριαρχίες, από άτυπες συμφωνίες, εναρμονισμένες πρακτικές και καρτέλ. 'Ολη η ιστορία του καπιταλισμού, όχι μόνο στην  Ελλάδα αλλά και διεθνώς, μόνο οι ανιστόρητοι μπορούν να ισχυριστούν επιτρέψτε μου την έκφραση, ότι μπορούμε να έχουμε πλήρη ελευθερία της αγοράς.
   Εν πάση περιπτώσει η Επιτροπή Ανταγωνισμού θα μπορούσε να παίξει ένα θετικό ρόλο, κάπου να βάλει κάποιο φρένο ή δεσμεύσεις ή να κάνει παρεμβάσεις. Είχαμε μία Επιτροπή Ανταγωνισμού η οποία δεν είχε τα μέσα να επιτελέσει το ρόλο της, γιατί δεν της τα έδωσε η πολιτεία και δεν υπήρχε η πολιτική βούληση. Ξέρουμε τι γίνεται στην ελληνική αγορά από αυτές τις καταστάσεις που ανέφερα προηγουμένως. Βέβαια υπάρχουν κάποιες άλλες επιλογές όπως αυτές της συναίνεσης οι οποίες μπορούν να δίνουν περισσότερη αξιοπιστία και ανεξαρτησία στην επιτροπή. Για παράδειγμα θα μπορούσαν οι εκπρόσωποι να ορίζονται -πέρα από αυτούς που ορίζουν οι φορείς- με την ευρεία πλειοψηφία των 2/3. Γιατί δεν επιχειρείται μία τέτοια τομή πράγματι εκσυγχρονιστική; Θα ήθελα μία απάντηση πάνω σε αυτό το θέμα με επιχειρηματολογία για να πειστούμε και εμείς και να καταλάβουμε τι δημιουργείται.
  Δεν θα μιλήσω άλλο επί αυτού του θέματος γιατί θα μας δοθεί η ευκαιρία και στην κατ'άρθρο συζήτηση να πούμε περισσότερα για αυτό.   Πάντως η κατάργηση του άρθρου 2α του ν.730/77 είναι απαράδεκτη. Αυτό  που έκανε το άρθρο 2α ήταν χρήσιμο και επωφελές γιατί βοηθούσε τις μικρομεσαίες επιχειρήσεις να σταθούν απέναντι στην δεσπόζουσα θέση και στους εκβιασμούς των ισχυρών εταιρειών. Η Επιτροπή Ανταγωνισμού όπως μας είπαν οι εκπρόσωποι είχε παίξει θετικό ρόλο με αποφάσεις υπέρ των μικρομεσαίων επιχειρήσεων με βάση το άρθρο αυτό. Τώρα το καταργείται. Γιατί το κάνετε; Βέβαια από αυτήν την κατάργηση οι μόνοι που επωφελούνται είναι οι μεγάλες πολυεθνικές αλυσίδες, τα υπερκαταστήματα και όλοι αυτοί που ελέγχουν σήμερα το εμπόριο και μιλάμε για μεγάλα πολυεθνικά συγκροτήματα που μπορώ να πω ότι λειτουργούν σε βάρος της βιομηχανίας. Ξέρετε πολύ καλά ότι και η βιομηχανία πλήττεται από αυτήν τη συγκέντρωση του εμπορίου η οποία έχει πάρει αχαλίνωτες διαστάσεις. Και η βιομηχανία θα μπορούσε να χρησιμοποιήσει το άρθρο 2α για να υπερασπίζει τη θέση της και το ρόλο της από αθέμιτες πρακτικές και εκβιασμούς από καταστάσεις που την έφερναν σε δυσμενή θέση.
  Θα πω δυο λόγια για το θέμα της Ρυθμιστικής Αρχής Ενέργειας.
 Κι εδώ επίσης προκύπτει το ίδιο. 'Εχουμε μια Ρυθμιστική Αρχή  Ενέργειας, την οποία βαπτίσατε ανεξάρτητη αρχή και την οποία επίσης έχετε διορίσει με προηγούμενο νόμο.
  Για αυτή τη Ρυθμιστική Αρχή Ενέργειας εδώ θέτει θέματα που αφορούν τους πόρους και το ανθρώπινο δυναμικό για τη λειτουργία της. Δεν έχουμε αντίρρηση σε αυτά, για τους πόρους και για το ανθρώπινο δυναμικό, αλλά άλλα είναι τα προβλήματα της Ρυθμιστικής Αρχής Ενέργειας για να αποκτήσει ουσιαστικό ρόλο.
  Δεν έχει ουσιαστικό ρόλο η Ρυθμιστική Αρχή Ενέργειας. Είναι δεδομένο και το ξέρετε αυτό. Η Ρυθμιστική Αρχή Ενέργειας δεν έχει κανένα λόγο, απλώς γνώμη, για να αποφασίζετε εσείς τις άδειες στους ηλεκτροπαραγωγούς. Εσείς αποφασίζετε τις άδειες, ενώ έπρεπε να τις αποφασίζει η Ρυθμιστική Αρχή Ενέργειας. Δεν έχει κανένα λόγο η Ρυθμιστική Αρχή Ενέργειας στους κανονισμούς.
   'Οσον αφορά τους όρους λειτουργίας και αυτούς εσείς τους αποφασίζετε.  Η ΡΑΕ απλώς γνωμοδοτεί, λέει γνώμη σε εσάς. 'Οχι μόνο δεν είναι  ανεξάρτητη αρχή -διορισμένη είναι- αλλά δεν έχει και ουσιαστικές αρμοδιότητες για να επιτελέσει το ρόλο και την αποστολή της. Τα κρατάτε στα χέρια του Υπουργείου σας αυτά, του εκάστοτε Υπουργού. Δεν αναφέρομαι σε εσάς! Ο νόμος αφορά οποιαδήποτε κυβέρνηση και αν έρθει, εκτός αν τον αλλάξει, αλλά βλέπω συναίνεση και από την πλευρά της Νέας Δημοκρατίας, δεν βλέπω διάθεση αλλαγής!   Αυτό έπρεπε να αλλάξετε με το άρθρο 5 για τη Ρυθμιστική Αρχή Ενέργειας και όχι απλώς να φέρετε ένα θέμα που αφορά τους πόρους και   το ανθρώπινο προσωπικό.
  Το μεγάλο θέμα όμως του νομοσχεδίου κατά τη γνώμη μας και το πιο επικίνδυνο είναι όλες αυτές οι αλλαγές που κάνετε στο κεφάλαιο Γ' με τη ρύθμιση θεμάτων τουρισμού.
  Τι κάνετε εδώ, κύριε Υπουργέ; Ανοίγετε τους ασκούς του Αιόλου, για να προχωρήσετε σε γενική εκποίηση και εκμίσθωση αποικιακού τύπου, κατά τα πρότυπα της Εταιρείας Ανατολικών Ινδιών, όλων των τουριστικών ακινήτων, τουριστικών επιχειρήσεων, που σήμερα έρχονται στον έλεγχο του δημοσίου.
 Φτιάχνετε μία εταιρεία την οποία τη λέτε "Ελληνικά Τουριστικά  Ακίνητα" και δείχνετε πώς αντιμετωπίζετε και τις επιχειρηματικές μονάδες του ΕΟΤ ως ακίνητα πλέον, Ακίνητα Α.Ε. Λέτε ότι θα τη βάλετε στο χρηματιστήριο, αλλά το 51% θα είναι στο δημόσιο. Τα έχουμε ακούσει αυτά και άλλες φορές! 'Ετσι λέτε πάντοτε ότι κάνουμε μετοχοποίηση και μετά προχωράτε στην πλήρη ιδιωτικοποίηση. 'Ετσι λέτε στην αρχή, ότι το 51% θα το ελέγχει το δημόσιο και μετά βλέπουμε. 'Ετσι λέγατε προεκλογικά και με τον ΟΤΕ και με την Ολυμπιακή και μετεκλογικά αθετήσατε τις υποσχέσεις σας.  Και βλέπουμε τον ΟΤΕ να τον πηγαίνετε στο 70% τώρα όσον αφορά την ιδιωτικοποίησή του και την Ολυμπιακή να την εκποιείτε κατά 51%. Γιατί δεν το λέγατε αυτό και προεκλογικά; 'Ετσι και τώρα κάνετε την αρχή με το 51% στα Τουριστικά Ακίνητα Α.Ε. Τώρα μας λέτε ότι το 51% θα το έχει το δημόσιο, αλλά μετά θα έλθετε μια καλή νύκτα εδώ σε αυτήν την Αίθουσα, θα θυμηθείτε ότι πρέπει να ιδιωτικοποιηθεί πλήρως και η εταιρεία Ελληνικά Τουριστικά Ακίνητα, στην οποία δίνετε τη διαχείριση και διοίκηση όλων των ακινήτων και επιχειρηματικών μονάδων του ΕΟΤ, και θα την εκποιήσετε και αυτήν πέρα του 51%. 'Ετσι, σε μια νύκτα θα δούμε πλήρη μεταμόρφωση του τοπίου!   Πέραν αυτού, τι κάνετε με τις διατάξεις που φέρνετε για τα Ελληνικά Τουριστικά Ακίνητα Α.Ε.; Τους δίνετε τη δυνατότητα διαχείρισης όχι μόνο των δημόσιων τουριστικών ακινήτων, αλλά απ'ό,τι βλέπω εδώ, τους δίνετε τη διαχείριση και διοίκηση και των επιχειρηματικών μονάδων. Μιλάμε για ξενοδοχειακές μονάδες, για τα καζίνο της Πάρνηθας και της Κέρκυρας, για τα τουριστικά περίπτερα, τις ακτές, τα τουριστικά λιμάνια, καταφύγια, αγκυροβόλια, χιονοδρομικά κέντρα, σταθμούς θαλαμηγών, σπήλαια κ.ο.κ.
 Και τι γράφετε παρακάτω: 'Οτι η εταιρεία αυτή, Ακίνητα Α.Ε.    -επιχειρηματικές μονάδες διαχειρίζεται, αλλά ως ακίνητα τα μεταχειρίζεται- μπορεί να διαθέτει τα περιουσιακά στοιχεία, για τις επιχειρηματικές μονάδες, με πώληση ή ανταλλαγή αυτών, με την επιφύλαξη των διατάξεων της παραγράφου 17 η οποία παραπέμπει στους Υπουργούς να δώσουν την κυριότητα στην "Τουριστικά Ακίνητα Α.Ε." για να πωλήσει ή να ανταλλάξει μονάδες.
  Δηλαδή τα έχετε όλα υπό εκποίηση. Ανοίγετε την πόρτα, το δίαυλο να τα πουλήσετε όλα. Να πουλήσετε, δηλαδή, αυτό που είπα χθες σπήλαια, χιονοδρομικά κέντρα κλπ. Προσπάθησε να απαντήσει ο συνάδελφος αγορητής του ΠΑ.ΣΟ.Κ. αλλά δεν απάντησε. Αυτά πωλούν, κύριε συνάδελφε. Δεν είναι δυνατό να πουλήσουν παραλία, γιατί, δεν είναι ιδιοκτησία ούτε του ΕΟΤ.  Πωλούν τις επιχειρηματικές μονάδες. Τις πωλούν. Αυτό ξέρετε τι σημαίνει; Πωλούν την επιχειρηματική εκμετάλλευση της ακτής, του σπηλαίου, του χιονοδρομικού κέντρου, λιμενικών εγκαταστάσεων, οτιδήποτε. Και το ερώτημα είναι γιατί το κάνετε αυτό; Γιατί δίνετε αυτήν τη δυνατότητα την οποία ασφαλώς θα την αξιοποιήσετε για να τη δίνετε με το νομοσχέδιο. Και, ή κάνετε πώληση ή κάνετε εκμίσθωση. Και μάλιστα τι εκμίσθωση; Ο Θεός να την κάνει εκμίσθωση. Κάνετε εκμίσθωση για ενενήντα εννέα χρόνια.  Δίνετε τη δυνατότητα να φθάσει η εκμίσθωση μέχρι και ενενήντα εννέα χρόνια.
  Μόνο στην Κίνα στα ανατολικά παράλια γίνονται τέτοιου είδους  εκμισθώσεις στο όνομα της ανάπτυξης και των ξένων επενδύσεων σήμερα. Πουθενά αλλού. Τι εκμίσθωση είναι αυτή για ενενήντα εννέα χρόνια;   Αυτή δεν είναι εκμίσθωση, προφανώς είναι παραχώρηση. Και θα είναι τυχερός αυτός που θα πάρει τέτοια εκμίσθωση.
  Δίνετε τέτοιες δυνατότητες οι οποίες είναι απαράδεκτες και τις περνάτε έτσι χωρίς να καθορίζετε ούτε τις διαδικασίες. Πώς θα γίνουν οι πωλήσεις; Δεν μας το λέτε. Δηλαδή η "Ακίνητα Α.Ε." θα αρχίσχει ένα πρωί και θα πωλεί οτιδήποτε; Με ποιες διαδικασίες; Θα εκμισθώνει; Με ποιες διαδικασίες; Μπορεί λέει επίσης η "Ακίνητα Α.Ε." να συστήνει ανώνυμες εταιρείες ή να συμμετέχει σε άλλη ανώνυμη εταιρεία.  Προφανώς ιδιωτική ανώνυμη εταιρεία. Πώς θα συμμετέχει η "Ακίνητα Α.Ε."; 'Η με ίδια κεφάλαια αν έχει ή με αυτά που μπορεί να προσφέρει στα ίδια κεφάλαια μιας εταιρείας, δηλαδή, τουριστικά ακίνητα ή επιχειρηματικές μονάδες.  Και ξαφνικά αυτές οι επιχειρηματικές μονάδες ένα βράδυ μέσω της "Ακίνητα Α.Ε." θα περάσουν στα χέρια ιδιωτών με μειοψηφικό έλεγχο του Δημοσίου επί της "Ακίνητα Α.Ε.".
  Αυτά τα πράγματα δεν ορίζετε με ποιες διαδικασίες θα τα κάνετε. Αφήνετε ανοικτά παράθυρα και πόρτες για αδιαφάνεια, πλήρη αδιάφανεια,  σκοτάδι αλλά και χαριστικές πράξεις με αυτό το νομοσχέδιο.
  Λοιπόν κατά τη γνώμη μας είναι εντελώς απαράδεκτες και διάτρητες αυτές οι διατάξεις των άρθρων 9 και 10 και θα έλεγα ότι δεν είναι δυνατό να περνάνε έτσι, διότι αυτές είναι ένα ολόκληρο νομοσχέδιο και θα έπρεπε να τις φέρετε σαν ένα νομοσχέδιο για να το εξετάσουμε ξεχωριστά. Μην κοιτάτε που έχετε την ανοχή της Αξιωματικής Αντιπολίτευσης και αυτά πάνε να περάσουν έτσι. Δεν είναι σωστό να περνάνε έτσι αυτά τα πράγματα.  Πρέπει να γίνει συζήτηση, να μας δώσετε εξηγήσεις -δεν μας δώσατε στην επιτροπή-για να μπορέσουμε να συζητήσουμε ένα ένα τα σημεία. Εν πάση περιπτώσει δε και οι Βουλευτές του ΠΑ.ΣΟ.Κ. έχουν ένα λόγο επ' αυτών των θεμάτων και δεν μπορεί να περνούν τέτοιου είδους θέματα στο θερινό Τμήμα επειδή υπάρχει περιορισμένο ενδιαφέρον και οι γνωστές δυσκολίες.
  Θα ήθελα επίσης να πω ότι δεν είναι δυνατόν να κάνετε όλα αυτά και να αφήνετε στον αέρα τους εργαζόμενους. Γιατί τους αφήνετε στον αέρα. Σας πρότεινα δύο τροπολογίες, κύριε Υπουργέ, οι οποίες είναι εύλογες και λογικότατες. Πρώτον, για τους ελεγκτές. Καταργείτε την Υπηρεσία Αυτεπιστασίας και λέτε ότι οι ελεγκτές θα αποσπαθούν, έως ότου μεταταγούν, προσωρινά στην Υπηρεσία Ελέγχου Καζίνο του Υπουργείου Ανάπτυξης. Γιατί, κύριε Υπουργέ, δεν τους μετατάσσετε απ' ευθείας στην Υπηρεσία Ελέγχου των Καζίνο στο Υπουργείο Ανάπτυξης; Γιατί δεν το κάνετε αυτό; Προφανώς θέλετε να τους διασκορπίσετε. Θέλετε να τους μετατάξετε σε άλλες υπηρεσίες. Θεωρείτε ότι είναι υπεράριθμο το προσωπικό; Μαθαίνω όμως ότι πήρατε εβδομήντα συμβασιούχους προσφάτως στις σχετικές υπηρεσίες αυτεπιστασίας. Σας πρότεινα μια τροπολογία για να διασφαλιστούν τουλάχιστον οι εργαζόμενοι απ' αυτά που κάνετε και θά πρεπε να δεσμευθείτε ευθέως ότι αυτοί οι ελεγκτές, θα μεταταγούν στην αντίστοιχη υπηρεσία του Υπουργείου Ανάπτυξης. 'Εως ότου ολοκληρωθεί η μετάταξή τους, ασφαλώς μπορεί να γίνει απόσπαση.
  Αλλά να μεταταγούν εκεί, σε αυτό το αντικείμενο που ξέρουν, στο οποίο έχουν αρμοδιότητα και μπορούν να έχουν λόγο και ρόλο και όχι να μεταταγούν γενικώς. Είναι θετικό βέβαια το ότι δεχθήκατε ότι η  μετάταξη,   εφόσον γίνεται, πρέπει να γίνεται στον οικείο Νομό. Αλλά δεν αρκεί αυτό.        Πρέπει να γίνεται και στην αντίστοιχη υπηρεσία.
  Είναι απαράδεκτο επίσης, κύριε Υπουργέ, το ότι αφήνετε στον αέρα τους εργαζόμενους με τη νέα εταιρεία που ιδρύετε καταργώντας τις υπηρεσίες του Ε.Ο.Τ., (καζίνο, ξενοδοχείο, τελεφερίκ Πάρνηθας και καζίνο Κέρκυρας), στο   άρθρο 10 παράγραφος 1 και μάλιστα με τη διαδικασία προεδρικού διατάγματος.
 Εν πάση περιπτώσει, ιδρύετε μία νέα εταιρεία και δεν δεσμεύεστε ότι  με την αρχή της διαδοχής θα πάνε σε αυτήν όσοι εργάζονταν στην παλιά εταιρεία.  Υπάρχει τροπολογία που έχω προτείνει εγώ και τροπολογία που έχει προτείνει ένας συνάδελφος του ΠΑΣΟΚ. Επομένως, νομίζω ότι έχει κάποια πιθανότητα να περάσει, γιατί είναι και δίκαιη.
  Γίνεται μια νέα εταιρεία, με την αρχή της διαδοχής, όσοι δούλευαν, με τα ίδια δικαιώματα, με τις ίδιες συμβάσεις, με τις ίδιες δυνατότητες πρέπει να πάνε στην καινούρια εταιρεία και όχι να αφήσουμε το θέμα στην ευχέρεια του διοικητικού συμβουλίου της νέας εταιρείας "Ελληνικά Τουριστικά Ακίνητα", μετά από αίτηση του εργαζόμενου κ.ο.κ.
  Κατόπιν όλων αυτών είναι προφανές ότι θα καταψηφίσουμε αυτό το νομοσχέδιο, γιατί το θεωρούμε απαράδεκτο, αλλά πρέπει επί πλέον να τονίσω ότι ήταν απαράδεκτες και οι διαδικασίες με τις οποίες ξεκίνησε η συζήτησή του.
  Ευχαριστώ.
  ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Ανάπτυξης κ. Χριστοδουλάκης έχει το λόγο.
  ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κυρίες και κύριοι συνάδελφοι, πριν περάσω στην ανάπτυξη των κυρίων θεμάτων τα οποία θίγει το νομοσχέδιο, θα ήθελα να κάνω δύο διασαφηνίσεις επί θεμάτων που ετέθησαν και για τη διαδικασία, αλλά και για ορισμένες σχέσεις σχετικά με τη Βουλή.
  Αναφέρθηκε από ορισμένους ομιλητές, ότι το συζητούμενο νομοσχέδιο είναι ένα πολυνομοσχέδιο και αυτό αναφέρθηκε με έναν αρνητικό τρόπο. 'Εχω την εντύπωση, κύριοι συνάδελφοι, ότι η αναφορά αυτή θα έπρεπε να περιέχει έναν πολύ θετικό χαρακτήρα, διότι όλα ανεξαιρέτως τα θέματα, τα οποία θίγει το νομοσχέδιο, αφορούν σε αντικείμενα του Υπουργείου Ανάπτυξης. Και είναι απολύτως φυσικό ένα υπουργείο, όταν έχει την ευκαιρία της  νομοθετικής πρωτοβουλίας και συζητήσεως, να προσπαθεί να ενοποιεί όχι μόνο τυπικά, αλλά -όπως θα επιχειρήσω να δείξω- και ουσιαστικά και να ρυθμίζει όλα τα θέματα τα οποία το απασχολούν.
  'Οσον αφορά ένα θέμα, το οποίο σχετίζεται με τη Βουλή και το οποίο ανέφερε ο ομιλητής της Νέας Δημοκρατίας ότι, δηλαδή, απεσύρθη μία διατύπωση η οποία επέτρεπε στις επιτροπές της Βουλής να καλούν την Επιτροπή Ανταγωνισμού, επιτρέψτε μου να πω, κύριε Παπαθανασίου, ότι αυτό έγινε κατόπιν υποδείξεως του Προέδρου της Βουλής. Διότι είναι αυτονόητο ότι οποιαδήποτε επιτροπή της Βουλής μπορεί να καλεί οποιονδήποτε και να λαμβάνει γνώση περί των πεπραγμένων του και της πορείας του έργου του.  Εθεωρήθη, λοιπόν, πλεονασμός που ενδεχομένως θίγει αυτό το δικαίωμα, όταν κανείς προσπαθεί να το ορίσει. Επαναλαμβάνω ότι κατόπιν υποδείξεως του ίδιου του Προέδρου της Βουλής απεσύρθει αυτή η διατύπωση.
   'Ερχομαι τώρα, κυρίες και κύριοι συνάδελφοι, στα θέματα του νομοσχεδίου.
 ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε Υπουργέ. Κύριε Παπαθανασίου, σας βλέπω να απορείτε. Είναι, όμως, αληθές αυτό:  Οι σχετικές επιτροπές της Βουλής έχουν το δικαίωμα να καλέσουν οποιαδήποτε αρχή σε ακρόαση.
 ΑΡΙΣΤΟΤΕΛΗΣ ΠΑΥΛΙΔΗΣ: Δεν αμφισβήτησε κανείς το αληθές, κύριε  Πρόεδρε.
   ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, αν μου επιτρέπετε.
   Ο κ. Παπαθανασίου έθεσε το εξής ζήτημα: Προφανώς είτε ο Πρόεδρος της Βουλής είτε η Κυβέρνηση και πάντως το κυβερνών κόμμα που στήριξε τον Πρόεδρο της Βουλής και την Κυβέρνηση έκαναν λάθος. 'Ενας εκ των δύο έχει δίκιο, είτε ο Πρόεδρος της Βουλής είτε η Κυβέρνηση. Διαλέξτε ποιος έχει το άδικο.
 ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Συμφωνείτε πάντως,  κύριε Βουλγαράκη, ότι δεν τίθεται θέμα ουσίας.
   Επί της διαδικασίας θα ήθελα να ευχαριστήσω όλα τα μέλη της επιτροπής και από το Βήμα αυτό για την ουσιαστική συμμετοχή την οποία είχαν, παρά την εντατική διαδικασία η οποία ακολουθήθηκε. Η ουσιαστική αυτή συμμετοχή τους επέτρεψε τη διατύπωση πολλών απόψεων, αρκετές από τις οποίες η Κυβέρνηση δέχθηκε και ενσωμάτωσε στο σχέδιο νόμου το οποίο έχετε μπροστά σας και συζητούμε σήμερα.
   Η βασική επιδίωξη του νομοσχεδίου, κυρίες και κύριοι συνάδελφοι, είναι η αλλαγή  του τρόπου λειτουργίας και των  κατευθύνσεων πολιτικής της Επιτροπής Ανταγωνισμού. Η αλλαγή των κατευθύνσεων της πολιτικής της Επιτροπής Ανταγωνισμού κινείται σε μια αντιγραφειοκρατική κατεύθυνση.    Να ενθαρρύνει το φαινόμενο των απλών συγχωνεύσεων  των επιχειρήσεων και να μην υποβάλει αυτές τις αυτονόητες διαδικασίες σε μια σύγχρονη αγορά σε μια έντονη γραφειοκρατική δοκιμασία.
   Η Επιτροπή Ανταγωνισμού παρά το ζήλο των μελών της επιτροπής κατά τα   προηγούμενα χρόνια  δεν  απέδωσε. Το ότι δεν απέδωσε έχει διαπιστωθεί και από εγχώριους οργανισμούς αλλά και απο ξένους οργανισμούς και προσφάτως από τον  Οργανισμό Οικονομικής Συνεργασίας και Αναπτύξεως, ο οποίος επεσήμανε πολλές γραφειοκρατικές λειτουργίες της Επιτροπής Ανταγωνισμού.   Ο κύριος λόγος ήταν ότι παρά τη βούληση και τη θέληση  των μελών της  Επιτροπής Ανταγωνισμού γέμιζε  η δουλειά της επιτροπής από μια σειρά γραφειοκρατικές διαδικασίες, που σπανίως είχαν ένα ουσιαστικό οικονομικό αποτέλεσμα.
   Για να ξεπεράσουμε αυτήν τη κατάσταση ανεβάζουμε  το όριο συγκεντρώσεως από 25%  στο 35%  της αγοράς, πέραν του οποίου  είναι υποχρεωμένες οι συγχωνευόμενες επιχειρήσεις να ζητούν την έγκριση  της Επιτροπής Ανταγωνισμού. Και εκτιμούμε ότι αυτό θα απαλλάξει την Επιτροπή Ανταγωνισμού από το 60%  έως 70% περίπου  του όγκου εργασιών της  και θα της επιτρέψει έτσι να ασχοληθεί με δύο  βαρύνουσας σημασίας ζητήματα, όπως είναι  η διερεύνηση  της καταχρηστικής συμπεριφοράς μεγάλων επιχειρήσεων οι οποίες κατέχουν δεσπόζουσα θέση σε μια αγορά, όπως επίσης και η διερεύνηση  ύπαρξης εναρμονισμένης  τιμολογιακής πρακτικής μεταξύ μικρών ή μεγάλων επιχειρήσεων, δύο ζητήματα τα οποία όπως δείχνει και η ελληνική πρακτική αλλά και η διεθνής πρακτική  έχουν καθοριστική σημασία για το συμφέρον του καταναλωτή.
   Το δεύτερο το οποίο επιδιώκουν οι διατάξεις περί ανταγωνισμού  είναι να επιταχύνουμε τη θεσμική σύγκλιση λειτουργίας καίριων θεσμών, όπως είναι η Επιτροπή Ανταγωνισμού, με αυτά τα οποία ισχύουν σε άλλες χώρες  και σε άλλες  αναπτυγμένες οικονομίες. Σε αυτήν την κατεύθυνση λάβαμε υπόψη μας μια σειρά από δεδομένα  τα οποία ισχύουν  σε άλλες χώρες της Ευρωζώνης όπως  επίσης και στη Βόρειο Αμερική.
  Πιστεύω ότι με τις διατάξεις οι οποίες  εμπεριέχονται στο συζητούμενο νομοσχέδιο  η Επιτροπή Ανταγωνισμού στη χώρα μας θα είναι θεσμικώς ισάξια και πιστεύω  από  άποψη αποτελέσματος επίσης ισάξια με τα δεδομένα  άλλων ανεπτυγμένων χωρών.
  'Εγινε πολλή συζήτηση, κυρίες και κύριοι, για την κατάργηση  του άρθρου 2α. Το άρθρο αυτό  προς ενημέρωση όλων των μελών  επέτρεπε να προσφεύγουν  για τη λήψη ασφαλιστικών μέτρων  οι διάφορες επιχειρήσεις στην Επιτροπή Ανταγωνισμού. Αυτό το καθεστώς έπρεπε να λήξει. Γιατί έπρεπε να λήξει; Διότι οι βασικές διατάξεις του ν.703/77  "περί ανταγωνισμού" ουσιαστικά απετέλεσαν αντιγραφή των άρθρων  85 και 86 της Συνθήκης της Ρώμης και τα άρθρα αυτά ουδεμία κατεύθυνση ή δυνατότητα έδιναν σε επιτροπές  ανταγωνισμού  να  λειτουργούν  ως οιονεί αστικά πολιτικά δικαστήρια.  Αυτό το οποίο έγινε μέχρι τώρα  διά της αξιοποιήσεως  του άρθρου 2α είναι να ζητείται από την Επιτροπή Ανταγωνισμού να παίρνει θέση επί θεμάτων ασφαλιστικών μέτρων υποκαθιστώντας έτσι τη λειτουργία των δικαστηρίων, πράγμα το οποίο εκτός από την προφανή αναποτελεσματικότητα  που εισήγαγε  έθετε  ενδεχομένως και θέματα συνταγματικότητος. Διότι εξελάμβανε το ρόλο της  η Επιτροπή Ανταγωνισμού ως  οιονεί δικαστική αρχή.  Πέραν τούτου βεβαίως το σημαντικότερο είναι να επισημάνει κανείς την αναποτελεσματικότητα της εφαρμογής  αυτού του άρθρου 2α, αφού στα περασμένα χρόνια υπεβλήθησαν δεκάδες τέτοιες αιτήσεις  για λήψη  ασφαλιστικών μέτρων  από την Επιτροπή Ανταγωνισμού και μόνο δύο περιπτώσεις εκρίθησαν ουσιώδεις.
 Το τρίτο θέμα, το οποίο εισάγει  το νομοσχέδιο, είναι η αυτοδυναμία  των οικονομικών πόρων της Επιτροπής Ανταγωνισμού και σε συνδυασμό με τον τρόπο επιλογής  των προσώπων που θα στελεχώσουμε την Επιτροπή Ανταγωνισμού  από άτομα τα οποία έχουν  αποδεδειγμένα μεγάλη πείρα και κύρος  σε θέματα ανταγωνισμού, πιστεύω ότι παρέχεται μια συνολική αναβάθμιση του θεσμού.
  Με τον τρόπο αυτό, κυρίες και κύριοι, οικοδομούμε ένα νέο θεσμό, ένα νέο ρόλο  για την Επιτροπή Ανταγωνισμού. Διαμορφώνουμε έτσι μια νέα αρχιτεκτονική  της οικονομικής ανάπτυξης.
  Αυτό είναι απόλυτα αναγκαίο, διότι η εποχή στην οποία βρισκόμαστε, πολύ περισσότερο η εποχή μετά την ένταξη της ελληνικής οικονομίας στην Ο.Ν.Ε., δεν απαιτεί μόνο μακροοικονομικές πολιτικές, τις οποίες με επιτυχία εφήρμοσε η Κυβέρνηση τα προηγούμενα χρόνια, αλλά απαιτεί και νέους θεσμούς μικροοικονομικής πολιτικής, προκειμένου να απελευθερωθούν οι δημιουργικές δυνάμεις της αγοράς και να μπορέσουν έτσι να συντελέσουν αποφασιστικά στη νέα πορεία ευημερίας της χώρας.
  Ποια είναι αυτή η νέα αρχιτεκτονική της ανάπτυξης; Τα προηγούμενα χρόνια είχαμε ζήσει και στην Ελλάδα αλλά και σε άλλες χώρες της Ευρώπης ένα εκκρεμές της οικονομικής πολιτικής. Είδαμε να μετατοπίζεται το σύνολο των αντιλήψεων και πολιτικών από το ένα άκρο στο άλλο. Από το άκρο της υποστήριξης του κράτους ως κυρίαρχου παράγοντα οικονομικής δραστηριότητας μέχρι το άλλο άκρο της νεοφιλελεύθερης αντίληψης ότι τα πάντα πρέπει να επαφίονται στην παντογνωσία και τον αυτοματισμό των αγορών. Και είδαμε ότι οποτεδήποτε η οικονομική πολιτική επέλεξε ένα από τα δύο άκρα του εκκρεμούς, τα αποτελέσματα ήταν πολύ κατώτερα των δυνατοτήτων της οικονομίας, πολύ κατώτερα των περιστάσεων και σε πολλές περιπτώσεις αρνητικά για την ευημερία του κοινωνικού συνόλου.
 Στη νέα εποχή που ζούμε είναι σαφές πλέον ότι το κράτος πρέπει να   αποκολληθεί από κάθε αντίληψη και έννοια επιχειρηματικής δραστηριότητας.  Οι δημόσιες υπηρεσίες δεν πρέπει να εμπλέκονται με επιχειρηματικές δραστηριότητες. 'Οποτε το κράτος επεχείρησε να παραστήσει το συνήθη επιχειρηματία απέτυχε και η αποτυχία του αυτή στοίχισε και στα δημοσιονομικά του κράτους και στην ευημερία του κοινωνικού συνόλου.
 Δεν θα αφήσουμε όμως το εκκρεμές να πάει και να κολλήσει στο άλλο  νεοφιλελεύθερο άκρο, όπου τα πάντα επαφίενται στους δήθεν αυτοματισμούς της αγοράς. Θα πρέπει να οικοδομήσουμε ένα ενδιάμεσο θεσμικό πλαίσιο και αυτό είναι το πλαίσιο της επιτροπής ανταγωνισμού και των ρυθμιστικών αρχών εποπτείας των ειδικών αγορών, όπως θα έχω την ευκαιρία να αναπτύξω   στη συνέχεια.
  Με αυτήν τη νέα αρχιτεκτονική της ανάπτυξης δημιουργούμε όλες εκείνες τις προϋποθέσεις οι οποίες απελευθερώνουν τις δημιουργικές δυνάμεις της επιχειρηματικότητας και του ιδιωτικού τομέα, αλλά ταυτοχρόνως το κράτος έχει εκείνους τους ανεξάρτητους θεσμούς, οι οποίοι προασπίζουν και προωθούν το συμφέρον του πολίτη, του καταναλωτή, επιταχύνουν την απελευθέρωση των αγορών και κατατείνουν να λειτουργούν οι αγορές όσο γίνεται πιο αποτελεσματικά.
 Ο φόβος, κυρίες και κύριοι, δεν είναι αν δουλεύουν οι αγορές  ελεύθερα, είναι ότι σε πολλές περιπτώσεις δεν μπορούν να δουλεύουν με πλήρη ανταγωνιστικότητα και ελευθερία και γι' αυτό ακριβώς ερχόμαστε να συμπληρώσουμε αυτήν την αδυναμία με την αρχιτεκτονική της Επιτροπής Ανταγωνισμού και των ρυθμιστικών αρχών. Αυτή ακριβώς είναι η αντίληψη, η οποία καθοδηγεί όχι μόνο τις διατάξεις περί ανταγωνισμού αλλά και τα άλλα άρθρα του νομοσχεδίου, όπως θα αναπτύξω στη συνέχεια.
  Αυτή είναι η ενοποιητική αντίληψη των διατάξεων του νομοσχεδίου, αλλά και της φιλοσοφίας της ανάπτυξης της νέας εποχής.
 Κάτω από αυτήν τη λογική είναι φυσικό το νομοσχέδιο να θέλει να  ενισχύσει και τη Ρυθμιστική Αρχή Ενέργειας, που αποτελεί έναν καθοριστικής σημασίας τομέα της οικονομίας τα χρόνια που έρχονται.
  Είναι γεγονός ότι υπήρξαν ρυθμίσεις για τη Ρυθμιστική Αρχή Ενέργειας πριν από δύο χρόνια, εν τω μεταξύ όμως, πολλά πράγματα άλλαξαν όσον αφορά την ενέργεια και στη χώρα μας και σε άλλες χώρες της Ευρωπαϊκής 'Ενωσης.   
ΑΡΙΣΤΟΤΕΛΗΣ ΠΑΥΛΙΔΗΣ: Τι άλλαξε;  
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα σας εξηγήσω, αυτό  ετοιμάζομαι να πω τώρα.
  Οι ρυθμιστικές αρχές ενέργειας σε όλες τις χώρες της Ευρωπαϊκής 'Ενωσης τον τελευταίο χρόνο -και αυτή η εξέλιξη αποτυπώθηκε στο πρόσφατο συμβούλιο Υπουργών Ενέργειας, που έγινε στις Βρυξέλλες πριν από ένα μήνα-παίζουν ένα πολύ πιο καθοριστικό ρόλο από αυτόν τον οποίον είχαν φανταστεί τα κράτη πριν από δύο ή τρία χρόνια.
  Κατ' αρχήν έχουν αρχίσει μία συντονιστική μεταξύ τους δραστηριότητα, καθώς η Ευρώπη αποφάσισε επιτέλους ότι χρειάζεται μία σωστή, δομημένη και συντονισμένη πανευρωπαϊκή αγορά ενέργειας και σε αυτήν τη διαδικασία και η Ελλάδα θα έχει φυσικά μία βαρύνουσα συμμετοχή, λόγω της δυνατότητας να αναπτύξει όχι μόνο μία δική της απελευθερωμένη ενεργειακή αγορά αλλά και μία περιφερειακή ενεργειακή αγορά.
  Είναι φυσικό, λοιπόν, η Ρυθμιστική Αρχή Ενέργειας να απαιτεί και περισσότερους πόρους και περισσότερα και πιο εξειδικευμένα στελέχη, έτσι ώστε να μπορεί να λειτουργεί αποτελεσματικά στο νέο ευρωπαϊκό πλαίσιο, όπως κάνουν και άλλες ρυθμιστικές αρχές.
  'Ερχομαι τώρα στο θέμα των ελληνικών τουριστικών ακινήτων. Η ίδια ακριβώς φιλοσοφία, την οποία ανέπτυξα, είναι αυτή η οποία διαπνέει και τις διατάξεις περί τουρισμού. Τι συνέβαινε στο παρελθόν; Υπήρχε ο Ελληνικός Οργανισμός Τουρισμού, ο οποίος τα παλαιότερα χρόνια, απετέλεσε μια επαναστατική θεσμική τομή και έπαιξε έναν καταλυτικό ρόλο στην ανάπτυξη του ελληνικού τουρισμού. Αλλά με την εξέλιξη των αγορών φορτώθηκε πολλές δραστηριότητες, οι οποίες είναι αδιανόητες για μία δημόσια υπηρεσία.
  Είναι δυνατόν, κυρίες και κύριοι, σήμερα μία δημόσια υπηρεσία, ένα νομικό πρόσωπο δημοσίου δικαίου, όπως είναι ο Ε.Ο.Τ., να καταγίνεται με απλές και αυτονόητες επιχειρηματικές δραστηριότητες; Είναι δυνατόν σε τουριστικές εγκαταστάσεις και επιχειρήσεις, αυτός ο οποίος εξυπηρετεί τους πελάτες ενός ξενοδοχείου, τον επισκέπτη ενός χιονοδρομικού κέντρου ή τον παίκτη ενός καζίνο, να έχει χαρακτηριστικά δημοσίου υπαλλήλου; Είναι δυνατόν το κράτος να εμπλέκεται με όρους αμιγούς δημόσιας υπηρεσίας σε αυτονόητες επιχειρηματικές δραστηριότητες;   Το προφανέστατο δεν είναι να οργανωθούν όλες αυτές οι επιχειρηματικές δραστηριότητες έτσι όπως θα πρέπει, δηλαδή με μορφή ανώνυμης εταιρείας, πράγμα το οποίο θα οδηγήσει σε μια πολύ αποτελεσματικότερη διάταξη του προσωπικού, σε μια πολύ αποτελεσματικότερη και εμπλουτισμένη αξιοποίηση των τουριστικών ακινήτων, για να προωθηθούν επιτέλους οι υποδομές και όλες οι συνάδουσες επιχειρηματικές δραστηριότητες της τουριστικής αγοράς;   Λέμε και ξαναλέμε και συμφωνούμε όλοι ότι ο τουρισμός αποτελεί μία  ανθούσα και πολλά υποσχόμενη βιομηχανία για το οικονομικό μέλλον της  χώρας και όχι μόνο, αλλά και για τον πολιτισμό και για μια σειρά από άλλα αγαθά, τα οποία δεν είναι υλικά. Και συμφωνώ απολύτως.
  Πώς θα αναπτυχθεί αυτή η βιομηχανία; Θα αναπτυχθεί όταν οι υπηρεσίες του Ε.Ο.Τ. μαζεύουν τα ένσημα από τουριστικά γραφεία για να ασφαλιστούν οι ξεναγοί; 'Οταν κατατρύχεται με μια σειρά από λεπτομερέστατες γραφειοκρατικές διαδικασίες, αντί να κατευθυνθεί σε ένα ρόλο μελετητή, σχεδιαστή, ρυθμιστή και ελεγκτή της τουριστικής αγοράς; 'Οχι βέβαια.
  Θα πρέπει να αναβαθμιστεί και να αναδειχθεί ο Ε.Ο.Τ. σε ρυθμιστική  αρχή του τουρισμού και να έλθει να συμπλεύσει και να γίνει συμβατός με αυτή τη νέα αρχιτεκτονική της ανάπτυξης, την οποία περιέγραψα.
  Γι' αυτόν ακριβώς το λόγο, για να μπορέσει η μεγάλη περιουσία την οποία έχει ο Ε.Ο.Τ. να αξιοποιηθεί, δημιουργείται η εταιρεία "Ελληνικά Τουριστικά Ακίνητα", η οποία βασιζόμενη στο υφιστάμενο νομοθετικό πλαίσιο θα αξιοποιήσει πολλαπλώς και ανάλογα με τη φύση του κάθε περιουσιακού στοιχείου τις δυνατότητες που έχει το περιουσιακό στοιχείο, είτε με την πώληση, όταν αυτή επιτρέπεται, είτε με την εκμίσθωση, όταν αυτή επιτρέπεται, είτε με την ενοικίαση.
  Και θέλω εδώ να καθησυχάσω τους φόβους, οι οποίοι με καλή   προαίρεση -υποθέτω- προέρχονται από την Αριστερά, για το ότι θα ξεπουληθούν τα σπήλαια. Μην ανησυχείτε, τα σπήλαια θα παραμείνουν, όπως επίσης και όλα τα περιουσιακά στοιχεία, τα οποία πρέπει να παραμείνουν υπό αμιγή και αναντίρρητη κρατική ιδιοκτησία.
  Δεν νομίζω ότι υπάρχει έδαφος να δημιουργούνται φόβοι αδικαιολόγητοι. Αυτό το οποίο θα κάνει αυτή η εταιρεία, είναι να αξιοποιήσει την   περιουσία την οποία έχει, η οποία σήμερα υποχρησιμοποιείται και υπαξιοποιείται. 'Ολα τα δεδομένα της οικονομικής εκμετάλλευσης το δείχνουν αυτό.
 (Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος  της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)  Πιστεύω ότι όταν αναπτύσσεται μία ευρύτατη αγορά ακινήτων, η οποία  επιτρέπει σε μία απλή εταιρεία, που έχει μερικά διαμερίσματα και καταστήματα στο κέντρο της Αθήνας, να δημιουργεί υπεραξίες και να προκαλεί το εγχώριο και διεθνές επενδυτικό ενδιαφέρον, νομίζω ότι είναι αδιανόητο για την πολιτεία να μη θέτει τη δική της περιουσία σε παρόμοιο πλαίσιο και να μη θέτει επίσης παρόμοιους όρους αξιοποίησης για το καλό του ελληνικού τουρισμού.
  Είναι αυτονόητο βεβαίως ότι σε όλες αυτές τις αναδιαρθώσεις οι κατ' εξοχήν ωφελημένοι είναι οι ίδιοι οι εργαζόμενοι. Δεν τολμώ να πιστέψω ότι ένας εργαζόμενος, όταν λειτουργεί υπό συνθήκες μη επαρκούς επιχειρηματικής αξιοποίησης ενός περιουσιακού στοιχείου στο οποίο εργάζεται, είναι ευχαριστημένος.
  Είμαι βέβαιος -και όλοι θα συμφωνήσουμε- ότι οι εργαζόμενοι πρώτα απ' όλα θα πρέπει να πρωτοστατήσουν σ' αυτές τις αλλαγές, διότι αυτές οι αλλαγές είναι εκείνες που θα μεγιστοποιήσουν το όφελος για την τουριστική βιομηχανία και κατά συνέπεια και για τους ίδιους.
 'Ερχομαι στο θέμα των καζίνο. Σε ποια χώρα, κυρίες και κύριοι, το  καζίνο είναι δημόσια υπηρεσία; Σε ποια χώρα οι ελεγκτές των καζίνο είναι ταυτόχρονα και υπάλληλοι των καζίνο; Δεν θα πρέπει να διαχωριστούν αυτές οι δραστηριότητες και να περάσουν σε ένα σύγχρονο πλαίσιο επιχειρηματικής αξιοποίησης; Νομίζω πως ναι. Και νομίζω ότι όλοι θα συμφωνείτε σ' αυτήν την κατεύθυνση.
 Η εργασιακή σχέση του εργαζόμενου είναι απόλυτα διασφαλισμένη. Αυτό  δεν είναι μόνο μία διατύπωση που υπάρχει στο νομοσχέδιο. Είναι μια πολιτική την οποία συστηματικά ακολουθήσαμε τα τελευταία χρόνια αποδεικνύοντας στην πράξη ότι όλες οι προσπάθειες εξυγίανσης, αξιοποίησης και εκσυγχρονισμού των δημοσίων επιχειρήσεων κατέτειναν πάντα- και το είχαν ως απαραίτητη προϋπόθεση- σε όφελος του εργαζόμενου και σε όφελος της κοινωνίας και του πολίτη.
 Θέλω εδώ να πω ότι μια σειρά αιτημάτων και θεμάτων που χρόνιζαν για   τους εργαζόμενους και στον ΕΟΤ και στις συνδραστηριότητές του επιλύονται. 'Ηδη έχει κατατεθεί στο Υπουργείο Οικονομικών -και υπάρχει μία θετική απάντηση- η ρύθμιση των συνταξιοδοτικών θεμάτων και μια σειρά από άλλα ζητήματα.
  Διάβασα  τα υπομνήματα τα οποία έστειλαν οι σύλλογοι και πρέπει να   σας πω ότι ορισμένα από τα αιτήματα είναι υπερβολικά. Τα ουσιαστικά ρυθμίζονται ούτως ή άλλως, διότι παρέχεται πλήρης εργασιακή ασφάλεια στο  προσωπικό και διατηρούνται οι θέσεις εργασίας. Αλλά θέματα πρόωρης συνταξιοδότησης, επειδή τα Καζίνο της Πάρνηθας και της Κέρκυρας πρέπει επιτέλους να αποκτήσουν επιχειρηματική οντότητα, νομίζω ότι είναι πέραν πάσης προσδοκίας και ρεαλισμού.
 Αυτές, κυρίες και κύριοι, είναι οι βασικές διατάξεις, οι οποίες  διαπνέονται από την αρχή της δημιουργίας των κατάλληλων θεσμών που είναι ικανοί να προωθήσουν το σχέδιο της ανάπτυξης στη νέα περίοδο.
  Υπάρχουν βεβαίως και άλλες διατάξεις, και θα μου επιτρέψετε εν συντομία να αναφερθώ σ' αυτές πριν κλείσω την ομιλία μου. Υπάρχουν διατάξεις για τα λατομεία. Συμφωνώ, κυρίες και κύριοι, ότι θα πρέπει ταχύτατα να προχωρήσουμε σε μία κωδικοποίηση της λατομικής νομοθεσίας και η Κυβέρνηση δεσμεύεται στην κατεύθυνση αυτή. Αλλά εν τω μεταξύ δεν μπορούμε εν όψει αυτής της γενικευμένης κωδικοποίησης να αγνοήσουμε τα παρατεταμένα προβλήματα, τα οποία υπάρχουν σε ορισμένες περιοχές. Πιστεύω ότι επιλύονται συγκεκριμένα χρόνια θέματα με τις διατάξεις τις οποίες φέρνουμε και θα έχουμε τη δυνατότητα να συζητήσουμε τις λεπτομέρειές τους αργότερα.
  Αναφέρθηκε από το κόμμα της Αξιωματικής Αντιπολίτευσης η αντίθεσή του στη διάταξη περί διδάκτρων. Και υπήρξε το ερώτημα πώς συμβιβάζεται αυτή η αντίληψη με την κατά τα άλλα προώθηση αρχών ανταγωνισμού σε μία αγορά.   Πιστεύω ότι θα πρέπει να είμαστε πολύ προσεκτικοί σε ποιες αγορές  μπορούμε να ελπίζουμε ότι θα ισχύσει ο ανταγωνισμός και σε ποιες άλλες αγορές θα πρέπει να έχει καθοριστική παρουσία το κράτος για την προστασία των καταναλωτών.
 Η εκπαίδευση, κυρίες και κύριοι, είναι ένας τομέας όπου ναι μεν έχει  θέση ο ιδιωτικός τομέας, όπως είναι η μέση εκπαίδευση, η επαγγελματική κατάρτιση, αλλά δεν μπορεί να λειτουργήσει με όρους τέλειου ανταγωνισμού. Γιατί δεν μπορεί να λειτουργήσει με όρους τέλειου ανταγωνισμού; Διότι η εκπαίδευση δεν είναι ένα απλό καταναλωτικό προϊόν, το οποίο το βρίσκεις στα σούπερ μάρκετ, αλλά βασίζεται σε μια σειρά από άλλα χαρακτηριστικά, όπως είναι η αποτίμηση της συνολικής εκπαιδευτικής διαδικασίας, η εκπαιδευτική συνήθεια την οποία αποκτά ο μαθητής με το δάσκαλο και το περιβάλλον το οποίο καλλιεργεί εντυπώσεις και συμπεριφορές. Δεν είναι η ιδιωτική εκπαίδευση ένας μηχανισμός αναζήτησης του φθηνότερου προϊόντος ή του σχολείου εκείνου με βάση μια απλή τιμολογιακή πρακτική.
 Ο χώρος της ιδιωτικής εκπαίδευσης είναι ένας χώρος ο οποίος δεν  επιδέχεται ανταγωνιστική τιμολόγηση ελευθέρα βουλήσει αυτών που έχουν τα ιδιωτικά σχολεία. Και γι' αυτόν ακριβώς το λόγο θα πρέπει το κράτος να παρεμβαίνει, να εποπτεύει και να ελέγχει. Αυτήν τη σκοπιμότητα εξυπηρετεί η διάταξη την οποία φέρνουμε κάθε χρόνο προκειμένου να ασκούμε αυτήν την αναγκαστική εποπτεία, την οποία θα πρέπει να έχει το κράτος στην αγορά  της ιδιωτικής εκπαίδευσης.
 Τέλος, όσον αφορά μία παρατήρηση, γιατί η επιστροφή του πλεονάσματος  από 60% έγινε 80%, θέλω να σας πω ότι αυτό έγινε καθ' υπόδειξη του  Γενικού Λογιστηρίου και θα μου επιτρέψετε να δείχνω μία μεγαλύτερη ευαισθησία στις υποδείξεις του Γενικού Λογιστηρίου, όπως είναι φυσικό.   Είμαι βέβαιος ότι οι διατάξεις τις οποίες περιέχει το νέο νομοσχέδιο  είναι διατάξεις οι οποίες μας βάζουν σ' ένα νέο πλαίσιο λειτουργίας της οικονομίας και γι' αυτόν το λόγο θα τύχουν της υπερψήφισης όχι μόνο των δύο μεγάλων κομμάτων, όπως δηλώθηκε, αλλά πιστεύω του συνόλου του Τμήματος.
  Σας ευχαριστώ πολύ.
 (Χειροκροτήματα από την πτέρυγα του ΠΑΣΟΚ)  
ΠΡΟΕΔΡΕΥΩΝ (Παναγιώτης Σγουρίδης): Ο κ. Βουλγαράκης έχει το λόγο.
  ΓΕΩΡΓΙΟΣ ΒΟΥΛΓΑΡΑΚΗΣ: Κυρίες και κύριοι συνάδελφοι, θέλω να ξεκινήσω την τοποθέτησή μου με δύο σημαντικές, κατά τη γνώμη μας, παρατηρήσεις.
  Η πρώτη παρατήρηση είναι, κύριε Υπουργέ, ότι με τον έναν ή με τον  άλλον τρόπο με δύο διαφορετικούς Πρωθυπουργούς και με διαφορετικές κυβερνήσεις κυβερνάτε αυτήν τη χώρα σχεδόν τα τελευταία είκοσι χρόνια.     Αυτό σημαίνει ότι το κόμμα σας έχει ευθύνη για ολόκληρη την περίοδο την οποία κυβερνά αυτήν τη χώρα και δεν ξεκινά η διακυβέρνηση από εσάς προσωπικώς με την κατάληψη της θέσης του Υπουργού Ανάπτυξης στο συγκεκριμένο Υπουργείο.
 Και σ' αυτές τις δύο δεκαετίες υπάρχει μία πολύ μικρή αλλά ουσιώδης  και σημαντική, κατά τη γνώμη μας, διαφορά.
 Η διαφορά είναι ότι οι θέσεις της Νέας Δημοκρατίας τα τελευταία   είκοσι χρόνια παραμένουν περίπου σταθερές σε όσα έλεγε. Αυτά που λέγαμε, αυτά λέμε και κατά πάσα πιθανότητα αυτά θα εξακολουθήσουμε να λέμε, γιατί η ιστορία επιβεβαιώνει αυτά τα οποία λέμε, ενώ αυτά τα οποία λέγατε εσείς τότε δεν είχαν καμία σχέση με αυτά που λέγατε πριν από δέκα χρόνια, δεν έχουν καμία σχέση με αυτά που λέγονται σήμερα και κατά πάσα πιθανότητα δεν θα έχουν καμία σχέση με αυτά που τελικώς θα γίνουν αύριο.
  Και θέλω να περάσω στη δεύτερη παρατήρηση, την οποία ήθελα να κάνω.
 Η τοποθέτησή σας είναι σε προφανή αντίθεση με την τοποθέτηση του  εισηγητού σας. Η τοποθέτησή σας ειδικά για θέματα των εργαζομένων του ΕΟΤ και όσα είπατε περί του δημοσίου υπαλλήλου, ο οποίος έχει τη δυνατότητα να είναι γκρουπιέρης και όλα τα άλλα τα οποία είπατε είναι σε πλήρη αντίθεση με αυτά τα οποία είπε ο εισηγητής σας. Πρέπει συνεπώς να ξεκαθαρίσει το κόμμα της Πλειοψηφίας τι ακριβώς εννοεί, για να έχει και η Βουλή μία πλήρη άποψη.
  Ποια είναι η τραγική ειρωνεία της υπόθεσης; Η τραγική ειρωνεία της υπόθεσης είναι ότι το σχέδιο νόμου που σήμερα συζητάμε -συζητάμε για τον ανταγωνισμό δηλαδή και άλλες διατάξεις, στις οποίες εκτενώς αναφέρθηκαν οι εισηγητές στην Αίθουσα αυτή- συζητιέται την ώρα που στην Αμερική έχει τεθεί το θέμα της κατάτμησης της "MICROSOFT", ενός κολοσσού δηλαδή,  ο οποίος προφανώς υπερβαίνοντας τα εμπόδια του ανταγωνισμού κατακυριάρχησε σε μία οικονομία.
  Και δεν είναι μόνο η "MICROSOFT" που σήμερα απασχολεί τις Ηνωμένες Πολιτείες Αμερικής. Στη δεκαετία του '60 μία άλλη τεράστια εταιρεία, η "BELL", η οποία έβγαζε τα αναλογικά τηλέφωνα, για όσους τα θυμούνται, μπήκε στο στόχαστρο της Επιτροπής Ανταγωνισμού των Ηνωμένων Πολιτειών της Αμερικής -η οποία ειρήσθω εν παρόδω τον πρώτο αντιμονοπωλιακό νόμο τον έκανε το 1896, αυτή η μητρόπολη του καπιταλισμού, την οποία εσείς αποκαλούσατε μέχρι πρότινος- και διέλυσε ουσιαστικά την "BELL" και σήμερα ως εταιρεία είναι σχεδόν άγνωστη στην παγκόσμια αγορά των αντιστοίχων τεχνολογιών.
  Τώρα, κυρίες και κύριοι συνάδελφοι, καλούμεθα εμείς στη στροφή του αιώνα να ανακαλύψουμε πράγματα που η παγκόσμια οικονομία εδώ και πάρα πολύ καιρό έχει ανακαλύψει.
  Και ποια είναι η πραγματικότητα σήμερα στην Ελλάδα; Η πραγματικότητα σήμερα στην Ελλάδα προκύπτει από την έκθεση του ειδικού απεσταλμένου του ΟΟΣΑ, του κ. Τζέκοπς, ο οποίος σε έκθεσή του η οποία κυκλοφόρησε -και μπορεί ο καθένας να τη βρει- αναφέρει σειρά περιστατικών, τα οποία καταλήγουν στο συμπέρασμα ότι στην Ελλάδα δεν υπάρχει ο ανταγωνισμός. Και είναι προφανές ότι δεν υπάρχει ο ανταγωνισμός. Να θυμίσω όμως ότι κυβερνούσατε εσείς, κύριε Υπουργέ, και το κόμμα σας όλα αυτά τα χρόνια.   Τι λέει, λοιπόν, η έκθεση του ΟΟΣΑ ανάμεσα στα άλλα;   Λέει: "Η κατάσταση της πολιτικής περί ανταγωνισμού στην Ελλάδα είναι κρίσιμη. Η Επιτροπή Ανταγωνισμού δεν έχει επιρροή, υποστήριξη και πόρους. Τα μέλη τους δεν πληρώνονται επαρκώς και δεν αποζημιώνονται για τα έξοδά τους, έτσι δεν είναι πάντα συνεπή στη συμμετοχή. Υπήρξαν κενές θέσεις στην Επιτροπή Ανταγωνισμού για διάστημα μέχρι και ενός έτους. Οι γνώσεις περί των οικονομικών είναι περιορισμένες, μεταξύ δε των μελών της Επιτροπής Ανταγωνισμού υπάρχει μόνο ένας οικονομολόγος και μόνο ένας απόφοιτος οικονομικής σχολής μεταξύ των προσωπικού"...
  ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γι' αυτό τους αλλάζουμε.
 ΓΕΩΡΓΙΟΣ ΒΟΥΛΓΑΡΑΚΗΣ: ..."Το προσωπικό έχει επαρκείς πόρους για την  εξέταση παραπόνων, τη διεξαγωγή ερευνών και τη συμμετοχή σε δραστηριότητες πολιτικών αναλύσεων". Μη βιάζεστε, λοιπόν, γιατί θα έρθετε σε δύσκολη θέση παρακάτω.
  "Η Ελλάδα ήταν το μοναδικό μέλος της Ευρωπαϊκής 'Ενωσης που δεν ανταποκρίθηκε στη διαδικασία αναθεώρησης των πολιτικών σχετικά με τους κάθετους περιορισμούς με επιμονή της Κυβέρνησης." Σας θυμίζω ότι ο ΟΟΣΑ μιλά σε διπλωματική γλώσσα πάντα.
 Σε άλλο σημείο: "Η Επιτροπή Ανταγωνισμού η οποία είναι αποκλειστικά  υπεύθυνη για την εφαρμογή του γενικού νόμου περί ανταγωνισμού είναι νομικά αυτόνομη, αλλά ουσιαστικά ανίσχυρη και ανύπαρκτη. Η δομή της αφήνει να εννοηθεί ότι θεωρείται ένα σώμα το οποίο αναλαμβάνει να διατηρήσει τις ισορροπίες μεταξύ των διαφόρων συμφερόντων, παρά να εφαρμόσει πολιτική".
 Σε ένα άλλο σημείο: "Σύμφωνα με το νόμο η Επιτροπή Ανταγωνισμού  μπορεί να εκφράσει γνώμες σχετικά με τις επιπτώσεις άλλων κυβερνητικών  ενεργειών επί του ανταγωνισμού. Επειδή, όμως, ο νόμος υποδηλώνει πως η γνώμη της Επιτροπής Ανταγωνισμού πρέπει να ζητηθεί ρητώς, η δε γνώμη αυτή δεν έχει σχεδόν ποτέ ζητηθεί, η Επιτροπή Ανταγωνισμού δεν έχει διαδραματίσει ουσιαστικά κανένα ρόλο όσον αφορά την ανάπτυξη πολιτικής ανταγωνισμού, εκτός του τομέα της ή την αναμόρφωση άλλων κανονιστικών καθεστώτων, τα οποία μπορεί να επηρεάζουν τον ανταγωνισμό."  "Τέλος, μερικοί εμπειρογνώμονες έχουν επισημάνει ότι οι διαδικασίες  της Επιτροπής Ανταγωνισμού, δεν είναι ιδιαίτερα διαφανείς. Δεν έχει εκδόσει κατευθυντήριες οδηγίες, ούτε έχει κάνει άλλες προσπάθειες να ερμηνεύσει το περιεχόμενο της νομοθεσίας του ανταγωνισμού και των υποχρεώσεων του επιχειρηματικού κοινού που απορρέουν από αυτήν. Αντίθετα, η πολιτική ανταγωνισμού δίνει την εντύπωση ότι διεκπεραιώνεται στα πλαίσια ενός κλειστού κύκλου, μεταξύ Επιτροπής Ανταγωνισμού και των εχόντων συμφέροντα, όπου ειδικεύονται στην επιτροπή κλπ".
  Κυρίες και κύριοι συνάδελφοι, είναι προφανές ότι αυτό το καθεστώς, το οποίο με ευθύνη των κυβερνήσεων ΠΑΣΟΚ υπάρχει όλα αυτά τα χρόνια, εάν θέλουμε να μιλήσουμε επί της ουσίας και να θέσουμε τον δάκτυλον επί τον τύπον των ήλων, πρέπει να αλλάξει. Διότι όσο δεν αλλάζει τόσο διευκολύνει τη συγκέντρωση κεφαλαίων, η συγκέντρωση κεφαλαίων με τη σειρά της διευκολύνει τη διαπλοκή και η διαπλοκή με τη σειρά της διαχέεται σε ολόκληρο το πολιτικό, οικονομικό και κοινωνικό σύστημα.
  Στην τελευταία συζήτηση, την οποία είχε ο Πρόεδρος της Νέας Δημοκρατίας κ. Καραμανλής με τον Πρωθυπουργό, είχε τη δυνατότητα να του θέσει τα ζητήματα της συγκέντρωσης του οικονομικού πλούτου και συνεπώς των πολιτικών επιρροών που αυτή η συγκέντρωση μπορεί να σημαίνει.
 Είπε και πρότεινε στον Πρωθυπουργό ότι η Νέα Δημοκρατία είναι  αποφασισμένη, εφόσον η Κυβέρνηση επιθυμεί, να συμπράξουν από κοινού στο να σπάσει αυτός ο φαύλος κύκλος της διαπλοκής ο οποίος ξεκινά από τα πολύ συγκεντρωμένα οικονομικά συμφέροντα και καταλήγει στον έλεγχο της πολιτικής.
  Ο Πρωθυπουργός εκώφευσε. Επανήλθε ο Πρόεδρος της Νέας Δημοκρατίας  με επιστολή του -απόρρητη επιστολή- την 4η Ιουλίου στην οποία επιστολή, δημοσιεύουν με ευθύνη της Κυβέρνησης σήμερα πολλές εφημερίδες, μία εκ των οποίων κρατάω στα χέρια μου, επαναφέρει το θέμα της ανεξάρτητης διοικητικής αρχής για τις προμήθειες του δημοσίου. Επαναφέρει το θέμα του ανταγωνισμού και της διαφάνειας, κάνει σαφή και ρητό λόγο για προεκλογικές δεσμεύσεις του ΠΑΣΟΚ στα ζητήματα αυτά και λέει ότι εμείς είμαστε πρόθυμοι, εφόσον ζητηθεί, να συμβάλουμε στο να σταματήσει αυτός ο φαύλος κύκλος.
  Κύριοι της Κυβέρνησης, επιθυμείτε πράγματι την ελεύθερη οικονομία των επιλογών, την οποία χρόνια εμείς σε αυτόν τον τόπο υποστηρίζαμε, να δουλέψει; Θέλετε πράγματι η πολιτική και οικονομική ζωή της χώρας να δουλέψει έτσι όπως θα έπρεπε και θα όφειλε να δουλέψει; Τολμήστε. Αντ'αυτού όμως τι συνέβη; Δόθηκαν στη δημοσιότητα αυτές οι επιστολές και η απάντηση της Κυβέρνησης ήταν περίπου ειρωνική. "Τι είναι αυτά που λέτε; Στην Ελλάδα τα πάντα λειτουργούν σωστά. Τα πάντα είναι όπως θα έπρεπε να είναι."   Κύριε Υπουργέ, άκουσα τη διάλεξή σας, περί ελεύθερης οικονομίας των επιλογών και περί φιλελευθερισμού. Με συγκίνησε βαθύτατα, αλλού όμως είναι τα πεδία στα οποία κρίνονται οι φιλελεύθεροι και αλλού είναι τα πεδία στα οποία η οικονομία της αγοράς μπορεί να αποδείξει, εάν υπάρχει αν δεν υπάρχει.
  Εάν λοιπόν η Κυβέρνησή σας είναι διατεθειμένη, "ιδού η Ρόδος", ελάτε να συμφωήσουμε, διαφορετικά θα έχετε ολόκληρη την ευθύνη για όσα συμβαίνουν σε αυτόν τον τόπο και για όσα πολύ περισσότερο θα συμβούν. Το χειρότερο απ'όλα; Να έχετε υπόψη σας ότι ο ελληνικός λαός έχει πλέον καταλάβει απόλυτα αυτό το πράγμα.
  Κυρίες και κύριοι συνάδελφοι, είναι σαφές ότι θα έπρεπε τα όσα συζητάμε σήμερα για τον ανταγωνισμό να αποτελέσουν ένα ξεχωριστό κεφάλαιο. Γιατί αυτό είναι το πεδίο στο οποίο θα συγκριθούν οι οικονομίες τα επόμενα χρόνια. Και αυτό είναι το πεδίο στο οποίο θα κριθεί όλο το οικοδόμημα το οποίο με μεγάλες θυσίες του ελληνικού λαού έχει γίνει τα τελευταία χρόνια. Φοβούμαι ότι αυτό το πράγμα θα χρειασθεί πάρα πολλές φορές να αλλάξει στη διαδρομή, παρά το γεγονός ότι οι μεταβολές τις οποίες κάνατε με πρόταση της Νέας Δημοκρατίας είναι προς τη σωστή  κατεύθυνση.
  Και τη Νέα Δημοκρατία και θέλω να είμαι σαφής σ' αυτό την ενδιαφέρει το συμφέρον της χώρας. Και πρέπει να γίνει κατανοητό ότι σ' αυτόν το  χώρο υπάρχουν πολιτικοί που τους ενδιαφέρει το συμφέρον της χώρας και αν κάτι είναι σωστό, δεν έχουν πρόβλημα να το ψηφίσουν. Αν κάτι είναι λάθος, δεν έχουν πρόβλημα να το καταψηφίσουν. Αυτό που μας ενδιαφέρει όμως είναι να πάει ο τόπος πάρα πέρα. Και για να πάει ο τόπος παραπέρα, χρειάζεται ορισμένες θαρραλέες αποφάσεις.
  Ελέγχθη από συναδέλους ότι το νομοσχέδιο είναι στο πόδι. Και είναι πράγματι στο πόδι το νομοσχέδιο.  Και το ότι έγινε στο πόδι αποδεικνύεται από σειρά ρυθμίσεων και γεγονότων. Κατετέθη στην επιτροπή χωρίς να έχουμε κατ' αρχήν τις καταργούμενες διατάξεις, δεν υπήρχε έκθεση του Λογιστηρίου του Κράτους. Εκ των υστέρων ζητήθηκε και δόθηκε σήμερα η έκθεση της Επιστημονικής Υπηρεσίας της Βουλής, στην οποία μάλιστα τονίζεται αυτό το οποίο και εμείς από την αρχή σας είχαμε επισημάνει. Οτι δηλαδή το νομοσχέδιο σε ορισμένες διατάξεις πάσχει από αντισυνταγματικότητα.  'Ερχεται λοιπόν σήμερα η Επιστημονική Υπηρεσία της Βουλής και αναφέρει στο περίφημο άρθρο για τα λατομεία, για τα οποία τόσος θόρυβος έγινε στην   επιτροπή, ότι "η ως άνω διάταξη του άρθρου 7 κλπ. δημιουργεί προβληματισμό ως προς τη συμφωνία της με την αρχή της ίσης μεταχείρισης ουσιωδώς ομοίων καταστάσεων, αρχή της ισότητος, άρθρο 4 του Συντάγματος και συγκεκριμένα   η προτεινόμενη διάταξη εισάγει δυσμενείς διακρίσεις ως προς τη συμμετοχή τρίτων στις διεξαγόμενες δημοπρασίες για την εκμίσθωση λατομείων έναντι ορισμένων κατηγοριών εκμεταλλευτών λατομείων κλπ." Αν αυτό δεν αποδεικνύει προχειρότητα, τότε επιτρέψτε μου να πω ότι αποδεικνύει σκοπιμότητα.  Καλείστε λοιπόν και κινείστε ανάμεσα στη σκοπιμότητα και την προχειρότητα. Ελπίζω μέχρι το τέλος της διαδικασίας να μας έχετε αποσαφηνίσει σε ποιο ακριβώς άκρο της κλίμακας κινείστε.
  Δεύτερον, ετέθη το θέμα της Ρυθμιστικής Αρχής Ενέργειας. Είχε τεθεί έξι μήνες πριν. 'Ολα αυτά, τα οποία σήμερα συζητάμε και πάρα πολλά απ' αυτά τα οποία σεις σήμερα είπατε εδώ, αλλά και στην επιτροπή πριν από λίγες μέρες, είχαν τεθεί με πολύ μεγάλη ένταση όχι μόνο από τους εισηγητές και τους ομιλητές της Νέας Δημοκρατίας, γιατί μου αρέσει να είμαι δίκαιος, αλλά και από το σύνολο της Αντιπολίτευσης και από ορισμένους του κυβερνητικού κόμματος. Kαι η απάντηση από τον τότε Υπουργό Ανάπτυξης ήταν ότι αυτές είναι υπερβολές, ότι το νομοσχέδιο είναι πλήρες, ότι η Ρυθμιστική Αρχή Ενέργειας είναι αυτή η οποία μπορεί να βοηθήσει όλες τις διαδικασίες στο χώρο της ενέργειας με τον τρόπο τον οποίο περιγράφεται κλπ. Υπάρχουν πρακτικά στα οποία μπορεί να ανατρέξει κανείς για να διαπιστώσει το μέγεθος των αντιθέσεων και των αντιφάσεων. Και πριν ο αλέκτωρ λαλήσει τρις επανέρχεται η Κυβέρνηση για να τροποποιήσει πράγματα τα οποία πριν από λίγο εψήφισε. Και όχι μόνο αυτό, αλλά ελέχθη πάρα πολύ χαρακτηριστικά από τον εισηγητή της Νέας Δημοκρατίας ότι πριν συγκροτηθεί καν η Ρυθμιστική Αρχή Ενέργειας ζητάει και αύξηση του προσωπικού της. Πώς το καταλάβατε δηλαδή  ότι οι πενήντα που λέει ότι θα υπάρξουν και δεν υπάρχουν, δεν μπορούν να ικανοποιήσουν την ΡΑΕ και ζητάτε και άλλους να διορίσετε χωρίς να ξέρουμε τι ακριβώς θα είναι αυτοί.
 Εν πάση περιπτώσει, έχω την αίσθηση ότι όλα αυτά τα ζητήματα  δημιουργούν μια ατμόσφαιρα η οποία δεν είναι τέτοια που να επιτρέπει σε   κάποιον να πει ότι το νομοσχέδιο αυτό συνετάχθη με τη δέουσα σοβαρότητα.  Και μια και κάναμε αναφορά στα της οικονομίας και τον τρόπο με τον οποίον την αντιλαμβάνεστε, υπάρχουν δύο πολύ χαρακτηριστικά παραδείγματα στο σχέδιο νόμου, στο οποίο θα πρέπει κανείς να ξεκαθαρίσει ποιο κουστούμι φορά κάθε φορά που μιλάει. Το ένα αφορά το άρθρο που αναφέρεται στη σμύριδα και το άλλο αναφέρεται στα ιδιωτικά σχολεία. Πώς τη βλέπετε εκεί την ελεύθερη οικονομία της αγοράς, κύριε Υπουργέ;  Πώς τη βλέπετε την τοπική ανάπτυξη της περιοχής και του νησιού; Είναι  γνωστό ότι η σμύριδα παράγεται χωρίς ουσιαστικά δυνατότητες της  οικονομίας να την απορροφήσει. Θα μου πείτε, είσαστε κοινωνικά ανάλγητοι;   Θέλετε οι κάτοικοι αυτής της περιοχής να πεινάσουν; Κανείς δεν λέει αυτό.  Οφείλατε όμως εδώ και πάρα πολλά χρόνια να είχατε συντάξει ένα  αναπτυξιακό σχέδιο στα πλαίσια της αναπτυξιακής πολιτικής ειρήσθω εν   παρόδω που δεν υπήρχε, αλλά, εν πάση περιπτώσει, θα έπρεπε να υπάρχει, ούτως ώστε η τύχη των κατοίκων αυτής της περιοχής να μην εξαρτάται από το αν ο κάθε Υπουργός φέρει στο Τμήμα ή στην Ολομέλεια μια παρόμοια διάταξη, που θα επιτρέπει αυτές τις διαδικασίες, οι οποίες όχι μόνο την ελληνική οικονομία δεν βοηθούν αλλά ούτε σε τελική ανάλυση τους ίδιους.
 Η συνεπής, λοιπόν, στάση θα έπρεπε να ήταν αυτή. Θα έπρεπε να πείτε ότι πράγματι υπάρχει αυτό το πρόβλημα, πράγματι υπάρχει αυτή η απόφαση, γιατί πρέπει να βοηθηθεί αυτή η κατηγορία, αλλά παράλληλα και ταυτόχρονα πρέπει να υπάρξει ένα αναπτυξιακό σχέδιο στο νησί, που να βοηθήσει τους κατοίκους του να σταθούν στα πόδια τους, όχι σε πλασματικές θέσεις εργασίας αλλά σε ουσιαστικές. Γιατί σας θυμίζω ότι με ανάλογες σκέψεις και επιχειρήματα διορίστηκαν κάποιοι στα καζίνο κλπ.
  'Αρα, λοιπόν, η πολιτεία οφείλει να είναι συνεπής απέναντι σ'αυτά τα οποία κάνει και λέει.
  'Οσον αφορά το θέμα των σχολείων, έχετε την αίσθηση ότι αν η δημόσια παιδεία λειτουργούσε, θα χρειαζόταν καμιά νομοθετική παρέμβαση για να ρυθμίσει το πόσο θα είναι τα δίδακτρα, σε τι ύψος θα είναι, με ποιες διαδικασίες θα δίνονται κλπ.; Επιτρέψτε μου να το πω διαφορετικά. Αν η δημόσια παιδεία δεν είχε καταρρεύσει, δεν είχε καταρρακωθεί, δεν είχε διαλυθεί, έχετε την αίσθηση ότι θα υπήρχε αυτός ο συνωστισμος των γονέων, ανεξάρτητα αν έχουν ή δεν έχουν, να βάλουν τα παιδιά τους στα ιδιωτικά σχολεία για να μάθουν γράμματα;   Επομένως όλες αυτές οι θεωρίες, οι οποιες αναπτύσσονται, εν μέρει μπορούν να βοηθήσουν. Στην ουσία όλοι έχουμε καταλάβει τι γίνεται.
 'Εχω, λοιπόν, την αίσθηση ότι αυτό που χρειάζεται από τώρα και πέρα  είναι περισσότερη σοβαρότητα, συνέπεια και συνέχεια, διότι η Ελλάδα έχει μπει σε ένα νέο ανταγωνιστικό διεθνές περιβάλλον, το περιβάλλον της ΟΝΕ, κάθε μέρα το περιβάλλον αυτό θα είναι διαρκώς και δυσκολότερο και κάθε μέρα θα αναδεικνύει τις υπάρχουσες διαρθρωτικές αδυναμίες της οικονομίας με μια διαφορά. Μέχρι τώρα μπορούσε κανείς και παρατάσεις να ζητάει και μεταβολές και μεταθέσεις και πάρα πολλές φορές να δέχεται να πάει στα ευρωπαϊκά δικαστήρια, διότι οι Υπουργοί του δεν είναι ικανοί -για να μην πω τη λέξη ανίκανοι- να διαχειριστούν και να λύσουν κρίσιμα θέματα, όπως π.χ. το θέμα του Κουρουπητού. Από δω και πέρα να ξέρετε ότι τέτοιου είδους διαδικασίες δεν μπορεί να υπάρξουν στην Ελλαδα. Αλλά στο εξής οτιδήποτε και αν συμβεί θα το χρεώνεται ο ελληνικός λαός και οι Υπουργοί ελάχιστη σημασία θα έχουν για τον ιστορικό το μέλλοντος. Αυτό που θα ξέρουμε είναι ότι η Ελλαδα θα περάσει δύσκολες ώρες. Ευχαριστώ.   (Χειροκροτήματα από την πτέρυγα της Νέας Δημοκρατίας)  ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ'αρχήν θα ήθελα να  απαντήσω στον κ. Βουλγαράκη για όλα αυτά τα οποία είπε για την κατάσταση στον τομέα του ανταγωνισμού, όπως επισημάνθηκε από τον ΟΟΣΑ.
  Κανείς δεν απέκρυψε -και πολύ περισσότερο εγώ- τα προβλήματα που παρουσίαζε σε σχέση με τις δυνατότητες που υπήρχαν και την ανάγκη η επί σειρά ετών λειτουργία της Επιτροπής Ανταγωνισμού. Γι'αυτό άλλωστε, επειδή η ελληνική οικονομία έχει μπει σε ένα δρόμο όχι μόνο μακροοικονομικής αλλά και μικροοικονομικής και θεσμικής σύγκλισης με τις άλλες ανεπτυγμενες οικονομίες της ζώνης του ΕURO, επέρχεται μια σειρά μεταρρυθμίσεων και αλλαγών και σε άλλους τομείς, αξιοποιώντας την εμπειρία του παρελθόντος και τη θετική και την αρνητική. Δεν θα πρέπει όμως να μηδενίζουμε τα πάντα και δεν θα μας κάνει να παραβλέπουμε τις σαφείς βελτιώσεις που έγιναν και στο παρελθόν.
 Ο ΟΟΣΑ, όπως ξέρετε, για να φθάσει να διατυπώσει απόψεις και  εκθέσεις, λαμβάνει υπόψη του μια σειρά μεγάλης χρονικής περιόδου από γεγονότα τα οποία γίνονται. Και έλαβε υπόψη του και τις αρχές της δεκαετίας και μετά.
 Σας αναφέρω χαρακτηριστικά ότι ανάμεσα στα χρόνια 1990-1993 η  Επιτροπή Ανταγωνισμού βρισκόταν σε μια υποτυπώδη κατάσταση και ήταν ζήτημα αν είχαν βγει επτά αποφάσεις όλη αυτήν την περίοδο. 'Αλλαξε το θεσμικό πλαίσιο. Εμπλουτίστηκε με τα δεδομένα της τότε περιόδου το 1994 και το έργο το οποίο παρήγαγε ανήρχετο σε εκατόν εξήντα αποφάσεις, αυξάνοντας πάρα πολύ και τη δουλειά της και την παραγωγικότητά της. Αλλά βεβαίως οι συνθήκες αλλάζουν και γι'αυτό ακριβώς έρχονται σήμερα μια  σειρά από νέες διατάξεις, νέες κατευθύνσεις, συν την οικονομική αυτοδυναμία της επιτροπής.
 'Ολα αυτά τα οποία αναφέρατε γνωρίζετε και εσείς αλλά και το Τμήμα  ότι είναι προ των ρυθμίσεων που κάνουμε σήμερα. Πολλές από τις ρυθμίσεις που γίνονται έχουν παρουσιαστεί στην αρμόδια επιτροπή του ΟΟΣΑ και έτυχαν πάρα πολύ θετικής υποδοχής και ανταπόκρισης.
  Και πιστεύω ότι αυτό εξηγεί σε μεγάλο βαθμό και την αποδοχή την οποία έχουν τα μέτρα, τόσο από τους ενδιαφερόμενους φορείς της αγοράς όσο και από το κόμμα σας.
  Αναφερθήκατε επίσης δραττόμενος της ευκαιρίας και στο θέμα των επιστολών. Εμείς, κύριε Βουλγαράκη, δεν πιστεύουμε ότι η οικονομική ζωή του τόπου, η διαφάνεια και η αποτελεσματικότητα, προάγεται με το να δίνει το ένα κόμμα διά αλληλογραφίας μαθήματα ή υποδείξεις εντιμότητος και αποτελεσματικότητος σε κάποιο άλλο κόμμα. Παράγεται με τη θεσμική αναβάθμιση των εντεταλμένων οργάνων και θεσμών.
  Το νομοσχέδιο το οποίο συζητούμε σήμερα είναι μία τέτοια πρωτοβουλία προς την κατεύθυνση αυτή. Σας αναφέρω προς επίγνωση ότι η παράγραφος 19 του συζητούμενου άρθρου πρώτου για τον ανταγωνισμό δίδει για πρώτη φορά το δικαίωμα και τη δυνατότητα στην Επιτροπή Ανταγωνισμού με δική της πρωτοβουλία να εξετάζει τις συνθήκες και την κατάσταση που επικρατεί στην αγορά ή κατόπιν αιτήσεως των πολιτικών θεσμών, επιμελητηρίων, ενδιαφερομένων άλλων παραγωγών κλπ., οπλίζοντάς την έτσι με μία σειρά δυνατότητων τις οποίες δεν είχε πριν. 'Οταν έχει τη δυνατότητα η Επιτροπή Ανταγωνισμού να επεμβαίνει σε τέτοια θέματα καταχρηστικών συμπεριφορών, πιστεύω ότι αποτελεί τον καλύτερο θεσμικό εξοπλισμό για την ορθή και ανταγωνιστική λειτουργία της αγοράς.
  Είπατε επίσης για την Επιστημονική Επιτροπή. Θα συζητήσουμε τις παρατηρήσεις που κάνει όταν έρθει η σειρά των άρθρων. Δεν νομίζω όμως ότι αποτελεί επιχείρημα -και το γνωρίζετε πολύ καλά- ο χρόνος στον οποίον ήρθε η έκθεση της Επιστημονικής Επιτροπής.
  Στην προηγούμενη περίοδο της Βουλής είχα υπερασπιστεί σε αυτό το Σώμα γύρω στα δεκαπέντε νομοσχέδια. Σε όλες τις περιπτώσεις ανεξαιρέτως ερχόταν η έκθεση της Επιστημονικής Επιτροπής την ημέρα που άνοιγε η συζήτηση στην Ολομέλεια. Είναι συνήθεια αυτό το πράγμα, δεν αποτελεί κατακριτέο στοιχείο της νομοθετικής πρωτοβουλίας του Υπουργείου.
  Και επίσης θα πρέπει να πείτε, εφόσον αναφερθήκατε στην Επιστημονική Επιτροπή, και τη θετική ανταπόκριση την οποία έχει σε όλα τα άλλα θέματα, τα οποία άπτεται το νομοσχέδιο "περί ανταγωνισμού και λοιπών διατάξεων".   Αναφέρατε το θέμα της σμύριδας. Κατ' αρχήν πρέπει να σας ενημερώσω  ότι αυτό ακριβώς που είπατε έχει ήδη αποτυπωθεί στο σχεδιασμό του Γ' Κοινοτικού Πλαισίου Στήριξης, για να πάψει πια το θέμα της σμύριδας να αντιμετωπίζεται μόνο με μία επιδοματική λογική, γιατί περί αυτού πρόκειται στην πράξη. Και θα ενταχθεί σε ένα πρόγραμμα ανάπτυξης, παραγωγής άλλων χρήσιμων υλικών. Διότι η παραδοσιακή χρήση της σμύριδας ως αντιολισθητικού υλικού δεν είναι πια ανταγωνιστική, γιατί έχουν   παραχθεί άλλα αντιολισθητικά υλικά πολύ φθηνότερα και αποτελεσματικότερα.  'Αρα, θα υπάρξει μία μόνιμη αντιμετώπιση. Δεν μπορούμε όμως να   παραβλέψουμε την ανάγκη κάποιων κατοίκων που ζουν απ' αυτήν τη δραστηριότητα, να ακολουθήσουν μία πιο ήπια μετάβαση στο νέο αναπτυξιακό πλαίσιο. Και αυτό είναι άλλη μία απόδειξη ότι εμείς τις οικονομικές μεταρρυθμίσεις και τις αλλαγές τις κάνουμε λαμβάνοντας υπόψη μας και το συμφέρον των εργαζομένων και τα τοπικά δεδομένα, χωρίς να δημιουργούμε αιφνιδιασμούς που στρέφονται πάνω από όλα εναντίον του κόσμου της εργασίας.
 Τέλος για το προσωπικό της Ρυθμιστικής Αρχής Ενέργειας: Είναι  προφανές ότι επειδή βρίσκεται στο ξεκίνημά της εντόπισε και άλλες πιθανές ανάγκες που δημιουργούνται από το νέο αναβαθμισμένο ρόλο τον οποίον παίζουν οι ρυθμιστικές αρχές σε επίπεδο Ευρωπαϊκής 'Ενωσης. Και επειδή ούτως ή άλλως σκοπείται η στελέχωσή της σε μεγάλο βαθμό από αποσπάσεις και διαθέσεις προσωπικού, είναι φυσικό να αυξάνουμε λίγο τις διαθέσιμες θέσεις, για να προσλάβουμε από την αγορά ειδικευμένο επιστημονικό και τεχνικό προσωπικό. Περί αυτού πρόκειται και δεν νομίζω ότι χωρεί αυτό το σημείο μία μεμψίμοιρη στάση. Σας ευχαριστώ πολύ.
  ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, παρακαλώ, το λόγο  ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο ο κ. Βουλγαράκης. Κύριε Σπυρόπουλε, να του δώσουμε το λόγο για τρία λεπτά, να κάνει μία  σύντομη παρέμβαση.
  ΡΟΒΕΡΤΟΣ ΣΠΥΡΟΠΟΥΛΟΣ: Μάλιστα, κύριε Πρόεδρε.
  ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βουλγαράκη, έχετε το λόγο.
  ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, άκουσα την απάντηση του κυρίου Υπουργού. Σε πάρα πολλά από τα ζητήματα αυτά θα υπάρξουν απαντήσεις επί των συγκεκριμένων άρθρων. Γνωρίζει και ο ίδιος ότι όταν το σχέδιο νόμου ήρθε στην επιτροπή, ήρθε ουσιαστικό γυμνό. Και πάρα πολλοί Βουλευτές προσπαθούσαν να υποθέσουν τι είναι αυτό το οποίο υπάρχει πίσω από κάθε διάταξη. Αυτός άλλωστε είναι και ο λόγος που ανάγκασε τον ίδιον τον κύριο Υπουργό να δώσει ένα κείμενο ίσο περίπου σε σελίδες με επεξηγηματικές και διασαφηνιστικές παρατηρήσεις με αυτό το οποίο ήρθε ως σχέδιο νόμου.
 Εάν αυτά τα πράγματα είχαν γίνει όπως έπρεπε να γίνουν, προφανώς ο  κύριος Υπουργός δεν θα χρειαζόταν να κάνει όλες αυτές τις επεξηγήσεις και όλες αυτές τις συμπληρώσεις, οι οποίες, όπως είπα, ήταν περίπου ισοδύναμες από πλευράς σελίδων με το σχέδιο νόμου.
 'Οσον αφορά στο θέμα το οποίο ετέθη: Κύριε Πρόεδρε, είναι δεδομένο  ότι σήμερα θέμα ουσιαστικής δημοκρατίας με την τρέχουσα τεχνική ανάλυση του όρου δεν υπάρχει. Υπάρχει όμως θέμα ποιοτικής δημοκρατίας. Και το θέμα της ποιότητας στη δημοκρατία εξαρτάται σε πολύ μεγάλο βαθμό από την ουσιαστική λειτουργία των θεσμών της οικονομίας.
   Και οι θεσμοί της οικονομίας είναι βέβαια ο ανταγωνισμός, όπως ελέχθη, είναι όμως και η συγκέντρωση κεφαλαίων, τα οποία συνεπάγεται η έλλειψη ανταγωνισμού με ευθύνη των κυβερνήσεων ΠΑ.ΣΟ.Κ. τα τελευταία χρόνια. Το θέμα αυτό το έθεσε ο Πρόεδρος της Νέας Δημοκρατίας κατ'ιδίαν αλλά και με επιστολή του. Και οποιεσδήποτε άλλες διαδικασίες δεν μπορούν να ακυρώσουν την ουσία του ζητήματος.
  Η Νέα Δημοκρατία, λοιπόν, σήμερα απευθύνει μία πρόκληση στην Κυβέρνηση: "Θέλετε, κυρίες και κύριοι συνάδελφοι, να θέσουμε θέμα ουσιαστικής λειτουργίας της δημοκρατίας μας και της ποιότητάς της; Ιδού η Ρόδος.  Ελάτε".
 Επαναφέρετε το σχέδιο νόμου για την Ανεξάρτητη Αρχή για τις  προμήθειες και τους διαγωνισμούς του δημοσίου. Ελάτε να δούμε σε βάθος το θέμα της διαδικασίας, να δούμε ποιες συγκεντρώσεις υπάρχουν, να δούμε ποιοι είναι πίσω από αυτές τις συγκεντρώσεις, να δούμε ποιοι είναι αυτοί οι οποίοι στηρίζουν τις συγκεντρώσεις αυτές και προσπαθούν να ρυθμίσουν τις τύχες και τις δικές σας σαν Υπουργού αλλά και όλων ημών των υπολοίπων και να δούμε πώς μπορεί η δημοκρατία να πάει παραπέρα.
 Αυτό λέει η Νέα Δημοκρατία και να ξέρετε πως η φωνή της Νέας  Δημοκρατίας δεν σταματάει μόνο στο Κοινοβούλιο. Θα πάει και έξω από αυτό. ΠΡΟΕΔΡΕΥΩΝ (Παναγιώτης Σγουρίδης): Αν κρίνω από τη χωροθέτηση μέσα  στο Κοινοβούλιο, πιάσατε τα ορεινά, το αντάρτικο. Δεν κατέβηκε κανένας στα πεδινά.
  ΔΗΜΗΤΡΙΟΣ ΣΙΟΥΦΑΣ: Μίλησε και ο Πρόεδρος της Βουλής για το θέμα αυτό, κύριε Πρόεδρε.
  ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυρόπουλε, έχετε το λόγο.
  ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι,  η δευτερολογία του Υπουργού και η κατ'ουσίαν απάντησή του σε μία σειρά από αναφορές, τόσο του εισηγητή αλλά κυρίως και του Κοινοβουλευτικού Εκπροσώπου της Νέας Δημοκρατίας, καθιστούν περιττή την παρέμβασή μου σε ορισμένα σημεία. 'Αρα λοιπόν θα σταθώ σε δύο, τρία σημεία.
  'Ερχομαι στο σημείο που ανέφερε ο κ. Βουλγαράκης ότι, δηλαδή, ο λαός έχει καταλάβει τα πάντα πολύ καλά. Βέβαια το είπε στον επίλογο μιας αναφοράς του κρίνοντας τη διαχρονική πολιτική του ΠΑ.ΣΟ.Κ. Θα συμφωνήσω μαζί σας, κύριε συνάδελφε, όμως και εσείς πρέπει να συμφωνήσετε ότι ο λαός έχει καταλάβει τα πάντα και βέβαια δεν χάνει τη λογική του κάθε φορά που έχουμε εκλογές.
   Ο λαός βεβαίως έχει καταλάβει τα πάντα και για τρεις συνεχείς φορές επιβεβαιώνει την εμπιστοσύνη του στο ΠΑ.ΣΟ.Κ. Και βέβαια κανείς δεν μπορεί να υποθέσει ότι ο ελληνικός λαός, που καταλαβαίνει τα πάντα, στερείται αυτού του δικαιώματος την ημέρα των εκλογών.
  Κάνατε μία αναφορά σε σχέση με την πολιτική δυναμική και τη διαχρονική δυναμική των βασικών πολιτικών επιλογών του ΠΑ.ΣΟ.Κ.    επιχειρώντας να πείτε ότι μέσα από τη διαχρονική δυναμική υπάρχει μια σκόπιμη προσαρμοστική δυναμική με μία πολιτική ιδιοτέλεια. Λογικό είναι να το λέτε, γιατί αγνοείτε και τη δυναμική και την ιστορική εξέλιξη του ΠΑ.ΣΟ.Κ.
  Πιστεύω, κύριε Πρόεδρε και κύριοι συνάδελφοι, ότι σαφώς το ΠΑ.ΣΟ.Κ.  δεν είναι ένα δογματικό κόμμα -δεν ξέρω εάν η Νέα Δημοκρατία είναι δογματικό κόμμα- και ότι προσαρμόζει την ιδεολογία του και την πολιτική   του έχοντας ως σταθερές αρχές τα συμφέροντα του λαού και των εργαζομένων.  Δεν είναι ένα δογματικό κόμμα και βέβαια θεωρούμε ότι αυτή ακριβώς η επιλογή μας καθιστά το ΠΑ.ΣΟ.Κ. και χρήσιμο κόμμα και καθιστά διαχρονικά τις κυβερνήσεις, που αναδεικνύει το ΠΑ.ΣΟ.Κ., σαν κυβερνήσεις ωφέλιμες   και αποδοτικές για τη χώρα.
  Σε σχέση με το συζητούμενο νομοσχέδιο αναδεικνύεται ένα ουσιαστικό θέμα. Αφορά στη λειτουργία των ανεξάρτητων ρυθμιστικών αρχών.
  Πιστεύω, κυρίες και κύριοι συνάδελφοι, ότι για πρώτη φορά ή  τουλάχιστον για πρώτη φορά στα σοβαρά έρχεται η Κυβέρνηση, το Κοινοβούλιο, να προβληματιστεί για τη λειτουργία των Ανεξάρτητων Ρυθμιστικών Αρχών. Αυτό είναι αλήθεια, γιατί φαίνεται ότι η νέα αρχιτεκτονική της ανάπτυξης καθιστά και επιβεβλημένη και αναβαθμισμένη και ουσιαστική τη λειτουργία των ανεξάρτητων ρυθμιστικών αρχών.
  Πιστεύω ότι βιαστικές εκτιμήσεις για το πώς πρέπει να συγκροτούνται   ή αφορισμοί ότι αν τα μέλη της επιτροπής ορίζονται από την Κυβέρνηση, δεν είναι ανεξάρτητα ή αν ορίζονται από τους κοινωνικούς φορείς, τότε σίγουρα είναι ανεξάρτητα, βιαστικοί χαρακτηρισμοί ή συμπεράσματα θεωρώ ότι δεν ευνοούν την κοινή στάση, την κοινή αναζήτηση όλων μας για την αναβάθμιση των ρυθμιστικών αρχών.
  Εγώ θα μπορούσα να πω ότι βεβαίως καλύπτομαι με την υιοθέτηση από τη μεριά του Υπουργείου της αλλαγής της στάσης του ίδιου του Υπουργού και της Κυβέρνησης για το συγκεκριμένο άρθρο, όμως επί της ουσίας θέλω να πω ότι θεωρώ ότι ενδεχομένως ο ορισμός από την Ο.Κ.Ε. να ήταν πιο σωστός στην κατεύθυνση της σωστής λειτουργίας μιας Ανεξάρτητης Ρυθμιστικής Αρχής. Και εξηγούμαι, δεδομένου ότι είμαι ένας πολίτης και ένας  πολιτικός που έχω δώσει μάχη για την κοινωνική συμμετοχή.
  Ας προβληματιστούμε στο εξής σημείο. Για ποιο λόγο ή με ποιες εγγυήσεις ή με ποιες διαδικασίες κοινοβουλευτικού ελέγχου, δημόσιου ελέγχου και μέσα από ποιο Σώμα ένας εκπρόσωπος του Σ.Ε.Β. ή της Εθνικής Ομοσπονδίας Ελληνικού Εμπορίου ή της ΓΕΣΕΒΕ, που συμμετέχει στην εθνική ανεξάρτητη αρχή, μέσα από εκεί υποθέτουμε ότι είναι ανεξάρτητος επειδή δεν ορίζεται από την Κυβέρνηση ή δεν ορίζεται από μια συμφωνία μεταξύ των κομμάτων;   Εδώ βέβαια μπαίνει ένα ερώτημα. Αν πράγματι όλοι διαπιστώσουμε ότι δεν είναι ανεξάρτητος, μέσα από ποια διαδικασία ελέγχεται; Θα μπορούσαμε να πούμε ότι θα ελέγχεται προστρέχοντας όλοι εμείς οι υπόλοιποι στον Σ.Ε.Β. στη ΓΣΕΕ ή στην ΑΔΕΔΥ, λέγοντάς τους ότι ο εκπρόσωπός σας δεν είναι ανεξάρτητος. Ε, λοιπόν, με ποιον τρόπο κατοχυρώνεται αυτό;  Αυτό το τονίζω, χωρίς να διαφωνώ για την τροποποίηση του άρθρου.
 Απαντώντας όμως επί της ουσίας λέγω ότι πάρα πολύ εύκολα υιοθετούμε λογικές πως ό,τι ορίζει η Κυβέρνηση δεν είναι ανεξάρτητο, παραβλέποντας επί της ουσίας ότι προβάλλουμε απόψεις ή υιοθετούμε απόψεις που ίσως δεν προωθούν τον πραγματικό πολιτικό στόχο, γιατί θεωρώ ότι ο κ.  Παπαθανασίου, όταν μίλησε, πραγματικά αναζητούσε τρόπους που ο ορισμός του εκπροσώπου στις ανεξάρτητες ρυθμιστικές αρχές θα είναι αυτός που κατοχυρώνει την ανεξαρτησία των ρυθμιστικών αρχών.
 Σ' αυτό πάρα πολύ σεμνά θα ήθελα να πω ότι ήδη μπαίνουμε σε μια  περίοδο έντονου πολιτικού προβληματισμού για το με ποιον τρόπο κατοχυρώνεται η πραγματική αυτονομία και ανεξαρτησία των ρυθμιστικών αρχών.
 Ας είμαστε λοιπόν επιφυλακτικοί, ας δοκιμάσουμε τους θεσμούς και  βέβαια μέσα από τη λειτουργία τους θα δούμε ποια είναι η σωστότερη επιλογή.
  Εδώ πάντως θέλω να κάνω μία επισήμανση. Ο τρόπος με τον οποίο ο κύριος Υπουργός υιοθέτησε την άποψη του κ. Βουλγαράκη και του κ.  Παπαθανασίου επιβάλλει να δει το πράγμα στην εξής βάση. Περιόρισε τους τέσσερις εκπροσώπους που όριζε η Ο.Κ.Ε. δίδοντας τρεις εκπροσώπους στις τρεις βασικές εργοδοτικές οργανώσεις, αφήνοντας τη μία θέση να την ορίζει πάλι η Ο.Κ.Ε. Θεωρώ ότι το πιο σωστό είναι να οριστεί αυτός ο εκπρόσωπος  -αφού υιοθετείται αυτή η λογική, ότι μέσα από τους φορείς κατοχυρώνεται η ανεξαρτησία των εκπροσώπων και σωστά- από τη ΓΣΕΕ ή την ΑΔΕΔΥ. Θεωρώ ότι η Ο.Κ.Ε. θα μπορεί να ορίσει άλλον έναν εκπρόσωπο από τον Σ.Ε.Β. ή άλλον έναν εκπρόσωπο από την Εθνική Συνομοσπονδία Ελληνικού Εμπορίου. Δεν νομίζω ότι είναι στη βούληση του Υπουργείου ή του κ. Παπαθανασίου μια τέτοια εξέλιξη. Πρέπει να προβλεφθεί.
 Θέλω να τελειώσω με ζητήματα που τέθηκαν από τον κ. Βουλγαράκη  σχετικά με ποιοτικά στοιχεία λειτουργίας της δημοκρατίας. Θεωρώ ότι η Νέα Δημοκρατία, αφού εστίασε όλο της το πολιτικό οπλοστάσιο σε μια σειρά επιχειρημάτων, προκειμένου να αιτιολογήσει το εκλογικό αποτέλεσμα της 9ης Απριλίου, αφού τελείωσε όλη η πολιτική της επιχειρηματολογία, επιλέγει ως έσχατο μέσο τη φημολογία και τη φιλολογία της διαπλοκής.
  Πιστεύω ότι διαπλέκεται η Νέα Δημοκρατία σ' ένα δρόμο που δεν βοηθά την ανάταση, την προώθηση, την αναβάθμιση, τη διεύρυνση και την εμπέδωση της κοινοβουλευτικής μας δημοκρατίας.
  Κατά την άποψή μας, η υιοθέτηση αυτού του ολισθηρού πολιτικού δρόμου είναι η έσχατη επιλογή γιατί αναζητά αλλά δεν μπορεί να βρει σοβαρά πολιτικά επιχειρήματα.
  Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)   ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυρόπουλε.
  Ο κ. Νικήτας Κακλαμάνης έχει το λόγο.
 ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, όλοι διαβάσαμε τις προηγούμενες  εβδομάδες σε πρωτοσέλιδα για τη μεγάλη, πράγματι, ανακάλυψη των λεπτομερειών του βιολογικού DNA.
  Ακούγοντας απόψε τον κύριο Υπουργό διερωτάμαι, όταν κάποια στιγμή θα γίνει η ανακάλυψη της διερεύνησης του πολιτικού DNA τι πρωτοσέλιδα έχουν να πέσουν. Διότι τέτοια πράγματι πολιτική γονιδιακή μετάλλαξη με έχει αφήσει άναυδο. Τόσο άναυδο από το κήρυγμα νεοφιλελευθερισμού του κ. Χριστοδουλάκη που, ενώ η γραμμή του κόμματός μου είναι να ψηφίσουμε το νομοσχέδιο, επειδή όμως δεν υπάρχει και κομματική πειθαρχία, φθάνω στο σημείο να μην το ψηφίσω. Διότι στην κυριολεξία έμεινα με ανοικτό το στόμα με αυτά που άκουσα, κυρίως δε με αυτό που είπε στην αρχή -το έχω γράψει κιόλας- ότι "όπου το κράτος κάνει τον επιχειρηματία απέτυχε παταγωδώς". Θα τρίζουν τα κόκαλα του ιδρυτή του κόμματός σας ακούγοντας τον Υπουργό του σήμερα.
 Εκείνο δε που είπε πια περί σπηλαίου και αριστεράς, ευτυχώς το  κάλυψε διότι προφανώς ήθελε να καλύψει και τον ευατό του. Ατυχέστατος ο παραλληλισμός.
  Τέλος πάντων όμως, προχώρησε και παρακάτω και αφού μας είπε διάφορα, λέει "αλλά όχι και να φθάσουμε και στο άλλο άκρο της νεοφιλελεύθερης άποψης".
  Τώρα βέβαια, διαβάζοντας πάλι πριν καμιά εβδομάδα τα όσα συνέβησαν σε αυτήν την περίφημη σύνοδο των ηγετών του σοσιαλισμού στην Ευρώπη και ενθυμούμενος ποιοι συμμετείχαν, παραδείγματος χάρη ο κ. Μπλερ, ο κ.  Κλίντον, ο κ. Σρέντερ, διερωτώμαι τελικά ποιοι είναι οι άλλοι. Δηλαδή τον κ. Κλίντον ο κ. Χριστοδουλάκης που τον τοποθετεί για να καταλάβω; Στο σοσιαλισμό; Στην αριστερά; Στην κεντροαριστερά; 'Η τον κ. Σρέντερ; Διότι αν τον τοποθετεί εκεί, τότε πρέπει ο κ. Λαφοντέν να τα έχει χαμένα για όσα είπε για τον κ. Σρέντερ.
  Τελείωσε, λοιπόν, τη διάλεξη, μας είπε και εκείνα τα φοβερά, πως θα είναι έτσι, πως αλλιώς. Και επειδή είναι και πολύ φιλοευρωπαϊστής -εγώ είναι γνωστό ότι δηλώνω και είμαι ευρωσκεπτικιστής- θα ήθελα να τον ρωτήσω -δεν είναι εδώ, ίσως η κ. Αποστολάκη ξέρει- το εξής: Γνωρίζει να μας πει τα τελευταία πέντε χρόνια πόσες φορές έχει παραπεμφθεί η Ελλάδα στο Ευρωπαϊκό Δικαστήριο για παράβαση της οδηγίας για τον υγιή ανταγωνισμό για να δούμε όλα αυτά που μας είπε περί ανταγωνισμού πώς ισχύουν; Για να γράψει την ερώτηση και να μου δώσει απάντηση αύριο για να δούμε πόσες φορές έχουμε παραπεμφθεί εκεί.
 Ας έρθω τώρα στο δεύτερο κομμάτι -γιατί στο πρώτο περί ανταγωνισμού  δεν έχω να προσθέσω τίποτε άλλο, προσυπογράφω ότι είπε ο εισηγητής μας και ο Κοινοβουλευτικός μας Εκπρόσωπος- στο κομμάτι της ενέργειας.     Πάμε τώρα να εξωραϊσουμε  τη ΡΑΕ, αφού την ψηφίσαμε πριν έξι μήνες και γράψαμε όσα γράψαμε. Βέβαια οφείλω να πω ότι είναι μέσα στα πλαίσια της κοινοτικής οδηγίας. Βεβαίως υπάρχουν οι ακραίες απόψεις, η γαλλική που είναι ενσωματωμένη στην ουσία η αντίστοιχη ΡΑΕ μέσα στην αντίστοιχη ΔΕΗ  και η αγγλική που είναι τελείως έξω και είναι πράγματι ανεξάρτητη. Μια που φέρνει τώρα να εξωραϊσουμε την ΡΑΕ γιατί δεν προχωρεί λίγο παραπέρα, να την εξωραϊσουμε πραγματικά; Γιατί δεν βάζει τα αναλυτικά προσόντα;   Τα άκουσα και απόψε στην τροπολογία που είπε ότι θα κάνει. Να είναι, λέει, καταξιωμένοι στο χώρο τους, πετυχημένοι επιστήμονες που να ξέρουν το αντικείμενο. Αυτά είναι γενικόλογα πράγματα. Γιατί δεν μας λέει τα μέλη της ΡΑΕ, μια που δεν έχουν συμπεριληφθεί στον 2773/1999, τι προσόντα να έχουν; Αυτούς που διορίζει ο κύριος Υπουργός. Για να μην πω, γιατί να μη γίνει και εδώ όπως και στην Επιτροπή Ανταγωνισμού, παραδείγματος χάρη το Τεχνικό Επιμελητήριο να προτείνει τρεις και από τους τρεις να επιλέγει ο Υπουργός ή ο ΣΕΒ να προτείνει τρεις και από τους τρεις να επιλέγει ο Υπουργός;   Πάλι ο Υπουργός θα επιλέγει βέβαια, που αυτό σημαίνει ότι η ανεξαρτησία της περίφημης ΡΑΕ πάει περίπατο. Αλλά τουλάχιστον, γιατί δεν μπαίνουν κάποια κριτήρια; Και αν πράγματι ήθελε να είναι ανεξάρτητη αρχή η ΡΑΕ για την ενέργεια, γιατί δεν λέει με σύμφωνη γνώμη της ΡΑΕ παρά λέει με γνώμη της ΡΑΕ που άμα θέλει τη δέχεται, άμα δεν θέλει τη γράφει στα παλιά του τα παπούτσια; Πού είναι η ανεξαρτησία της ΡΑΕ και ποια είναι η   πραγματική σημασία της ΡΑΕ; Και τι σχέση έχει αυτό με την ουσία και όχι με τον τύπο, γιατί στον τύπο είμαι σύμφωνος, συμφωνώ απόλυτα μ' αυτό, της κοινοτικής οδηγίας; Τίποτα απ' όλα αυτά δεν ισχύει.
  Θα πρέπει να θυμηθείτε και κάτι άλλο, κύριοι συνάδελφοι. 'Οταν θα έλθει η ώρα να γίνει η πώληση της ΔΕΗ -μέσα σε δύο χρόνια το 30% πρέπει   να έχει πάει περίπατο, αλλά όπως είναι η ιστορία με τη ΔΕΗ δεν είναι ανταγωνιστική και δεν πρόκειται κανείς να πάει να αγοράσει μετοχές- και θα πιεζόμαστε από το χρόνο γιατί στο τέλος του 2001 το 30% θα πρέπει να το έχουμε διώξει, θα πουλήσουμε μονάδα ολόκληρη στο πιτς φυτίλι και πιτ μπαρά. Αυτό θα συμβεί και γράψτε το που σας το λέω.
  'Ερχομαι τώρα στα του τουρισμού. Αλήθεια, έχετε διαβάσει, κυρία Αποστολάκη -απευθύνομαι σε σας, γιατί τώρα μόλις μπήκε μέσα ο κύριος Υπουργός- το νόμο που είχε φέρει η κ. Βάσω Παπανδρέου περί τουρισμού όταν ήταν Υπουργός Ανάπτυξης; Τι σχέση έχει εκείνος ο νόμος πριν ένα-ενάμιση χρόνο με αυτόν που φέρατε σήμερα εσείς εδώ; Δηλαδή, έγινε ομαδική η γονιδιακή πολιτική μετάλλαξης στην Κυβέρνηση;  Ενθυμούμαι πριν δεκαπέντε-είκοσι μέρες τον κύριο Υπουργό στην ωραία  πράγματι εκπομπή του κ. Χασαπόπουλου στην κρατική τηλεόραση με παρεμβάσεις από Ρόδο, από Κέρκυρα, ξενοδόχων, εκπροσώπων επιμελητηρίων κλπ., το τι έλεγε ο κ. Χριστοδουλάκης ότι θα κάνετε για τον τουρισμό, άμεσα μάλιστα. Το τι δεν είπατε εκείνη την ημέρα σε εκείνη την εκπομπή, κύριε Χριστοδουλάκη.
  Για πείτε μου, απ' όλα αυτά που είπατε ότι θα κάνετε άμεσα, τι έχετε συμπεριλάβει στην τσόντα; Γιατί περί τσόντας πρόκειται που το έχετε βάλει σ' αυτό το νομοσχέδιο. Δεν έχετε συμπεριλάβει απολύτως τίποτα. Φέρατε μόνο την ιστορία των καζίνο και του ΕΟΤ. Για τον ΕΟΤ τα είπαν οι συνάδελφοι, αφήστε τα.
  Ας έλθουμε τώρα στα καζίνο. Είπατε ότι ζητούν πολύ ακραία πράγματα οι εργαζόμενοι. Δηλαδή, τι είναι το ακραίο πράγμα που ζητούν οι εργαζόμενοι; Κατ' αρχήν, είπατε ότι διασφαλίζεται η εργασιακή τους σχέση στη διάδοχο κατάσταση. Μα, δεν σας έστειλαν εσάς η ΠΑΣΚΕ της Ιονικής Τραπέζης πριν μία εβδομάδα το φιρμάνι που κυκλοφόρησαν; Δεν μιλάω για τη ΔΑΚΕ, δεν μιλάω για τους συνδικαλιστικούς εκπροσώπους του ΚΚΕ ή της Αριστεράς. Η ΠΑΣΚΕ κυκλοφόρησε τετρασέλιδο άσπρο με πράσινα γράμματα για το τι συμβαίνει στην Ιονική Τράπεζα. Τα ίδια δεν είχε πει ο αγοραστής της Ιονικής Τράπεζας, ότι δεν θα αγγίξετε ούτε έναν εργαζόμενο στην Ιονική Τράπεζα; Δεν έχετε πάρει χαμπάρι τι έχει γίνει ή τι γίνεται στην Ιονική Τράπεζα και μου λέτε ότι το διασφαλίζετε μ' αυτό το πράγμα, έτσι όπως το έχετε διατυπωμένο μέσα στο νόμο; Προφανώς αστειεύεσθε.
 Ζητούν οι εργαζόμενοι μετατάξεις. Γιατί να μην τους τις δώσετε τις  μετατάξεις, εάν πράγματι θέλετε να τους διασφαλίσετε;   Θεωρήσατε πάρα πολύ ακραίο και εν μέρει ίσως έχετε δίκιο, τα της εθελουσίας εξόδου. Δηλαδή, αν είναι ένας εργαζόμενος που έχει ένα χρόνο γιατί τον βάζετε αυτόν σε περιπέτεια; 'Η μήπως δεν γνωρίζετε ότι η συγκεκριμένη δουλειά, που κάνουν αυτοί οι εργαζόμενοι στα καζίνο είναι εξειδικευμένη και δεν μπορούν να τους δώσουν δουλειά πουθενά αλλού; Είναι  πολύ εξειδικευμένη η δουλειά την οποία κάνουν. Πού θα τους πάτε δηλαδή; Επομένως δεν είναι τόσο απλά τα πράγματα και σε ό,τι αφορά τους εργαζόμενους εκεί.
 Μη βγαίνετε και μέσα στο παραλήρημα της νεοφιλελεύθερης τοποθέτησής  σας μπροστά στην οποία ωχριούν τα όσα έλεγε η κ. Θάτσερ πριν από δέκα-είκοσι χρόνια, τα πήρατε όλα σβάρνα. 'Ολα έχουν ένα όριο. Είπαμε να μας αντιγράψετε, είπαμε να μας μιμηθείτε, αλλά εσείς ανεβάσατε τόσο ψηλά τον πήχη, κύριε Υπουργέ, που αντί να περάσετε από πάνω, κινδυνεύετε να περάσετε από κάτω τώρα. Αυτό θα πάθετε.
 Αυτά θα τα δούμε όταν θα έλθει η ώρα της συζήτησης άρθρο-άρθρο και  κομμάτι-κομμάτι.
  Κλείνω με την αναφορά που κάνατε στο τρίτο Κοινοτικό Πλαίσιο Στήριξης, κύριε Χριστοδουλάκη. Καλό είναι να με ακούτε. Αυτό λέει τουλάχιστον η κοινοβουλευτική παράδοση για όσους έχουν εκλεγεί. Ο κ. Πάχτας απαντώντας σε επίκαιρη ερώτησή μου είπε ότι θα υπογραφεί το Μάϊο. Πέρασε ο Μάϊος, δεν υπεγράφη. Ο κ. Σημίτης δίνει συνέντευξη και λέει ότι θα υπογραφεί τον Ιούνιο. Πέρασε ο Ιούνιος, δεν υπεγράφη. Η πληροφορία που έχω εγώ είναι ότι αν υπογραφεί, θα υπογραφεί καλώς εχόντων των πραγμάτων το Σεπτέμβριο.  Πάει δηλαδή ο πρώτος χρόνος.
  Εσείς, ως Υπουργός Ανάπτυξης, μπορείτε να πληροφορήσετε απόψε το Τμήμα πότε επιτέλους θα υπογραφεί το τρίτο Κοινοτικό Πλαίσιο Στήριξης, πάνω στο οποίο έχετε εναποθέσει όλα τα νεοφιλελευθεροσοσιαλιστικά όνειρα; Θα ήθελα την απάντησή σας.
  Ευχαριστώ.
  (Χειροκροτήματα από την πτέρυγα της Νέας Δημοκρατίας)  ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης, έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, είχαμε πρόβλημα σήμερα το  πρωί συζητώντας το νομοσχέδιο, που βρίσκεται ενώπιόν σας, για το ποια είναι η αρχή του. 'Εψαχνα και εγώ να βρω την αρχή του για να τοποθετηθώ επ' αυτής.
  ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι τρισυπόστατη.
  ΑΡΙΣΤΟΤΕΛΗΣ ΠΑΥΛΙΔΗΣ: 'Οχι μόνο τρισυπόστατη.
  'Εψαχνα, λοιπόν, να βρω την αρχή του για να κάνω αυτό που επί πολλά χρόνια έκανα σ' αυτήν την Αίθουσα. Ετοποθετούμην επί της αρχής και έλεγα ότι την αποδέχομαι, αλλά διαφωνώ όσον αφορά τις επιμέρους διατάξεις ή δεν την αποδέχομαι, όμως δεν μπορώ να απορρίψω ορισμένες επιμέρους διατάξεις, οι οποίες αντιμετωπίζουν θετικά κάποια θέματα.
 ΦΛΩΡΟΣ ΚΩΝΣΤΑΝΤΙΝΟΥ: Συμφωνήστε στα άρθρα και απορρίψτε την αρχή. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, δεν ευρέθη η αρχή που συνήθως  αναζητούμε, παρά μόνο η διαπίστωση ότι το νομοσχέδιό σας υπακούει σε μια αρχή, την αρχή του "κουλουάχατ", όπως λέγαμε παλαιότερα "πλίνθοι τε και κέραμοι ατάκτως ερριμμένοι". Κύριε Υπουργέ, αν θέλετε ακούστε μας.
 Κύριε Πρόεδρε, οι Υπουργοί συνήθως παρακολουθούν τους Βουλευτές. Οι  υπηρεσιακοί παράγοντες είναι όλη την ημέρα στη διάθεσή τους.
   ΠΡΟΕΔΡΕΥΩΝ (Παναγιώτης Σγουρίδης): 'Εχει ικανότητες ο κ. Χριστοδουλάκης και μπορεί να παρακολουθεί και να γράφει.   ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, δεν ξέρω αν εσείς καταλάβατε  ποια είναι η αρχή του νομοσχεδίου, πάντως εγώ την περιέγραψα. 'Ετσι, δυστυχώς, για μένα μου είναι δύσκολο να πω ότι το ψηφίζω ή δεν το ψηφίζω.   Πάντως, οι παρατηρήσεις που θέλω να κάνω είναι παρόμοιες με των άλλων  συναδέλφων. Τις έκαναν, αφού τοποθετήθηκαν "επί της αρχής" και ο Κοινοβουλευτικός μας Εκπρόσωπος και ο εισηγητής προπάντων του νομοσχεδίου. Εγώ θα ήθελα να σας πω το εξής, κύριοι συνάδελφοι: Είναι πράγματι τόσο μεγάλη η επέμβαση που κάνει με το παρόν νομοσχέδιο ο Υπουργός Ανάπτυξης επί της μεγάλης υποθέσεως του ανταγωνισμού; Ποιον ανταγωνισμό διαπιστώνει ότι αναπτύσσεται στη χώρα μας που να υπακούει σε μία άλλη αρχή το "free and fair competition"; Κατάφερε το ΠΑΣΟΚ να κρατήσει τη χώρα μας σαν την τελευταία κομμουνιστική χώρα, από πλευράς οικονομίας, στην Ευρώπη. Ποιες είναι οι επεμβάσεις του, ώστε η αγορά να απολαύσει τα αγαθά του ανταγωνισμού. Καμιά απολύτως. Παρακολουθεί τα πράγματα και πιστεύει τώρα ότι η αρχή που θεωρεί ότι είναι ανεξάρτητη θα βελτιώσει την κατάσταση.
  Πάμε κατόπιν στα λατομεία. Κύριε Υπουργέ, καλά κάνετε και επεμβαίνετε στη Νάξο, αλλά γιατί δεν το κάνετε και σε άλλες περιοχές; Υπάρχουν και άλλες περιοχές που έχουν λατομεία και μεταλλεία που παράγουν υλικά μη χρησιμοποιούμενα. Καλή ώρα στο χωριό μου, γιατί εδώ μιλάμε σαν Βουλετές  κάποιων περιοχών -αυτή είναι η πρώτη αποστολή μας- έχουμε την Κέφαλο της Κω με κλειστά λατομεία. 'Εκλεισε ο περλίτης. Και εκεί είναι άνεργοι. Ελάτε, κύριε Υπουργέ, αγοράστε εσείς το υλικό, για να μην έχουμε ανέργους.
 Δεν διαφωνούμε. Δώσατε μια λύση για την ΝΑΞΟ, αυτήν την οποία σας  υπέβαλε η κ. Παπαζώη, απ'ό,τι πληροφορούμαι ή και άλλος παλαιός συνάδελφος σε αυτό το Κοινοβούλιο. Να έχουμε, λοιπόν, ίσους όρους ανταγωνισμού ή επιβίωσης. Κάμετε, δηλαδή, κάτι παρόμοιο και για άλλες περιοχές.
  Φτάσαμε στο θέμα του τουρισμού, κύριοι συνάδελφοι. Ξεφεύγω από τα δημοτικά σχολεία, τα γυμνάσια, τα λύκεια ή οποιαδήποτε άλλα ιδιωτικής εκπαιδεύσεως. Μου είπε κάποιος καλός μου συνάδελφος πριν από λίγο: "Εσείς οι παλαιοί πάσχετε από μία ασθένεια. Την "ξερολίαση", δηλαδή τα ξέρω όλα". Δεν πάσχουμε από την ασθένεια αυτή, αλλά έχουμε μια άλλη ιδιότητα: 'Εχουμε μνήμη.
  Κύριοι συνάδελφοι, οι κυβερνήσεις του ΠΑΣΟΚ έκαναν πράγματι επεμβάσεις στον τουρισμό. Η μία επέμβαση  ήταν ότι πέρασαν νομοσχέδιο -νόμος του κράτους σήμερα- για το time sharing. Το πέρασαν για έναν επιχειρηματία τότε -Θεός σχωρέστον- ο οποίος καθόταν στο θεωρείο και υπεδείκνυε στον τότε Υπουργό πώς θα μανουβράρει την κατάσταση.
  ΓΕΩΡΓΙΟΣ ΒΟΥΛΓΑΡΑΚΗΣ: Ποιοι ήταν αυτοί;  
ΑΡΙΣΤΟΤΕΛΗΣ ΠΑΥΛΙΔΗΣ: Και οι δύο είναι μακαρίτες. Πρόκειται για τον  Κωνσταντινίδη και το μακαρίτη τον Κουτσόγιωργα.
 Πάμε τώρα στο δεύτερο νομοσχέδιο. Πάμε στη δεύτερη γενναία επέμβαση  επί του τουρισμού. Υπουργός ήταν τότε ο κ. Σκουλάς. Νομοσχέδιο:  "Ανάπτυξη του τουρισμού διά του γυμνισμού". Αυτές είναι οι επεμβάσεις σας στον τουρισμό. Τι κάνετε, λοιπόν, σήμερα; Σήμερα αποδεικνύεται ότι δεν γνωρίζει η αριστερά -κύριοι συνάδελφοι, αριστερά μέσα στο ΠΑΣΟΚ- τι ποιεί η δεξιά. Φτιάξατε μια εταιρεία, για να κάμετε, λοιπόν, ιδιωτικοποίηση -μη ντρέπεστε να τη πείτε, η λέξη είναι ελληνική και εκφράζει κάτι- και αφού τη φτιάξατε, ξαναφέρνετε την περιουσία του ΕΟΤ, σήμερα πίσω στο δημόσιο και λέτε μάλιστα ότι ξαναφέρνετε την περιουσία για να δοθεί η δυνατότητα στο ελληνικό δημόσιο να αξιοποιήσει απευθείας, χωρίς τη μεσολάβηση νομικών προσώπων δημοσίου δικαίου, τα περιουσιακά του στοιχεία.
  Μάλιστα, κύριε Χριστοδουλάκη, προς ενημέρωσή σας, ενώ εσείς ισχυρίζεσθε ότι η συμμετοχή του ελληνικού δημοσίου δεν μπορεί να είναι κατώτερη του 51%, κάποιοι σ'αυτήν την Αίθουσα θυμούνται ότι προ ολίγων ημερών ο διάδοχός σας στη θέση του Υφυπουργού των Οικονομικών μας έφερε νομοσχέδιο για αναμόρφωση της κτηματικής εταιρείας του δημοσίου και της παρέχει τη δυνατότητα να κάμει κρατικές εταιρείες, αλλά με ποσοστό συμμετοχής μικρότερο του 51%. Δεν έχει κλείσει ούτε μια εβδομάδα από τότε που πέρασε αυτό το νομοσχέδιο και σήμερα είναι μάλλον νόμος του κράτους εφόσον, βέβαια, δημοσιεύθηκε στην Εφημερίδα της Κυβερνήσεως.
  Ξεκαθαρίστε, επιτέλους, και αφήστε τα φιλοσοφικά: ελεύθερη αγορά, ανταγωνισμός, ιδιωτική επιχείρηση. Μα, πώς είναι δυνατόν διερωτάσθε ο κρουπιέρης να είναι δημόσιος υπάλληλος; Αυτό συνέβαινε κάποτε στη Βουδαπέστη στο κρατικό καζίνο. Είναι δυνατόν να ισχύει σήμερα; Κύριε Υπουργέ, εσείς εκάματε τους πάντες Δημοσίους Υπαλλήλους και εξανίστασθε τώρα; Συνεννοηθείτε μεταξύ σας για τα απλά. Οι κρατικές εταιρείες, που θέλετε να φτιάξετε -και αυτό είναι δικαίωμά σας- θα έχουν πλειοψηφικό πακέτο ή μη πλειοψηφικό; Πέστε το, εξηγείστε μας και για ποιο λόγο και πιθανόν να συμφωνήσουμε. Δεν ερχόμαστε εδώ με το άγριο. 'Αλλωστε η Νέα Δημοκρατία στο παρόν νομοσχέδιο τοποθετήθηκε γλυκύτατα, θετικώς, τουλάχιστον επί της αρχής, της ακατανοήτου αρχής.
 Πάμε τώρα, λοιπόν, στα παρακάτω και θα αναφερθώ στον Ε.Ο.Τ, κύριοι  συνάδελφοι, σαν Βουλευτής Δωδεκανήσου και όχι ως ο εκφράζων την Επικράτεια. Τον έχετε τόσο πολύ ξεπουπουλιάσει τον ΕΟΤ, που διερωτώμαι γιατί τον κρατάτε, τι τον θέλετε το δύσμοιρο Γενικό Γραμματέα; Δεν μπορεί να υπογράψει ούτε άδεια του προσωπικού του. Καταργήστε τον και φτιάξτε ένα συγκροτημένο, ισχυρό και καθετοποιημένο Υπουργείο τύπου Ναυτιλίας, ώστε επιτέλους η χώρα μας, η οποία λέτε ότι περίπου ζει από άδηλους πόρους, δηλαδή ναυτιλίας και τουρισμού, να έχει Υπουργείο και Υπουργό, που να έχει το δικαίωμα να νομοθετεί και να έρχεται εδώ ως Υπουργός Τουρισμού, δικαίωμα το οποίο δεν το έχει μέχρι στιγμής, τουλάχιστον κατά τους τύπους.
 Τι τον θέλετε τον Ε.Ο.Τ, έτσι όπως τον καταντήσατε; Επιτέλους,  αποφασίσθε να ξεφορτωθείτε τα ακίνητα, τα οποία σήμερα κατέχετε και είναι πλίνθοι τε και κέραμοι ατάκτως ερριμμένοι. Μόνο στην εκλογική μου περιφέρεια, στα Δωδεκάνησα, σας λέγω πολύ σύντομα, ότι την Καλλιθέα την έχετε δώσει σε ένα δήμο και λήγει του χρόνου η περίοδος της "αξιοποίησης". Αποφασίστε τι θα κάνετε: 'Η τη δίνετε σε ιδιώτη ή τη πουλάτε  ή τη νοικιάζετε ή τη μεταβιβάζετε την κυριότητα στο Δήμο Καλλιθέας.
 Εγώ σας είπα ότι ανέβηκα στο Βήμα για να σας πω τον "πόνο μου". Θα  πάρετε, λοιπόν, επιτέλους απόφαση για απλά πράγματα;   Αφήστε την παγκοσμιοποίηση. Δεν σας ρωτάει ούτε εσάς ούτε εμάς. Τι θα κάνετε με το Golf Αφάντου; Δεκαοκτώ χρόνια είσασθε γκοβέρνο, πόσα πρέπει να μείνετε; Εδώ σας θέλω. Απλά πράγματα, τι θα κάμετε με αυτά;   Δεν σας άρεσε η λύση που είχαμε εμείς επί αειμνήστου Κωνσταντίνου Καραμανλή προπαρασκευάσει, να δοθεί δηλαδή στον Ταβουλαρέα. Αλλάξατε γνώμη για το Golf δεκαπέντε φορές. Εμείς περάσαμε νόμο επί εποχής Μάνου με κυβέρνηση Μητσοτάκη. Γιατί τον εγκαταλείψατε; Τίποτα δεν σας αρέσει, κάντε κάτι επιτέλους. Να το δούμε και θα είμασθε τότε με  το μέρος σας. 'Ομως,  κάντε κάτι, γιατί στο Golf Αφάντου θα βόσκουν γίδια εκεί μέσα. Συγχωρείστε μου την έκφραση, κύριοι συνάδελφοι. 'Ομως, το αντέχετε εσείς, κύριε Υπουργέ, που προχθές στην τηλεόραση και τι δεν είπατε περί τουρισμού; Κινδύνευσα να πιστέψω πως ζω σε άλλη χώρα. Εγώ εκπροσωπώ προπάντων τουριστική περιοχή. Θεέ μου σκέφθηκα, η Ελλάδα είναι αυτή; Μου ήρθε να σας πάρω τηλέφωνο και να σας πω "Μπράβο, κύριε Αποστολάκη, συγχαρητήρια, κύριε Αποστολάκη, μπροστά, κύριε Αποστολάκη". Ευτυχώς, συνήλθα γρήγορα. Και με συνεφέρατε προπάντων, σήμερα με το νομοσχέδιο που με ασυγχώρητη προχειρότητα καταθέσατε στη Βουλή.
  Θέλετε να κάμετε ιδιωτικοποίηση; Οργανώστε κανόνες χωρίς βέβαια, να κάμετε ό,τι έκαμε συνάδελφός σας προχθές που "ξεπούλησε" την ΕΛΒΟ. Κύριοι συνάδελφοι, πουλήθηκε τέσσερα ψωροδισεκατομμύρια μια βιομηχανία με του κόσμου τα κοντράτα προίκα.
  'Ερχεσθε τώρα στα καζίνο και ιδιαιτέρως αγωνιάτε για την Πάρνηθα.  Ειλικρινά, δεν ξέρετε τι συμβαίνει στην Πάρνηθα; Εδώ κοντά σας είναι, κάντε μια βόλτα να δείτε τι γίνεται. Αν δεν πάτε εσείς, στείλτε έναν από τους συνεργάτες σας. Πάω τώρα στο Φλοίσβο, στον αλήστου μνήμης Φλοίσβο και στον Υπουργό που τελικώς τον έφαγε.
  Κύριοι συνάδελφοι, θέλω να σας πω καλά είναι όλα αυτά που μας λέγει στο νομοσχέδιο, σαν ιδέες, ο κύριος Υπουργός. Πράξη όμως δε βλέπουμε και προπάντων δεν βλέπουμε ενδιαφέρον. Γιατί εάν είχατε ενδιαφέρον για τα καζίνο που δώσατε δεκατέσσερις άδειες, αν αγαπάτε το Θεό σας, τουλάχιστον θα φροντίζατε, μετά τη χορήγηση των αδειών ή την πώληση να δείτε οι άλλοι όροι εκπληρώθηκαν;   Κύριε Υπουργέ, στη Ρόδο είχε αναλάβει υποχρέωση το καζίνο να κάμει έργα είκοσι δισεκατομμυρίων. Αν έχετε δει εσείς από αυτήν τη συμβατική υποχρέωση να γίνεται έργο είκοσι (20) δραχμών, εγώ θα σας ζητήσω συγνώμη για όσα λέω αυτή τη στιγμή, εδώ δημόσια. Ατυχώς δεν γίνεται τίποτε γιατί ούτε εσείς ούτε άλλος δεν ασχολείται με τον τουρισμό από το περιβάλλον σας. Ούτε ένας προπάντων δε έλεγχος ουδείς. Και αυτά που λέτε εδώ είμαι βέβαιος πως θα παραμείνουν στα χαρτιά. Ακόμα και οι προθέσεις σας περί αξιοποιήσεως περιουσίας του ΕΟΤ καμία συνέχεια δεν θα έχουν και με νέο Σ.Ν. γι' αυτήν θα ξανάρθετε μεθαύριο. Εκτός και αν έχετε έτοιμο το σχήμα αυτών που θα την παραλάβει. Εύχομαι να μην είναι ακριβής η διάχυτος υποψία. Πάντως όπου υπάρχει θετικό για τον Τουρισμό θα το στηρίζουμε και όπου δεν υπάρχει, να γνωρίζετε ότι επειδή πονούμε τον τουρισμό, μια και είναι η ζωή μας, η κριτική μας θα είναι αυστηρά.
  (Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, ο χρόνος σας  τελείωσε.
  Ο κ. Γεωργακόπουλος έχει το λόγο.
 ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, τα όσα ακούω εδώ απόψε από  τη Νέα Δημοκρατία, πραγματικά με εκπλήσσουν.
  Ο κ. Παυλίδης είπε ότι δεν ξέρει ποια είναι η αρχή του νομοσχεδίου και ο εισηγητής τους είπε ότι ψηφίζουν την αρχή του νομοσχεδίου. Τώρα, πώς ψηφίζουν κάτι που δεν ξέρουν τι είναι και δεν καταλαβαίνουν τι είναι, εγώ δεν το καταλαβαίνω. 'Η το καταλαβαίνουν και το ψηφίζουν ή δεν το καταλαβαίνουν και δεν το ψηφίζουν. Δεν μπορώ να το εξηγήσω διαφορετικά.    Εν πάση περιπτώσει.
 Ο κ. Νικήτας Κακλαμάνης μας κατηγόρησε ότι γίναμε πολύ δεξιοί και  λίγο πολύ είπε ότι είμαστε οπαδοί της Θάτσερ και ο κ. Παυλίδης μας κατηγορεί γιατί κρατάμε το 51% στα τουριστικά ακίνητα...
  ΑΡΙΣΤΟΤΕΛΗΣ ΠΑΥΛΙΔΗΣ: Δεν είπα αυτό.
 ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ...και δεν κάνουμε το άλλο. Αυτό δεν  είπατε;  
ΑΡΙΣΤΟΤΕΛΗΣ ΠΑΥΛΙΔΗΣ: Είπα "αποφασίστε τι θέλετε να κάνετε". ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Αλλο το ένα και άλλο το άλλο, κύριε  Παυλίδη. Εκεί δεν χρειάζεται το 51% και το δίνουμε, εδώ χρειάζεται το 51% και το κρατάμε. Πολύ απλά.
  ΑΡΙΣΤΟΤΕΛΗΣ ΠΑΥΛΙΔΗΣ: Αυτό είναι εξήγηση δική σας.
  ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως, είναι εξήγηση δική μου. Επομένως μην σας εκπλήσσει το θεσμικό πλαίσιο, γιατί ανανεώνεται η οικονομία, μπαίνει σε μια καινούρια τάξη και προχωράμε.
  'Οσον αφορά την Επιτροπή Ανταγωνισμού τι ακούσαμε εδώ; Τι λένε αυτά που μας διάβασε ο Κοινοβουλευτικός Εκπρόσωπος; 'Οτι οι εκπρόσωποι των επαγγελματικών τάξεων δεν έπρεπε να είναι μέσα, γιατί ήταν δεσμευμένοι από τις επαγγελματικές τους οργανώσεις, ότι δεν δούλευε καλά, ότι εν πάση περιπτώσει δεν ήταν ανεξάρτητη αρχή. Και επειδή έρχεται τώρα ο Υπουργός και αλλάζει τη σύνθεση αυτής της επιτροπής -η οποία δεν λειτουργούσε σωστά λόγω της σύνθεσης την οποία είχε- και φτιάχνει μία νέα σύνθεση, που βάζει μέσα κάποιες ανεξάρτητες προσωπικότητες για να ασκήσουν την ανεξαρτησία αυτήν την οποία τους δίνει ο νόμος, κατηγορείται. Ανεξάρτητη δεν είναι η αρχή, τα πρόσωπα είναι ανεξάρτητα. 'Οταν τα πρόσωπα είναι ανεξάρτητα, η αρχή είναι ανεξάρτητη. Αν τα πρόσωπα δεν είναι ανεξάρτητα, καμία αρχή δεν είναι ανεξάρτητη. Επομένως δέσμευση και εξαρτήσεις με την έννοια που βάζετε εσείς, έχουμε όλοι. Κι εμείς έχουμε εξαρτήσεις από τους ψηφοφόρους μας. Και οι επαγγελματικές οργανώσεις που στέλνουν κάποιον εκεί, όποιον στέλνουν, είναι εξαρτημένος από αυτούς που τον στέλνουν.  Γιατί θα είναι εξαρτημένοι αυτοί που διορίζει ο Υπουργός και θα είναι ανεξάρτητοι αυτοί οι οποίοι θα πάνε από τις επαγγελματικές ενώσεις; Δεν το κατάλαβα δηλαδή! Aν είναι πράγματι ανεξάρτητες προσωπικότητες, θα ασκήσουν τα καθήκοντά τους με ανεξαρτησία, όπως ο νόμος προβλέπει, χωρίς να δεσμεύονται, γιατί κανείς δεν τους δεσμεύει.
  Ακούσαμε εδώ κάτι για την παιδεία. Το είπαν δύο μάλιστα συνάδελφοι, και ο Κοινοβουλευτικός Εκπρόσωπος, αλλά και ο εισηγητής τους όσον αφορά τα δίδακτρα. 'Εγινε μέγα θέμα το θέμα των διδάκτρων των ιδιωτικών σχολείων και είπαν ότι αυτό οφείλεται στο ότι δεν έχουμε καλή παιδεία, ενώ αλλού που η παιδεία είναι καλή, δεν υπάρχουν ιδιωτικά σχολεία. Δεν υπάρχουν ιδιωτικά σχολεία στην Αμερική, κύριοι συνάδελφοι; Δεν υπάρχουν στην Αγγλία, στη Γαλλία, στη Γερμανία; Μήπως ξέρετε ποια είναι τα ποσοστά των μαθητών, που φοιτούν σε αυτές τις χώρες, σε σχέση με τους μαθητές που φοιτούν στην Ελλάδα; Στην Ελλάδα φοιτούν 4% και πάνω από 15% φοιτούν στην Αμερική, για να μην πω 50% σε ορισμένες πολιτείες, σε ιδιωτικά σχολεία. Αυτό είναι το πρόβλημα; Εδώ μπαίνει ο φραγμός και για λόγους τιμαρίθμου. Να το πούμε ευθέως! Βεβαίως και για λόγους τιμαρίθμου μπαίνει. Εκτός του ότι είναι ένα κοινωνικό αγαθό η παιδεία που δεν μπορεί να αφεθεί εντελώς ελεύθερη να διαμορφώσει η αγορά όποια τιμή θέλει, γιατί κάποιοι μπορεί να έχουν ανάγκη να στείλουν το παιδί τους σε ιδιωτικό σχολείο, γιατί δεν μπορούν να το φυλάξουν. Η σημερινή κοινωνία έχει δημιουργήσει τέτοιες δεσμεύσεις που δεν υπάρχουν οι παλιές οικογένειες, οι μεγάλες. Οι οικογένειες είναι μικρές, το παιδί πρέπει να πάει στο σχολείο και αν έχουμε ένα ιδιωτικό σχολείο που προσφέρει κάτι παραπάνω, μία προστασία παραπάνω, υποχρεούται ο γονέας να το στείλει σε ιδιωτικό σχολείο.  Πρέπει, λοιπόν, να αφήσουμε ελεύθερα τα πράγματα να πάνε 50% επάνω οι σχολάρχες την παιδεία;   Επίσης, μας κατηγόρησαν ότι γινόμαστε σοσιαλιστές όταν υποστηρίζουμε την σμυρίδα της Νάξου, επειδή κάποιοι εκεί ταλαίπωροι κάνουν εξόρυξη της σμυρίδας στα χρόνια αυτά και δεν πουλήθηκε η σμυρίδα, ενώ την έχει αγοράσει το δημόσιο. Τι κάνει το δημόσιο τώρα; Προκειμένου να έχει παθητικό εκεί και να περιμένουμε μήπως παρουσιαστεί κάποιος να την αγοράσει, θέλει να την εκποιήσει με μία χαμηλότερη τιμή, ώστε να έχει μικρότερη ζημία. Το δημόσιο την έχει πληρώσει τη σμυρίδα. Εσείς το ξέρετε, κύριε εισηγητά της Αξιωματικής Αντιπολίτευσης. Επομένως μη  βάζουμε τέτοια θέματα τώρα. Απλώς και μόνο το ότι πρέπει να γίνει η ανάπτυξη -αυτό που είπε ο Κοινοβουλευτικός Εκπρόσωπος- και έπρεπε η Κυβέρνηση να έχει δημιουργήσει αναπτυξιακές προϋποθέσεις τέτοιες, έτσι ώστε να μη γίνεται εξόρυξη της σμυρίδας, εφόσον δεν χρησιμοποιείται κλπ., αυτό είναι πολύ ωραίο να το λες, αλλά λίγο δύσκολο να το ξέρεις.  Ξέρεις τι είναι να πάρεις από το μεταλλείο τον εργάτη από τη σμυρίδα και να τον κάνεις ξενοδόχο ή κάτι άλλο στη Νάξο; Δεν είναι τόσο εύκολο.
   Να πω δυο λόγια και για τα καζίνο.
 Κύριε Υπουργέ, είπατε κάτι για τον έλεγχο των καζίνο. Συμφωνούμε  απόλυτα ότι δεν πρέπει ο υπάλληλος να είναι και ελεγκτής.
   Βεβαίως ο έλεγχος που υπάρχει στα ιδιωτικά καζίνο γινόταν από υπαλλήλους των δημοσίων καζίνο. Διαφορετικά δεν θα υπήρχε έλεγχος. Αλλά όπως είπατε κανένα καζίνο δεν είναι δημόσιο σε καμία χώρα του κόσμου, αλλά και σε καμία χώρα του κόσμου δεν έχει τον έλεγχο των καζίνο το Υπουργείο Τουρισμού. Ο έλεγχος των καζίνο είναι στα Υπουργεία Οικονομικών. Δεν έχει καμία δουλειά το Υπουργείο Τουρισμού με τον έλεγχο των καζίνο. 'Εγινε κάποια στιγμή η μεταφορά των αρμοδιοτήτων από το Υπουργείο Οικονομικών στο Υπουργείο Τουρισμού. Κάποια στιγμή θα πρέπει να πάνε στη φυσική τους θέση τα πράγματα. Δεν μπορεί να μείνουν τα καζίνο και να είναι στο Υπουργείο Τουρισμού. Πρέπει να πάνε στο Υπουργείο Οικονομικών τη στιγμή μάλιστα που ουσιαστικά ο έλεγχος και μόνο θα μείνει στο δημόσιο για τα καζίνο. Ο έλεγχος και από την άποψη της λειτουργίας τους, αλλά και από την άποψη των κερδών τα οποία πρέπει να αποδίδουν στο δημόσιο. Δεν μπορεί να κάνει αυτόν τον έλεγχο το Υπουργείο Τουρισμού.
  Για τα τουριστικά ακίνητα. Κύριοι συνάδελφοι, κακά τα ψέματα. Το να  λέμε σήμερα ότι το δημόσιο απέτυχε ως επιχειρηματίας δεν είναι κάτι κακό.  Είναι μια διαπίστωση.
   ΓΕΩΡΓΙΟΣ ΒΟΥΛΓΑΡΑΚΗΣ: Απλά το λέτε καθυστερημένα.
 ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, έχετε δίκιο να μας κατηγορείτε γι'  αυτό. Επιχειρήσαμε πιστεύοντας ότι μπορεί να έχουμε το δημόσιο τομέα, τον κοινωνικό τομέα, όπως λέγαμε και τον ιδιωτικό τομέα. Δυστυχώς φάνηκε ότι   ο ιδιωτικός τομέας μπορεί να προχωρήσει με μεγαλύτερα και πιο γρήγορα βήματα. Υπάρχουν όμως τομείς της οικονομίας, οι οποίοι πρέπει να μείνουν στο δημόσιο. Πρέπει να υπάρχουν θεσμοί που να ελέγχουν τον ανταγωνισμό, την ενέργεια. Δεν μπορεί κανείς να αμφισβητήσει ότι και στην ιδιωτική οικονομία πρέπει να υπάρχουν θεσμοί ελέγχου. Γιατί αν δεν υπάρχουν θεσμοί ελέγχου τότε γίνεται αρπακτικός ο ιδιωτικός τομέας και δεν τον ενδιαφέρει τίποτε. Βλέπετε τι γίνεται τώρα με τις συγχωνεύσεις που έγιναν στη ναυτιλία, στα νησιά του Αιγαίου. Κοντεύουν τα μισά νησιά του Αιγαίου να μην έχουν καράβια, γιατί κοιτάνε να πάνε εκεί που έχει πολύ τουρισμό και να αφήσουν εκείνα που δεν έχουν. Δεν μπορούμε να παραβλέπουμε τον κοινωνικό χαρακτήρα που μπορεί να έχουν ορισμένες τάξεις. Και εδώ είναι οι αρχές αυτές, οι οποίες είπαμε ότι πρέπει να θεσπιστούν για να κάνουν έλεγχο του ανταγωνισμού, να κάνουν έλεγχο όλων αυτών των θεσμών για να μπορεί να λειτουργήσει η αγορά.
 Και η αγορά χρειάζεται κανόνες. Δεν έπεται ότι η αγορά αυτόματα και  ως διά μαγείας ρυθμίζει τα πάντα χωρίς καμία παρέμβαση. Γιατί αν ήταν έτσι, δεν θα είχαν γίνει όλες αυτές οι αρχές για τη ρύθμιση του ανταγωνισμού και όπως είπατε, κύριε Κοινοβουλευτικέ Εκπρόσωπε, δεν θα διασπάτο η Μicrosoft ούτε από το 1890 και κάτι θα είχαν δημιουργηθεί οι αντιμονοπωλιακοί νόμοι. Γιατί πάντοτε το κεφάλαιο προσπαθεί να συγκεντρώσει και το βλέπουμε τώρα με την παγκοσμιοποίηση που σωστά είπατε ότι δεν μας ρωτάει ούτε εμάς ούτε εσάς, αλλά το μεγάλο κεφάλαιο συγκεντρώνει όσο μπορεί τις εταιρείες διανομής και τις εταιρείες παραγωγής σε όσο μπορεί μεγαλύτερα μπλοκ, έτσι ώστε να εκμεταλλεύεται μεγαλύτερα ποσοστά της αγοράς. Θα πρέπει να μπουν φραγμοί, έτσι ώστε τα ποσοστά αυτά της αγοράς να είναι συγκεκριμένα και να μην τα αφήνουμε ασύδοτα στην αγορά να τα εκμεταλλευθεί.
    Δεν ανέφερε κανένας μια διάταξη, η οποία γίνεται για το φυσικό αέριο. Η διάταξη αυτή έχει το χαρακτήρα ακριβώς να ρυθμίσει αυτό που είπα προηγουμένως ότι δεν μπορεί να έχουν λογιστικά ενιαία βιβλία οι εταιρείες του φυσικού αερίου όταν εκμεταλλεύονται το φυσικό αέριο λόγω του  ότι θα υπάρχουν ειδικές ρυθμίσεις για το φυσικό αέριο, υπάρχουν επιδοτήσεις,  υπάρχουν διάφορες άλλες ευνοϊκές ρυθμίσεις και δεν μπορεί να τις έχουν στην ενιαία λογιστική τους κατάσταση. Να κρατάνε χωριστά για το φυσικό αέριο, έτσι ώστε να αποδεικνύεται η εκμετάλλευση του φυσικού αερίου.   (Στο σημείο αυτό κτυπάει το κουδούνι λήξεως του χρόνου ομιλίας του  κυρίου Βουλευτή)    Εν πάση περιπτώσει, κύριε Πρόεδρε, σταματώ εδώ γιατί βλέπω ότι πέρασε ο χρόνος και κτυπάνε τα κουδούνια.
   (Χειροκροτήματα από την πτέρυγα του ΠΑ.ΣΟ.Κ.)   
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
  ΣΠΥΡΙΔΩΝ ΣΠΥΡΟΥ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητάμε απόψε έχει πάρα πολύ μεγάλο ενδιαφέρον έστω και   αν είναι πολυνομοσχέδιο, έστω και αν χαρακτηρίζεται νομοσχέδιο "σκούπα".  Πάρα πολλοί συνάδελφοι δεν ήταν στην επιτροπή που συζητήθηκε, διότι είναι καινούριο το Τμήμα. Η αξία του όμως είναι κυρίως -αυτό διαφαίνεται από τη συζήτηση- στο πώς η Κυβέρνηση μεταλλάσσεται, πώς η Κυβέρνηση αλλάζει προσωπείο;   Εμείς της Νέας Δημοκρατίας παρότι συμφώνησαμε επί της αρχής, της ανύπαρκτης αρχής και δείξαμε καλή διαγωγή, κινδυνεύουμε να μας δείρουν απόψε, γιατί δείχνουμε επαναλαμβάνω συμπεριφορά που δεν συνάδει με το πνεύμα της Κυβέρνησης. Είχα ακούσει από ένα κυβερνητικό στέλεχος μία μέρα να μου λέει, ξεχάστε αυτά που ξέρατε στη Νέα Δημοκρατία, ο κρατισμός έχει λήξει, βαδίζουμε σε ελεύθερη οικονομία. Αυτά τα έλεγε σε μας. Ακούσαμε επίσης, προηγουμένως τον κύριο Υπουργό να κάνει διάλεξη στην Αίθουσα αυτή και διερωτάται κανείς σε ποιον απευθυνόταν. Αν απευθυνόταν στην Αριστερά, της οποίας έχει λεηλατήσει χρόνια τη συνθηματολογία και τις ιδέες έχει δίκιο, αλλά δεν μπορεί κανείς να τον εμπιστευτεί, πιστεύω όμως ότι απευθύνονταν περισσότερο στους Βουλευτές του. 'Ετσι πιστεύω, κύριε Υπουργέ, ότι απευθύνεστε περισσότερο στους Βουλευτές σας, και όπως ελέχθη προηγουμένως, "δεν ξέρει η αριστερά τι ποιεί η δεξιά" όταν το ΠΑ.ΣΟ.Κ.  έχει εγκαταλείψει τον πατριωτισμό του, έχει εγκαταλείψει την ιδεολογία του, έχει εγκαταλείψει την κοινωνική του ευαισθησία, έχει ξεχάσει τα κοινωνικά συμβόλαια και όταν χρόνια και χρόνια η Νέα Δημοκρατία έλεγε ότι πρέπει να γίνουν βήματα μπροστά, πρέπει να προχωρήσει η οικονομία στους σύγχρονους κανόνες με κοινωνική ευαισθησία, με κανόνες διαφάνειας τους οποίους υποκρύπτετε.
 Είπα το πρωί σε μία συζήτηση ότι όταν ο Μανωλιός έδερνε την αδελφή  του τον ρώτησε η μητέρα του, γιατί βαράς το κοπέλι και ο Μανωλιός απήντησε, δεν ξέρω μάνα γιατί τη βαράω, η ίδια όμως ξέρει γιατί τις   τρώει. Θέλω να πω με αυτό ότι ο Υπουργός και οι σύμβουλοι ξέρουν τι κάνουν, η Βουλή δεν ξέρει. Και κατ' επανάληψη όλα τα νομοσχέδια που έρχονται -και πρέπει κανείς να έχει παρακολουθήσει τη διαδρομή όλων των Υπουργών που νομοθετούν και του Υπουργού που παρευρίσκεται- μας δείχνουν με τι τρόπο διολισθαίνει σιγά-σιγά η Κυβέρνηση, όχι στις θέσεις της Νέας Δημοκρατίας, αλλά στις ακραίες θέσεις της Δεξιάς, γιατί έχει χάσει το ΠΑ.ΣΟ.Κ. την κοινωνική του ευαισθησία. 'Ετσι, λοιπόν, χιλιάδες εργαζόμενοι μένουν στο δρόμο, εκατόν σαράντα πέντε χιλιάδες μικρομεσαίες επιχειρήσεις έκλεισαν και όλα αυτά δεν απασχολούν την Κυβέρνηση. Παρέλαβαν τη χώρα δέκατο μέλος της Ευρώπης και μπήκαμε καθυστερημένοι στην Ο.Ν.Ε. και δεν εξηγήσαμε στον ελληνικό λαό τι πρόκειται να συμβεί. Γι' αυτό, λοιπόν, λέω ότι το νομοσχέδιο αυτό έχει αξία γιατί αναδεικνύει αυτό το προσωπείο της Κυβέρνησης, που πρέπει να μας κρατάει επιφυλακτικούς. Και έστω, λοιπόν, και αν συμφωνήσαμε έχει πολλά σημεία πραγματικά που χρειάζονται συζήτηση.
  'Ηρθε κατ' αρχάς στην επιτροπή όπως ελέχθη από πολλούς με έναν τρόπο αιφνιδιαστικό χωρίς την έκθεση του Λογιστηρίου, για να ρυθμίσει διάφορα θέματα, που κανείς δεν έχει αντίρρρηση στην Αίθουσα αυτή, που αφορούν την Επιτροπή Ανταγωνισμού και τη Ρυθμιστική Αρχή Ενέργειας και άλλες αρχές που έπρεπε να υπάρχουν και να λειτουργούν, όπως η Επιτροπή Διαφάνειας, η ανέξαρτητη διοικητική αρχή, που η Κυβέρνηση παρακάμπτει συστηματικά.
 Θα μείνω λίγο στον τομέα του τουρισμού. Επειδή ήμουν και στην  Επιτροπή Τουρισμού θέλω να πω ότι πριν δυο χρόνια ήρθε στην Αίθουσα αυτή με βαρύγδουπο τρόπο το νομοσχέδιο για τις ρυθμίσεις των θεμάτων του τουρισμού. Η Υπουργός Τουρισμού, λοιπόν, κάθε Τετάρτη για δύο ώρες περνούσε από τον Ε.Ο.Τ. σαν τουρίστρια, όπως την είχαμε χαρακτηρίσει τότε  και προσπαθούσε να εφαρμόσει έτσι τουριστική πολιτική, όταν ο τουρισμός είναι η βιομηχανία της χώρας μας, συμμετέχει στο 20% του Ακαθάριστου Εθνικού Προϊόντος απασχολεί πάνω από επτακόσιες χιλιάδες εργαζόμενους και φέρνει συνάλλαγμα πάνω από οκτώ δισεκατομμύρια δολάρια το χρόνο. Αυτήν τη βιομηχανία, λοιπόν, την έχουμε αφήσει στην τύχη της. Τη χειρίστηκε ο Ε.Ο.Τ.  όλα αυτά τα χρόνια με μία πολιτική, που δεν μπορεί να πει κανείς ότι ήταν άριστη. Εφάρμοσε, λοιπόν, ο Ε.Ο.Τ. μία πολιτική και ταυτίστηκε με την πορεία του τουρισμού μας, αλλά απογυμνώθηκε. Ελαττώθηκαν οι αρμοδιότητές του, οι δυνατότητές του, δεν εκσυγχρονίστηκε, δεν είχε το προσωπικό το απαιτούμενο και έτσι σήμερα έχει περάσει στο Υπουργείο Ανάπτυξης, που πιστεύω ότι ερασιτεχνικά ασχολείται με τον τουρισμό.
  Θα έπρεπε να έλθει, λοιπόν, ένα νομοσχέδιο με το οποίο θα μπορούσαμε να εφαρμόσουμε μία μακρόπνοη τουριστική πολιτική στον τόπο, που να δώσει την προοπτική μέσα σε ένα περιβάλλον σκληρά ανταγωνιστικό, όταν καινούριες αγορές έχουν ανοίξει, όταν η υποδομή της χώρας μας δεν είναι αυτή που απαιτείται, ώστε το τουριστικό προϊόν να είναι αναβαθμισμένο -πράγμα που γνωρίζει καθένας από τον τόπο του, εγώ προέρχομαι από μία τουριστική περιοχή, όπως η Κέρκυρα- όταν λείπουν υποδομές στον τομέα των λιμανιών, στην καθαριότητα, στην ύδρευση, όταν η εκπαίδευση στον τουριστικό τομέα είναι σχεδόν ανύπαρκτη -από τον γεωργικό τομέα έρχονται οι εργαζόμενοι το καλοκαίρι στον τουριστικό- όταν δεν υπάρχουν σχολές τουρισμού, όταν οι απορροφήσεις από το Β' Κοινοτικό Πλαίσιο Στήριξης στον τομέα του τουρισμού δεν ξεπέρασαν το 5% και όταν από το Β' Κοινοτικό Πλαίσιο Στήριξης οι ιδιωτικές επενδύσεις δεκαέξι δισεκατομμυρίων δεν απορροφήθηκαν.
  'Ηλθε το νομοσχέδιο πριν από δύο χρόνια και φτιάχτηκαν οι δύο αυτές εταιρείες, το Φεστιβάλ Αθηνών και της Διαχείρισης της Περιουσίας του Ε.Ο.Τ., και από τότε δεν έγινε τίποτα. 'Ετσι ενώ την περιουσία ως ανώνυμη εταιρεία την είχε το νομικό πρόσωπο δημοσίου δικαίου, ο Ε.Ο.Τ., τώρα την ξαναπαίρνει το κράτος. Και καλυπτόμενη πίσω από το 51% που θα κρατήσει -που στο τέλος θα περάσει στον ιδιωτικό τομέα- ντρέπεται η Κυβέρνηση να πει ότι θα κάνει ιδιωτικοποίηση της περιουσίας του Ε.Ο.Τ., δηλαδή του κράτους.
  Εμείς λέμε ότι θα πρέπει να γίνει το θεσμικό εκείνο πλαίσιο μέσα από το οποίο να μπορεί κανείς να παρακολουθήσει την όλη πορεία. Αυτή η περιουσία του ελληνικού λαού θα πρέπει να αξιοποιηθεί επ' ωφελεία των πολιτών, να ενταχθεί στο κοινωνικό σύνολο και να συμβάλει στον τουρισμό, γιατί είναι δυνατόν να υπάρξουν και κάποιες ιδιωτικές επιχειρήσεις. Δεν έχουμε κόμπλεξ, ασφαλώς ο ιδιωτικός τομέας κινείται, αλλά πρέπει το κράτος να έχει το ρυθμιστικό ρόλο. Πρέπει να αποτελεί στρατηγείο το κράτος και όχι να εμποδίζει. 'Οταν θα έλθουν παραλίες στα χέρια ιδιωτών -όπως με τα καζίνο και άλλες υποχρεώσεις που υπήρχαν- για να μπορέσουν να επενδύσουν σε ορισμένα πράγματα, δεν θα επενδύουν.
 Επομένως θα πρέπει ο κοινωνικός χαρακτήρας να μην ξεφύγει από τα  χέρια του κράτους. Μιλάμε για την ελεύθερη αγορά ασφαλώς, αλλά απειλείται η κοινωνία μας από μία ισοπέδωση αυτόν τον καιρό και κανείς δεν ελέγχει κανέναν.
  Επομένως εάν θέλει το κράτος να πάρει στα χέρια του την ακίνητη περιουσία, ασφαλώς να το κάνει. Να δημιουργηθεί, όμως, εκείνο το θεσμικό πλαίσιο, μέσα στο οποίο να λειτουργεί με διαφάνεια ο τρόπος μεταβίβασης ή επενοικίασης στις ιδιωτικές επιχειρήσεις και όχι να μας λέει το κράτος ότι θα είναι από πίσω με 51%, όταν θα κάνει θυγατρικές εταιρείες και θα συμμετέχει το δημόσιο με 10% και το υπόλοιπο θα είναι σε ιδιώτες.   Επομένως εμείς έχουμε υποχρέωση να προστατεύσουμε το κοινωνικό σύνολο  και τα συμφέροντα του δημοσίου, δίνοντας πραγματικά μια ώθηση στην οικονομία, που θα μπορεί να γίνει μέσα απ' αυτές τις διαδικασίες.
 Θα πρέπει, όμως, κάποια στιγμή η Κυβέρνηση να ζητήσει συγγνώμη από  τον ελληνικό λαό, που επί δέκα, δεκαπέντε χρόνια τον έχει φέρει πίσω. Σήμερα το 1/3 του ελληνικού λαού βρίσκεται στα όρια της φτώχειας. Κανείς δεν τους ρωτάει, κανείς δεν τους προστατεύει.
  'Οσον αφορά τα καζίνο: Στην Κέρκυρα λειτουργεί καζίνο, που τα καταφέρνει με την προσπάθεια των εργαζομένων. Της Πάρνηθας θεωρείται κερδοφόρος επιχείρηση. Ασφαλώς θα συμφωνήσουμε ότι οι υπάλληλοι των καζίνο δεν μπορεί να είναι δημόσιοι υπάλληλοι και ελεγκτές.
  Γιατί δεν γίνεται ένας ελεύθερος διαγωνισμός με τους όρους που απαιτεί η σύγχρονη οικονομία, για να ξέρουμε εν πάση περιπτώσει πώς θα δοθούν οι άδειες; Και όχι να συμμετέχει το δημόσιο, που κρατά την άδεια η οποία έχει μεγάλο κόστος, για να περάσει στα ιδιωτικά χέρια χωρίς να την πληρώσουν. Μπορούσε, λοιπόν, να γίνει διαγωνισμός με διαφάνεια, να περάσουν τα καζίνο σε ιδιωτικά χέρια, με όρους των οποίων την εφαρμογή το κράτος θα εποπτεύει και με υποχρεώσεις που θα ελέγχονται, όπως στα άλλα καζίνο.
  Παράλληλα, βέβαια, να τεθούν κανόνες σχετικά με τους εργαζόμενους, οι οποίοι τόσα χρόνια έχουν προσφέρει υπηρεσίες, ώστε να μη νιώθουν ανασφάλεια και να εξασφαλιστεί το μέλλον τους. Γιατί κάποιοι βρίσκονται στα όρια της σύνταξης, τα έσοδά τους ενδεχομένως είναι περισσότερα από κάποια θέση στην οποία μπορούν να μεταταγούν και ανησυχούν. Θα πρέπει, λοιπόν, με κανόνες καθαρούς η Κυβέρνηση να φροντίσει και προς αυτήν την κατεύθυνση.
  (Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Οικονόμου έχει το λόγο. 
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, παρακαλώ το λόγο.
 ΠΡΟΕΔΡΕΥΩΝ (Παναγιώτης Σγουρίδης): Κύριε Βουλγαράκη, ζητάτε το λόγο  επί του διαδικαστικού;  
ΓΕΩΡΓΙΟΣ ΒΟΥΛΓΑΡΑΚΗΣ: Μάλιστα, κύριε Πρόεδρε.
  Θα έλεγα, επειδή είναι η αρχή του Τμήματος, αν φυσικά συμφωνεί και το Τμήμα, να σταματήσουμε τη συνεδρίαση και να πάμε αύριο στις δευτερολογίες, για να δοθεί η δυνατότητα και στους νέους συναδέλφους να διαβάσουν το νομοσχέδιο, ώστε να μπορέσουν να συμμετάσχουν στη συζήτησή του.
 ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως έχουμε δύο ημέρες  επί της αρχής. Αυτό λέτε;   
ΓΕΩΡΓΙΟΣ ΒΟΥΛΓΑΡΑΚΗΣ: Ακριβώς κύριε Πρόεδρε.
  ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, το λόγο παρακαλώ.
  ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυρόπουλε, έχετε το λόγο.
  ΡΟΒΕΡΤΟΣ ΣΠΥΡΟΠΟΥΛΟΣ: Συμφωνώ και εγώ με την πρόταση του κ. Βουλγαράκη.
 ΠΡΟΕΔΡΕΥΩΝ (Παναγιώτης Σγουρίδης): Νομίζω ότι συμφωνούν και τα  υπόλοιπα κόμματα.
 Κύριε Υπουργέ, ζητήσατε το λόγο για να αναφέρετε κάποιες τροπολογίες; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευχαριστώ, κύριε  Πρόεδρε. 'Αλλωστε η επέκταση χρόνου που δίνεται επί της αρχής νομίζω ότι μας επιτρέπει να έχουμε μια μεγαλύτερη άνεση στη συζήτηση των επί μέρους θεμάτων τα οποία τίθενται.
  Από τις τοποθετήσεις των συναδέλφων προηγουμένως...
  ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχει ζητηθεί να σταματήσει η συνεδρίαση. 'Εχετε να πείτε κάτι για τις τροπολογίες;   ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα μου επιτρέψετε,  κύριε Πρόεδρε -θα αναφερθώ και στις τροπολογίες- πολύ συνοπτικά, επιγραμματικά, να δώσω ορισμένες σύντομες απαντήσεις σε μια σειρά από θέματα τα οποία ετέθησαν. Δεν θα χρειασθώ ούτε πέντε λεπτά. Μη φείδεσθε του πενταλέπτου.
  ΝΙΚΗΤΑΣ ΚΑΚΛΑΜΑΝΗΣ: Εάν πρόκειται να συζητήσουμε, κύριε Πρόεδρε, έχετε δώσει το λόγο ήδη στον κ. Οικονόμου. Σεβαστείτε τον συνάδελφό σας, κύριε Υπουργέ.
 ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Επιγραμματικά, κύριε  Κακλαμάνη.
  ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, αν θα ανοίξετε συζήτηση μέσα στη Βουλή τότε θα ακολουθηθεί άλλη διαδικασία. Αν έχετε να πείτε κάτι για τις τροπολογίες πείτε το.
 ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ' αρχήν θέλω να  ενημερώσω ότι έχουν κατατεθεί ορισμένες τροπολογίες.
   ΠΡΟΕΔΡΕΥΩΝ (Παναγιώτης Σγουρίδης): Ποιες είναι αυτές;  ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα σας αναφέρω τις  κυριότερες εξ αυτών.
  Υπάρχει μια τροπολογία, η οποία αφορά τη Σχολή Τουριστικών Επαγγελμάτων, όπως είχα περιγράψει και στη συζήτηση της επιτροπής. Υπάρχει μια τροπολογία η οποία αφορά την καταβολή του δεκαχίλιαρου, που είχε δεσμευθεί προεκλογικά η Κυβέρνηση. Υπάρχει μια τροπολογία η οποία   αφορά τους φρουρούς συνοριακής φύλαξης. Υπάρχει μια άλλη τροπολογία που αφορά ορισμένα θέματα του Υπουργείου Ανάπτυξης σε συναρμοδιότητα άλλων Υπουργείων και επίσης υπάρχει μια τροπολογία για την επιτροπή τηλεπικοινωνιών. Θα έχουμε όμως την ευχέρεια  να τις συζητήσουμε εκτενώς άμα τη καταθέσει.
 Με την ευκαιρία που πήρα το λόγο, επιγραμματικώς θα αναφέρω... 
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε κύριε Υπουργέ...
   ΝΙΚΗΤΑΣ ΚΑΚΛΑΜΑΝΗΣ: 'Οχι δεν έχετε το λόγο.
 ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν κανονίζετε εσείς... ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν μπορείτε να  πάρετε το λόγο. Αν θα κάνετε παρέμβαση θα ανοίξουμε συζήτηση και θα πρέπει να συνεχισθεί η συνεδρίαση.
 ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πρέπει να απαντήσω σε  ορισμένα θέματα τα οποία ετέθησαν.
  ΠΡΟΕΔΡΕΥΩΝ (Παναγιώτης Σγουρίδης): Απαντήσετε αύριο στη δευτερολογία σας. 'Εχετε το δικαίωμα.
  ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): 'Εγιναν ορισμένα σχόλια και θέλω να απαντήσω, κύριε Πρόεδρε.
 ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά θα δευτερολογήσουμε και εμείς. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αν το κρίνετε  σκόπιμο...
  ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υπουργέ. Αν θελήσετε να κάνετε παρέμβαση, τότε θα πρέπει να συνεχισθεί η συζήτηση.   ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, το αν θα  συνεχισθεί η συζήτηση ή όχι, θα το κρίνετε εσείς και όχι εγώ. Εγώ θα ήθελα να ζητήσω την άδεια πολύ σύντομα, σε δύο τρία λεπτά, επιγραμματικά να απαντήσω...
  ΠΡΟΕΔΡΕΥΩΝ (Παναγιώτης Σγουρίδης): Εν τοιαύτη περιπτώσει να μπούμε στις δευτερολογίες. Δεν θα σας δώσω το λόγο, κύριε Υπουργέ, θα μπούμε στις δευτερολογίες και θα συνεχισθεί η συζήτηση.
 ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Δεν νομίζω ότι  χρειάζεται. 'Ενα πεντάλεπτο είναι.
 ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα πολύ, κύριε  Υπουργέ, να μείνουμε εδώ.
 ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, το λόγο επι του διαδικαστικού. ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βουλγαράκη, έχετε το  λόγο.
  ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, αυτό το νομοσχέδιο ούτως ή άλλως εξελίσσεται σ' ένα νομοσχέδιο στο οποίο μπαίνουν μέσα τα πάντα. Η Νέα Δημοκρατία δεν είναι διατεθειμένη να συζητήσει τροπολογίες άσχετες με το Υπουργείο Ανάπτυξης. Διότι πληροφορούμεθα εδώ ότι ο οιοσδήποτε Υπουργός που έχει τροπολογίες, οι οποίες δεν έχουν βρει το δρόμο τους, θα μπουν σε αυτό το νομοσχέδιο. Αυτό δεν μπορεί να συμβεί.
  ΝΙΚΗΤΑΣ ΚΑΚΛΑΜΑΝΗΣ: Και εκπρόθεσμες.
  ΓΕΩΡΓΙΟΣ ΒΟΥΛΓΑΡΑΚΗΣ: Η Νέα Δημοκρατία έδειξε μια καλή διάθεση στην αρχή του νομοσχεδίου, γιατί την ενδιαφέρει να προχωρήσει η διαδικασία. Αυτό δεν σημαίνει όμως ότι θα εξελιχθεί σε βελονάκι.
  Εμείς, λοιπόν, δεν είμαστε διατεθειμένοι να συζητήσουμε τροπολογίες, οι οποίες είναι παντελώς άσχετες με τη φύση του Υπουργείου. Και παρακαλώ πάρα πολύ το Προεδρείο να προστατεύσει την κοινοβουλευτική διαδικασία, διότι πλέον δεν υπάρχουν ούτε οι στοιχειώδεις ενδεχομένως προϋποθέσεις για να διατηρηθεί η κοινοβουλευτική τάξη. Από ένα σημείο και μετά πρέπει να μπουν τα πράγματα στη θέση τους.
  ΠΡΟΕΔΡΕΥΩΝ (Παναγιώτης Σγουρίδης): Κύριε Βουλγαράκη, το Προεδρείο λαμβάνει υπόψη αυτά τα οποία λέτε και ερμηνεύοντας τον Κανονισμό της Βουλής, θα πράξει αυτό το οποίο ο Κανονισμός της Βουλής, η κοινοβουλευτική πρακτική και η κοινοβουλευτική τάξη επιβάλλει.
 ΠΑΝΑΓΙΩΤΗΣ ΛΑΦΑΖΑΝΗΣ: Θα ήθελα το λόγο επί των τροπολογιών. ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν δεν έχουν κατατεθεί.
 Δεν ξέρουμε ακόμη αν οι τροπολογίες έχουν διανεμηθεί. Απλώς το ανακοινώνει ο Υπουργός.
  ΠΑΝΑΓΙΩΤΗΣ ΛΑΦΑΖΑΝΗΣ: Το ανακοίνωσε ο κύριος Υπουργός και δεν ξέρουμε πότε θα τις πάρουμε αυτές τις τροπολογίες, για να μπορέσουμε να τις διαβάσουμε και να τοποθετηθούμε. 'Ηδη έχουμε άλλη μία τροπολογία, άσχετη με το Υπουργείο Ανάπτυξης. Είναι του Υπουργείου Αιγαίου για το πλωτό εξεταστικό κέντρο. Απ' ό,τι κατάλαβα, αν είναι όλες αυτές οι τροπολογίες   που είπε ο κ. Υπουργός, αυτό σημαίνει ότι έχουμε πέντε έξι άρθρα ακόμη  στο νομοσχέδιο.
  Λυπάμαι πολύ, αλλά με τον τρόπο που νομοθετούμε εδώ πώς θα προλάβουμε να ενημερωθούμε; Και τι σχέση έχει να έρθουν εδώ τροπολογίες από διάφορα Υπουργεία;   ΠΡΟΕΔΡΕΥΩΝ (Παναγιώτης Σγουρίδης): Σας κάλυψε το Προεδρείο, κύριε Λαφαζάνη, λέγοντας αυτά τα οποία είπα προηγουμένως. Να μην τα επαναλάβω.  Σύμφωνα με την κοινοβουλευτική πρακτική, την κοινοβουλευτική τάξη και τον Κανονισμό της Βουλής, το Προεδρείο θα προχωρήσει στη διαδικασία.
 Κύριοι συνάδελφοι, έχουν διανεμηθεί τα Πρακτικά της Τρίτης 27 Ιουνίου  2000, της Τετάρτης 28 Ιουνίου 2000 και της Πέμπτης 29 Ιουνίου 2000 και ερωτάται το Τμήμα αν τα επικυρώνει.
  ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
 ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 27  Ιουνίου 2000, της Τετάρτης 28 Ιουνίου 2000 και της Πέμπτης 29 Ιουνίου  2000 επικυρώθηκαν.
 Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;  
 ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
 Με τη συναίνεση του Τμήματος και ώρα 22.25' λύεται η συνεδρίαση για  αύριο ημέρα Τετάρτη 12 Ιουλίου 2000 και ώρα 10.00' με αντικείμενο  εργασιών του Τμήματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις.
 Ο ΠΡΟΕΔΡΟΣ                                     ΟΙ ΓΡΑΜΜΑΤΕΙΣ  

