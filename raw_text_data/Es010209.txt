ΣΥΝΕΔΡΙΑΣΗ 9-2-01
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΙ'
Παρασκευή 9 Φεβρουαρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 1ο
Δημοτικό Σχολείο Γέρακα, το Γυμνάσιο Αυλώνας και το Γυμνάσιο Λεονταρείου Καρδίτσας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση ανφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 12
Φεβρουαρίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Γεωργίας, σχετικά με την καταβολή της ελάχιστης τιμής στους ροδακινοπαραγωγούς σύμφωνα με τον κανονισμό για τα συμπύρηνα ροδάκινα, σελ.
β) Προς τον Υπουργό Περιβάλλοντος, Χωροταξίας και Δημοσίων 'Εργων: i) σχετικά με τις αποφάσεις, χρονοδιαγράμαμτα και τα σχέδια για τις
επεκτάσεις του ΜΕΤΡΟ κ.λπ., σελ.
ii) σχετικά με την επέκταση των εγκαταστάσεων του Διυλιστηρίου της
ΠΕΤΡΟΛΑ στο Θριάσιο Πεδίο, τις επιπτώσεις στο περιβάλλον κλπ., σελ.
iii) σχετικά με τις προθέσεις της Κυβέρνησης να προχωρήσει σε
ανάκληση της άδειας έρευνας και εξόρυξης χρυσού της εταιρείας "Χρυσωρυχεία Θράκης Α.Ε."., σελ.
5) Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την κατασκευή του έργου ζεύξης Πρέβεζας-Ακτίου, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Μεταφορών και Επικοινωνιών, Εσωτερικών, Δημόσιας
Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης Εργασίας και Κοινωνικών Ασφαλίσεων, Μακεδονίας-Θράκης, Δημόσιας Τάξης και Περιβάλλοντος, Χωροταξίας και Δημοσίων 'Εργων, κατέθεσαν σχέδιο νόμου: "Σύσταση και λειτουργία Συμβουλίου Αστικών Συγκοινωνιών Θεσσαλονίκης, όροι οικονομικής συμφωνίας μεταξύ Ελληνικού Δημοσίου και Οργανισμού Αστικών Συγκοινωνιών Θεσσαλονίκης και άλλες διατάξεις"., σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΛΑΛΙΩΤΗΣ Κ., σελ.
ΜΑΝΤΕΛΗΣ Α., σελ. 
ΤΖΕΚΗΣ Α., σελ. 
ΤΣΙΤΟΥΡΙΔΗΣ Σ., σελ. 
Β. Επί της επερώτησης: 
ΑΓΓΕΛΟΠΟΥΛΟΣ Ν., σελ. 
ΑΛΕΥΡΑΣ Α., σελ. 
ΚΑΡΑΜΠΙΝΑΣ Κ., σελ. 
ΜΠΕΖΑΣ Α., σελ.
ΣΑΛΜΑΣ Μ., σελ.
ΣΠΥΡΟΠΟΥΛΟΣ Ρ., σελ. 
ΣΤΡΙΦΤΑΡΗΣ Σ., σελ. 
ΤΡΥΦΩΝΙΔΗΣ Γ., σελ. 
ΤΣΙΤΟΥΡΙΔΗΣ Σ., σελ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' (ΠΕΡΙΟΔΟΣ ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΙ'
Παρασκευή 9 Φεβρουαρίου 2001
----------------------

Αθήνα, σήμερα στις 9 Φεβρουαρίου 2001, ημέρα Παρασκευή και ώρα 10.43' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής
κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. 'Αγγελο Τζέκη, Βουλευτή Β' Θεσσαλονίκης, τα ακόλουθα:
(Tο κείμενο των ανακοινώσεων βρίσκεται στο τεύχος των Πρακτικών) ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή
να ανακοινώσω στο Σώμα το δελτίο επικαίρων ερωτήσεων της Δευτέρας 12 Φεβρουαρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 587/7.2.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Ανάπτυξης, σχετικώς με τον έλεγχο για παρατυπίες στην ΑΓΕΤ ΗΡΑΚΛΗΣ.
2. Η με αριθμό 583/7.2.2001 επίκαιρη ερώτηση του Βουλευτή της Νέας
Δημοκρατίας κ. Χρήστου Ζώη προς τον Υπουργό Εθνικής 'Αμυνας, σχετικώς με τη μεταφορά σε μονάδα της Λάρισας οχημάτων της ελληνικής δύναμης στο Κόσοβο για ανακατασκευή κλπ.
3. Η με αριθμό 573/7.2.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με τις προθέσεις του Υπουργείου να επαναφέρει αναβαθμισμένο το καθεστώς παρέμβασης για την προστασία των ελαιοπαραγωγών.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν. Βουλής)
1. Η με αριθμό 582/7.2.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη διαχείριση των υδατικών πόρων της χώρας μας.
2. Η με αριθμό 576/7.2.2001 επίκαιρη ερώτηση του Βουλευτή της Νέας Δημοκρατίας κ. Σταύρου Καλογιάννη προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου αναφερόμενα στην ύπαρξη απαξιωμένου τηλεπικοινωνιακού υλικού στις αποθήκες του Οργανισμού Τηλεπικοινωνιών Ελλάδος (Ο.Τ.Ε.)
3. Η με αριθμό 572/7.2.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων 'Εργων, σχετικώς με τις κινητοποιήσεις των φορέων του Δήμου Περιστερίου για την ανέγερση νεών κτιρίων για το 10ο Λύκειο και το 11ο και 17ο Γυμνάσιο.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Παρακαλώ για την έγκρισή σας να προηγηθεί η τρίτη επίκαιρη ερώτηση πρώτου κύκλου, λόγω μικρής καθυστέρησης του Υπουργού Περιβάλλοντος, Χωροταξίας και Δημοσίων 'Εργων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Λοιπόν, θα συζητηθεί η τρίτη επίκαιρη ερώτηση με αριθμό 575/7.2.2001 του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Γεωργίας, σχετικώς με την καταβολή της ελάχιστης τιμής στους ροδακινοπαραγωγούς σύμφωνα με τον κανονισμό για τα συμπύρηνα ροδάκινα.
Η επίκαιρη ερώτηση του κυρίου συναδέλφου έχει ως εξής:
"Σε αγαστή συνεργασία το Υπουργείο, οι εμποροβιομήχανοι μεταποιητές
συμπύρηνου ροδάκινου και ορισμένοι αυτόκλητοι εκπρόσωποι των ροδακινοπαραγωγών καταστρατηγούν τον κανονισμό για τα συμπύρηνα ροδάκινα και δεν καταβάλουν την ελάχιστη τιμή για όλες τις ποσότητες συμπύρηνων ροδάκινων που πώλησαν οι ροδακινοπαραγωγοί στους μεταποιητές με αποτέλεσμα οι τιμές εκκαθάρισης να είναι εξευτελιστικές και να μην καλύπτουν ούτε το κόστος παραγωγής.
Ερωτάται ο κύριος Υπουργός:
Γιατί καταστρατηγεί τον κανονισμό;
Θα καταβληθεί και πότε η ελάχιστη τιμή στους ροδακινοπαραγωγούς για όλες τις ποσότητες συμπύρηνων ροδάκινων που πώλησαν στους μεταποιητές;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. Φαντάζομαι ότι αυτή η μόνιμη επωδός και η φράση "σε αγαστή συνεργασία
Υπουργείο και βιομήχανοι κατά των λαϊκών στρωμάτων" θα είναι αποτυπωμένη έκφραση που υπάρχει στο Κομμουνιστικό Κόμμα. Δεν μπορώ να καταλάβω, γιατί δεν λαμβάνει υπόψη κάθε φορά τους πραγματικούς παραγωγούς.
Φέτος για πρώτη φορά υπήρξε μία συμφωνία γύρω από το θέμα
απορρόφησης του ροδακίνου. Το ροδάκινο έχει πολλές εκφράσεις στην αγορά. Δεν είναι μόνο το συμπύρηνο ροδάκινο. Είναι το επιτραπέζιο ροδάκινο,
είναι το ροδάκινο που γίνεται χυμός, είναι τα νέα προϊόντα που κερδίζουν
ήδη αγορές. Εν πάση περιπτώσει, είναι αυτό το ροδάκινο που είναι πρώτο στον κόσμο. Το συμπύρηνο ροδάκινο δηλαδή κατέχει την πρώτη θέση στην παγκόσμια αγορά. 'Ολα αυτά τα έκαναν οι βιομήχανοι, οι μεταποιητές, τα έκαναν οι πραγματικοί παραγωγοί και τα έκανε και το εμπόριο. Αυτό είναι το ελληνικό συμπύρηνο ροδάκινο.
Δεν ξέρω ποιους αποκαλείτε αυτόκλητους υπερασπιστές των αγροτών,
αλλά στις ομάδες παραγωγών συμμετέχουν όλοι οι παραγωγοί ροδακίνου. 'Οταν λοιπόν οι ομάδες παραγωγών στο σύνολό τους διαμορφώνουν μία συμφωνία για το πώς ακριβώς θα απορροφηθεί το ελληνικό ροδάκινο, θεωρώ ότι αυτό είναι το ιδανικό που θα μπορούσε να συμβεί για ένα προϊόν.
Υπάρχει όμως ένα άλλο σκέλος, που αφορά μία έκφραση του ροδακίνου ως προς την αγορά, δηλαδή το συμπύρηνο ροδάκινο. Ο κανονισμός λέει ότι μπορεί ο μεταποιητής να πάρει ενίσχυση για το ροδάκινο αυτό, εάν στον 
παραγωγό δώσει την ελάχιστη τιμή. Φέτος η ελάχιστη τιμή ήταν στις ενενήντα πέντε δραχμές. Η ποσότητα που ζήτησε η μεταποιητική βιομηχανία να τύχει επιδότησης είναι διακόσιες σαράντα χιλιάδες τόνοι ροδάκινο. Σε αυτούς
τους διακόσιους σαράντα χιλιάδες τόνους ροδάκινο, η βιομηχανία έδωσε προς τις ομάδες παραγωγών το αντίστοιχο τίμημα των ενενήντα πέντε δραχμών, δηλαδή περίπου είκοσι τέσσερα δισεκατομμύρια.
Το Υπουργείο Γεωργίας για να μπορέσει να το κατοχυρώσει αυτό, για να δοθούν δηλαδή τα χρήματα στην μεταποιητική βιομηχανία, ζητά να προσκομίσει έμβασμα της τράπεζας ότι έδωσε αυτά τα ποσά στις ομάδες παραγωγών. Αυτό το έμβασμα είναι βασικό στοιχείο δικαιολογητικών για να εισπράξει ο μεταποιητής βιομήχανος αυτή την επιδότηση.
'Οσα άλλα ακούγονται θεωρώ ότι είναι στρέβλωση της αλήθειας, είναι κατασυκοφάντηση του χώρου και του ίδιου του προϊόντος και μάλιστα πολλές φορές γίνεται με έναν τόσο εύκολο τρόπο προς όλες τις κατευθύνσεις και δημιουργεί τεράστιο πρόβλημα, πράγμα που αντιμετωπίζουμε κάθε φορά. Και χθες είχαμε ερώτηση για πράγματα που έχουμε απαντήσει πάρα πολλές φορές. 
Είπα και χθες και το λέω και σήμερα για τελευταία φορά. Ας
σταματήσουμε αυτή την τακτική. Υπάρχουν πολλές παρατυπίες στην Ευρωπαϊκή 'Ενωση, από έκφραση και λειτουργία κανονισμών. 'Οπως ειπα και χθες, οι Γερμανοί είναι πρώτοι στον κατάλογο των παρατυπιών. Αλλά ποτέ δεν είχαμε δει αυτή την έκταση, όπου μονίμως η Ελλάδα είναι το μαύρο πρόβατο, ενώ τηρεί καθόλα τις διαδικασίες. Εάν δείτε στη σειρά θα προσέξετε ότι είναι πολύ κάτω από τη μέση για κάποιες παρατυπίες, μάλιστα όχι τέτοιου είδους, αλλά γραφειοκρατικές και άλλες παρατυπίες.
ΠΡΟΕΔΡΕΥΩΝ (Κωνσταντίνος Γείτονας): Ο κ. 'Αγγελος Τζέκης έχει το
λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Το εάν μία πολιτική εκφράζει τα συμφέροντα των λαϊκών στρωμάτων ή τα 
συμφέροντα των βιομηχάνων, αυτό αποδεικνύεται από την ίδια τη ζωή. Παρατυπίες βέβαια μπορούν να γίνουν -και το έχουμε πει επανειλημμένα στην Κυβέρνηση- ανυπακοή στους κανονισμούς της Ευρωπαϊκής 'Ενωσης, όταν είναι
για να ενισχυθούν οι παραγωγοί και όχι οι μεταποιητές. Γιατί εδώ γίνεται μία προσπάθεια διαστρέβλωσης της πραγματικότητας, αφού μέχρι σήμερα οι πραγματικοί αγρότες, οι παραγωγοί των συμπύρηνων ροδάκινων πληρώνονται με σαράντα εννέα και πενήντα δραχμές μέχρι τη στιγμή που μιλάμε. Μέχρι σήμερα δηλαδή δεν έχει τύχει η πλειοψηφία τις ενενήντα έξι δραχμές που οφείλονται, βάσει του κανονισμού της Ευρωπαϊκής 'Ενωσης.
Υπάρχουν μεγάλες ευθύνες της Κυβέρνησης και τις καταλογίζουμε σε αυτήν, γιατί με ευθύνη δική της μάζεψε το καλοκαίρι στο Υπουργείο δύο ομάδες παραγωγών από τις σαράντα πέντε που λειτουργούν, τους μεταποιητές
βιομήχανους και χρησιμοποίησε και στελέχη του ΠΑΣΟΚ, όπως τον κ. Αραφαηλίδη που είναι πρόεδρος της ομάδας παραγωγών, της ένωσης Βεροίας, για να γίνει αυτή η συμφωνία που πραγματικά έβαλε τον βρόγχο στο λαιμό των παραγωγών για να εισπράξουν τις πενήντα δραχμές, αντί για τις ενενήντα έξι.
Και επαναλαμβάνω, είναι ο γνωστός Αραφαηλίδης. Γνωρίζει ο κύριος Υπουργός τι έχει κάνει με την 'Ενωση Βέροιας. Δικό σας στέλεχος είναι. Τη ΣΚΟΠ την έχει κλείσει. Τέτοια στελέχη τα προωθείτε για να προωθήσουν την αντιλαϊκή σας πολιτική.
Θα καταθέσω στα Πρακτικά της Βουλής την απάντηση που έστειλε η
Κομισιόν προς τον πρόεδρο του Συνδικάτου Παραγωγών Ροδακίνων συμπύρηνων, ότι οφείλει η κυβέρνηση όσες ποσότητες απορρόφησαν οι μεταποιητές να πληρώσουν την ελάχιστη τιμή που σημαίνει 96,66 δραχμές.
Δεν μπορούμε, λοιπόν, να κλείσουμε τα μάτια σε μια τέτοια απάτη, σε μια τέτοια κοροϊδία σε βάρος της πλειοψηφίας των ροδακινοπαραγωγών, σε μια περιοχή που είναι μονοκαλλιεργεια, που ζεί απο αυτήν την καλλιέργεια και απο καταγγελίες που έχουν γίνει και προς εσάς, κύριε Υφυπουργέ, αλλά και προς τον Υπουργό στην έκθεση της AΓΡΟΤΙΚΑ, μέχρι και σήμερα πληρώνονται με 49 και 50 δραχμές. Αυτό θα πρέπει να το συνειδοποιήσετε. 'Εχουν φθάσει σε μια κατάσταση απόγνωσης. Δεν έχουν για να ανταποκριθούν στα έξοδα της Τράπεζας. Η Τράπεζα είναι προ των πυλών στην περιουσία τους, άρα λοιπόν, θα πρέπει να εισπράξετε την πολιτική ευθύνη -δώσατε και την υπόσχεση και δεν την έχετε υλοποιήσει- και να πείτε, να γίνουν οι έλεγχοι. Ποιοι έλεγχοι; Εσείς παίρνετε το μέρος των μεταποιητών σε βάρος των παραγωγών. Επομένως το ποιος υπηρετεί τα λαϊκά στρώματα ή όχι, αυτό το αποδεικνύει η ίδια η ζωή. Βέβαια, το Κομμουνιστικό Κόμμα Ελλάδας πάντοτε θα είναι με τα συμφέροντα των αγροτών και των άλλων λαϊκών στρωμάτων και αυτό το έχει δείξει επανειλημμένα. 'Οχι όμως, άλλη κοροϊδία.
(Στο σημείο αυτό ο Βουλευτής κ. 'Αγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Δεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ.
Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η επίδειξη ενός εγγράφου στα Πρακτικά, όταν υπάρχει τηλεόραση, φαντάζει πολύ καλό. Δείχνει δηλαδή ότι 
έχω στα χέρια μου ένα έγγραφο, άρα με αυτό έχω δώσει την σωστή απάντηση. 'Ομως το έγγραφο έχει ένα περιεχόμενο και λέει ακριβώς αυτά που είπα εγώ στην πρωτολογία μου.
ΑΓΓΕΛΟΣ ΤΖΕΚΗΣ: Αυτά που λέω εγώ, κύριε Υφυπουργέ, ότι οφείλετε να
πληρώσετε με τη σωστή τιμή.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, όχι οξύτητες πρωί-πρωί.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Λέει το έγγραφο...
ΑΓΓΕΛΟΣ ΤΖΕΚΗΣ: Δεν το έχετε;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζέκη, αφήστε
τον κύριο Υπουργό να πει τον αντίλογό του.
ΑΓΓΕΛΟΣ ΤΖΕΚΗΣ: Εντάξει, κύριε Πρόεδρε, ας κάνουμε και ένα
δημοκρατικό διάλογο.
ΠΡΟΕΔΡΕΥΩΝ (Κωνσταντίνος Γείτονας): Μα είναι αυτός δημοκρατικός
διάλογος; 'Ετσι τον αντιλαμβάνεσθε εσείς;
ΑΓΓΕΛΟΣ ΤΖΕΚΗΣ: 'Εντονα δημοκρατικός διάλογος.

ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, το έγγραφο λέει αυτό που είπα και εγώ, αυτό που λέει ο Κανονισμός. Για ποσότητα που θα τύχει ενίσχυσης, ο μεταποιητής πρέπει να δώσει την ελάχιστη τιμή. Την ποσότητα που οι μεταποιητές ζητήσαν για να τύχουν επιδότησης είναι διακόσιες σαράντα χιλιάδες τόνοι. Οι διακόσιες σαράντα χιλιάδες τόνοι ροδάκινο ελληνικό πληρώθηκαν με 95 δραχμές. Ούτε μια δραχμή παρακάτω. 
ΑΓΓΕΛΟΣ ΤΖΕΚΗΣ: Δεν πληρώθηκαν, κύριε Υφυπουργέ. Είναι τρελοί οι
παραγωγοί; Θα τους βγάλουμε τρελούς;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
ΑΓΓΕΛΟΣ ΤΖΕΚΗΣ: 'Οχι, κύριε Πρόεδρε, ξέρετε ότι δεν παρεμβαίνω
αλλά...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στην αλήθεια δεν επιδέχονται διαφορετικές ερμηνείες. Πρέπει να σας πω, λοιπόν, επειδή επιδείξατε ένα έγγραφο, αν λέει κάτι διαφορετικό να το διαβάσετε εσείς ο ίδιος. Λεει
λοιπόν το έγγραφο ότι για να τύχει ο μεταοποιητής επιδότηση -αυτό που λέει και ο κανονισμός- πρέπει να δώσει την ελάχιστη τιμή. Τις ποσοτητες που οι μεταποιητές ζητήσαν ενίσχυση είναι διακόσιες σαράντα χιλιάδες τόνοι. 'Εκανε δηλαδή η ελληνική κυβέρνηση και το Υπουργείο Γεωργίας αυτό που λέει ο κανονισμός. Διακόσιες σαράντα χιλιάδες επί ενενήντα πέντε μας κάνουν γύρω στα 24 δισεκατομμύρια περίπου.
ΑΓΓΕΛΟΣ ΤΖΕΚΗΣ: Δεν λέει ο κανονισμός διακόσιες σαράντα χιλιάδες. ΠΡΟΕΔΡΕΥΩΝ (Κωνσταντίνος Γείτονας): Δεν αρχίσαμε καλά πρωί-πρωί,
κύριε Τζέκη; Σας παρακαλώ, υπάρχει και κανονισμός.
ΑΓΓΕΛΟΣ ΤΖΕΚΗΣ: 'Εχετε δίκαιο, κύριε Πρόεδρε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτά λοιπόν απάντησε σε όποιον πήγε και κατασυκοφάντησε με διαφορετικές αν θέλετε θέσεις στη Κομισιόν. Είπαν στην Κομισιόν ότι καταστρατηγείται η θεσμική τιμή και τους απάντησαν ότι δεν μπορεί να καταστρατηγηθεί η θεσμική τιμή. Και αυτός ακριβώς απαντά. Γι' αυτό λοιπόν όταν καταθέτετε κάποιο έγγραφο, καλά είναι να το διαβάζετε κιόλας και όχι μόνο να το επιδεικνύετε. 
ΑΓΓΕΛΟΣ ΤΖΕΚΗΣ: Το έχουμε διαβάσει πάρτε το.
(Στο σημείο αυτό κτυπάει το κουδούνι λήξεως της ομιλίας του κυρίου
Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε Υφυπουργέ. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μια λέξη, κύριε Πρόεδρε,
γιατί δεν τις έκανα εγώ τις διακοπές.
ΠΡΟΕΔΡΕΥΩΝ (Κωνσταντίνος Γείτονας): 'Εχετε δίκιο σ' αυτό, αλλά
ολοκληρώστε σύντομα σας παρακαλώ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να επαναλάβω και σε εσάς αυτό που επανέλαβα και χθες στην κα Ξηροτύρη. Είναι ολισθηρός ο δρόμος που επιλέγετε να υπερασπισθείτε τους αγρότες. Και τους κάνετε πολύ
μεγάλη ζημιά, γιατί είναι ανεπίτρεπτο να κάθονται όλοι οι παραγωγοί και να συμφωνούν με τη μεταποιητική βιομηχανία και τους εμπόρους και κάποιοι να θέλουν διαφορετικά πράγματα. Τώρα ποιοί είναι αυτόκλητοι, ψάξτε να το βρείτε.
ΑΓΓΕΛΟΣ ΤΖΕΚΗΣ: Το έχουν βρει οι ίδιοι οι εργαζόμενοι και οι
παραγωγοί.
ΠΡΟΕΔΡΕΥΩΝ (Κωνσταντίνος Γείτονας): Ψυχραιμία!
ΑΓΓΕΛΟΣ ΤΖΕΚΗΣ: Πάντα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στην κανονική σειρά των επικαίρων ερωτήσεων.
Πρώτη είναι η με αριθμό 586/7.2.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις αποφάσεις, χρονοδιαγράμματα και τα σχέδια για τις επεκτάσεις του ΜΕΤΡΟ κλπ.
Η επίκαιρη ερώτηση έχει ως εξής:
"Με αφορμή την επέκταση του μετρό στη δυτική Αθήνα υπέβαλα την
4213/499/24.11.2000 ερώτηση και κατάθεση των αποφάσεων, χρονοδιαγραμμάτων, χρηματορροών και σχεδίων επέκτασης του μετρό. Κατά παράβαση του Κανονισμού της Βουλής και της κοινοβουλευτικής δεοντολογίας αντί κατάθεσης εγγράφων υπήρξε σιωπή.
'Ομως φαίνεται ότι γενικά προχωρούν δημοπρατήσεις σηράγγων και όχι όλων των προβλεπόμενων σταθμών, πράγμα παράλογο αφού ούτε οι πολίτες, για τους οποίους κατασκευάζεται το μετρό, θα εξυπηρετούνται ούτε θα υπάρξουν και έσοδα για τη λειτουργία του.
Τούτο, ενώ είχαν προβλεφθεί οι αναγκαίοι πόροι, γεγονός που δημιουργεί ερωτηματικά για μεταφορά πόρων σε άλλα μη προγραμματισμένα έργα, όπως τραμ για τη Σαλαμίνα (μέσω υποθαλάσσιας σήραγγας), έργο που αναφέρεται στην 507/5-12-2000 απάντησή σας.
Επειδή τα θέματα αυτά έχουν προκαλέσει την αναταραχή των κατοίκων των περιοχών στις οποίες είχε προγραμματισθεί η επέκταση του μετρό.
Επειδή για το ζήτημα αυτό κατέθεσα την με αριθμό 463/10-1-2001 επίκαιρη ερώτηση, την αναβολή συζήτησης της οποίας ζητήσατε 
Γι'αυτό ερωτάται:
1. Προτίθεστε να καταθέσετε τα αιτηθέντα έγγραφα, όπως επιβάλλει ο Κανονισμός της Βουλής;
2. Ποιες είναι οι νέες σας αποφάσεις για τις επεκτάσεις του μετρό; 3. Υπάρχουν σήμερα οι αναγκαίοι πόροι για την κανονική επέκταση του
μετρό όπως είχε προγραμματισθεί και αν όχι, γιατί;
4. Ποια είναι τελικά τα χρονοδιαγράμματα λειτουργίας όλων των
στασθμών που προβλέπονται στη μελέτη ανάπτυξης του μετρό;"
Ο Υπουργός Περιβάλλοντος, Χωροταξίας και Δημοσίων 'Εργων
κ. Κωνσταντίνος Λαλιώτης έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κύριοι συνάδελφοι, το Αττικό Μετρό αποτελεί μια πραγματικότητα. Εδώ κι ένα χρόνο έχει μπει στη ζωή μας, στη ζωή τρεισήμισι εκατομμυρίων πολιτών της Αττικής. 'Εχει αποδείξει με τη λειτουργία του τριακόσιες εξήντα πέντε μέρες το χρόνο ότι ήταν, είναι και θα παραμείνει ένα μέσο μαζικής μεταφοράς, ένα μέσο σταθερής τροχιάς, άρτιο, σύγχρονο, ασφαλές, αξιόπιστο, ταχύτατο, φιλικό προς το περιβάλλον, καθαρό με έναν κώδικα και με ένα status αισθητικό, που δεν υπάρχει σε άλλο δημόσιο έργο, σε άλλο μετρό σ' όλον τον κόσμο.
'Εχουμε πει ότι οι επεκτάσεις αποτελούν ζωτική ανάγκη. Και είχαμε
προσδιορίσει ότι οι επεκτάσεις θα πρέπει να γίνουν κατ' απόλυτη προτεραιότητα από τα Σεπόλια στο Περιστέρι, από το Μοναστηράκι στο Αιγάλεω, από τη Δάφνη στην Ηλιούπολη και από το σταθμό της Εθνικής 'Αμυνας προς Χολαργό, Αγία Παρασκευή, Χαλάνδρι και Σταυρό.
Είχαμε καταθέσει τη συνολική πρότασή μας ως Υπουργείο Περιβάλλοντος, Χωροταξίας και Δημοσίων 'Εργων και ως Αττικό Μετρό για έγκριση στο Γ' Κοινοτικό Πλαίσιο Στήριξης ζητώντας τους απαιτούμενους πόρους. Ο κ. Μαντέλης το γνωρίζει καλά, γιατί είμαστε και συνάδελφοι και συναρμόδιοι. Και ξέρει πολύ καλά ότι το Υ.ΠΕ.ΧΩ.Δ.Ε., παρ'όλο που δεν είχε την ευθύνη της κατασκευής, ήταν ένθερμο για την ένταξη στο Γ' Κοινοτικό Πλαίσιο Στήριξης και του τραμ και του προαστιακού, που συμπληρώνουν τη συγκοινωνιακή υποδομή, αν και την ευθύνη του σχεδιασμού και της κατασκευής την είχε το Υπουργείο Μεταφορών.
Είναι γεγονός ότι στο πλαίσιο της κατανομής των διαθέσιμων πόρων σε εθνικό επίπεδο εγκρίθηκαν για το πρόγραμμα των επεκτάσεων του Αττικό Μετρό τριακόσια εβδομήντα δισεκατομμύρια (370.000.000.000) δραχμές για την επόμενη περίοδο, από τα οποία τα εκατό δισεκατομμύρια (100.000.000.000) είναι αναγκαία για την ολοκλήρωση του βασικού έργου στο Μοναστηράκι και για ορισμένες άλλες υποχρεώσεις που υπάρχουν. 'Αρα έμεναν διακόσια εβδομήντα δισεκατομμύρια (270.000.000.000) δραχμές.
Ακριβώς γι'αυτόν το λόγο, επειδή θέλαμε να δώσουμε έμφαση προς τις επεκτάσεις, κάναμε μια άλλη προσέγγιση με τη μείωση των σταθμών. Δηλαδή κατά τη διάνοιξη των σηράγγων λαμβάνεται υπόψη το πού θα γίνει ο σταθμός, γίνεται το κιβώτιο του σταθμού και μπορεί να γίνει μετά. 'Ετσι αντί για πέντε σταθμοί μπορούν να γίνουν δύο, μπορούν να γίνουν τρεις. Αυτό είναι μελετημένο και μπορεί και στα πλαίσια της ανακατανομής του Γ' Κοινοτικού Πλαισίου Στήριξης να εγκριθούν και άλλοι πόροι. Γι'αυτό δεν καταθέσαμε και τα απαιτούμενα χαρτιά.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ, έχετε και δευτερολογία.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σε κάθε περίπτωση θα ήθελα να ενημερώσω, κύριε Πρόεδρε, τον αγαπητό συνάδελφο ότι δεν μεταφέρθηκαν πόροι από το Αττικό Μέτρο σε άλλα έργα.
Και πολύ περισσότερο δεν μεταφέρθηκαν πόροι για τη σύνδεση του Πειραιά με τραμ με το Πέραμα και μέσω θαλάσσιας σήραγγας με τη Σαλαμίνα. Δεν υπάρχει αυτό το έργο. Επίσης ξέρετε ότι και οι επεκτάσεις του μετρό αναφέρονται κυρίως στο δίκτυο που συνδέουν το μετρό με τους δήμους της Β' Αθηνών. Γι'αυτό επειδή είσαστε και Βουλευτής της Β' Αθηνών, αλλά και ο κ. Γείτονας, αυτό είναι πολύ σημαντικό. Και νομίζω ότι όλοι πρέπει να συναινέσουμε, να συμπτύξουμε όλοι τις προσπάθειές μας για να δώσουμε το καλύτερο δυνατό μετρό ως υποδομή στους κατοίκους της Αττικής.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε και αγαπητέ κύριε Υπουργέ, συμφωνούμε απόλυτα στη διαπίστωση το πόσο χρήσιμο και αναγκαίο είναι το μετρό για τους συμπολίτες μας. Ακριβώς αυτός είναι ο λόγος που γίνεται και η ερώτηση. 'Ομως δεν έχει νόημα να κάνουμε τις σήραγγες χωρίς τους σταθμούς, διότι σήραγγες χωρίς σταθμούς σημαίνει ότι δεν εξυπηρετείται ο κόσμος. Και όχι μόνο αυτό, σημαίνει ότι δεν πραγματοποιεί και έσοδα το ίδιο το μετρό, καθώς δεν εισπράττεται και το αντίστοιχο εισιτήριο.
Σας είχα ζητήσει μία σειρά από έγγραφα, τα οποία δεν τα καταθέσατε. 
Και αυτό δεν το θεωρώ σωστό, κύριε Υπουργέ, γιατί ξέρετε ότι ο Βουλευτής της Συμπολίτευσης δεν μπορεί να κάνει το επόμενο βήμα που προβλέπει ο Κανονισμός της Βουλής προκειμένου να πάρει αυτά τα έγγραφα τα οποία ζητεί.
Το τρίτο που ήθελα να παρατηρήσω είναι ότι όταν σχεδιάζαμε το μετρό και τις επεκτάσεις του -και πρώτος εσείς βέβαια- ήδη από την προεκλογική περίοδο του 1996 είχαμε υποσχεθεί ότι την επόμενη περίοδο το μετρό θα φθάσει μέχρι τη Θηβών. Μάλιστα είχαμε προβλέψει ότι ο σταθμός του Αγίου Αντωνίου θα γίνει μέσα στα πλαίσια του Β' Κοινοτικού Πλαισίου Στήριξης. 
ΣΑΒΒΑΣ ΤΣΙΤΟΥΡΙΔΗΣ: 'Ηταν προεκλογική δέσμευση.
ΑΝΑΣΤΑΣΙΟΣ ΜΑΝΤΕΛΗΣ: Οι πόροι επομένως για την επέκταση του μετρό προς το Σταυρό, προς τη Θηβών και προς τον Εσταυρωμένο του Αιγάλεω είχαν προβλεφθεί και υπάρχουν. Δεν μπορώ να κατανοήσω πώς ερχόμαστε σήμερα και λέμε ότι δεν φθάνουν τα χρήματα για να φτιαχτούν οι σταθμοί. Και βέβαια την υπόνοια περί μεταφοράς πόρων μου την έχετε δώσει εσείς, κύριε Υπουργέ, διότι στις απαντήσεις σας έχετε πει ρητά ότι ο προγραμματισμός τον οποίον έχετε μπροστά σας είναι η επέκταση της γραμμής από Αιγάλεω προς Αγία Βαρβάρα, Κορυδαλλό και Νίκαια και βέβαια γραμμή τραμ Πειραιά-Κερατσίνι-Πέραμα με τελική κατάληξη στη Σαλαμίνα μετά την υλοποίηση της υποθαλάσσιας σήραγγας. Αυτά βέβαια όταν τα λέτε, τα εννοείται για το πρόγραμμα που έχουμε μπροστά μας μέχρι το 2006. Δεν μπορεί να τα λέτε για το 2007 και μετά. 'Οπως επίσης δεν μπορούμε να σκεφθούμε ότι οι επεκτάσεις του μετρό που τις μιλήσαμε το 1996 ανάγονται στο χρόνο από το 2007 και μετά.
Θα παρακαλούσα, λοιπόν, κύριε Υπουργέ, να φροντίσετε στο σχεδιασμό
που υπάρχει, αυτό που είχαμε υποσχεθεί να υλοποιηθεί.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης έχει το λόγο.
Θα περιμένω και εγώ την απάντησή σας με πολύ ενδιαφέρον, κύριε
Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είσαστε και εσείς Βουλευτής της Β' Αθηνών, όπως και ο κ. Μαντέλης. Πιστεύω ότι έχουμε την ίδια αγωνία, το ίδιο ενδιαφέρον αλλά και την ίδια θέληση οι δήμοι της Β' Αθηνών που είναι πολυπληθείς να συνδεθούν με ένα σύγχρονο, αξιόπιστο, ασφαλές, γρήγορο και φιλικό προς το περιβάλλον μέσον μαζικής μεταφοράς και αυτό είναι το Αττικό Μετρό, σε συνδυασμό με τον εκσυγχρονισμό του ΗΣΑΠ και σε συνδυασμό με τη δημιουργία του τραμ και του προαστιακού σιδηροδρόμου. Αυτό είναι πάρα πολύ σημαντικό σε επίπεδο σχεδιασμού και σε επίπεδο υλοποίησης.
Οι επεκτάσεις γίνονται κατ'απόλυτη προτεραιότητα προς τους δήμους της
Β' Αθηνών και αυτό αποτελεί δέσμευση. Είναι από τα Σεπόλια στο Περιστέρι. Γίνεται, όπως είπα, η σήραγγα, αλλά θα γίνουν και οι σταθμοί. Πρέπει
επίσης να γίνει σαφές ότι έχει γίνει δημοπράτηση, έχουν αρχίσει τα έργα
και για τη σήραγγα και για τους σταθμούς, όπως οι απαιτούμενες τεχνικές και γεωλογικές μελέτες αλλά και οι αρχαιολογικές έρευνες ορίζουν. 'Εχει εγκατασταθεί ο ανάδοχος. Το ίδιο γίνεται και με την επέκταση από το Μοναστηράκι στο Αιγάλεω. Το ίδιο ισχύει και για την επέκταση από τη Δάφνη στην Ηλιούπολη και από την Εθνική 'Αμυνα στο Σταυρό.
Εκτός από τη γραμμή Μοναστηράκι-Αιγάλεω που θα είναι έτοιμη το 2005
οι άλλες επεκτάσεις θα είναι έτοιμες τον Ιούνιο του 2004 και θα χρησιμεύσουν σημαντικά για τη διοργάνωση των Ολυμπιακών Αγώνων και τη μετακίνηση των πολιτών και των τουριστών.
Δεν μεταφέρθηκαν πόροι από το "Αττικό μετρό" σε άλλο έργο. Η απάντηση που λέτε και είναι απάντηση που έχω δώσει, δεν αναφέρεται στην παρούσα περίοδο 2002-2006, δηλαδή τη δημιουργία τραμ από τον Πειραιά ως το Πέραμα και από το Πέραμα υποθαλάσσια στη Σαλαμίνα. Δεν υπάρχουν πόροι σ'
αυτό. Απλώς έχει προβλεφθεί στη μελέτη ανάπτυξης των μέσων μαζικής μεταφοράς.
Αυτό είναι, κύριε Μαντέλη, δεν πήραμε πόρους από τη Β' Αθηνών
για τον Πειραιά ή για την Β' Πειραιά. Να είσθε σίγουρος ότι οι επιλογές που κάνουμε είναι επιλογές που προκύπτουν από μελέτες. Δεν είναι επιλογές που προκύπτουν από τη γεωγραφική αναφορά της εκλογικής μας περιφέρειας. Και το Υπουργείο μας πάντα καταθέτε τα έγγραφα. Θα τα καταθέσουμε. Είναι ολοκληρωμένα όλα αυτά τα στοιχεία, διαφάνεια υπάρχει και υπάρχει σεβασμός προς το Κοινοβούλιο και πολύ περισσότερο σεβασμός και στο πρόσωπό σας που
έχουμε συνεργαστεί αρκετά χρόνια στον τομέα των μεταφορών και των οδικών δικτύων. Νομίζω πως δεν πρέπει να έχετε δυσπιστία.
ΠΡΟΕΔΡΕΥΩΝ (Κωνσταντίνος Γείτονας): Σημασία πάντως έχει στα πλαίσια επανεκτίμησης της κατανομής και διάθεσης των πόρων του Γ' Κοινοτικού Πλαισίου Στήριξης να προχωρήσουν οι επεκτάσεις όπως προβλέπονταν. Αυτό είναι προτεραιότητα, δεν υπάρχει καμιά αμφιβολία.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Να δώσετε τα χρήματα εσείς.
ΠΡΟΕΔΡΕΥΩΝ (Κωνσταντίνος Γείτονας): Θα κάνετε επανεκτιμήσεις σίγουρα στη διάθεση των κονδυλίων! Και εκεί θα πρέπει να εξασφαλιστούν οι πόροι για τους σταθμούς.
ΑΓΓΕΛΟΣ ΤΖΕΚΗΣ: Παρεμβαίνετε πολύ. Είναι η Β' Αθηνών.
ΠΡΟΕΔΡΕΥΩΝ (Κωνσταντίνος Γείτονας): Δεν είναι θέμα Β' Αθηνών. Επειδή είμαι από εκείνους που είχα την τιμή να υπογράψω τις συμβάσεις του μετρό, είμαι ιδιαίτερα ικανοποιημένος που αποδεικνύεται από τη λειτουργία του, ότι έχουμε πολύ καλά αποτελέσματα για την ποιότητα ζωής στο λεκανοπέδιο. Οι δυτικές συνοικίες είναι πολυπληθέστατες έχουν ελλείψεις στις υποδομές και επομένως δεν είναι θέμα εκλογικής περιφέρειας, αλλά ιεράρχησης προτεραιοτήτων.
ΑΓΓΕΛΟΣ ΤΖΕΚΗΣ:'Εχουμε και τη Θεσσαλονίκη, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ασφαλώς και έχει δεσμευθεί ο κύριος Υπουργός και γι' αυτό αγωνίζεται να προχωρήσει το μετρό και στη Θεσσαλονίκη
Δεύτερη είναι η με αριθμό 578/7.2.2001 επίκαιρη ερώτηση του Βουλευτή της Νέας Δημοκρατίας κ. Σάββα Τσιτουρίδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την επέκταση των εγκαταστάσεων του Διυλιστηρίου της ΠΕΤΡΟΛΑ στο Θριάσιο Πεδίο, τις επιπτώσεις στο περιβάλλον κλπ.
Η επίκαιρη ερώτηση του κ. Τσιτουρίδη έχει ως εξής:
"Με αφορμή το ζήτημα της επέκτασης των εγκαταστάσεων του διυλιστηρίου της ΠΕΤΡΟΛΑ στο Θριάσιο Πεδίο και τις αντιδράσεις φορέων και κατοίκων της περιοχής.
Ερωτάται ο κύριος Υπουργός ΠΕΧΩΔΕ:
Εάν υπάρχει κυβερνητική πολιτική για την προστασία του περιβάλλοντος στην ευρύτερη περιοχή του Θριασίου Πεδίου, μιας ιδιατέρως υποβαθμισμένης περιβαλλοντικά περιοχής, τι μέτρα έχουν ληφθεί μέχρι σήμερα, τι μέτρα προτίθεται ενδεχόμενη επέκταση των εγκαταστάσεων του διυλιστηρίου ΠΕΤΡΟΛΑ."
Ο κύριος Υπουργός Περιβάλλοντος, Χωροταξίας και Δημοσίων 'Εργων έχει το λόγο.
'Εχετε την τιμητική σας σήμερα, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είναι γνωστό ότι το διυλιστήριο της ΠΕΤΡΟΛΑ άρχισε να λειτουργεί στις δεκαετίες του '70. Η έναρξη κατασκευής ήταν το έτος 1971. Και επίσης είναι γνωστό ότι ο Θριάσιο Πεδίο θεωρήθηκε για τη μεταπολεμική περίοδο ότι ήταν και είναι χώρος υποδοχής παραγωγικών δραστηριοτήτων και βιομηχανικών μονάδων που η παρουσία τους συνδέεται και με όχληση και με ρύπανση και με υποβάθμιση.
Βεβαίως είναι σαφές ότι το μεταπολεμικό μοντέλο ανάπτυξης έχει αφήσει μια κληρονομιά με αυτές τις βιομηχανικές μονάδες που έδωσαν απασχόληση, συνέβαλαν στην ανάπτυξη, αλλά ταυτοχρόνως υποβάθμισαν την ποιότητα ζωής και το περιβάλλον και μπορώ να πω ότι κάτω από έναν άλλο σχεδιασμό χωροταξικό, παραγωγικό, πολεοδομικό δεν θα έπρεπε το Θριάσιο Πεδίο, ένας τόπος με σημαντικά πλεονεκτήματα, να έχει με αυτήν τη βιομηχανική ανάπτυξη.
'Επρεπε να συνδεθεί με άλλη ανάπτυξη, γιατί είναι τόπος ιστορικής, πολιτισμικής και φυσικής αναφοράς με πολύ μεγάλη προίκα.
Σύμφωνα με τις οδηγίες 9312 και 9870, όπως έχουν ενσωματωθεί στην ελληνική νομοθεσία, προβλέπονται αυστηρότερες προδιαγραφές για την παραγωγή καυσίμων, τόσο για τις βενζίνες όσο και για το ντίζελ κίνησης και θέρμανσης. Αυτές οι αυστηρές προδιαγραφές έχουν καταστεί αναγκαίες για την αναβάθμιση της ποιότητας ζωής και τη διασφάλιση της δημόσιας υγείας όλων των πολιτών της Ευρωπαϊκής 'Ενωσης, την προστασία του περιβάλλοντος, κατ' επέκταση και την προστασία του περιβάλλοντος στην Ελλάδα και την αναβάθμιση της ποιότητας ζωής των Ελλήνων.
Είναι γνωστό ότι όπως σε όλες τις χώρες της Ευρωπαϊκής 'Ενωσης, έτσι
και στην Ελλάδα, είναι επιτακτική η ανάγκη να εκσυγρονιστούν οι υπάρχουσες μονάδες των διυλιστηρίων και να παράγουν προϊόντα σύμφωνα με τις νέες ποιοτικές προδιαγραφές για τη βελτίωση της ποιότητας ζωής και την προστασία του περιβάλλοντος. Πιστεύουμε ότι η ενσωμάτωση νέων τεχνολογιών στις υπάρχουσες μονάδες διϋλιστηρίων -γιατί η μονάδα της ΠΕΤΡΟΛΑ υπάρχει, δεν δημιουργείται τώρα- μπορεί να βελτιώσει τους δείκτες περιβάλλοντος και τους δείκτες ασφαλείας σε σύγκριση με την υπάρχουσα μονάδα. Νομίζω ότι η πράξη που έχει υπογραφεί από τρεις Υπουργούς ως κοινή υπουργική απόφαση είναι μια πράξη που δίδει την προέγκριση ως προς τη χωροθέτηση, με την παρέκκλιση του π.δ. 84/84. Δεν δημιουργεί όμως μία νέα μονάδα. Η μονάδα υπάρχει. Δίνει τη δυνατότητα κάτω από όρους και προϋποθέσεις οι οποίες θα κριθούν με τη μελέτη περιβαλλοντικών επιπτώσεων και την επιβολή και εφαρμογή των περιβαλλοντικών όρων, δίνει τη δυνατότητα, με παρέκκλιση του 84/84 να γίνει η προέγκριση της χωροθέτησης. Δεν συνιστά αυτή η υπουργική απόφαση έγκριση άδειας λειτουργίας και εγκατάστασης....
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, τα
υπόλοιπα στη δευτερολογία σας.
ΚΩΝΣΤΑΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...νέας μονάδας, εκσυγρονισμού της παλιάς μονάδας. Αυτό θα συναρτηθεί με αυστηρούς όρους και προϋποθέσεις και με συγκεκριμένους περιβαλλοντικούς όρους, ταυτοχρόνως με μηχανισμό ελέγχου εφαρμογής των περιβαλλοντικών όρων, τόσο από κεντρικό, περιφερειακό, νομαρχιακό επίπεδο, όσο και από μία επιτροπή που θα εκπροσωπείται από την Τοπική-Νομαρχιακή Αυτοδιοίκηση στα συναρμόδια Υπουργεία και από το Εθνικό Μετσόβιο Πολυτεχνείο και από το Τεχνικό Επιμελητήριο. Το Θριάσιο Πεδίο αποτελεί προτεραιότητα...
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ! 'Εχετε δευτερολογία. Υπερέβητε κατά πολύ το χρόνο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...για την κατανομή του Γ' Κοινοτικού Πλαισίου Στήριξης. Πέραν όμως αυτού, για την υποδομή, την ανάπτυξή του και την ποιότητα ζωής...
ΠΡΟΕΔΡΕΥΩΝ (Κωνσταντίνος Γείτονας): 'Εχετε, το λόγο κύριε Τσιτουρίδη! ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων):...πέραν από τα ήδη εγκεκριμένα και διαθέσιμα κονδύλια και τους θεσμευμένους πόρους, έχουμε υποχρέωση και το έχουμε δηλώσει... 
ΠΡΟΕΔΡΕΥΩΝ (Κωνσταντίνος Γείτονας): 'Εχετε το λόγο, κύριε Τσιτουρίδη! ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): ...να διαμορφώσουμε ένα ειδικό αναπτυξιακό πρόγραμμα για υποδομές, για την αναβάθμιση της ποιότητας ζωής αλλά και για την προστασία του περιβάλλοντος σ' αυτήν την πολύπαθη περιοχή, έτσι ώστε να μην είναι μόνο ο χώρος φιλοξενίας παραγωγικών δραστηριοτήτων... 
ΠΡΟΕΔΡΕΥΩΝ (Κωνσταντίνος Γείτονας): Σας ευχαριστώ, κύριε Υπουργέ.
Το λόγο έχει ο κ. Τσιτουρίδης.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...αλλά να αποτελεί πεδίο ενδιαφέροντος και ευαισθησίας για συγκεκριμένους πόρους για να έχει...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, μη με
αναγκάσετε πω να μη γράφουν στα Πρακτικά ό,τι λέτε. 'Εχετε και δευτερολογία.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...και να έχει δίκτυο προστασίας περιβάλλοντος και αναβάθμισης της ποιότητας ζωής.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, η δική μας εκτίμηση είναι ότι και στο χώρο της προστασίας του περιβάλλοντος οι επιδόσεις της Κυβέρνησης αυτής είναι απογοητευτικές. Υπάρχουν απαράδεκτες καθυστερήσεις στην εναρμόνιση της ελληνικής νομοθεσίας με την κοινοτική. Πάνω από πενήντα παραβιάσεις είναι ανοικτές, κύριε Λαλιώτη. Υπάρχουν ανύπαρκτοι μηχανισμοί ελέγχου σ' ό,τι αφορά το Υπουργείο Περιβάλλοντος. Υπάρχει έλλειψη οράματος, στόχων και συγκεκριμένων μέτρων πολιτικής. Εάν θα έλεγα ότι στον τομέα της προστασίας του περιβάλλοντος η κατάσταση στη χώρα είναι τριτοκοσμική, θα αδικούσα ενδεχομένως χώρες του τρίτου κόσμου. Αυτή είναι η πραγματικότητα.
ΠΡΟΕΔΡΕΥΩΝ (Κωνσταντίνος Γείτονας): Για τις λέξεις αυτές, γι'αυτόν
το χαρακτηρισμό που έγιναν από την άλλη πλευρά το κόμμα σας προχθές διαμαρτυρήθηκε έντονα. Ας είμαστε όλοι προσεκτικοί στους όρους που χρησιμοποιούμε.
ΣΑΒΒΑΣ ΤΣΙΤΟΥΡΙΔΗΣ: Είναι χαρακτηριστικό, λοιπόν, ότι δέκα μήνες μετά από τις εκλογές ο ατυχής Υφυπουργός, αρμόδιος για θέματα Περιβάλλοντος, δεν γνωρίζει ακόμα, δεν έχει συνειδητοποιήσει εάν είναι ακτιβιστής ή είναι μέλος της Κυβέρνησης, είναι Υφυπουργός, διότι άλλα λέει αυτός και άλλα λέτε εσείς σε πολλά ζητήματα.
Εκτιμούμε, λοιπόν, ότι πέρα από μία αποτελεσματική περιβαλλοντική
πολιτική είναι ακόμη επιτακτική ανάγκη να ενσωματώσουμε την περιβαλλοντική διάσταση και σε άλλες πολιτικές, όπως είναι η γεωργική, η πολιτική μεταφορών, η πολιτική της ενέργειας, κάτι το οποιο δεν κάνετε μέχρι σήμερα.
Επειδή, λοιπόν, η περιβαλλοντική πολιτική εκτιμούμε πως πρέπει να στηρίζεται στην πρόληψη των περιβαλλοντικών ζημιών και στην προστασία της ανθρώπινης υγείας παρά στην καταστολή, στη θεραπεία εκ των υστέρων και επειδή το Θριάσιο πεδίο είναι μια ιδιαιτέρως βεβαρυμένη περιοχή, η Κυβέρνηση θα πρέπει να προχωρήσει στη λήψη συγκεκριμένων μέτρων για την προστασία του περιβάλλοντος και να παρουσιάσει -και αυτό είναι αίτημά μας- στην Εθνική Αντιπροσωπεία, κύριε Υπουργέ, όλα εκείνα τα στοιχεία σχετικά με τις επιπτώσεις στο περιβάλλον που θα έχει μια ενδεχόμενη επέκταση των εγκαταστάσεων του διυλιστηρίου ΠΕΤΡΟΛΑ. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τη συνεδρίασή
μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια
από την ενσωμάτωση της Θράκης στην Ελλάδα, σαράντα δύο μαθητές και μαθήτριες και δύο συνοδοί δάσκαλοι από το 1ο Δημοτικό Σχολείο Γέρακα.
Η Βουλή τους καλωσορίζει.
(Χειροκροτήματα στην Αίθουσα)
Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, συμμερίζομαι την αγωνία του κ. Τσιτουρίδη για το μεγάλο θέμα της αναβάθμισης της ποιότητας ζωής, αλλά και την προστασία του περιβάλλοντος στην Ελλάδα και τη σύνδεση της προστασίας του περιβάλλοντος με την αειφόρο ανάπτυξη και την ισόρροπη ανάπτυξη της Ελλάδος.
Πιστεύω ότι το Υπουργείο Περιβάλλοντος, Χωροταξίας και Δημοσίων 'Εργων και οι κυβερνήσεις του ΠΑΣΟΚ μετά από το 1994 έχουν να δείξουν με απολογισμό έργων και δράσεων ένα θετικό απολογισμό, πού ήταν η χώρα και πού βρίσκεται σήμερα.
Αυτός ο απολογισμός απεικονίζεται όχι στον απολογισμό του Υπουργείου αλλά σε μια ειδική έκδοση που έχουν κάνει οι εμπειρογνώμονες του ΟΟΣΑ που βαθμολογούν και αξιολογούν τις επιδόσεις για τις πολιτικές περιβάλλοντος σε όλον τον κόσμο. Το έχω καταθέσει στη Βουλή. Θα το δώσω και στον κ. Τσιτουρίδη για να καταλάβει ότι δεν μπορεί μέσα από έναν ιδιότυπο λαϊκισμό να υποβαθμίζει το επίπεδο του περιβάλλοντος και της ποιότητας ζωής της χώρας μας και να το ταυτίζει με το τριτοκοσμικό.
ΣΑΒΒΑΣ ΤΣΙΤΟΥΡΙΔΗΣ: Δεν κατανοήσατε τι είπα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Η τριτοκοσμική εικόνα της Ελλάδας...
ΠΡΟΕΔΡΕΥΩΝ (Κωνσταντίνος Γείτονας): Πάνω σ'αυτόν τον όρο "τριτοκοσμικό" προχθές έγινε εδώ στη Βουλή ολόκληρο θέμα.
ΣΑΒΒΑΣ ΤΣΙΤΟΥΡΙΔΗΣ: Είπα θα αδικούσε τον τρίτο κόσμο. Δεν είπα
τριτοκοσμικό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η τριτοκοσμική εικόνα της Ελλάδος ανήκει στο παρελθόν ως προς το περιβάλλον και ως προς την ποιότητα ζωής και σε άλλους τομείς της οικονομίας και της κοινωνίας μας και φέρει την υπογραφή και τη βαρειά κληρονομιά και το στίγμα της παράταξης που κυβέρνησε και που εκπροσωπείτε εσείς, την παράταξη της δεξιάς και τη Νέα Δημοκρατία.
ΣΑΒΒΑΣ ΤΣΙΤΟΥΡΙΔΗΣ: Είκοσι χρόνια κυβερνάτε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Εμείς μπορούμε να κάνουμε έναν απολογισμό μπροστά στους πολίτες και προς όλες τις οικολογικές οργανώσεις, αλλά και τους εκπροσώπους των κοινωνικών και των επιστημονικών φορέων και να αποδείξουμε τα σημαντικά βήματα που έχουν γίνει στον τομέα αυτόν.
Μόνο και μόνο να σας πω ότι το Θριάσιο Πεδίο καταδικάστηκε από δικές σας επιλογές.
ΣΑΒΒΑΣ ΤΣΙΤΟΥΡΙΔΗΣ: Να μας πείτε για τις δικές σας. Γι'αυτό καλείσθε εδώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Η επέκταση της ΠΕΤΡΟΛΑ φέρει την υπογραφή της παράταξής σας.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. ΣΑΒΒΑΣ ΤΣΙΤΟΥΡΙΔΗΣ: Να αφήσετε τους λαϊκισμούς. Δεν μιλάτε στο
ΠΑΣΟΚ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Μη κάνετε πάντα τον έξυπνο.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τσιτουρίδη. Γιατί το κάνετε αυτό; Τι εξυπηρετεί; Μας παρακολουθούν και μαθητές. Τι μήνυμα δίνουμε στα παιδιά;
ΣΑΒΒΑΣ ΤΣΙΤΟΥΡΙΔΗΣ: Γιατί μας πάει είκοσι χρόνια πίσω.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Μη κάνετε διάλογο. Υπάρχει και Κανονισμός.
ΣΑΒΒΑΣ ΤΣΙΤΟΥΡΙΔΗΣ: Δεν απαντάει στην ερώτηση.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ να
τελειώσετε τη φράση σας. 'Εχετε υπερβεί το χρόνο σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Από το 1994 μέχρι σήμερα υπάρχει πολιτική για την προστασία του περιβάλλοντος, για την αναβάθμιση της ποιότητας ζωής σε όλα τα αστικά κέντρα, στην Αττική, στη Θεσσαλονίκη και σε όλες τις πόλεις. 
ΣΑΒΒΑΣ ΤΣΙΤΟΥΡΙΔΗΣ: Να μας πει τα στοιχεία. Δεν απαντάει, κύριε
Πρόεδρε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Υπάρχει εναλλακτική διαχείριση...
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ,
τελειώσατε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Υπάρχουν βιολογικοί καθαρισμοί εκατοντάδες. Αυτή είναι η πολιτική μας.
ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε Υπουργέ.
Επίκαιρες ερωτήσεις δεύτερου κύκλου:
Η πρώτη με αριθμό 584/7-2-2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να ρυθμίσει νομοθετικά τις μεταγραφές φοιτητών, παιδιών που ανήκουν στην ίδια οικογένεια και φοιτούν σε άλλη πόλη, διαγράφεται λόγω κωλύματος του κυρίου Υπουργού.
Η δεύτερη με αριθμό 577/7-2-2001 επίκαιρη ερώτηση του Βουλευτή της
Νέας Δημοκρατίας κ. Γεωργίου Καλού προς τον Υπουργό Εθνικής Παιδείας
και Θρησκευμάτων, σχετικώς με την έγκριση και διανομή πολλαπλών βιβλίων, διαγράφεται λόγω κωλύματος του κυρίου Υπουργού.
Θα συζητηθεί η τρίτη με αριθμό 574/7-2-2001 επίκαιρη ερώτηση του
Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τους Υπουργούς Περιβάλλοντος, Χωροταξίας και Δημοσίων 'Εργων, Ανάπτυξης, σχετικώς με τις προθέσεις της Κυβέρνησης να προχωρήσει σε ανάκληση της άδειας έρευνας και εξόρυξης χρυσού της εταιρείας "Χρυσωρυχεία Θράκης Α.Ε.".
Η επίκαιρη ερώτηση του κ. Τζέκη έχει ως εξής:
"Σαράντα πέντε φορείς του Νομού 'Εβρου και ανάμεσά τους το Νομαρχιακό Συμβούλιο 'Εβρου και το Δημοτικό Συμβούλιο Αλεξανδρούπολης, ομόφωνα απέρριψαν το ενδεχόμενο εξόρυξης χρυσού από το κοίτασμα Περάματος 'Εβρου και Σαππών Ροδόπης.
Η εξόρυξη αυτή επιχειρείται από την εταιρεία "Χρυσωρυχεία Θράκης
Α.Ε.", αυστραλέζικων κυρίως συμφερόντων με ανάλογη δράση και σε άλλες χώρες όπως Ισπανία, Τουρκία (Πέργαμος). Από την τελευταία δε απομακρύνθηκαν μετά από λαϊκές κινητοποιήσεις.
Η εξόρυξη εγκυμονεί τεράστιους κινδύνους για τη ζωή των κατοίκων, την οικονομική τους δραστηριότητα και γενικότερα το περιβάλλον. Με την άποψη αυτή συμφωνούν πλήθος πανεπιστημιακών αλλά και το ΤΕΕ Θράκης.
Ερωτώνται οι κύριοι Υπουργοί: τι πρόκειται να κάνει η Κυβέρνηση για
να αποτρέψει την πραγματοποίηση των παραπάνω δραστηριοτήτων και αν προτίθεται να προχωρήσει στην ανάκληση της άδειας έρευνας και μεταλλειοϊδιοκτησίας της "Χρυσωρυχεία Θράκης Α.Ε.".
Το λόγο έχει ο Υπουργός Περιβάλλοντος, Χωροταξίας και Δημοσίων
'Εργων κ. Λαλιώτης.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, για τα έργα της εξόρυξης του χρυσού στην περιοχή Σαππών του Νομού Ροδόπης και Περάματος στο Νομό 'Εβρου έχουν εκδοθεί αποφάσεις για την προέγκριση της χωροθέτησης σύμφωνα με τις διαδικασίες που προσδιορίζει ο ν. 1650 και η κοινή υπουργική απόφαση για την τήρηση όλων των απαραίτητων προϋποθέσεων η υπ'αριθμόν 269/90.
Βεβαίως η προέγκριση χωροθέτησης δεν συνιστά άδεια εγκατάστασης και λειτουργίας μονάδας. Η άδεια εγκατάστασης και λειτουργίας μιας μονάδας αξιολογείται σύμφωνα με τη μελέτη των περιβαλλοντικών επιπτώσεων και σύμφωνα με αυστηρούς όρους και προϋποθέσεις που μπορεί κανείς να έχει ως πλαίσιο αναφοράς για την έγκριση και την τήρηση περιβαλλοντικών όρων. 
Υπ'αυτήν την έννοια αυτή η παραγωγική μονάδα έξω και πέρα από την
προέγκριση της χωροθέτησης, που αποτελεί ένα πρώτο στάδιο, ένα ενδεικτικό στάδιο διοικητικής ενέργειας, θα περάσει από το κόσκινο της μελέτης περιβαλλοντικών επιπτώσεων και σε συνδυασμό με την έγκριση και την τήρηση των περιβαλλοντικών όρων που έχουν σχέση με την προστασία του 
περιβάλλοντος αλλά και με την ασφάλεια και τη δημόσια υγεία των κατοίκων. Κατ'αυτόν τον τρόπο δεν υπάρχει άδεια εγκατάστασης και λειτουργίας των μονάδων αυτών.
Επίσης, σε ένα συνέδριο που είχε διοργανώσει το ΤΕΕ Θράκης
διατυπώθηκαν αρκετές απόψεις. Αυτές τις απόψεις θα τις λάβει υπόψη το Υπουργείο Περιβάλλοντος, Χωροταξίας και Δημοσίων 'Εργων και το καθ'ύλην αρμόδιο Υπουργείο Ανάπτυξης. Πιστεύουμε ότι αυτές οι αναφορές που έγιναν και τα στοιχεία που δόθηκαν εκεί θα ληφθούν σοβαρά υπόψη κατά τα επόμενα στάδια της διαδικασίας.
Σε κάθε περίπτωση η μελέτη περιβαλλοντικών επιπτώσεων και οι περιβαλλοντικοί όροι και οι όροι ασφαλείας θα κατατεθούν στο νομαρχιακό συμβούλιο, για να αποφανθεί και αυτό. Είναι σαφές ότι εμείς ως ΥΠΕΧΩΔΕ είμαστε ευαίσθητοι σε αυτές τις απόψεις που έχουν καταθέσει οι κοινωνικοί και επιστημονικοί φορείς του Νομού 'Εβρου.
Και επαναλαμβάνω ότι η προέγκριση της χωροθέτησης είναι μια απλή διοικητική πράξη που δεν έχει καμία σχέση με αυτή καθαυτή την έγκριση των περιβαλλοντικών όρων και όρων ασφαλείας που προκύπτουν μετά από την κατάθεση και την αξιολόγηση των μελετών περιβαλλοντικών επιπτώσεων για
κάθε επένδυση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Το Κομμουνιστικό Κόμμα Ελλάδας είναι αντίθετο με το να παραχωρείται ο ορυκτός πλούτος στο ιδιωτικό κεφάλαιο και ιδίως στις πολυεθνικές, διότι είναι γνωστό ότι στη χώρα μας παραδίδεται ο ορυκτός πλούτος σε πολυεθνικές. Γνωρίζουμε ότι αυτές οι πολυεθνικές ούτε το περιβάλλον σέβονται ούτε την υγεία των κατοίκων σέβονται. Το μόνο που επιδιώκουν είναι να αυξήσουν τα κέρδη τους.
Θα πρέπει λοιπόν να σταματήσει κάθε έρευνα στη συγκεκριμένη περιοχή. Ο κύριος Υπουργός πρέπει να πάρει σοβαρά υπόψη του ότι έχει δημιουργηθεί ένα παλλαϊκό μέτωπο απέναντι σ' αυτήν την έστω τυπική έρευνα που διενεργείται αυτή τη στιγμή σε διακόσιες πενήντα χιλιάδες στρέμματα. Απ' αυτά τα δέκα χιλιάδες στρέμματα, απ' ό,τι λένε οι φορείς, είναι άμεσα εκμεταλλεύσιμη έκταση ως κοίτασμα χρυσού.
Πιστεύουμε ότι ο Νομός 'Εβρου και ευρύτερα οι ακριτικές περιοχές μπορούν να αναπτυχθούν μέσα από ένα περιφερειακό, εθνικό, δημοκρατικό ή νομαρχιακό προγραμματισμό παίρνοντας υπόψη τις ιδιαιτερότητες κάθε περιοχής, για να έχουμε ανάπτυξη προς όφελος του λαού. Εμείς έχουμε την εμπειρία και από άλλες εταιρίες όπως η "TVX" στην περιοχή Χαλκιδικής. 'Οχι μόνο δεν σεβάστηκε το περιβάλλον, όχι μόνο έκοψε χιλιάδες δέντρα, γεγονός που προκάλεσε τρομερές καταστροφές στις πρόσφατες πλημμύρες, αλλά και ούτε θέσεις εργασίας δημιούργησε.
Το σχέδιο στο Νομό 'Εβρου προέβλεπε να δημιουργηθούν εκατόν τριάντα θέσεις εργασίας. Με βάση τις εκτιμήσεις του Τεχνικού Επιμελητηρίου αλλά και με βάση τις εκτιμήσεις του Οικονομικού Επιμελητηρίου της περιοχής και της 'Ενωσης Δήμων και Κοινοτήτων Ροδόπης βγαίνει το συμπέρασμα ότι θα
πρέπει το Υπουργείο να σταματήσει την εκχώρηση έστω και των ερευνών στη συγκεκριμένη εταιρία.
Υπάρχουν τρόποι ανάπτυξης. Εμείς είμαστε υπέρ του δημόσιου τομέα που μπορεί να αξιοποιήσει τον ορυκτό πλούτο της χώρας παίρνοντας υπόψη τις ιδιαιτερότητες κάθε περιοχής.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Κύριε Πρόεδρε, στην πρωτολογία μου έκανα ειδική μνεία 
για την προέγκριση χωροθέτησης και διαχώρισα αυτήν τη διοικητικη πράξη από την άδεια εγκατάστασης και λειτουργίας. Είναι άλλο στάδιο που προϋποθέτει μελέτη περιβαλλοντικών επιπτώσεων, έγκριση και τήρηση των περιβαλλοντικών όρων.
'Ηταν σαφές αυτό που είπα ότι το ΥΠΕΧΩΔΕ δεν κλείνει τα αυτιά του και τα μάτια του σε αυτά που προτείνουν οι κοινωνικοί και οι επιστημονικοί φορείς μιας περιοχής. Νομίζω όμως ότι με τον κ. Τζέκη υπάρχει μια θεμελιακή διαφωνία. Ο ορυκτός πλούτος πρέπει να αξιοποιείται. Για το
σκοπό αυτόν πρέπει να γίνονται έρευνες. Ο τρόπος αξιοποίησης μπορεί να είναι με φορείς του δημοσίου αλλά και με ιδιωτικούς φορείς. Οι φορείς του δημοσίου και οι ιδιωτικοί φορείς οφείλουν να σέβονται το θεσμικό πλαίσιο και να εφαρμόζουν τους εγκεκριμένους όρους ασφαλείας και περιβάλλοντος, γιατί αλλιώς παρανομούν, οπότε δεν θα έχουν λόγο ύπαρξης και νόμιμης λειτουργίας. Αυτό είναι μια βασική αρχή.
Πιστεύω ότι το ΥΠΕΧΩΔΕ δεν έχει χαριστεί ούτε σε δημόσιους φορείς
ούτε σε ιδιωτικούς φορείς, που έχουν τις δικές τους παραγωγικές μονάδες. Είναι το ίδιο αυστηρό και στους μεν και στους δε, διότι οι παραγωγικές μονάδες που λειτουργούν έξω από τα πλαίσια της νομιμότητας, όσον αφορά τους περιβαλλοντικούς όρους και τους όρους ασφαλείας, παρανομούν, οχλούν, ρυπαίνουν. Δεν αναβαθμίζουν το περιβάλλον ούτε προστατεύουν τη δημόσια υγεία. Πρέπει να συμμορφώνονται και αν δεν συμμορφώνονται να κλείνουν. 
ΠΡΟΕΔΡΕΥΩΝ (Κωνσταντίνος Γείτονας): Τελευταία επίκαιρη ερώτηση είναι
η με αριθμό 579/7.2.2001 του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δημόσιας Τάξης, σχετικά με την έξαρση της εγκληματικότητας και τη λήψη των αναγκαίων μέτρων αντιμετώπισής της. Λόγω κωλύματος του κυρίου Υπουργού η επίκαιρη ερώτηση δεν θα συζητηθεί και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια
διάταξη των
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αρθιμόν 40/19.12.2000 επερώτηση των Βουλευτών της Νέας Δημοκρατίας κυρίων Γεωργίου Τρυφωνίδη, Κωνσταντίνου Καραμπίνα, Κωνσταντίνου Τασούλα, Σταύρου Καλογιάννη, Αντώνη Μπέζα, Νικολάου Αγγελοπούλου, Μάριου Σαλμά, Αχιλλέα Καραμανλή και Σάββα Τσιτουρίδη, σχετικά με την κατασκευή του έργου ζεύξης Πρέβεζας-Ακτίου, προς τον Υπουργό Περιβάλλοντος, Χωροταξίας και Δημοσίων 'Εργων.
'Εχω την τιμή να ανακοινώσω στο Σώμα ότι από τη Νέα Δημοκρατία ορίζεται για τη σημερινή συζήτηση της επερώτησης ως Κοινοβουλευτικός Εκπρόσωπος ο Βουλευτής Κιλκίς κ. Σάββας Τσιτουρίδης.
Ομοίως από την Πρόεδρο της Κοινοβουλευτικής Ομάδας του ΚΚΕ ορίζεται για τη σημερινή συζήτηση της επερώτησης ως Κοινοβουλευτικός Εκπρόσωπος ο Βουλευτής κ. Σπύρος Στριφτάρης.
Ο πρώτος των επερωτώντων κ. Γεώργιος Τρυφωνίδης έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κύριοι συνάδελφοι, το έργο της ζεύξης Πρέβεζας-Ακτίου είναι ένα χαρακτηριστικό δείγμα του τρόπου, με τον οποίο προσπαθεί το ΠΑΣΟΚ να εκτελέσει τα δημόσια έργα στη χώρα μας τα τελευταία χρόνια. Λέω προσπαθεί, γιατί αν δούμε σχεδόν κανένα μεγάλο έργο δεν έχει ολοκληρωθεί και αν γίνει η επίκληση του αεροδρομίου των Σπάτων, αυτό στερείται σύνδεσης και υπάρχει και η δικαιολογία ότι είναι ένα έργο αυτοχρηματοδότησης. Μην ξεχνάμε ότι οι υπηρεσίες της Ευρωπαϊκής 'Ενωσης έχουν χαρακτηρίσει τα δημόσια έργα της χώρας μας κατά 90% ότι δεν πληρούν την αρτιότητα των τεχνικών προδιαγραφών, που θα έπρεπε να πληρούν.
Θα έρθω όμως στο αντικείμενο της σημερινής επερώτησης, που είναι το έργο της ζεύξης Πρέβεζας-Ακτίου και θα κάνω μία μικρή ιστορική αναδρομή, αναφέροντας ότι αυτό το έργο δημοπρατήθηκε και δρομολογήθηκε επί κυβερνήσεως της Νέας Δημοκρατίας και Υπουργού τότε του κ. Αχιλλέα
Καραμανλή.
Δυστυχώς η Κυβέρνησή μας έπεσε από την εξουσία και δεν πρόλαβε να ολοκληρώσει την ανάθεση του έργου και την υπογραφή της σύμβασης, η οποία έγινε από την κυβέρνηση του ΠΑ.ΣΟ.Κ. και μάλιστα έγινε και νόμος του κράτους το Δεκέμβριο του 1994, έχοντας ένα κατ' αποκοπήν τμήμα ... 
ΠΡΟΕΔΡΕΥΩΝ (Κωνσταντίνος Γείτονας): Λέτε την ιστορία, αλλά να
αναφέρετε και τα πρόσωπα.
ΓΕΩΡΓΙΟΣ ΤΡΥΦΩΝΙΔΗΣ: Εάν θέλετε επί υπουργίας του κ. Λαλιώτη, ο οποίος έχει το προνόμιο τόσα χρόνια να είναι Υπουργός Δημοσίων 'Εργων. 
ΠΡΟΕΔΡΕΥΩΝ (Κωνσταντίνος Γείτονας): Θυμάστε ποιος έχει υπογράψει τη
σύμβαση και ποιος την έφερε την επικύρωση στη Βουλή;
ΓΕΩΡΓΙΟΣ ΤΡΥΦΩΝΙΔΗΣ: Εσείς, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μα γι' αυτό λέω, επειδή ασχοληθήκατε με την ιστορία, αλλιώς δεν θα το έλεγα.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, έχετε δίκιο.
Πάντως ήταν ένα πρωτοποριακό έργο για τη χώρα μας εκείνη την εποχή,
ήταν ένα έργο που έφερνε νέα τεχνολογία στη χώρα, πρέπει να το ομολογήσουμε, και πραγματικά όλοι στη βορειοδυτική Ελλάδα ελπίζαμε ότι θα αλλάζει τις αναπτυξιακές προοπτικές της περιοχής, γιατί πράγματι συνέδεε δύο περιφέρειες της χώρας, την 'Ηπειρο και τη δυτική Στερεά Ελλάδα. 
Κατόπιν απαιτήσεων των κατοίκων της περιοχής του Δήμου Πρεβέζης,
ζητήθηκε η επέκταση του υπογείου τμήματος κατά πεντακόσια περίπου μέτρα, πράγμα το οποίο έγινε αποδεκτό από την Κυβέρνηση, από το Υπουργείο, όπως επίσης αποφασίσθηκε και η σύνδεση του πέρατος της σήραγγος με την εθνική οδό Πρεβέζης-Ηγουμενίτσας, η οποία έμενε σε αναμονή.
'Ετσι το αρχικό αντικείμενο από δύο τριακόσια τριάντα τέσσερα μέτρα περίπου διπλασιάστηκε, έφτασε τα τέσσερις επτακόσια μέτρα, εκ των οποίων τα πεντακόσια εβδομήντα ήταν το κρίσιμο υπόγειο τμήμα που κατασκευάστηκε με το σύστημα cut and cover στην περιοχή της πόλης της Πρέβεζας.
Βέβαια αυτό εκτόξευσε τον προϋπολογισμό του έργου από 15 δισεκατομμύρια περίπου στα 28 δισεκατομμύρια μαζί με τις απαλλοτριώσεις και τα λοιπά έξοδα.
Επίσης, δόθηκε και μία μικρή παράταση του έργου, γιατί αυτά τα
πεντακόσια εβδομήντα μέτρα ήταν σε ξηρά και μπορούσαν να αρχίσουν σχεδόν ανεξάρτητα από την κατασκευή των σπονδύλων, η οποία γινόταν στη μεριά του Ακτίου.
Παρ'όλα αυτά, δυστυχώς, είμαστε στο 2001 και το έργο έχει κολλήσει. Επανειλημμένες επισκέψεις του προσωπικού εδώ και ενάμιση χρόνο μαρτυρούν
ότι το έργο καρκινοβατεί και ήταν κώδων κινδύνου τα αιτήματα των εργαζομένων, που έμεναν εκεί απλήρωτοι για το ότι κάτι δεν πάει καλά στο έργο.
Από εδώ ξεκινούν και οι μεγάλες ευθύνες της Κυβέρνησης. Και για να καταλάβουμε τις μεγάλες πολιτικές ευθύνες, θα σας πω ότι, ενώ το έργο προχωρούσε σχετικά ικανοποιητικά, μια δεδομένη στιγμή κι ενώ είχε απορροφήσει σχεδόν το σύνολο του προϋπολογισμού, ξαφνικά ο εργολάβος έμεινε με το μισό αντικείμενο χωρίς να μπορεί να το εκτελέσει. Δηλαδή η οδός που θα συνέδεε την έξοδο του τούνελ με την εθνική οδό με επεμβάσεις των κατοίκων στο Συμβούλιο της Επικρατείας σταμάτησε.
Θα μου πείτε, πού φταίει το Υπουργείο και πού οι πολιτικές ευθύνες. Οι πολιτικές ευθύνες είναι μεγάλες, γιατί οι προσφυγές αυτών των κατοίκων στο Συμβούλιο της Επικρατείας απέδειξαν ότι το έργο, κυρίως αυτό που ανετέθη εκ των υστέρων, παρουσίαζε μεγάλα προβλήματα. 'Εγινε χωρίς ουσιαστική μελέτη, με προχειρότητα, δεν ελήφθησαν υπόψη νόμοι και περιορισμοί, που έπρεπε να ληφθούν κατά το σχεδιασμό και γενικά δημιουργήθηκαν κίνδυνοι πλημμυρών και υποβαθμίσεως του περιβάλλοντος στην περιοχή της πόλης της Πρεβέζης.
Θα μου πείτε, πάλι το Συμβούλιο της Επικρατείας ήρθε να σταματήσει
ένα έργο και την ανάπτυξη της χώρας κλπ.; Ντροπή του!
Πλην, όμως, εδώ έγινε το εξής τραγελαφικό. Πιεζόμενο από το Δήμο της Πρέβεζας το Υπουργείο Δημοσίων 'Εργων, αναθέτει και συστήνει μια επιτροπή πέρσι τέτοιον καιρό, δική του επιτροπή, για να μελετήσει τα προβλήματα αυτά που έλεγε ο Δήμος Πρέβεζας ότι υπάρχουν στην περιοχή, ότι έπρεπε ο δρόμος αυτός να εντάσσεται στον αστικό ιστό της πόλης, ότι δημιουργούνται κίνδυνοι πλημμυρών, ότι υποβαθμίζεται το περιβάλλον κλπ.
Τι παρουσιάζεται, αγαπητοί συνάδελφοι. 'Υστερα από ένα χρόνο, πριν
δηλαδή από έναν μήνα, τον Ιανουάριο του 2001, βγαίνει ένα πόρισμα της
επιτροπής, που δικαιώνει απόλυτα το Συμβούλιο της Επικρατείας. Στα πορίσματα αυτής της επιτροπής αναφέρεται ότι υπάρχουν μεγάλοι κίνδυνοι πλημμυρών.
Εδώ θα μου επιτρέψετε μια παρένθεση. Είναι γεγονότα πλημμυρών που παρουσιάζονται επανειλημμένα παραδείγματος χάρη στο δήμο της Κορίνθου και σε άλλες περιοχές της χώρας, όπου όταν βρέχει πλημμυρίζουν οι πόλεις, γιατί τα έργα τα οποία γίνονται, γίνονται χωρίς ουσιαστική μελέτη. 
'Ερχεται, λοιπόν, αυτό το Πρακτικό -για να κλείσω την παρένθεση- και
λέει ότι πριν γίνει αυτό το τμήμα του έργου, πρέπει να μελετηθεί η αποστραγγιστική τάφρος του Παντοκράτορα, όπου μαζεύει όλα τα νερά αυτά της περιοχής και τα διοχετεύει στη θάλασσα.
Μετά θα πρέπει να γίνει πάλι μελέτη του δρόμου, γιατί υπάρχει μεγάλος κίνδυνος πλημμυρών ιδίως μετά την αστικοποίηση της περιοχής της Πρεβέζης. 
Γιατί εδώ πρέπει να σημειώσω, για όσους δεν ξέρετε, ότι ο δρόμος
αυτός προβλέπεται να περάσει ένθεν και ένθεν του σχεδίου πόλεως της Πρεβέζης. Βέβαια δεν το ακουμπάει, υπάρχει μια απόσταση, αλλά μελλοντικά η πόλη θα ενωθεί. Και εκεί ήταν και το βασικό αίτημα των κατοίκων της περιοχής: Ο δρόμος αυτός να μελετηθεί ως δρόμος διερχόμενος εντός του αστικού ιστού και να ληφθούν υπόψιν όλες αυτές οι προϋποθέσεις. Αυτό το πρακτικό το καταθέτω στη Βουλή.
(Στο σημείο αυτό ο Βουλευτής κ. Γ.Τρυφωνίδης καταθέτει το προαναφερθέν Πρακτικό, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στο Πρακτικό αυτό αναφέρεται επίσης ότι δεν ελήφθησαν υπόψιν
περιβαλλοντικοί λόγοι και ζητάει εκ των υστέρων πρόσθετες απαλλοτριώσεις δέκα μέτρων εκατέρωθεν και μετά τις απαλλοτριώσεις που ήδη πρόκειται να γίνουν, για να φυτευθεί η περιοχή και να γίνουν ηχοπετάσματα και λοιπά μέτρα τα οποία θα αναβαθμίσουν το περιβάλλον.
Βλέπουμε, λοιπόν, το ίδιο το Υ.ΠΕ.ΧΩ.Δ.Ε να αναγνωρίζει εκ των
υστέρων ότι το Συμβούλιο της Επικρατείας είχε δίκιο σ'αυτήν την απόφαση που πήρε. Αλλά δεν είναι μόνο το ίδιο το Υ.ΠΕ.ΧΩ.Δ.Ε. που δικαιώνει το Συμβούλιο της Επικρατείας, είναι και το Τεχνικό Επιμελητήριο της Ελλάδος, το Τμήμα Ηπείρου, το οποίο ανέθεσε τη σύνταξη μιας μελέτης σχετικά με τη ζεύξη Πρέβεζας-Ακτίου και τις επιπτώσεις και τις προοπτικές ανάπτυξης. 
Αυτήν τη μελέτη θα την καταθέσω στα Πρακτικά, γιατί είναι πολύ
χαρακτηριστική. Αναφέρει ότι υπάρχουν κίνδυνοι πλημμυρών, υπάρχει υποβάθμιση του περιβάλλοντος στην περιοχή, αν κατασκευαστεί το έργο, όπως λέγεται και όπως είχε εντολή ο εργολάβος να το κατασκευάσει. Αναφέρει ότι πρέπει να μελετηθεί απαρχής το έργο και λέει και κάτι ακόμα: 'Οτι δεν υπάρχει ολοκληρωμένος χωροταξικός σχεδιασμός των επιπτώσεων του έργου αυτού στην περιοχή.
Και μάλιστα, αυτήν τη στιγμή -και θέλω αυτό να το προσέξει ιδιαίτερα ο Υπουργός και το επιτελείο του- υπάρχει πλέον και νομική υποχρέωση. 'Εχουμε ψηφίσει στη Βουλή το ν. 2742/99 όπου στο άρθρο 11 ομιλεί περί της ανάγκης χωροταξικού σχεδιασμού και εντάξεως του έργου αυτού.
Αυτή η δέσμευση, κύριε Υπουργέ, πρέπει να ληφθεί υπόψιν. Το έργο
δηλαδή πρέπει να ξαναμελετηθεί. Μιλάω συγκεκριμένα για το κατ'αποκοπήν τμήμα, δηλαδή το έργο του να βγει από το 'Ακτιο στην Πρέβεζα το τούνελ. Αυτό είναι κατ'αποκοπήν τμήμα, μπορεί να συνεχιστεί και πρέπει να συνεχιστεί και να ολοκληρωθεί, ώστε να βγει στην Πρέβεζα το έργο. Εκεί που βλέπουμε ότι υπάρχουν προβλήματα, είναι από εκεί και ύστερα στο δρόμο αυτό που θα περάσει μέσα από τον αστικό ιστό της πόλης.
Εδώ θα μου επιτρέψετε να κάνω μνεία αυτής της απόφασης 552/2000 της Επιτροπής Αναστολών του Συμβουλίου της Επικρατείας, την οποία καταθέτω και αυτή στα Πρακτικά, γιατί δικαιώνει την ύπαρξη του τμήματος αυτού και είναι μια ασπίδα προστασίας από τις αβλεψίες ή αυθαιρεσίες, αν θέλετε, της εκτελεστικής εξουσίας. Είναι ένα έσχατο όργανο στα χέρια του πολίτη να προφυλαχθεί από αυτά.
Και κακώς το ΠΑΣΟΚ προσπαθεί να καταργήσει τις σχετικές διατάξεις στο Σύνταγμα και να καταργήσει αυτήν την αρμοδιότητα του Ε' Τμήματος του Συμβουλίου της Επικρατείας, γιατί στην περίπτωση του έργου της ζεύξης Πρέβεζας-Ακτίου απεδείχθη ο θεμελιώδης ρόλος που παίζει το Συμβούλιο της Επικρατείας στη χώρα μας σήμερα.
Λυπάμαι που τα λέω αυτά τόσο έντονα, αλλά πρέπει να συνειδητοποιήσουμε, κύριοι συνάδελφοι, ότι δεν πρέπει να περιορίσουμε τις
αρμοδιότητες της δικαστικής εξουσίας της χώρας. Γιατί τα τελευταία χρόνια βρεθήκαμε ξαφνικά με λεφτά στη χώρα από τα διάφορα ευρωπαϊκά πακέτα και κάνουμε έργα, χωρίς να λαμβάνουμε υπόψη μας τις επιπτώσεις στο περιβάλλον. Καταθέτω, λοιπόν, και αυτήν την απόφαση.
(Στο σημείο αυτό ο Βουλευτής κ. Γ. Τρυφωνίδης καταθέτει την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτή τη μελέτη που έκανε το Τεχνικό Επιμελητήριο της Ελλάδος δείχνει το μέγεθος της προχειρότητος με την οποία σχεδίασε και ολοκλήρωσε στα χαρτιά το Υπουργείο το έργο. Καταλαβαίνετε ότι όταν λείπει ολοκληρωμένος χωροταξικός σχεδιασμός για βασικά πράγματα, όπως είναι οι πλημμύρες, η υποβάθμιση ενός αστικού περιβάλλοντος από ένα οδικό έργο, το οποίο μπορεί να κατασκευαστεί, αρκεί να μελετηθούν σωστά οι επιπτώσεις, φαίνεται η προχειρότητα της μελέτης του Υπουργείου.
Εδώ όμως θα μου επιτρέψετε να πω ότι δεν είναι μόνο οι προβλέψεις που δεν έγιναν από τη μεριά του Υπουργείου, αλλά είναι κατά τη διάρκεια του 
σχεδιασμού της οδού και του κυρίως έργου και ορισμένες παραβλέψεις. Επιγραμματικά θα αναφέρω δύο:
Η πρώτη σχετίζεται με το κατ' αποκοπή τμήμα του έργου. Και θέλω να
σας πω ότι το Υ.ΠΕ.ΧΩ.Δ.Ε. έξι χρόνια τώρα κατασκευάζει αυθαίρετο
μεγαθήριο χωρίς οικοδομική άδεια στο μοναδικό πάρκο της πόλης αγνοώντας
τους νόμους και τους περιορισμούς. 'Οταν απαιτούμε από τον τελευταίο πολίτη να σέβεται τους νόμους της πολιτείας και να εκδίδει οικοδομική άδεια δεν μπορεί το ίδιο το Υ.ΠΕ.ΧΩ.Δ.Ε. να κτίζει παράνομα σε χώρους πρασίνου και να μη βγάζει οικοδομική άδεια. Δεν μπορεί να βγάλει. Για να βγάλει οικοδομική άδεια θα πρέπει να τροποποιήσει το σχέδιο πόλεως και να στερήσει την πόλη απ' αυτό το πάρκο, που υπάρχει εκεί στην περιοχή.
Αλλά δεν είναι μόνο αυτή η παράβλεψη και δεν είναι στόχος μας να
μιλάμε για παραβλέψεις και "παρανομίες" του ιδίου του Υπουργείου. Θα αναφέρω ότι και σε αυτόν το δρόμο, τον οποίον έχει σταματήσει το Συμβούλιο της Επικρατείας και εκεί έγινε πάλι μία παράβλεψη του γενικού πολεοδομικού σχεδιασμού της πόλης της Πρέβεζας. Δηλαδή το σημείο που συντάει αυτός ο δρόμος την προβλεπόμενη περιφερειακή οδό Πρεβέζης έχει μετατεθεί αυθαίρετα κατά τριακόσια περίπου μέτρα εκτός πολεοδομικού σχεδιασμού. 'Ετσι κάτοικοι της περιοχής, οι οποίοι έκτισαν νόμιμα με άδειες βλέπουν ξαφνικά να έρχεται το Υπουργείο να τους απαλλοτριώνει τα ακίνητά τους γιατί στην περιοχή εκεί θα περάσει η Περιφερειακή Οδός, η οποία στο σχέδιο είναι να περάσει τριακόσια μέτρα μακριά. Αυτό δείχνει το μέγεθος της αυθαιρεσίας και ότι μπήκαμε στην περιοχή της Πρέβεζας -λες και εκεί είναι οι ιθαγενείς, δεν υπάρχουν πολίτες με δικαιώματα-αυθαίρετα με άλλοθι ότι κάτι κατασκευάζουμε. Θα μου επιτρέψετε να πω ότι προσπαθούμε να κατασκευάσουμε -δεν κατασκευάζουμε έργα με το ΠΑ.ΣΟ.Κ. στη χώρα σήμερα-και όλα πρέπει να καταργηθούν.
'Εφτασε, κύριοι συνάδελφοι, το Υ.ΠΕ.ΧΩ.Δ.Ε. και ο κ. Λαλιώτης να υπογράψει επιτάξεις των ακινήτων της περιοχής, για να πάει γρήγορα το έργο. Μιλάμε για επιτάξεις. 'Οχι απαλλοτριώσεις, επιτάξεις. Οι απαλλοτριώσεις είχαν πάρει το δρόμο, αλλά επειδή και εδώ δεν έγινε σωστός συντονισμός αναγκάστηκε το Υπουργείο να πάει να κάνει επιτάξεις των ακινήτων της περιοχής με μία λάθος μελέτη. Για να προλάβει τι; Να δείξουμε έργο. Το έργο θέλει μελέτη, θέλει ορθό σχεδιασμό, θέλει ορθή 
διεύθυνση, δηλαδή να διευθύνεται σωστά και κυρίως ένταξη στο περιβάλλον. Να μην έχει επιπτώσεις.
Τα έργα αυτά, λοιπόν, στην περιοχή της Πρέβεζας δεν ακολούθησαν
αυτούς τους βασικούς κανόνες της επιστήμης και της τεχνικής, αλλά και της 
υποχρέωσης όλων μας να τηρούμε τους νόμους, που ψηφίζουμε εδώ στη Βουλή. Είναι απαράδεκτο το Υ.ΠΕ.ΧΩ.Δ.Ε. να μη σέβεται τους νόμους, που το ίδιο εισηγείται και ψηφίζει η Εθνική Αντιπροσωπεία με το άλλοθι ότι εκτελούμε
έργα. Και αυτά γίνονται τελείως χωρίς μελέτη και προγραμματισμό.
Τι γίνεται σήμερα με το έργο: 'Οπως σας είπα, το έργο κατ' αρχάς αυτήν τη στιγμή δεν μπορεί να ολοκληρωθεί όπως είχε ανατεθεί στον εργολάβο, γιατί υπάρχουν αυτές οι δεσμεύσεις, οι νομικές και οι δικαστικές, που όπως σας ανέφερα, πάνω από δύο χιλιάδες τριακόσια μέτρα από το αντικείμενο του εργολάβου. Μένει το κατ' αποκοπήν τμήμα. Εκεί
επειδή έγινε μία έντονη χρηματοδότηση του έργου παρουσιάστηκαν προβλήματα cash flow, κατά τη διάρκεια της κατασκευής, τα τελευταία δύο χρόνια.
Οι εργαζόμενοι της περιοχής βρέθηκαν να μην παίρνουν το μισθό και να κάνουν επίσχεση εργασίας. Γενικά παρουσιάστηκε μία τριτοκοσμική κατάσταση, κάθε πρωί να πηγαίνουν οι εργαζόμενοι να σουλατσάρουν στην περιοχή του έργου, να δείχνουν την παρουσία τους, να περιμένουν να πληρωθούν και να μη γίνεται τίποτα. Ενάμιση χρόνο το Υπουργείο ήταν μακριά από τους εργαζόμενους, μακριά από την ανάγκη να προχωρήσει το έργο. Τι έκανε; 'Αφησε το χρόνο να περνάει. Το έργο έχει χρονικές και οικονομικές υπερβάσεις. Είναι μεγάλες οι ευθύνες του Υπουργείου γιατί ύστερα από έξι, επτά χρόνια το έργο δεν μπορεί να ολοκληρωθεί. Θα μου απαντήσει ο κύριος Υπουργός ότι "τελευταία κάτι γίνεται". Εδώ και μία εβδομάδα και εν όψει της συζήτησης αυτής της επερώτησης στη Βουλή- δόξα τω Θεώ- επιβεβαιώνω κι εγώ ότι κάτι άρχισε να κινείται εδώ και μία εβδομάδα.
Εμείς θέλουμε τα έργα να γίνονται και να γίνονται σωστά. Εδώ όμως υπάρχει, απ' ό,τι κυκλοφορεί στην πιάτσα, στην αγορά μία άτυπη ανάθεση του έργου σε άλλη εταιρεία, στην εταιρεία "ΑΚΤΩΡ" του κ. Μπόμπολα με ανταλλάγματα στην Αττική Οδό που κατασκευάζει. Εγώ αυτήν τη στιγμή, επειδή δεν έχω στοιχεία, δεν μπορώ να αναφέρω, λέω να ολοκληρωθεί το έργο, γιατί όπως έχει εγκαταλειφθεί, χάνει κάθε μέρα από την αξία του, γιατί είναι επενδυμένο και αυτοκαταστρέφεται μέσα στις υγρασίες. Πρέπει να ολοκληρωθεί -και είναι αίτημα των κατοίκων της περιοχής- τουλάχιστον το έργο της πρώτης φάσης, αλλά προς Θεού, κύριε Υπουργέ, κάντε κάτι τουλάχιστον αυτό το τμήμα να ολοκληρωθεί. Η περιοχή της βοριοδυτικής Ελλάδος έχει ανάγκη αυτό το έργο και για την ανάπτυξή της και για την προοπτική της. Ακόμα η ίδια η χώρα έχει ανάγκη να ενισχύσει τις προσβάσεις στο δυτικό άξονά της, που πλησιάζει προς την Ευρώπη, προς την οποία πρέπει να έχουμε πάντοτε και να αυξάνουμε τους δεσμούς μας.
Θα μου επιτρέψετε, ολοκληρώνοντας να καταθέσω και τη μελέτη του Τεχνικού Επιμελητηρίου για τα Πρακτικά και να επιστήσω την προσοχή στη σελίδα 20, στην παράγραφο 1.8 που αποδεικνύει το μέγεθος, όπως και όλο το κείμενο εξάλλου, της προχειρότητας με την οποία ανατίθενται τα δημόσια έργα στη χώρα μας.
(Στο σημείο αυτό ο Βουλευτής κ. Γ. Τρυφωνίδης κατατέτει για τα
Πρακτικά την προαναφερθείσα μελέτη του Τεχνικού Επιμελητηρίου Ελλάδος, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Προσπαθούν να εκτελεστούν τα έργα, γιατί δεν εκτελούνται, και εύχομαι κι εγώ, σαν πολίτης της περιοχής εκεί, να ολοκληρωθεί αυτό το έργο, γιατί, όπως φαίνεται, η ολοκλήρωσή του θα γίνει μετά από πάρα πολλά χρόνια.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Καραμπίνας έχει το λόγο. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κύριοι συνάδελφοι, η Ελλάδα,
ιδιαίτερα η 'Ηπειρος, μεταξύ των άλλων διακρίνεται για την υστέρησή της σε υποδομές, σε μεγάλα έργα, που θα την βγάλουν από την απομόνωσή της και θα την εντάξουν σε μία ισότιμη με την υπόλοιπη χώρα λειτουργική δράση σε όλους τους τομείς, ώστε να τεθούν οι βάσεις, οι προϋποθέσεις της ανάπτυξης και γι' αυτόν τον τόπο της ισόρροπης ανάπτυξης με τις άλλες περιφέρειες της Ελλάδος. Η υστέρηση σε υποδομές, η καθυστέρση σε αυτής της μορφής τα έργα, όπως αυτό της ζεύξης Ακτίου-Πρεβέζης, συνέβαλαν, ώστε σήμερα η 'Ηπειρος να κατατάσσεται στην τελευταία θέση των περιφερειών της Ευρωπαϊκής 'Ενωσης.
Φυσικά οι ευθύνες γι' αυτήν τη θέση της Ηπείρου, ανήκουν καθ'
ολοκληρία στην Κυβέρνησή σας, κύριε Υπουργέ, καθόσον στα τόσα χρόνια που κυβερνάτε, εκείνο που επιδείξατε για την 'Ηπειρο ήταν η αδιαφορία και η έλλειψη ενδιαφέροντος, η έλλειψη πολιτικής για την ανάπτυξη.
Το έργο της ζεύξης Πρέβεζας-Ακτίου, μετά των προσβάσεων, είναι
μείζονος σημασίας για τη δυτική Ελλάδα, αφού ως σκοπό έχει την υποθαλάσσια σύνδεση του διαύλου Πρεβέζης-Ακτίου για την ταχύτερη σύνδεση της Αιτωλοακαρνανίας και της νότιας Ελλάδος με την παραλιακή ζώνη των Νομών Πρέβεζας, Θεσπρωτίας και του λιμένα Ηγουμενίτσας, καθώς και με την Κέρκυρα. Αποτελεί το σημαντικότερο έργο για την ανάπτυξη του εθνικού οδικού δικτύου της ευρύτερης περιοχής της δυτικής Ελλάδος. Σε εθνικό
επίπεδο ο ρόλος του είναι σημαντικός, διότι εντάσσεται στους κάτωθι γενικότερους εθνικούς στόχους:
Βελτίωση του οδικού άξονα Ηγουμενίτσας - Πρέβεζας.
Βελτίωση του οδικού άξονα Ακτίου - Βόνιτσας - Αμφιλοχίας. Τουριστική αναβάθμιση της παραλιακής ζώνης δυτικής Ηπείρου. 
Ραγδαία αύξηση της κίνησης του λιμένα Ηγουμενίτσας, ως βασικό σημείου
σύνδεσης του άξονα Ελλάδας - Ιταλίας - Δυτική Πύλη.
Ανάπτυξη των εμπορικών σχέσεων μεταξύ Ελλάδος - Αλβανίας και
γενικότερα με τον υπόλοιπο κόσμο.
Παρακάμπτει την πόλη της Πρέβεζας, χωρίς να την αποκόπτει από το φυσικό και ιστορικό της περιβάλλον και βελτιώνει το χρόνο οδικής διαδρομής στον άξονα 'Ακτιο-Πρέβεζα-Ηγουμενίτσα κατά τριάντα πέντε λεπτά.
Τα όσα προανέφερα, επιβεβαιώνουν τη σημασία και τη σπουδαιότητα του όλου έργου. Η Νέα Δημοκρατία διείδε τη σπουδαιότητα και τα οφέλη, που θα πρέκυπταν για τη δυτική Ελλάδα και το λαό της και δημοπράτησε το έργο αυτό το 1993, η σύμβαση του οποίου φυσικά υπεγράφη ένα χρόνο αργότερα από την Κυβέρνησή σας, να πω, κύριε Πρόεδρε, από εσάς, να αναπληρώσω την παράλειψη.
Αυτής της μορφής τα έργα, κύριε Πρόεδρε, θα έπρεπε να είχαν ολοκληρωθεί τη δεκαετία του 80, αλλά η ατυχία για τη δυτική Ελλάδα, για τους Ηπειρώτες, ήταν ότι κυβέρνηση εκείνη τη περίοδο ήταν το ΠΑ.ΣΟ.Κ. Η ατυχία πάλι είναι ότι τη δεύτερη δεκαετία, με εξαίρεση τα τρία χρόνια της Νέας Δημοκρατίας, κυβέρνηση είναι το ΠΑ.ΣΟ.Κ. και εξ αυτού του λόγου γιατί να αλλάξει κάτι για την 'Ηπειρο, για τη Δυτική Ελλάδα; Εύλογο είναι να έχουμε μια από τα ίδια, δηλαδή άλλη μια χαμένη δεκαετία.
Απ' ό,τι φαίνεται, η ατυχία συνεχίζεται, καθόσον μπαίνουμε στην τρίτη δεκαετία και σας πιέζουμε, διαμαρτυρόμαστε, αφού όπως το πάτε, θα περάσει και η τρίτη δεκαετία και ζεύξη δεν πρόκειται να δούμε. Φοβάμαι ότι θα συνεχίσουμε να περνάμε πολλά χρόνια ακόμη από πάνω, αντί από κάτω, όπως προβλέπουν οι μελέτες του έργου, κύριε Υπουργέ.
Κυρίες και κύριοι συνάδελφοι, στην περιοχή της δυτικής Ελλάδας, την
έλλειψη ενδιαφέροντος της Κυβέρνησης και τις αδυναμίες της δεν την επιβεβαιώνει μόνο η καθυστέρηση αυτού του έργου. Μήπως τα ίδια δεν συμβαίνουν με την Εγνατία;
Τώρα εκτίθενται άλλοι κυβερνητικοί παράγοντες, όπως ο κ. Παπαντωνίου, και οριοθετούν ως χρόνο περάτωσης αυτού του έργου το 2005. Μας το έκανε γνωστό προσφάτως στα Ιωάννινα. 'Εφυγε ο κ. Λαλιώτης, που θα ήθελα να του θυμίσω ότι το 1996 σε μια σχετική επερώτηση της Νέας Δημοκρατίας μας είχε πει ότι το 2000 θα είχε περατώσει την Εγνατία. Του είχα απαντήσει ότι δεν πρέπει να εκτίθεται, γιατί δεν θα πετύχαινε το στόχο του. 'Ομως επέμενε και δεν άκουγε.
Σήμερα φυσικά έχουμε 2001 και ο κ. Παπαντωνίου, γιατί ο κ. Λαλιώτης
δεν βγαίνει, μας έχει πει για το 2005. Θα πρέπει, λοιπόν, σήμερα και εσείς, κύριε Υπουργέ, που θα δώσετε απαντήσεις, όσον αφορά το έργο Ακτίου-Πρέβεζας, να είστε πολύ προσεκτικός στις εκτιμήσεις σας για το πότε θα περατώσετε το συγκεκριμένο έργο της ζεύγης Ακτίου-Πρέβεζας.
Η εικόνα που παρουσιάζει, κύριε Πρόεδρε, η Κυβέρνηση είναι μια
διαρκής καθυστέρηση. 'Εχει πρόβλημα σε σχέση με τη συνέπεια και αυτό φυσικά οφείλεται στο κομματικό κράτος, στο γραφειοκρατικό κράτος, το κράτος των μανδαρίνων, το οποίο διογκώθηκε για να υπηρετήσει τις κομματικές σκοπιμότητες. Και σήμερα είναι εύλογο να μην μπορεί να το ελέγξει η Κυβέρνηση, να μην μπορεί να το παρακολουθήσει, με αποτέλεσμα να έχουμε καθυστερήσεις και πλημμελείς ελέγχους παρακολούθησης των έργων, καθώς και υπερβάσεις προκλητικές, ως προς το χρόνο περάτωσής του.
Κύριε Πρόεδρε, είναι γεγονός ότι το έργο είναι πρωτοποριακό και
απαιτεί εξειδικευμένες γνώσεις και τεχνολογία.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, θα ήθελα να πάρω και το χρόνο της δευτερολογίας μου. ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, συγγνώμη για τη
διακοπή, θα σας κρατήσω το χρόνο, αλλά θα ήθελα να σας πω ότι ο Κανονισμός προβλέπει, όπως γνωρίζετε, πρωτολογία και δευτερολογία, για να γίνεται η συζήτηση ζωντανή και να υπάρχει λόγος και αντίλογος. Είθισται να δίνεται και ο χρόνος της δευτερολογίας. Εγώ δεν συμφωνώ και, αν θέλετε, αυτή είναι και η άποψη του Προέδρου της Βουλής. Θέλετε να πάρετε
όλο το χρόνο; Εγώ θα έλεγα να σας μείνει και κάποιος χρόνος για τη δευτερολογία. Αν θέλετε να πάρετε ένα λεπτό, για να ολοκληρώσετε και να δευτερολογήσετε μετά για δύο λεπτά.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, να μου κρατήσετε δύο λεπτά και στη δευτερολογία μου θα μου μείνει ένα λεπτό. Απλώς πρέπει να υπάρχει μια συνέχεια στα όσα καταθέτω.
'Ελεγα, λοιπόν, πως είναι γεγονός ότι το έργο είναι πρωτοποριακό και απαιτεί εξειδικευμένες γνώσεις και τεχνολογία, πρωτοεφαρμοζόμενη στην Ελλάδα. Πέραν των άλλων ωφελειών, εξασφαλίζει τη μεταφορά τεχνογνωσίας στον τεχνικό κόσμο της χώρας.
'Ολα αυτά όμως, κύριε Υπουργέ, σε καμία περίπτωση δεν δικαιολογούν τις απαράδεκτες καθυστερήσεις. Ο συμβατικός χρόνος, απ' ό,τι γνωρίζετε, ήταν 10.8.1998. Δόθηκε μια παράταση έως τις 15.10.1999. 'Εχει ξεπεραστεί -όπως βλέπουμε- και αυτός ο χρόνος κατά δύο χρόνια. 'Εχουμε παρατυπίες, έχουμε παρανομίες. Οι ευθύνες του Υ.ΠΕ.ΧΩ.Δ.Ε, αφού εσείς κατασκευάζετε το όλο έργο, είναι πολλές και μεγάλες.
Προσφάτως, κύριε Υπουργέ, το έργο ξανάρχισε. Θα θέλαμε απάντηση σε σχέση με τα υπάρχοντα προβλήματα, νομικά, σε σχέση με τα απαραίτητα συμπληρωματικά έργα, όπως αυτό της πρόσβασης στη σήραγγα από την πλευρά της Πρέβεζας. Δηλαδή η πρόσβαση με τον υφιστάμενο δρόμο προς Ηγουμενίτσα μήκους 1,5 χιλιομέτρου, αυτό το κομμάτι, είναι εκτός συμβατικού αντικειμένου. Θα αποτελέσει, δηλαδή, αντικείμενο άλλης σύμβασης, δηλαδή άλλη μία μεγάλη καθυστέρηση.
'Ενα άλλο θέμα για το οποίο πρέπει να μας απαντήσετε είναι και το εάν εφαρμόσετε τη μελέτη περιβαλλοντολογικών όρων των οδών προσπέλασης, που προβλέπουν αναπλάσεις χώρων, πότε και βάσει ποιας σύμβασης.
Κύριε Πρόεδρε, με όσα προανέφερα επιβεβαιώνονται οι ευθύνες της Κυβέρνησης για την καθυστέρηση και τα όσα έχουν συμβεί. Επιβεβαιώνεται ότι το έργο δεν λειτουργεί χωρίς στοιχειώδη προγραμματισμό.
Κλείνοντας, θα ήθελα να κάνω και μία πρόβλεψη. Το έργο θα το
τελειώσει εκείνος που το οραματίστηκε και το προγραμμάτισε και φυσικά δεν θα είναι άλλος από την κυβέρνηση της Νέας Δημοκρατίας, η οποία στις επόμενες εκλογές θα είναι κυβέρνηση. Να είστε βέβαιος γι'αυτό. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Αντώνης Μπέζας έχει το
λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, το έργο της ζεύξης του 'Ακτιου με την Πρέβεζα μέσω υποθαλάσσιας σήραγγας οριοθετεί χρονολογικά και τεχνολογικά την υλοποίηση των μεγάλων αναπτυξιακών έργων υποδομής στη δυτική Ελλάδα. Και το λέω αυτό γιατί το συγκεκριμένο έργο προηγήθηκε άλλων μεγάλων έργων της δυτικής Ελλάδος, όπως είναι η ζεύξη του Ρίου-Αντιρρίου ή η Ιόνια
Οδός.
Το έργο, όπως ειπώθηκε προηγουμένως και από τους άλλους συναδέλφους
ομιλητές, δρομολογήθηκε ουσιαστικά από την κυβέρνηση της Νέας
Δημοκρατίας, η οποία δρομολόγησε και όλα τα μεγάλα έργα υποδομής στη δυτική Ελλάδα. Η δημοπράτηση του έργου έγινε το 1993 με τη μέθοδο της μελέτης κατασκευής, η σύμβαση με την ανάδοχο κοινοπραξία υπεγράφη το Σεπτέμβριο του 1994, κυρώθηκε στη Βουλή το Δεκέμβριο του ίδιου χρόνου και οι εργασίες κατασκευής ξεκίνησαν το 1995.
Από εκεί και πέρα το έργο ακολούθησε τη χαρακτηριστική πορεία που ακολουθούν όλα τα μεγάλα έργα υποδομής, που υλοποιούνται στη χώρα από τις κυβερνήσεις του ΠΑΣΟΚ: Υπερβάσεις στον αρχικό προϋπολογισμό -μεγάλες υπερβάσεις, σχεδόν υπερδιπλασιασμός του προϋπολογισμού του έργου-, υπερβάσεις στο χρονικό ορίζοντα περαίωσης του έργου, προβλήματα στην κατασκευή και παλινωδίες και δεν τηρήθηκαν ακόμα και οι δεσμεύσεις, οι οποίες δόθηκαν μεταγενέστερα, σε σχέση με τη χρονολογία ολοκλήρωσης του έργου. Αναφέρθηκε προηγουμένως αναλυτικά ο συνάδελφος κ. Τρυφωνίδης σε όλα αυτά τα θέματα.
Νομίζω ότι αξίζει να επισημάνουμε δύο σημεία. Το πρώτο είναι ότι με βάση την αρχική σύμβαση που υπεγράφη ο αρχικός προϋπολογισμός του έργου ήταν 13,2 δισεκατομμύρια δραχμές μετά των προσβάσεων, δηλαδή και με την πρόσβαση προς το 'Ακτιο και με την πρόσβαση προς την πόλη της Πρέβεζας. Σήμερα το ΥΠΕΧΩΔΕ αναγνωρίζει ότι το συνολικό κόστος του έργου, μαζί με τις απαλλοτριώσεις και κάποια πρόσθετα έργα, τα οποία κρίθηκαν εκ των υστέρων αναγκαία να κατασκευαστούν, θα είναι υπερδιπλάσιο, θα φθάσει δηλαδή τα τριάντα δισεκατομμύρια (30.000.000.000) δραχμές. Οι
πραγματικές εκτιμήσεις λένε ότι το έργο θα ξεπεράσει τα τριάντα δύο δισεκατομμύρια (32.000.000.000) δραχμές.
Το δεύτερο σημείο το οποίο πρέπει να τονίσουμε είναι ότι η αρχική προθεσμία περαίωσης εργασιών του έργου ήταν το δεύτερο εξάμηνο του 1998. Στη συνέχεια δόθηκαν δεσμεύσεις για το 1999, αργότερα για το 2000, σήμερα βρισκόμαστε στο δεύτερο μήνα του 2001, η τελευταία επίσημη δέσμευση του Υ.ΠΕ.ΧΩ.Δ.Ε. είναι για το δεύτερο εξάμηνο του 2001. 'Εχουν περάσει δηλαδή τρία χρόνια από τη συμβατική προθεσμία περαίωσης του έργου. Και αν αναλογιστεί κανείς ότι ακόμα δεν έχουν ολοκληρωθεί οι μελέτες για τα έργα της δεύτερης φάσης και ακόμα δεν έχουν ανατεθεί οι αντίστοιχες εργολαβίες καταλαβαίνει ότι το μέλλον του έργου φαντάζει ζοφερό και αβέβαιο.
Ο κύριος Υφυπουργός βέβαια θα επικαλεσθεί διάφορα προβλήματα στα
οποία και θα αποδώσει την αιτία των καθυστερήσεων. Πράγματι υπήρξαν υπαρκτά προβλήματα. Πράγματι το έργο είναι ένα έργο το οποίο απαιτεί ειδική τεχνογνωσία, είναι πρώτη φορά στην Ελλάδα που κατασκευάζεται ένα τέτοιο έργο και απαιτεί εξειδικευμένες γνώσεις και εμπειρία. Πράγματι υπήρξε ανάγκη αύξησης του συμβατικού αντικειμένου του έργου, προκειμένου να γίνουν επιπρόσθετα έργα, ώστε να μη διχοτομείται ο πολεοδομικός ιστός της πόλης. Πράγματι υπήρξαν προσφυγές κατοίκων της περιοχής, αλλά και οικολογικών οργανώσεων, διότι ο οδικός άξονας παράκαμψης προς την Ηγουμενίτσα κατέστρεφε τον ελαιώνα της Πρέβεζας, έναν ελαιώνα, ο οποίος χρονολογείται από το 18ο αιώνα. Αποτέλεσμα αυτών των προσφυγών είναι το συγκεκριμένο τμήμα να βγει εκτός του συμβατικού αντικειμένου της αρχικής εργολαβίας.
'Ολα αυτά τα προβλήματα που υπάρχουν δεν δικαιολογούν τις υπερβάσεις και στον προϋπολογισμό και στην προθεσμία περαίωσης του έργου. 'Η μάλλον θα ήταν καλύτερα να πω ότι το βασικό πρόβλημα που υπάρχει πίσω από αυτά τα προβλήματα είναι η αδυναμία του Υπουργείου ΠΕ.ΧΩ.Δ.Ε. να προωθήσει το συγκεκριμένο έργο σωστά, να σχεδιάσει ορθά,να προγραμματίσει και να διαχειριστεί ορθά.
Και το λέω αυτό γιατί απεδείχθη από τα στοιχεία,τα οποία έδωσε ο εισηγητής μας ο κ. Τρυφωνίδης, ότι και σε αναθέσεις έργων προχωρήσατε χωρίς να υπάρχουν περιβαλλοντικές μελέτες και σε αναθέσεις έργων προχωρήσατε -μιλάω για την πρόσβαση προς την εθνική οδό Ηγουμενίτσαςχωρίς να υπάρχουν μελέτες αντιπλημμυρικής προστασίας και παρατυπίες νομικές έχουν γίνει καθώς οικοδομούνται κτίρια, ο σταθμός ελέγχου χωρίς
να υπάρχουν οικοδομικές άδειες.
Πρέπει να σας πω, κύριε Υφυπουργέ, ότι δεν αρκεί να ολοκληρώνονται τα έργα -κάποια στιγμή θα ολοκληρωθούν όλα τα έργα- αλλά τα έργα πρέπει να ολοκληρώνονται έγκαιρα και με τους προϋπολογισμούς, τους οποίους είχαμε από την αρχή, διότι αλλιώς δεν μπορούμε να κάνουμε σχεδιασμό.
Εκτός από αυτό το βασικό θέμα -εκτός από το θέμα της πορείας δηλαδή
αυτής καθ'εαυτής του έργου- θα ήθελα να αναφερθώ και σε ένα άλλο σημαντικό ζήτημα το οποίο έχει σχέση με τη σκοπιμότητα και την ανάγκη του έργου.
Το έργο είναι ένα βασικό έργο για ολόκληρη την περιφέρεια της δυτικής Ελλάδος. Και με τον όρο "περιφέρεια δυτικής Ελλάδος" δεν εννοώ μόνο την περιφέρεια της δυτικής Ελλάδος, αλλά και την περιφέρεια της Ηπείρου και την περιφέρεια των Ιονίων Νήσων. Θα βοηθήσει πολύ στην τουριστική, στην οικονομική, στη βιομηχανική αναβάθμιση αυτών των περιοχών. 'Εχει σημαντικό ρόλο και σε εθνικό επίπεδο, διότι εξυπηρετεί τα νέα κοινωνικοπολιτικά δεδομένα, που υπάρχουν στην περιοχή, την αναβάθμιση του λιμένα της Ηγουμενίτσας σαν κεντρική πύλη της χώρας προς τις υπόλοιπες περιοχές και χώρες της Ευρωπαϊκής 'Ενωσης...
(Στο σημείο κτυπάει το κουδούνι λήξης του χρόνου ομιλίας του κυρίου
Βουλευτή).
Παρακαλώ να μου δώσετε μισό λεπτό, κύριε Πρόεδρε.
...καθώς επίσης και την ανάπτυξη των εμπορικών σχέσεων
Ελλάδας-Αλβανίας, αλλά και της σχέσης της Αλβανίας με τις υπόλοιπες χώρες.
Υπάρχει όμως μια απαραίτητη προϋπόθεση για να υπάρξουν οι πολλαπλές
ωφέλειες από αυτό το συγκεκριμένο έργο.
Η προϋπόθεση είναι το έργο αυτό να εντάσσεται σε ένα μεγάλο υπερτοπικό οδικό άξονα σύγχρονων προδιαγραφών, που θα συνδέει το Αντίρριο, θα περνάει μέσα από τις παραλιακές περιοχές της, δυτικής Ελλάδος και της Ηπείρου και θα καταλήγει στη δυτική πύλη της χώρας στην
Ηγουμενίτσα και από εκεί μέσω της Σαγιάδας στην Αλβανία. Αν το έργο δεν είναι ενταγμένο σε έναν τέτοιο οδικό άξονα, τότε αναιρείται ο κύριος λόγος κατασκευής του.
Με βάση τα δεδομένα που υπάρχουν σήμερα αυτός ο λόγος δεν υπάρχει. Η Ιόνια Οδός δεν διέρχεται από τα παράλια του Ιονίου, αλλά πηγαίνει προς την ηπειρωτική ενδοχώρα, δεν αποτελεί δηλαδή το έργο, σύμφωνα με τον αρχικό του σχεδιασμό, τμήμα της Ιόνιας Οδού. Ο οδικός άξονας από το Αντίρριο στο Μύτικα, στον Αστακό, την Πρέβεζα, την Ηγουμενίτσα και τη Σαγιάδα, καθώς επίσης και ο οδικός άξονας από τη Αμφιλοχία στο 'Ακτιο είναι πλήρως εγκαταλελειμένος από το Υπουργείο ΠΕ.ΧΩ.Δ.Ε. και επομένως με αυτά τα δεδομένα, κύριε Υπουργέ, αναρωτιέμαι γιατί δαπανάτε τριάντα δισεκατομμύρια (30.000.000.000) για να κατασκευάσετε το έργο της ζεύξης; Μήπως απλώς για να περνούν από τη μια πλευρά στην άλλη οι κάτοικοι της Πρέβεζας και του Ακτίου; Αν το κάνετε γι'αυτό, τότε υποθέτω ότι διαπράτετε ένα πάρα πολύ μεγάλο λάθος.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελόπουλος έχει το λόγο. ΝΙΚΟΛΑΟΣ ΑΓΓΕΛΟΠΟΥΛΟΣ: Kύριε Πρόεδρε, κύριοι συνάδελφοι, χωρίς να
θέλω να υποτιμήσω την παρουσία στη συζήτηση της επερώτησης του κυρίου Υφυπουργού, είμαι υποχρεωμένος να επισημάνω την αποχώρηση πριν από λίγο του Υπουργού ΠΕ.ΧΩ.Δ.Ε. του κ. Λαλιώτη, ο οποίος θα μπορούσε να μας δώσει 
κάποιες εξηγήσεις για την όλη πορεία του έργου ζεύξης Ακτίου-Πρέβεζας. Γιατί είναι από τους λίγους Υπουργούς της Κυβέρνησης, ο οποίος λόγω της
μακράς του παρουσίας στο ίδιο Υπουργείο δεν θα επιχειρούσε -πιστεύω- να ρίξει τις όποιες ευθύνες καθυστέρησης του έργου στους προκατόχους του. 
Ο συνάδελφος εισηγητής της Νέας Δημοκρατία καθώς και οι
προλαλήσαντες συνάδελφοι ανέπτυξαν και το ιστορικό, αλλά και τη σημασία του έργου ιδιαίτερα για την περιοχή της Ηπείρου, αλλά και της δυτικής Ελλάδας. Χωρίς το έργο αυτό τα όποια συμπληρωματικά έργα γίνονται στην 
περιοχή χάνουν την ιδιαίτερη σημασία τους. Είναι δε ένα έργο από τα λίγα τα οποία έχουν προγραμματιστεί γι'αυτήν την περιοχή που είναι από τις φτωχότερες και τις πιο παραμελημένες περιοχές της Ευρώπης και τα έργα αυτά υποδομής θα μπορούσαν να συμβάλουν στην ανάπτυξη της περιοχής.
Θα σας πω μόνο ότι το χειμώνα οι κάτοικοι της Αιτωλοακαρνανίας, ή των περιοχών που βρίσκονται κοντά στην Δωρίδα και τη Ναυπακτία, αν συμβεί ένα σοβαρό ατύχημα, είναι καταδικασμένοι να πεθάνουν.
Το Ρίο κλείνει, το 'Ακτιο κλείνει και ώσπου να πάμε μέσω του
Μακρυνόρους στα Γιάννενα τους ασθενείς, αυτοί έχουν πεθάνει στο δρόμο. Αυτά, πέρα από το ότι το έργο αυτό θα συμβάλει σημαντικά και στην ανάπτυξη της περιοχής της Ηπείρου και της δυτικής Ελλάδας.
'Επρεπε να παραδοθεί το έργο, όπως αναφέρθηκε ήδη, στις 10 Αυγούστου το 1998. Λόγω της προχειρότητας με την οποία είχε σχεδιαστεί, χρειάστηκε να αλλάξουν οι αρχικές μελέτες, να γίνουν συμπληρωματικά έργα, με αποτέλεσμα να παραταθεί η αποπεράτωσή του για τις 15-10-1999. Δύο χρόνια μετά και από αυτήν τη νέα παράταση, οι κάτοικοι της περιοχής προσπαθούν να δουν, γιατί το έργο δεν προχωράει.
'Ετσι επιβεβαιώνεται στην πράξη αυτό που κατ'επανάληψη έχουμε
επισημάνει και στη Βουλή, ότι τούτη η Κυβέρνηση αδυνατεί να σχεδιάσει, να προγραμματίσει, να προϋπολογίσει, να εκτελέσει έγκαιρα, ένα από αυτά που ονομάζουμε όχι μεγάλα, αλλά σημαντικά έργα και μάλιστα παρ'όλο που χρηματοδοτούνται στο μεγαλύτερό τους μέρος από την Ευρωπαϊκή 'Ενωση. 
Κυρίες και κύριοι συνάδελφοι, φοβόμαστε ότι παρ'όλο που το έργο, όπως
αναφέρθηκε, ξανάρχισε πριν από λίγες ημέρες, δηλαδή άρχισαν πάλι πριν από λίγες μέρες να εκτελούνται κάποιες εργασίες και πάλι θα καθυστερήσει, γιατί, δυστυχώς, και σε αυτό το μεγάλο και σημαντικό έργο από πλευράς της Κυβέρνησης λείπε ο σωστός προγραμματισμός. 'Οπως αναφέρθηκε, το έργο είχε σχεδιαστεί το 1992-1993, είχαν ανατεθεί οι εργασίες του το 1994, αλλά το 2000 και αφού υποτίθεται ότι εκτελούνται οι εργασίες και το έργο προχωράει, έρχεται η Κυβέρνηση με απόφαση του Υ.ΠΕ.ΧΩ.Δ.Ε. να συστήσει επιτροπή, η οποία θα μελετήσει τις προτάσεις του Δήμου Πρέβεζας για τα προβλήματα, τα οποία έχουν προκύψει κατά την εκτέλεση του έργου.
Είμαστε βέβαιοι ότι αν δεν αναθεωρήσει η Κυβέρνηση τον τρόπο με τον οποίο εκτελεί τα μεγάλα έργα, σχεδιάζει, προγραμματίζει, προϋπολογίζει
και εκτελεί όπως είπε πριν, αν δεν ακολουθηθούν νόμιμες και διαφανείς διαδικασίες και τούτο το έργο θα έχει την τύχη που έχουν όλα τα μεγάλα έργα, τα οποία βρίσκονται σε εξέλιξη στον ελληνικό χώρο και για τα οποία το μόνο που βλέπουμε είναι μακέτες στην προεκλογική περίοδο και επίσης αλλεπάλληλες εκδηλώσεις εγκαινίων, τα οποία όμως δεν δίνουν λύση στα προβλήματα τα οποία υπάρχουν στον τομέα των μεγάλων έργων. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μάριος Σαλμάς έχει το λόγο. ΜΑΡΙΟΣ ΣΑΛΜΑΣ: Κύριε Πρόεδρε, κύριοι συνάδελφοι, θα μου επιτρέψετε να
κάνω μία μικρή επισήμανση, όπως και εμείς δεχόμαστε σαν νεότεροι Βουλευτές τις επισημάνσεις του Προέδρου.
Βλέπω δύο σεβαστούς κυρίους στα υπουργικά έδρανα, καθ'όλα αξιοπρεπείς, αλλά με αμφίεση που δεν θα ταίριαζε, κύριε Πρόεδρε, στο ελληνικό Κοινοβούλιο. 'Ισως να ταίριαζε στο Υπουργείο ΠΕ.ΧΩ.Δ.Ε. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Ελάτε τώρα, κύριε συνάδελφε!
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ορθώς το
επισημαίνετε. Οι σύμβουλοι είναι -επειδή τυχαίνει να τους
γνωρίζω- άνθρωποι της δράσης του εργοταξίου. Δεν έχουν συνηθίσει τα έδρανα. Τους το συνέστησα και εγώ, αλλά ας προχωρήσουμε στη συζήτηση. Πάντως είναι άνθρωποι των έργων και όχι των εδράνων.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, δεν ήταν προετοιμασμένοι ότι θα έλθουν. Εγώ τους παρεκάλεσα σήμερα το πρωί να έλθουν.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει κανένα θέμα, κύριε
Αλευρά.
ΜΑΡΙΟΣ ΣΑΛΜΑΣ: Μέχρι και εδώ ίσως λειτουργείτε απρογραμμάτιστα.
Θα ήθελα να σας πω, κύριε Υπουργέ, μένοντας στο στοιχείο της
επερώτησης -και πραγματικά πιο πολύ θέλω να πάρω τη δική σας απάντησηδιότι καλύφθηκα από τους προηγούμενους συναδέλφους. Είναι πραγματικότητα ότι το έργο της ζεύξης Ακτίου-Πρέβεζας καθυστερεί σημαντικά και 
ταλαιπωρεί τον κόσμο. Αν κατεβείτε στην περιφέρειά μας, θα το καταλάβετε. Ιδιαίτερα στο Νομό Πρεβέζης θα καταλάβετε ότι υπάρχει κάποιο σημαντικό πρόβλημα, στο οποίο πρέπει να ακουμπήσετε επάνω. Θα καταλάβετε ότι τα
έργα τα οποία έχετε υποσχεθεί πολλές φορές, όπως είναι η Παραϊόνιος οδός, όπως είναι η διαπλάτυνση της εθνικής οδού από το Αντίρριο μέχρι και τα Γιάννενα, οι παρακάμψεις των πόλεων, δεν έχουν γίνει. Και όλα παραπέμπονται σε ένα μακροχρόνιο σχεδιασμό, καλύπτοντας εσείς τον εαυτό σας πίσω από τις υποσχέσεις, ώστε να έχετε κάτι να υποσχθετείτε σε
πολλές εκλογές.
Θέλω, όμως, αυτήν τη φορά να μας δώσετε συγκεκριμένες απαντήσεις. Γιατί καθυστέρησε τόσο καιρό αυτό το έργο; Ποιος ευθύνεται; Η
κατασκευαστική εταιρεία, ο εργολάβος ή το Υπουργείο; Και αν μεν ευθύνεται
ο εργολάβος, η εργολήπτρια εταιρεία, πείτε μας γιατί την επιλέξατε; Εάν ευθύνεται το Υπουργείο, ζητήστε μας ένα συγνώμη ή πείτε μας τι σκέπτεσθε να κάνετε για να μη ξανασυμβεί τέλος πάντων. Εάν όμως δεν κατανοήσετε ότι δεν τα πάτε καλά με τα χρονοδιαγράμματα εκτέλεσης έργων και αν δεν σταματήσετε να μας απαντάτε στον κοινοβουλευτικό έλεγχο υποτιμώντας μας και έχω παραδείγματα, τότε δεν θα μπορέσει να έχει και νόημα, αν θέλετε, ο κοινοβουλευτικός διάλογος.
Πραγματικά εάν πάτε στην Αιτωλοακαρνανία για να φθάσετε μέχρι το 'Ακτιο, θα δείτε ότι ο δρόμος είναι τουλάχιστον απαράδεκτος. Μάλιστα δε, στην Αμφιλοχία, όπου γίνονται μερικά έργα αυτούς τους μήνες, θα δείτε ότι μέσα στην εθνική οδό υπάρχει ένα φανάρι με μία λωρίδα, όπου σταματάει επί δέκα λεπτά για να αρχίσει να κινείται η άλλη λωρίδα. Τριτοκοσμικές καταστάσεις. Και αυτό προβλέπεται και για δυο-τρεις μήνες ακόμα.
Σας μίλησα για τον κοινοβουλευτικό έλεγχο, διότι έτσι λειτουργείτε. Και στην περίπτωση του τρένου, που θα συνέδεε το Κρυονέρι με το Αγρίνιο, πάλι έτσι κάνατε. Ξεκινήσατε το έργο, το δημοπρατήσατε χωρίς μελέτη βιωσιμότητας του έργου, ξαφνικά το έργο σταμάτησε, κάνατε παύση στην κατασκευάστρια εταιρεία και το ξαναδημοπρατείτε με άλλη εταιρεία. Είναι συνηθισμένη η τακτική σας.
Με το οικιστικό πρόβλημα της Ναυπάκτου -και σας το λέω αυτό, γιατί
πάντα εμπλέκεται και το Συμβούλιο της Επικρατείας- πάλι το ίδιο επικαλεσθήκατε. Δεν ακουμπήσατε πάνω να ασχοληθείτε νομοθετικά και να λύσετε ορισμένα θέματα τέλος πάντων, ώστε να μη φθάνουν τα προβλήματα στο
Συμβούλιο της Επικρατείας και να πρέπει αυτό να αποφαίνεται κάθε φορά και να σταματά ένα έργο.
Εγώ, κύριε Υπουργέ, δεν θα σας μιλήσω για τις υπερκοστολογήσεις των έργων, που είναι συνηθισμένη σας μεθοδολογία ή και πολλές φορές για την αλλαγή ανάθεσης στα μισά του έργου. Εγώ θέλω με το χέρι στην καρδιά να μας δώσετε μία ειλικρινή απάντηση και σαν πολιτικός έντιμος άντρας, που είσθε πραγματικά, θέλω να μας πείτε ποιος φταίει.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια ενσωμάτωσης της Θράκης στην Ελλάδα, σαράντα μαθητές και μαθήτριες και δύο συνοδοί- καθηγητές από το Γυμνάσιο Αυλώνας.
Η Βουλή τους καλωσορίζει.
(Χειροκροτήματα)
Ο Υφυπουργός Περιβάλλοντος, Χωροταξίας και Δημοσίων 'Εργων κ.
Αθανάσιος Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων ): Κύριοι συνάδελφοι, η επερώτηση των συναδέλφων της Νέας Δημοκρατίας μας δίνει τη δυνατότητα να ενημερώσουμε το Κοινοβούλιο, αλλά και τους πολίτες της χώρας και ιδιαίτερα των κατοίκων των περιοχών της Πρέβεζας, για την πρόοδο ενός μεγάλου και σημαντικού έργου. Και απ' αυτήν την άποψη τους ευχαριστούμε, γιατί η πραγματικότητα του έργου μας έρχεται σε πλήρη αντίθεση με τα λόγια τα αντιπολιτευτικά τα δικά τους. 
Ακούσαμε στην ανάπτυξη της επερώτησης πολλούς και όμορφους
αντιπολιτευτικούς λόγους.
Είναι το συνηθισμένο μοτίβο της Αξιωματικής Αντιπολίτευσης τα τελευταία χρόνια. Ζαλισμένη προφανώς από τη μακρά παραμονή της στο χώρο της Αντιπολίτευσης αδυνατεί να κατανοήσει,γιατί έχει μείνει τόσα χρόνια στην Αντιπολίτευση και αδυνατεί να συνδεθεί με την πραγματικότητα, με το μεγάλο έργο που αλλάζει την μορφή και την εικόνα της χώρας, το μεγάλο έργο το οποίο επικροτεί κάθε φορά στις εκλογές ο ελληνικός λαός. Αυτό το μεγάλο έργο οι συνάδελφοι της Νέας Δημοκρατίας αδυνατούν να κατανοήσουν. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μήπως είστε σε άλλο πλανήτη;
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, από την αρχή της ομιλίας του κυρίου Υπουργού θέλω να το επισημάνω. 'Οχι διακοπές. Σας άκουσε με πολλή προσοχή όλους. Πρέπει να ακούσετε και τον αντίλογο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος Χωροταξίας και Δημοσίων
'Εργων): Κύριε συνάδελφε, πριν από ελάχιστους μήνες τα ίδια επιχειρήματα χρησιμοποιούσατε σε ολόκληρη τη χώρα για να ζητήσετε την ψήφο του ελληνικού λαού και σας την αρνήθηκε. Και με το έργο αυτό, το οποίο κάνουμε πετύχαμε την έγκριση του ελληνικού λαού και φαντάζομαι ότι δεν είμαστε Κυβέρνηση σε ένα παρανοϊκό λαό, σε έναν παρανοϊκό τόπο, αλλά είμαστε Κυβέρνηση σε έναν τόπο, που οι πολίτες μπορούν να ξέρουν και να κρίνουν το έργο το οποίο γίνεται, να το επιδοκιμάζουν και να το επικροτούν.
Αυτή είναι η σκληρή πραγματικότητα για σας, μία πραγματικότητα ακόμα πιο σκληρή όταν έρχεστε να επικαλείστε τα επιχειρήματα περί καθυστερήσεως στα έργα και όλα αυτά τα νεφελώδη, τα οποία επικαλεστήκατε στις τοποθετήσεις, λίγες μέρες πριν την έναρξη των εγκαινίων του νέου αεροδρομίου το οποίο αποτελεί ένα πραγματικό έργο πνοής για τη χώρα, ένα έργο (700.000.000.000) δραχμών, το οποίο δείχνει το σύγχρονο πρόσωπο της χώρας στο σύγχρονο ευρωπαϊκό περιβάλλον.
Αυτά τα έργα, το έργο της Αττικής Οδού, το έργο του μετρό, το έργο των καινούριων τμημάτων των αυτοκινητοδρόμων αποτελούν την καλύτερη απάντηση στις δικές σας αντιπολιτευτικές κορώνες.
Θα έλεγε όμως κανείς, κύριοι συνάδελφοι, για να υπεισέλθω στο
αντικείμενο της επερώτησης, ακούγοντας τις αγορεύσεις των συναδέλφων της Νέας Δημοκρατίας, οι οποίοι μίλησαν για παρανομίες, υπερκοστολογήσεις, παραβάσεις, για ό,τι θα μπορούσε να φανταστεί κανείς, θα έλεγε κανείς ότι ομιλούν χωρίς να γνωρίζουν στοιχειωδώς το αντικείμενο, στο οποίο αναφέρονται.
Ο κ. Τρυφωνίδης διεκδίκησε την πατρότητα ή την πατρογονία, αν θέλετε, του έργου για λογαριασμό της Νέας Δημοκρατίας. 'Οταν όμως στη συνέχεια ανέπτυσσε την επερώτησή του, αναφέρθηκε σε αδυναμίες και παραλείψεις του σχεδιασμού. Αφού, λοιπόν, ομολογήσατε ότι το έργο το είχε σχεδιάσει και
ξεκινήσει η Κυβέρνηση της Νέας Δημοκρατίας, δεν μπορείτε τις αδυναμίες του σχεδιασμού να τις φορτώνετε στην Κυβέρνηση του ΠΑΣΟΚ, κύριε συνάδελφε. Αυτό είναι αντίφαση και θα πρέπει να το εξηγήσετε σ' αυτούς, οι οποίοι θέλουν να κάνουν μία καλόπιστη συζήτηση.
Το έργο αυτό, δυστυχώς, ξεκίνησε με τρομερές αδυναμίες στον αρχικό
σχεδιασμό που από την Κυβέρνησή της Νέας Δημοκρατίας, όπως γνωρίζετε κύριε Πρόεδρε, γιατί και η δική σας συμβολή υπήρξε καθοριστικά στο να γίνει το έργο αυτό.
'Εχω εδώ την αρχική διακήρυξη για το έργο, μελέτη κατασκευής ζεύξης Ακτίου-Πρέβεζας, Ιούλιος 1991, με εκτιμώμενο προϋπολογισμό του έργου τα 6.000.000.000 δραχμές. Και αν θέλατε να κάνουμε έργο 6.000.000.000 δραχμών για την περιοχή σας θα έπρεπε να έχετε το θάρρος να το υπερασπιστείτε μέχρι τέλους και να μην διεκδικείτε την πατρότητα του σχεδιασμού και τις ευθύνες να τις μετακυλίετε σε άλλους όπως κάνετε μονίμως. 'Εξι δισεκατομμυρίων ήταν το έργο, κύριοι συνάδελφοι, το οποίο ξεκίνησε να δημοπρατήσει η παράταξη της Νέας Δημοκρατίας. Ακούσαμε τους Φιλιππικούς Λόγους και όσοι δεν γνωρίζουν πιθανώς να επείσθησαν, ότι υπήρξε ένα πρόβλημα περιβαλλοντικό, το οποίο δεν έλαβε το Υ.ΠΕ.ΧΩ.Δ.Ε. και η Κυβέρνηση υπόψη τους. Ο συνάδελφος ο κ. Τρυφωνίδης δεν πρέπει όμως να αγνοεί και δεν πιστεύω ότι αγνοεί ότι αυτό το έργο των 6.000.000.000 δραχμών προέβλεπε την έξοδο της σήραγγας πάνω στην ακτή της Πρέβεζας; 'Ηταν ένα έργο υπόγειο 900 μέτρων και χάρη στις δικές μας ενέργειες καταφέραμε να κάνουμε ένα έργο 1.400 μέτρων υπόγειο, προκειμένου να μην γίνει η καταστροφή του περιβάλλοντος και της θαλάσσιας ακτής στην περιοχή της πόλης της Πρεβέζης.
Αυτό, κύριε συνάδελφε, δεν έπρεπε να το πούμε; Δεν θα πρέπει να το
επικαλείσθε ως στοιχείο που αποδεικνύει τη γνησιότητα των καλών προθέσεων του Υπουργείου και της Κυβέρνησης προκειμένου να διορθωθούν τα προβλήματα;
Μας κατηγόρησε δε ένας επερωτών συνάδελφος για υπερβάσεις στο έργο. Μα, βεβαίως, υπήρξαν υπερβάσεις. 'Οταν, όμως, το αρχικό έργο ξεκινούσε με εννιακόσια μέτρα, κύριε συνάδελφε και έβγαινε πάνω στην παραλία και ήταν λογικές οι αντιδράσεις και αδιανόητη η επιμονή σε ένα τέτοιο σχέδιο, αναγκαστικά θα υπήρχαν υπερβάσεις. Και θα μπορούσε κανένας να κατηγορήσει την Κυβέρνηση και το Υ.ΠΕ.ΧΩ.Δ.Ε. ότι ο ανάδοχος του έργου απ'αυτήν την υπέρβαση κέρδισε; Μπορεί να αγνοήσει κανένας πόσο σημαντικός και αυστηρός ήταν ο έλεγχος της υπηρεσίας πάνω στον ανάδοχο και στην εκτέλεση του έργου, ώστε να μην υπάρξει οποιουδήποτε είδους καταδολίευση των συμφερόντων του δημοσίου, όπως και δεν υπήρξε; Γιατί επικαλούμαστε αυτά τα στοιχεία; Γιατί δημιουργούμε εντυπώσεις, που δεν έχουν σχέση με την πραγματικότητα;
Κύριοι συνάδελφοι, τα λέω αυτά, γιατί δεν θέλω να δημιουργήσω την εντύπωση σε όσους μας ακούνε, ότι όλα στο χώρο των δημοσίων έργων είναι τέλεια. Γνωρίζετε πολύ καλά ότι το 1993, όταν ανέλαβε τη διακυβέρνηση το ΠΑΣΟΚ ήμασταν στο τέλος του Α' Κοινοτικού Πλαισίου Στήριξης. Και στη διάρκεια του Α' Κοινοτικού Πλαισίου Στήριξης η παράταξή σας, που κυβέρνησε κατά το μεγαλύτερο μέρος του, δεν μπορεί να επικαλεισθεί υπέρ αυτής ούτε ένα μεγάλο έργο, τα οποία ξεκίνησαν κατ' ουσίαν το 1994. Και για να ξεκινήσουν πρέπει να ομολογήσουμε ότι υπήρξαν πολλά προβλήματα. 
Στον τομέα της διοίκησης των έργων ασφαλώς ούτε ο διοικητικός μας
μηχανισμός είχε την εμπειρία και τις δυνατότητες να διοικήσει μεγάλα 
έργα, σύνθετα έργα, όπως ήταν αυτά του Β' Κοινοτικού Πλαισίου Στήριξης. Δεν είχε τότε τη δυνατότητα και την εμπειρία να προχωρήσει χωρίς
προβλήματα σ'αυτά τα μεγάλα έργα. Το γνωρίζουμε και το αναγνωρίζουμε πολύ
καλά όλοι.
Επίσης, ο κατασκευαστικός τομέας στη χώρα μας είχε πάρα πολλά
προβλήματα. 'Ομως από το 1994 έγινε μια συστηματική προσπάθεια
προκειμένου ο διοικητικός τομέας να αναβαθμιστεί, να αποκτήσει τα εφόδια
και τις ικανότητες προκειμένου να παρακολουθήσει και να επιβλέψει την εκτέλεση των μεγάλων έργων, να είναι περισσότερο άρτιος και κατάλληλα στελεχωμένος. Γι'αυτό το λόγο προσελήφθησαν πρότζεκτ μάνατζερ σε όλα τα μεγάλα έργα. Προσλάβαμε ξένους συμβούλους προκειμένου να μας βοηθήσουν στην οργάνωση των υπηρεσιών μας. Εγκαινιάσαμε καινούρια συστήματα ελέγχου των διαδικασιών, ποιότητας στα έργα. Και νομίζουμε οτι σήμερα μπορούμε πια να μιλάμε με πολύ μεγάλη αισιοδοξία για το Γ' Κοινοτικό
Πλαίσιο Στήριξης γιατί και ο διοικητικός μηχανισμός, αλλά και ο κατασκευαστικός τομέας έχουν τα προσόντα και τα εφόδια με βάση τα οποία μπορούμε να μιλήσουμε με ασφάλεια για τα έργα του Γ' Κοινοτικού Πλαισίου Στήριξης. 'Ομως, το 1994 αν θέλουμε να είμαστε δίκαιοι, η εμπειρία παραδείγματος χάρη γύρω από τα θέματα συγχρηματοδοτούμενων έργων ήταν μικρή. Και ήταν μικρή γιατί δεν υπήρχε η ανάλογη διοικητική εμπειρία σε όλο το διοικητικό μηχανισμό. Νομίζω ότι είναι πασίδηλο και πασιφανές ότι σήμερα πια βρισκόμαστε και έχουμε περάσει σε μια νέα εποχή. Είναι μια νέα εποχή η οποία χαρακτηρίζεται από μεγάλα έργα, με διαφορετικά εργαλεία χρηματοδότησής τους, με πολύ μεγαλύτερες και διαφορετικές δυνατότητες τεχνικές στην κατασκευή τους.
Η Δυτική Ελλάδα, στη οποία αναφερθήκατε στις αγορεύσεις σας,
κατ'εξοχήν θα γνωρίσει την υποστήριξη αυτών των προγραμμάτων. Μέσα στο 2001 κυρία και κύριοι συνάδελφοι, ολοκληρώνονται σημαντικά έργα, που αφορούν τη Δυτική Ελλάδα.
Ολοκληρώνεται η κυκλοφοριακή σύνδεση του λιμανιού της Ηγουμενίτσας, κόστους 10,5 δισεκατομμυρίων δραχμών και με κόστος απαλλοτριώσεων -και το λέω αυτό γιατί θα μας χρειαστεί και παρακάτω- που έφθασε στο 105%
του έργου.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ
Το έργο ολοκληρώνεται τον Ιούλιο του 2001.
Το νέο λιμάνι της Ηγουμενίτσας κόστους είκοσι δισεκατομμυρίων το
οποίο ολοκληρώνεται το Δεκέμβριο του 2001, η παράκαμψη της 'Αρτας-Φιλιππιάδας κόστους είκοσι δισεκατομμυρίων δραχμών που ολοκληρώνεται το Δεκέμβριο του 2001. Και η ζεύξη Πρέβεζας-'Ακτιου που είναι το αντικείμενο της σημερινής επερώτησης ολοκληρώνεται τον Αύγουστο του 2001.
Σχετικά με αυτό το έργο, θα ήθελα να δώσω ορισμένες περισσότερες
λεπτομέρειες στους συναδέλφους.
Κύριοι συνάδελφοι, πράγματι το έργο δημοπρατήθηκε το 1993, η σύμβαση υπεγράφη το Δεκέμβριο του 1994 και με το ν.2261 στο τέλος του 1994 κυρώθηκε η σύμβαση αυτή. Αρχική προθεσμία εκτέλεσης του έργου ήταν η 15η Αυγούστου 1998. Με την επέκταση του αντικειμένου δόθηκε στην ανάδοχο εταιρεία, προκειμένου να αντιμετωπισθεί το θέμα των προσβάσεων και της επέκτασης του υπογείου τμήματος του έργου παράταση του συμβατικού χρόνου περαίωσης του έργου μέχρι τις 15 Οκτωβρίου του 1999. Εν συνεχεία, δόθηκε νέα παράταση μέχρι τις 20.6.2000 για λόγους που είχαν να κάνουν με το πρόβλημα των απαλλοτριώσεων. Και εν συνεχεία δόθηκε και νέα παράταση -και αυτή δικαιολογημένη- μέχρι τις 20.4.2001 για λόγους που είχαν να κάνουν με την πρόσβαση του Αγίου Γεωργίου. 'Ολα αυτά είναι πολύ γνωστά και αντικειμενικά και υπαρκτά προβλήματα. Θέλω όμως, επειδή ακούσθηκαν πολλά για το σχεδιασμό του έργου και κυρίως για το σχεδιασμό των προσβάσεων στη μεριά της Πρέβεζας, να πω ότι όταν αρχικά ετέθη το θέμα όλοι οι φορείς του Νομού Πρεβέζης είχαν συμφωνήσει με τη μελέτη περιβαλλοντικών επιπτώσεων του έργου. Στις 4 Μαρτίου 1998 έγινε ειδική συνεδρίαση του νομαρχιακού συμβουλίου με θέμα μεταξύ άλλων βεβαίως και τη γνωμοδότηση επί της μελέτης περιβαλλοντικών επιπτώσεων για το έργο "Ζεύξη Πρέβεζας-Ακτίου μετά των προσβάσεων, οδική πρόσβαση από κάστρο Αγίου Γεωργίου μέχρι τον εθνικό δρόμο προς Ηγουμενίτσα". Σας διαβάζω την απόφαση του νομαρχιακού συμβουλίου, κύριοι συνάδελφοι για να δείτε για ποια πράγματα μιλούσε η Αντιπολίτευση: "Αποφασίζει ομόφωνα, γνωμοδοτεί θετικά επί της μελέτης των περιβαλλοντικών επιπτώσεων για το έργο "Ζεύξη Πρέβεζας ...κλπ., υπό τις εξής προϋποθέσεις: Τροποποίηση των παραμέτρων λειτουργίας, πλήρης ανάπτυξη παράπλευρων δρόμων, πλήρης εκμετάλλευση σηματοδοτών, σύνταξη μελέτης, αποκατάσταση... εκτάσεων".
Διεύθυνση τεχνικών υπηρεσιών της Νομαρχιακής Αυτοδιοίκησης Πρέβεζας, συνημμένο στην απόφαση του νομαρχιακού συμβουλίου: "Σε απάντηση του παραπάνω σχετικού προς τη Νομαρχιακή Αυτοδιοίκηση, συμφωνούμε και πρέπει να ολοκληρωθεί η πρόσβαση".
Διεύθυνση πολεοδομίας της Νομαρχιακής Αυτοδιοίκησης: "Δεν έχουμε
αντίρρηση για τη μελέτη περιβαλλοντικών επιπτώσεων".
Δήμος Πρέβεζας: "'Εχει τη σύμφωνη γνώμη της δημοτικής αρχής, έγινε με τη συνδρομή του δημάρχου και του Νομάρχη Πρέβεζας και δεν μπορεί να αναβληθεί από το χρονοδιάγραμμα υλοποίησης του Υπουργείου."
Και ο συνάδελφος κ. Τρυφωνίδης σε επιστολή του, την οποία έστειλε στο
νομαρχιακό συμβούλιο, επειδή δεν μπορούσε να παρασταθεί λέει: "Θα ήθελα να σας μεταφέρω ορισμένες σκέψεις και προβληματισμούς για το θέμα της σύνδεσης της σήραγγας με την Εθνική Οδό. Πιστεύω ότι ο δρόμος αυτός δεν θα πρέπει να δημιουργήσει πρόβλημα στην πολεοδομική ανάπτυξη. Σήμερα έχουμε σχέδιο πόλεως Πρέβεζας εκατέρωθεν της οδού. Η τάση που υπάρχει για ανάπτυξη της πόλης δεν πρέπει να εμποδισθεί με την κατασκευή ανισόπεδων κόμβων που σε τελική ανάλυση δεν θα συνδέουν τίποτε για πολλά χρόνια. Αν χρειασθεί στο μέλλον μία βύθιση της οδού όπως υπάρχει σε πολλά χρόνια, θα μπορούσε να εξυπηρετήσει τις ανάγκες ύστερα από δεκαετίες. Η χρήση φωτεινών σηματοδοτήσεων σε δυο τρεις διασταυρώσεις, οι παράπλευροι δρόμοι θα βοηθούσαν την οικοδόμηση χωρίς να εμποδίζεται από την αστική κίνηση-λειτουργία της οδού αυτής".
Που είναι αυτά τα οποία ο κ. Τρυφωνίδης μεταγενέστερα και ορισμένοι
στην περιοχή ανακάλυψαν;
Κύριοι συνάδελφοι, αναφέρθηκε ακόμα και μια επιτροπή, την οποίαν
είχαμε την πρωτοβουλία να συστήσουμε και στην οποία βεβαίως η πλειοψηφία ήταν των τοπικών φορέων. Η επιτροπή αυτή εξέφρασε ορισμένους 
προβληματισμούς απηχώντας, αν θέλετε, τις θέσεις ορισμένων της περιοχής. Δεν νομίζω όμως, κύριοι συνάδελφοι, ότι όλη αυτή η ιστορία που ξεκίνησε
εκ των υστέρων μπορεί να χρεωθεί στο Υπουργείο, αν θέλουμε να είμαστε καλόπιστοι. Ενδεχομένως εγώ να το δεχθώ: κάποιοι δεν είχαν εγκύψει με πολύ μεγάλη προσοχή στο θέμα, κάποιων τα συμφέροντα εθίγησαν και αποφάσισαν εκ των υστέρων να προβάλλουν και να επικαλεστούν ορισμένους περιβαλλοντικούς λόγους.
Ο συνάδελφος ο κ. Μπέζας είπε για τον ενετικό ελαιώνα που είναι και ένας από τους λόγους που αναφέρεται στην προσφυγή στο Συμβούλιο της Επικρατείας. Γιατί εκεί υπάρχει το πρόβλημα. Δεν είναι δικιά μας υπαιτιότητα το γεγονός ότι καθυστερεί το έργο της πρόσβασης. Η καθυστέρηση οφείλεται στις προσφυγές, οι οποίες έγιναν από κατοίκους της περιοχής. Και το θέμα του ενετικού ελαιώνα, τον οποίον επικαλεστήκατε, θα το επικαλείστε ενιαία. Δεν θα λένε για το δρόμο ότι υπάρχει θέμα ελαιώνα και περιβαλλοντικών όρων και στην επέκταση του πολεοδομικού σχεδίου δεν υπάρχει. Για να δούμε και πραγματικά ποιος και τι συμφέροντα υποστηρίζει. 
Κύριοι συνάδελφοι, εμείς πιστεύουμε ότι αυτό το μεγάλο έργο βρίσκεται
πλέον στη φάση της ολοκλήρωσής του. 'Οχι απλώς το πιστεύουμε, αλλά είναι πλέον τεκμηριωμένο και αποδεδειγμένο. Οι συνάδελφοι βεβαίως δεν ανέφεραν στο Σώμα -παρ' ότι θα είχαν τουλάχιστον την υποχρέωση να το αναφέρουνότι η ίδια η ανάδοχος κοινοπραξία αντιμετώπισε σημαντικά προβλήματα λόγω της πτώχευσης του ενός μέλους της, της εταιρίας "CRISTIANI NIELSEN". Το πρόβλημα αυτό ασφαλώς σ' ένα συγχρηματοδοτούμενο έργο ήταν σοβαρό και μας απασχόλησε για πάρα πολύ καιρό.
Ο συνάδελφος ο κ. Τρυφωνίδης θέλησε να διεκδικήσει μέρος της δόξας της επίλυσης τουλάχιστον του προβλήματος λέγοντας, ότι χάρη στην επερώτησή του κινήθηκε το ΥΠΕΧΩΔΕ. Γνωρίζει όμως πολύ καλά ότι το ΥΠΕΧΩΔΕ έχει κάνει συστηματικές και συντονισμένες προσπάθειες προκειμένου να λυθεί το πρόβλημα που ανέκυψε με την ανάδοχο κοινοπραξία κατά έναν τέτοιο τρόπο που να μην θίγει το συμφέρον της περιοχής και του έργου. Κι επειδή αναφέρθηκε στον κ. Μπόμπολα, αν θυμάμαι καλά, θέλω να τονίσω ότι το Υπουργείο δεν είναι υπεύθυνο για τη λύση που θα χρησιμοποιήσει η ανάδοχος εταιρία που έχει πλέον απομείνει στην εκτέλεση του έργου. Τα νομικά εργαλεία υπάρχουν, έχουμε πληροφορηθεί ότι έχει βρεθεί η λύση και θα προταθεί στην υπηρεσία στις επόμενες ημέρες από την ανάδοχο εταιρία και μέσα από την επιλογή μιας κατασκευαστικής κοινοπραξίας να προχωρήσει στην εκτέλεση του έργου.
Αν θέλουμε τώρα και αυτό ακόμα να το εντάξουμε στη δικιά σας
φιλολογία, στη φιλολογία της αντιπολίτευσης, περί διαπλοκής, αν θέλουμε να θολώσουμε τα πράγματα, να δημιουργήσουμε ωραίες εντυπώσεις, τότε είναι εύκολο να το κάνουμε. 'Ολα είναι εύκολα δυστυχώς. Αποδείξεις δεν υπάρχουν, κύριοι συνάδελφοι. Και αυτές τις αποδείξεις χρειάζεται κάποιος όταν θέτει τέτοιου είδους θέματα να τις λέει. Γιατί δεν μπορεί να κατηγορούνται όλοι και όλα για το σκοπό μιας αντιπολιτευτικής τακτικής. 
Κύριοι συνάδελφοι, με βάση, λοιπόν, αυτές τις εξελίξεις οι
εργαζόμενοι έχουν πληρωθεί. Υπήρξε διαρκής μέριμνα για τους εργαζόμενους
όταν ανέκυψαν τα προβλήματα στην ανάδοχο κοινοπραξία -και αυτά δεν τα ανέφεραν οι συνάδελφοι- υπήρξε διαρκής μέριμνα του Υπουργείου προκειμένου να εξασφαλιστούν τα μεροκάματα των εργαζομένων κι έτσι να πληρωθούν -όπως και τελικά πληρώθηκαν- υπήρξε διαρκής μέριμνα προκειμένου να λυθούν προβλήματα, τα οποία αφορούσαν στην ανάδοχο κοινοπραξία και είμαστε πλέον στην ευχάριστη θέση να πούμε ότι το έργο θα ολοκληρωθεί τον Αύγουστο του 2001, σε ελάχιστους μήνες από σήμερα.
Πρέπει να πω ότι αυτό είναι ένα έργο, το οποίο έχει κόστος περίπου
είκοσι οκτώ δισεκατομμυρίων (28.000.000.000) δραχμών.
Τα δισεκατομμύρια, κύριοι συνάδελφοι, δεν ξέρω τι αξία μπορεί να
έχουν στις μέρες μας, αλλά σας διαβεβαιώ ότι για τα πενιχρά δεδομένα του ελληνικού κράτους, εξακολουθούν να έχουν ιδιαίτερη αξία.
Είναι ένα έργο υψηλής αξίας για την περιοχή που προσφέρει στην τουριστική ανάπτυξή της, στην οικονομική της ανάπτυξη. Είναι ένα έργο το οποίο δεν μπορείτε και δεν δικαιούσθε να το πετροβολείτε, να το αμαυρώνετε, να το υποβαθμίζετε.
'Ενας συνάδελφος επιχείρησε -με την ίδια ευκολία ή με την αφέλεια που ένας πατροκτόνος επικαλείται στο δικαστήριο το ελαφρυντικό του ότι είναι χωρίς γονείς- να προσάψει στην Κυβέρνηση του ΠΑΣΟΚ την ανυπαρξία υποδομών στη χώρα, ανυπαρξία η οποία αιτιολογείται στις δεκαετίες που άλλες κυβερνήσεις είχαν την ευθύνη.
Αυτήν την ανυπαρξία υποδομών για δεκαετίες δεν μπορείτε να τη χρησιμοποιείτε σε βάρος μας, όταν γνωρίζετε πολύ καλά ότι όλα αυτά τα χρόνια, από το 1980 και μετά, συστηματικά και σταθερά η εικόνα της χώρας αλλάζει. Αλλά ένα έργο τριάντα δισεκατομμυρίων (30.000.000.000) δραχμών, όπως είναι το έργο της ζεύξης, δεν μπορείτε να το υποβαθμίζετε. Δεν μπορείτε ευπρόσωπα να λέτε στους κατοίκους της περιοχής ότι αυτό δεν είναι τίποτα, ότι δεν προσφέρει τίποτα, ότι η 'Ηπειρος είναι παραμελημένη. Ε, αυτό δεν το δέχομαι! 'Οχι ότι δεν υπάρχουν προβλήματα. Υπάρχουν προβλήματα και πρέπει να τα ομολογούμε, να τα αναγνωρίζουμε και πρέπει να εργαζόμαστε, για να δίνουμε λύσεις.
Αυτό το οποίο λέω -και δεν έχει αναφορά μόνο στους συναδέλφους της
Νέας Δημοκρατίας- έχει αναφορά σε ένα κλίμα, το οποίο υπάρχει τον τελευταίο καιρό στη χώρα, όπου οτιδήποτε καλό γίνεται, υποβαθμίζεται ή αγνοείται και οτιδήποτε κακό υπάρχει, εξαίρεται και παρουσιάζεται μεγαλοφώνως και σε όλους τους τόνους. 'Ετσι εθίζουμε τον ελληνικό λαό στην άποψη περί της απαξίας της πολιτικής. 'Οχι! 'Εργα γίνονται, προσπάθειες γίνονται, για να αλλάξει η εικόνα της χώρας. Ακόμα και η κριτική την οποία κάνουν οι συνάδελφοι της Αντιπολίτευσης σε υψηλούς και άδικους τόνους, είναι μία κριτική η οποία πιστεύω ειλικρινά ότι συμβάλλει στο να προχωρήσουν καλά τα πράγματα.
Δέχομαι ότι υπάρχει ειλικρινής και γνήσια αγωνία των συναδέλφων, πέρα από το γεγονός ότι ορισμένα πράγματα θα πρέπει να λέγονται με ειλικρίνεια και όχι εκ των υστέρων να επισείονται σε βάρος της Κυβέρνησης και της προσπάθειας, την οποία κάνει.
Θα ήθελα επίσης, κύριοι συνάδελφοι, να δώσω ορισμένα στοιχεία, μιας
και αναφέρθηκαν οι συνάδελφοι σε ένα-δύο ερωτήματα ακόμα, τα οποία ετέθησαν.

Το αυθαίρετο μεγαθήριο στο οποίο αναφέρθηκε ο συνάδελφος κ. Τρυφωνίδης- γιατί δυστυχώς αν δεν γνωρίζει κανένας εύκολα μπορεί να πέσει
θύμα- εντυπώσεων είναι ο σταθμός ο οποίος έχει άμεση σχέση με τη
λειτουργία του έργου. Αυτό το αυθαίρετο μεγαθήριο στον αρχικό σχεδιασμό,
για τον οποίο δήλωσε υπερήφανος ο συνάδελφος κ. Τρυφωνίδης, επρόκειτο να κατασκευαστεί πάνω στην παραλία. Και τώρα βεβαίως έχει πάει ηπειρωτικά, μεσογειακά, εκεί που είναι η έξοδος του σταθμού. Συνδέεται άρρηκτα με το σχέδιο.
Η περιφερειακή οδός, η πρόσβαση είχε ακολουθήσει τους σχεδιασμούς του γενικού πολεοδομικού σχεδιασμού της πόλεως. Δεν υπάρχουν αυτά τα οποία λέει ο κύριος συνάδελφος. Και στο θέμα που αναφέρθηκε, για τον κόμβο, υπάρχουν ορισμένα τεχνικά δεδομένα, τα οποία δεν μπορεί να παραγνωρίσει. 
Εμείς πιστεύουμε ότι σύντομα με την εκδίκαση της υπόθεσης και στο
Συμβούλιο της Επικρατείας, θα είμαστε σε θέση να δώσουμε την οριστική λύση και στο θέμα της πρόσβασης, έτσι ώστε το έργο να παραδοθεί ολοκληρωμένο προς χρήση. Αυτό θα είναι προς το συμφέρον ολόκληρης της περιοχής.
Δυστυχώς, υπήρξαν οι προσφυγές ορισμένων κατοίκων. Αλλά πιστεύουμε
ότι όλοι όσοι υπεύθυνα πολιτεύονται στην περιοχή, θα πρέπει να βοηθήσουν και μπορούν να βοηθούν, προκειμένου να δίνονται λύσεις και όχι άκριτα να υπερασπίζονται μικρά συμφέροντα κάποιας ομάδας, που θίγεται με τον έναν ή τον άλλο τρόπο, ιδίως όταν δεν προτείνονται εναλλακτικές λύσεις και προτάσεις.
Τέλος, κύριε Πρόεδρε, επειδή αναφέρθηκαν οι συνάδελφοι στα θέματα του δυτικού άξονα, θα ήθελα να πω δύο-τρία πράγματα ακόμα για το μεγάλο αυτό έργο. Με το συνάδελφο κ. Μπέζα είχαμε την ευκαιρία να τα ξαναπούμε με αφορμή μία επίκαιρη ερώτηση την οποία είχε καταθέσει.
Θέλω να πω, όμως, ότι ο δυτικός άξονας αποτελεί για μας ένα έργο ύψιστης εθνικής σημασίας, η υλοποίηση του οποίου προχωρά με βάση το σχεδιασμό μας.
'Ηδη έχουμε προχωρήσει στην πρόσκληση εκδήλωσης ενδιαφέροντος,
προκειμένου να προχωρήσουμε στην κατασκευή ενός κλειστού αυτοκινητόδρουμου, τετράιχνου στα περισσότερα σημεία του, με συγχρηματοδότηση. Θα είναι ένας σύγχρονος αυτοκινητόδρομος, ο οποίος θα ξεκινά από την Κακαβιά και θα φτάνει μέχρι την Καλαμάτα. Αυτό είναι ένα έργο πνοής, που θα φτάσει τα 500 δισεκατομμύρια περίπου και θα ευνοήσει σημαντικά την ανάπτυξη της Δυτικής Ελλάδας.
Βεβαίως, όπως είπα και προηγούμενα, συνήθως αναπτύσσεται μια άλλη κριτική, πάλι κοιτάζοντας το ειδικό συμφέρον και όχι το συμφέρον της περιοχής, το συμφέρον του συνόλου. Γιατί να γίνει αυτός ο άξονας με ηπειρωτική χάραξη και να μην ακολουθήσει την παράλια χάραξη; Αυτό θα ήταν λάθος για πολεοδομικούς λόγους, για περιβαλλοντικούς λόγους, για την ίδια την τουριστική ανάπτυξη αυτών των περιοχών.
Και γι'αυτόν τον παράλιο άξονα, όμως, ο οποίος θα περνάει από τον
Αστακό και πάνω υπάρχουν συγκεκριμένα έργα και μελέτες, που θα προχωρήσουν και με βάση τα περιφερειακά προγράμματα. Τούτη την ώρα, όμως, το έργο πνοής, ο δυτικός άξονας, έχει μπει ήδη σε φάση υλοποίησης. 
Ανέφερα προηγούμενα ορισμένα από τα μεγάλα έργα, τα οποία μέσα στο
2001 θα δοθούν σε χρήση στην περιοχή της Ηπείρου. Είναι γνωστό ότι η ζεύξη Ρίου-Αντιρρίου προχωρά με ταχύτατους ρυθμούς. Αυτό είναι μια ακόμα απάντηση στις καταστροφολογικές προβλέψεις της Αντιπολίτευσης και παρά τον αρχικό σχεδιασμό που έλεγε για φθινόπωρο του 2004 πιστεύουμε σήμερα ότι έχουμε κερδίσει μερικούς μήνες και μπορούμε να πάμε στις αρχές του καλοκαιριού του 2004 το μεγάλο έργο της γέφυρας Ρίου-Αντιρρίου.
Υπάρχει, βεβαίως, η παράκαμψη του Αγρινίου, ένα έργο το οποίο
εκτελείται και προχωράει με ταχείς ρυθμούς, η παράκαμψη της 'Αρτας η οποία ολοκληρώνεται το Δεκέμβρη. 'Εχουμε λοιπόν μπροστά μας ένα μεγάλο σχέδιο για το δυτικό άξονα (Αντίρριο- Κακκαβιά) 262 χιλιομέτρων και νομίζω ότι με καλή διάθεση και καλή πίστη πρέπει να πούμε, ότι το έργο αυτό επιτέλους παίρνει σάρκα και οστά.
Πρέπει να το πούμε αυτό, κύριοι συνάδελφοι, διότι ζούμε σε μια εποχή που στον πολίτη δεν φτάνουν εύκολα τα καλά και ευχάριστα μηνύματα και νομίζω ότι μπορούμε με τις πράξεις και την προσπάθειά μας όλοι μας να αποδείξουμε, ότι μεριμνούμε και ενδιαφερόμαστε για την πρόοδο και την προκοπή του τόπου μας. Ευχαριστώ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ.Τσιτουρίδης έχει το λόγο για είκοσι λεπτά.
ΣΑΒΒΑΣ ΤΣΙΤΟΥΡΙΔΗΣ: Λυπάμαι, κύριοι συνάδελφοι, που ο Υπουργός ΠΕΧΩΔΕ ο οποίος ήταν εδώ το πρωί, θεώρησε ότι το θέμα αυτό δεν έχει την πρέπουσα κατ'αυτόν σημασία και απεχώρησε αφήνοντας το συμπαθή και ατυχή κατά τα λοιπά Υφυπουργό του να υπερασπιστεί ένα έργο το οποίο δεν είναι δυνατόν να τύχει υπεράσπισης.
Ο κ. Λαλιώτης είναι επί επτάμισι χρόνια Υπουργός Δημοσίων 'Εργων και αποτελεί εξαιρετική περίπτωση το πώς ένας επί τόσο μακρύ διάστημα Υπουργός με τόσα πολλά χρήματα στη διάθεση του Υπουργείου του, έχει να επιδείξει τόσο λίγο έργο.
Η περίπτωση που αναφέρουμε σήμερα εδώ, είναι χαρακτηριστική περίπτωση καθυστερήσεων, η οποία εντάσσεται μέσα στο πολύ μεγάλο πρόβλημα και στο πολύ μεγάλο ζήτημα που λέγεται κατασκευή των δημοσίων έργων στη χώρα μας. 
Ο κύριος Υφυπουργός προσπάθησε να φανεί άξιος μαθητής του κυρίου
Λαλιώτη εδώ, επιχειρώντας να παρουσιάσει, σύμφωνα με το δάσκαλό του, την εικονονική πραγματικότητα που υπάρχει στο χώρο αυτό. Γιατί αναφέρθηκε στην πραγματικότητα του έργου τους, την οποία εμείς δεν κατανοούμε.
Αφού μπήκατε στον κόπο να μιλήσετε για την πραγματικότητα του έργου
σας, να σας πω, κύριε Αλευρά, ότι τα κύρια χαρακτηριστικά αυτής της πραγματικότητας είναι οι πολύ μεγάλες καθυστερήσεις οι οποίες υπάρχουν και οι υπερβάσεις των προϋπολογισμών.
Εμείς κατανοούμε πολύ καλά τι θα πει ένα δισεκατομμύριο ή πολλά δισεκατομμύρια. Σε κάποιους άλλους μέσα στην Κυβέρνηση τα ποσά αυτά έχουν χάσει την έννοια τους, όταν προϋπολογισμοί δημοσίων έργων διπλασιάζονται, τριπλασιάζονται, πενταπλασιάζονται, όπως παραδείγματος χάρη, ο προϋπολογισμός του μετρό της Αθήνας.
'Ερχεται εδώ ο κ. Λαλιώτης κατά καιρούς -και το λέω χωρίς καμία
ντροπή- και κατηγορεί την Αντιπολίτευση για το ότι δεν καταλαβαίνουμε τι κάνουν. Πολύ καλά καταλαβαίνουμε και θα έχουμε την ευκαιρία από εδώ και πέρα να λέμε τι κάνετε στο χώρο των δημοσίων έργων και τώρα και στο μέλλον. Θα σας τα πούμε και στη συζήτηση του νομοσχεδίου περί συγχωνεύσεων εργολαβικών εταιρειών, γιατί μας ζητήσατε και αποδείξεις περί διαπλοκής. Θα τις έχετε και αυτές.
Χαρακτηριστικό επίσης σ' αυτόν τον τομέα είναι ότι και η απόσταση ανάμεσα στην πραγματικότητα και στο "φαίνεσθε", είναι πολύ μεγάλη. Είναι εξαιρετικές οι επιδόσεις του Υπουργού κ. Λαλιώτη, ο οποίος αποχώρησε από την Αίθουσα διότι φαίνεται ότι ξεκίνησε σήμερα για να φθάσει στα τέλη Μαρτίου στα Σπάτα. Δεν ξέρω τι άλλο είχε να κάνει. Να εγκαινιάσει το αεροδρόμιο; Δεν καταλαβαίνω γιατί αποχώρησε. Και είναι ο πρωτομάστορας της εικονικής πραγματικότητας που μέσα από μηχανισμούς ιδιαιτέρου κόστους για το φορολογούμενο πολίτη -στα χέρια του κ.Λαλιώτη αυτοί οι μηχανισμοίεπί επτάμισι χρόνια επαίρεται και προκαλεί εγκαινιάζοντας ή μακέτες ή ημιτελή έργα, καθιστώντας προσωπικό του ζήτημα τη διαχείριση των δημοσίων υποθέσεων.
Υπάρχουν ιδιαιτέρως σημαντικά και μεγάλα έργα όπως η Εγνατία Οδός, η ΠΑΘΕ, ο δυτικός άξονας της χώρας, το μετρό της Αθήνας, το μετρό της Θεσσαλονίκης, το κτηματολόγιο, η Αττική Οδός, η υποθαλάσσια σήραγγα Ακτίου-Πρέβεζας, για την οποία συζητούμε, τα αρδευτικά έργα του Αχελώου, τα έργα υδροδότησης της Θεσσαλονίκης. Είναι μεγάλα έργα, τα οποία ή καθυστερούν ή δεν ξεκινούν ή καρκινοβατούν ή πηγαίνουν με πολύ χαμηλούς ρυθμούς. Και όποιος επισημαίνει στο χώρο αυτό αδιαφάνεια που υπάρχει, καθυστερήσεις που υπάρχουν, υψηλό κόστος που υπάρχει, κακοτεχνίες που υπάρχουν και επισημαίνονται από διεθνείς οργανισμούς, γίνεται βορά των στημένων μηχανισμών του κ. Λαλιώτη, ο οποίος καταναλώνει πολλές ώρες την ημέρα, απ' ό,τι φαίνεται, όχι μόνο για να κάνει το μαύρο άσπρο γι'αυτόν, αλλά με παρεμβάσεις του -και το καταγγέλλω εδώ- προς όλες τις κατευθύνσεις για να πνίγει κάθε φωνή που του κάνει αντιπολίτευση. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Τι λέτε; Δεν καταλαβαίνουμε.
ΣΑΒΒΑΣ ΤΣΙΤΟΥΡΙΔΗΣ: Θα τα πούμε όλα στην ώρα τους, κύριε Υφυπουργέ.
Να αναφερθώ σε μερικά από τα μεγάλα επιτεύγματά σας.
'Οσον αφορά το μετρό της Αθήνας, για το οποίο επαίρεσθε, έπρεπε να
είχε τελειώσει το Νοέμβριο του 1997 σύμφωνα με τις συμβατικές υποχρεώσεις και να στοίχιζε 180 δισεκατομμύρια (180.000.000.000) Θα τελειώσει αυτό το συμβατικό αντικείμενο το 2002 και θα στοιχίσει 1,1 τρισεκατομμύρια. Αυτός είναι υπερπενταπλασιασμός του αρχικού κόστους. Και μας δώσατε και μαθήματα περί του τι είναι τα δισεκατομμύρια!
'Οσον αφορά τον οδικό άξονα ΠΑΘΕ, υπάρχουν σημαντικότατες καθυστερήσεις. 'Αλλες κυβερνήσεις σε άλλες δεκαετίες τελείωσαν αυτόν τον άξονα σε τρία χρόνια. Επί δέκα χρόνια με πολλά τρισεκατομμύρια δραχμές στη διάθεσή σας δεν μπορείτε να φαρδύνετε αυτόν το δρόμο. Αυτή είναι η πραγματικότητα. Και σε λεπτομέρειες θα μπούμε όταν θα έρθει η ώρα.
'Οσον αφορά την Εγνατία Οδό, θα αναφερθώ εδώ σε μερικές από τις
εξαγγελίες του κ. Λαλιώτη. Τον Ιούλιο του 1998 έλεγε ο κ. Λαλιώτης ότι όλο το έργο θα είναι έτοιμο στο τέλος του 2000. Το 1998 ο κ. Λαλιώτης δήλωνε ότι θα παραδοθεί όλο το έργο στο τέλος του 2002, από τη δύση μέχρι την ανατολή. Τον Ιούνιο του 2000 μας τοποθετεί το τέλος των εργασιών στο 2004. Ε, λοιπόν, το έργο αυτό ήδη στοιχίζει 50% πάνω από τον αρχικό προϋπολογισμό, θα ξεπεράσει το 1,5 δισεκατομμύριο και δεν θα τελειώσει πριν από το 2008. Αυτή είναι η πραγματικότητα.
ΝΙΚΟΛΑΟΣ ΑΓΓΕΛΟΠΟΥΛΟΣ: 'Εχει βάλει στοίχημα γι' αυτό;
ΣΑΒΒΑΣ ΤΣΙΤΟΥΡΙΔΗΣ: 'Εχει βάλει πολλά στοιχήματα. 'Ενα στοίχημα
βέβαια που έχει χάσει ο κ. Λαλιώτης είναι το στοίχημα με τη σοβαρότητα. 'Αρα, δεν πρέπει να μένουμε στα στοιχήματα που βάζει κατά καιρούς ούτε
για τα Σπάτα ούτε σε κανένα άλλο.
Να προχωρήσουμε και να πάμε στο μετρό Θεσσαλονίκης για το οποίο
έχουμε εξελίξεις αυτήν την εβδομάδα. Είναι ένα έργο το οποίο προκηρύχθηκε
το 1992 και δημοπρατήθηκε το 1993. 'Εχουν περάσει είκοσι δύο μήνες από
την υπογραφή της σύμβασης και πάνω από ενάμισης χρόνος από την κύρωση της
σύμβασης. Μέχρι σήμερα το έργο όχι μόνο δεν ξεκίνησε. 'Οχι μόνο έχουμε
τον κ. Λαλιώτη να προκαλεί όλη τη χώρα και ειδικά τους παράγοντες της Θεσσαλονίκης λέγοντας ότι, για τις καθυστερήσεις φταίνε όλοι οι άλλοι εκτός απ' αυτόν, ακόμη και κυβερνήσεις του 1960 ή του 1970, αλλά έρχεται και αυτήν την εβδομάδα ο κοινοτικός διαμεσολαβητής, ο οποίος ομολογεί στην έκθεσή του, ότι κατά τη σχέση την οποία συνήψε ο κ. Λαλιώτης και το Υ.ΠΕ.ΧΩ.Δ.Ε. με το δεύτερο μειοδότη του έργου υπήρξαν τέτοια στοιχεία κακοδιοίκησης ώστε είναι βέβαιο ότι το έργο αυτό όσο βρίσκεται στα χέρια σας δεν πρόκειται να ξεκινήσει με αποκλειστική ευθύνη του κ. Λαλιώτη και της Κυβέρνησης του κ. Σημίτη. Να μην κοροϊδεύετε τον κόσμο στη Θεσσαλονίκη, όπως τον κοροϊδεύετε για το μεγάλο έργο της υδροδότησης. Πήγαν επανειλημμένα ο κ. Σημίτης και ο κ. Λαλιώτης και δεσμεύτηκαν ότι το 1999 θα είναι έτοιμα τα έργα της υδροδότησης από τον Αλιάκμονα, μετά είπαν ότι θα είναι έτοιμα το 2000 και στη συνέχεια στην 'Εκθεση, είπαν ότι θα είναι έτοιμα το Μάρτιο του 2001. Πάντως, το καλοκαίρι που έρχεται η Θεσσαλονίκη θα διψάσει, διότι δεν ακούσατε τις υποδείξεις των φορέων και πάτε να περάσετε τα έργα υδροδότησης μέσα από το κέντρο της πόλης και πέφτετε πάνω στα αρχαία.
Αναφερθήκατε στην κατασκευή του Αεροδρομίου των Αθηνών. Εδώ και αν έχει χαθεί η σοβαρότητα. Είμαστε παγκόσμια πρωτοτυπία. Σε πολιτισμένη κατά τα λοιπά χώρα, σ' ένα πολύ μεγάλο έργο τελειώνουν τα κτιριακά του και θα λειτουργήσει κάποια στιγμή αλλά δεν έχει πρόσβαση ούτε οδική ούτε με μέσα σταθερής τροχαίας. Και δεν αναφέρομαι στα 11,5 χιλιόμετρα της 
Αττικής Οδού που θα σπεύσετε να παραδώσετε τη νύχτα της 28ης Φεβρουαρίου. Από την 1 Μαρτίου ή όταν θα μεταφερθεί το αεροδρόμιο -γιατί δεν
ξέρουμε πότε- σε όλο το Λεκανοπέδιο εξαιτίας της έλλειψης οδικών προσβάσεων θα υπάρξει χάος πρωτοφανές. Δεν θα ταλαιπωρούνται μόνο οι κάτοικοι του Λεκανοπεδίου αλλά και όλοι όσοι ταξιδεύουν μέσω αυτού του αεροδρομίου.
Τα 63,4 χιλιόμετρα Αττικής Οδού σύμφωνα με τις πρώτες μπροσούρες σας της προηγούμενης δεκαετίας θα απεδίδοντο στην κυκλοφορία το 2000. Τώρα θα παραδώσετε μόνο τα 11,5 χιλιόμετρα. Τώρα στο επόμενο οδικό δίκτυο κάνετε μπαλώματα με διαπλατύνσεις. Η κατάσταση είναι απαράδεκτη, είναι απερίγραπτη. 'Ενα αεροδρόμιο δεν είναι μόνο η βασική κατασκευή με το όποιο κόστος και με τις όποιες κακοτεχνίες υπήρξαν.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Πού υπήρξαν κακοτεχνίες στο αεροδρόμιο;
ΣΑΒΒΑΣ ΤΣΙΤΟΥΡΙΔΗΣ: Υπήρξαν, κύριε Υφυπουργέ. Μιλάμε για ένα υπερσύγχρονο αεροδρόμιο το οποίο το πλάτος των διαδρόμων είναι κατά είκοσι μέτρα μικρότερο από το πλάτος των διαδρόμων του Ελληνικού. Οι θέσεις παρκαρίσματος είναι λιγότερες κατά είκοσι. Ο διάδρομος είναι υπερυψωμένος κατά δεκαπέντε εκατοστά από τα χωράφια που είναι δίπλα. Αυτό είναι παγκόσμιο φαινόμενο. Και δεν αναφέρομαι στο πότε θα μεταφερθεί εκεί η βάση της Ολυμπιάκης. 'Ενα αεροδρόμιο είναι ακόμη τα αεροβοηθήματα, η άδεια λειτουργίας που δεν υπάρχει σήμερα. Υπάρχουν ακόμη τα θέματα του εναερίου χώρου που δεν έχουν ρυθμιστεί μέχρι σήμερα. 'Αρα, μη μας προκαλείτε με τα στοιχήματα που βάζετε για το πότε θα λειτουργήσει το αεροδρόμιο.
'Ενα άλλο ζήτημα που σας αφορά είναι η τύχη του Ελληνικού. Αυτό θα το συζητήσουμε άλλη φορά.
Αναφερθήκατε επίσης στην Ιόνια Οδό. Είναι ένα μεγάλο έργο πρώτης προτεραιότητας κατά την αντίληψή μας. Δυστυχώς, όμως, μέχρι σήμερα οι επιδόσεις σας στο χώρο των συγχρηματοδοτούμενων έργων είναι τέτοιες που οδηγούν στο συμπέρασμα, ότι κανένα χιλιόμετρο αυτού του άξονα δεν θα αποδοθεί στην κυκλοφορία πριν περάσουν κατ' ελάχιστον τρία έως τέσσερα χρόνια.
Αυτή είναι η πραγματικότητα, είτε εγκαινιάσετε μακέτες είτε πείτε
ό,τι θέλετε είτε μιλάτε για μελέτες κλπ. Εν πάση περιπτώσει, κανένα
χιλιόμετρο αυτού του δρόμου δεν πρόκειται να αποδοθεί στην κυκλοφορία πριν περάσουν πολλά χρόνια.
Είπατε και πολλά άλλα εδώ. Μιλήσατε για νεφελώδεις αιτιάσεις της Νέας Δημοκρατίας. Αν αυτά τα οποία λέγω εδώ και μπορώ να συνεχίσω, αποτελούν νεφελώδεις αιτιάσεις, είναι προφανές ότι δεν συνεννοούμαστε.
Είπατε ότι δεν είχε γίνει καμία προσπάθεια στη χώρα μέχρι το 1993 που οι θείες δυνάμεις σας έστειλαν να σώσετε αυτόν τον τόπο. Σοβαρολογούμε τώρα; Μέχρι το 1993 τα χρήματα που εδίδοντο για έργα, έτσι ήταν τα κοινοτικά πλαίσια στήριξης τότε, ήταν υποπολλαπλάσια απ' αυτά που υπήρχαν από το 1994 και μετά, αλλά η αξιοποίηση δεν άλλαξε σε τίποτε τους δείκτες ανάπτυξης αυτής της χώρας. Απορροφήσεις υπήρξαν, έργο δεν είδαμε τέτοιο, ώστε να συμβάλει θετικά στους ρυθμούς ανάπτυξης.
Επειδή μιλήσατε και για τη φιλολογία της διαπλοκής και μας είπατε ότι δεν φέρνουμε αποδείξεις, θα σας πω, κύριε Υπουργέ, ότι με βάση τις μέχρι σήμερα εμπειρίες που υπάρχουν από την κατασκευή και πορεία των έργων, είναι επιτακτική ανάγκη να προσαρμόσουμε την παραγωγή των δημοσίων έργων στις ανάγκες των καιρών. Είναι απολύτως επιτακτική αυτή η ανάγκη. Να κάνουμε ακόμα ένα θεσμικό πλαίσιο που να ζήσει τουλάχιστον μία γενιά, να μην αλλάζει κάθε δύο, τρία χρόνια γιατί εσείς κάνατε και το προηγούμενο θεσμικό πλαίσιο, εσείς δώσατε δέκα, δεκαπέντε άδειες Η' τάξεως πριν από λίγο καιρό. Και έρχεσθε τώρα και μας λέτε ότι φταίει το θεσμικό πλαίσιο, οι εταιρείες είναι πάρα πολλές, άρα να πάμε σε συγχωνεύσεις τώρα.
Είναι επιτακτική ανάγκη να υπάρξει μια ολοκληρωμένη παρέμβασή σας σε όλη την αλυσίδα των δημοσίων έργων, όπως στο σχεδιασμό, στη δημοπράτηση, στην ανακήρυξη και ανάθεση, στην κατασκευή, στην επίβλεψη και τέλος στον έλεγχο. Δεν υπάρχουν μηχανισμοί ελέγχου σήμερα. Το ζητούμενο είναι σε όλη αυτή την πορεία να διασφαλίζεται η διαφάνεια -κάτι που δεν γίνεται- η νομιμότητα, ο υγιής ανταγωνισμός, η προστασία του δημοσίου συμφέροντος με γρήγορη, ποιοτική κατασκευή και την οικονομικότερη διαδικασία.
Αυτές είναι οι απαιτήσεις των καιρών. Οι απαιτήσεις δεν είναι να παρέμβουμε στον ένα κλάδο αυτής της αλυσίδας, το πώς θα μεγαλώσουμε με κρατικίστικο τρόπο τις εταιρείες με μόνη έγνοια το πώς θα διαχειριστούν επτά τρισεκατομμύρια δραχμές, όσοι γιγαντώθηκαν τα τελευταία χρόνια μέσα από συνθήκες τυχαίες, λόγω του μαθηματικού υπολογισμού, μέσα από συνθήκες μη αντικειμενικές ή μέσα από συνθήκες προνομιακές. Γιατί υπάρχουν προνομιακές σχέσεις στο χώρο των κατασκευών.
Και οφείλετε να δώσετε μία απάντηση κατά τη συζήτηση του νομοσχεδίου -γιατί ζητήσατε και αποδείξεις- να μας πείτε πώς κατά τη δική σας πολιτική αντίληψη μπορεί να υπάρξει ένας όμιλος στη χώρα ο οποίος από το 2000 μέχρι το 2007, αν αυξήσει τους τζίρους του, και θα τους αυξήσει όσο τους αύξησε από το 1994 μέχρι το 2000, μόνο αυτός ο όμιλος στο χώρο των κατασκευών θα πάρει το 15% κατ' ελάχιστον του συνολικού κοινοτικού πλαισίου στήριξης. 'Οχι των επτά τρισεκατομμυρίων, αλλά των δεκαεπτά τρισεκατομμυρίων.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κάνετε πρόγνωση επιχειρηματική;
ΣΑΒΒΑΣ ΤΣΙΤΟΥΡΙΔΗΣ: 'Οχι, δεν κάνουμε πρόβλεψη επιχειρηματικής
δράσης. Κάνουμε πρόβλεψη διαπλεκόμενης διασύνδεσης οικονομικών παραγόντων με την Κυβέρνησή σας στη βάση των στοιχείων που υπάρχουν όλον αυτόν τον καιρό. Αυτήν την πρόβλεψη κάνουμε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Δώστε μας κάποια στοιχεία. Μη λέγονται αυτά έτσι.
ΣΑΒΒΑΣ ΤΣΙΤΟΥΡΙΔΗΣ: 'Οταν θα έλθει η ώρα, θα υπάρξουν στοιχεία.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): 'Εχετε κανένα στοιχείο; Αν έχετε, πείτε το.
ΣΑΒΒΑΣ ΤΣΙΤΟΥΡΙΔΗΣ: Θα υπάρξουν στοιχεία. Και θα κληθεί ο κ. Λαλιώτης να δώσει απαντήσεις. 'Οχι εσείς, γιατί δεν ήσασταν Υπουργός όταν "στήθηκε" το μεγάλο αυτό παιχνίδι. Μην αναλαμβάνετε τον άχαρο ρόλο να υπερασπιστείτε ένα όζον έργο του κ. Λαλιώτη.
Από κει και πέρα, είπατε ότι η ανυπαρξία υποδομών στη χώρα οφείλεται περίπου σε όλους τους άλλους που προηγήθηκαν της Κυβέρνησής σας, εκτός από σας, στον Τρικούπη, ενδεχομένως, στον Ελευθέριο Βενιζέλο, στον Κωνσταντίνο Καραμανλή ή στις Κυβερνήσεις άλλων δεκαετιών. Μα, εσείς είστε Κυβέρνηση επτάμισι συνεχή χρόνια, με τα πολλά τρισεκατομμύρια του Β'
Κοινοτικού Πλαισίου Στήριξης και με τα πολλά τρισεκατομμύρια του Γ' Κοινοτικού Πλαισίου Στήριξης.
Επειδή μιλήσατε για αισιοδοξία για το Γ' Κοινοτικό Πλαίσιο Στήριξης, οφείλετε να δώσετε απαντήσεις. Δεν έδωσε προχθές ούτε το Υπουργείο Εθνικής Οικονομίας. Οφείλετε να δώσετε εσείς, που είστε ένα Υπουργείο πολύ σημαντικό για την ανάπτυξη.
Πώς είναι δυνατόν μετά από δεκατέσσερις μήνες από την τυπική έναρξη
λειτουργίας του Γ' Κοινοτικού Πλαισίου Στήριξης κανένα σχέδιο περιφερειακής ανάπτυξης, ούτε περιφερειακό ούτε κεντρικού φορέα, να μην έχει εγκριθεί ακόμα στις Βρυξέλες, με αποτέλεσμα η πρώτη χρονιά, το 2000, να έχει χαθεί για τις εισροές και να υπολογίζουμε ότι η εισροή όλων των κεφαλαίων θα γίνει στα υπόλοιπα χρόνια και δεν ξέρουμε αν θα γίνει;
Λέτε επίσης ότι δεν χάθηκε καμία δραχμή από το Β' Κοινοτικό Πλαίσιο
Στήριξης με τις επιδόσεις σας. 'Ηδη χάθηκαν εξακόσια εκατομμύρια στα οικολογικά λεωφορεία οριστικά. Μην λέτε λοιπόν τέτοια πράγματα. 
Αναφερθήκατε και στην 'Ηπειρο. Μα, είναι δυνατόν να τολμάτε να
μιλήσετε για την 'Ηπειρό, για τη φτωχότερη περιοχή της Ευρώπης, για την πιο υποβαθμισμένη περιοχή της Ευρώπης; 'Ερχεσθε εδώ να μας δώσετε και μάθημα για το πόσο καλά πάνε τα πράγματα στην 'Ηπειρο; Τουλάχιστο μην προκαλείτε τους συναδέλφους από τους νομούς της Ηπείρου ή βγείτε εκεί να τα πείτε αυτά.
Επειδή υποβαθμίζουμε το καλό, όπως είπατε, μακράν ημών να έχουμε τέτοιες προθέσεις, κύριε Αλευρά, να υποβαθμίζουμε το καλό. 'Αλλοι έχουν καταπληκτικές επιδόσεις να παρουσιάζουν το μαύρο, άσπρο. Αναφέρθηκα στον κ. Λαλιώτη.
'Αλλοι έχουν καταπληκτικές επιδόσεις να στήνουν προεκλογικούς
μηχανισμούς εγκαινιάζοντας μακέτες.
'Αλλοι έχουν προεκλογικές και μετεκλογικές επιδόσεις μέσα από στημένους και πολυέξοδους μηχανισμούς να επιχειρούν να εμφανίσουν μία εικονική πραγματικότητα στο χώρο των δημοσίων έργων.
'Αλλοι έχουν επιδόσεις προνομιακών σχέσεων με εξωθεσμικούς παράγοντες και με μεθοδεύσεις για το πώς θα μοιράσουμε τα επτά τρισεκατομμύρια δραχμές. Θα σας τα χαλάσουμε εμείς όμως αυτά.
Εμείς ως Νέα Δημοκρατία έχουμε χρέος και να μη σιωπήσουμε και να συνεχίσουμε την κριτική μας και να μην επιτρέψουμε στο χώρο των δημοσίων έργων να συνεχιστούν αυτά τα οποία γίνονται.
Κι επειδή θέλετε και προτάσεις, η Νέα Δημοκρατία επανειλημμένως σας
έκανε προτάσεις για το τι πρέπει να γίνει στο χώρο των δημοσίων έργων. Για μας είναι πολύ σημαντικό κατά τη συζήτηση του Συντάγματος να
αποδεχθείτε την πρότασή μας για μία επιτροπή αντικειμενική, έξω από τη Δημόσια Διοίκηση, η οποία θα ελέγχει το τι γίνεται στο χώρο των δημοσίων προμηθειών και των δημοσίων έργων. Είναι πάρα πολύ σημαντικό να αποδεχθείτε προτάσεις, οι οποίες λένε ότι σε όλη την αλυσίδα της παραγωγής, από τη μελέτη των δημοσίων έργων, από το σχεδιασμό, από τη δημοπράτηση, από την ανακήρυξη στο στάδιο της κατασκευής, της επίβλεψης και του ελέγχου, να υπάρξει άμεση παρέμβαση. 'Εχουμε αλλάξει πάρα πολύ. Δεν αλλάζουν τα πράγματα παρεμβαίνοντας μόνο στις κατασκευές και συνεχίζοντας να αναθέτετε έργα πολλών δισεκατομμυρίων δραχμών στο 2001. 
Αυτά πρέπει να κάνετε. Αυτές είναι οι απαιτήσεις των καιρών. Και όσο
συνεχίζετε να ζείτε μέσα στην εικονική σας πραγματικότητα, τότε δεν προσφέρετε καλές υπηρεσίες στον ελληνικό λαό. Και όσο ο προϊστάμενος σας Υπουργός συνεχίζει να αισθάνεται ότι η διαχείριση των τρισεκατομμυρίων και η υπόθεση ενός αεροδρομίου και άλλων μεγάλων έργων είναι προσωπική του υπόθεση, προκαλεί κι αυτό δεν βοηθά στην πολιτική.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Στριφτάρης έχει το λόγο για δέκα λεπτά.
ΣΠΥΡΙΔΩΝ ΣΤΡΙΦΤΑΡΗΣ: Αν έχει μία σημασία η παρέμβασή μας, έχει να κάνει πραγματικά με τη μεγάλη καθυστέρηση του έργου και νομίζω ότι δεν είναι δικαιολογία αυτή που ο κύριος Υφυπουργός μας είπε εδώ. Εκτός κι αν δεχθούμε ότι όταν μιλάει η Αντιπολίτευση "κουφού καμπάνα κι αν βαράς, τυφλό κι αν θυμιατίζεις και μεθυσμένο αν κερνάς, όλα χαμένα πάνε!". 
ΠΡΟΕΔΡΕΥΩΝ (Παναγιώτης Σγουρίδης): Δεν το ήξερα ότι υπάρχουν
μαντινάδες και στη Θεσσαλία!
ΣΠΥΡΙΔΩΝ ΣΤΡΙΦΤΑΡΗΣ: Μη με μπερδεύετε κι εσείς σαν το Γιαννόπουλο.
Δεν είμαι Θεσσαλός. Ο Γιαννόπουλος με κυνηγάει για Θεσσαλό!
Και τότε είχαμε πει στον κ. Γείτονα, που ήταν Αναπληρωτής Υπουργός -έφυγε τώρα θα κάναμε μια καλή συζήτηση- εάν δεν γίνουν οι απαλλοτριώσεις πριν, μην ξεκινάτε το εργο. Δεν μας άκουσε. Εμείς ξέραμε τι θα γίνει, γιατί ξέρουμε την περιοχή. Δεν μας άκουσαν τότε.
Δεύτερον, μην πάτε να προσπεράσετε τη φερεγγυότητα της όποιας
εταιρείας με το επιχείρημα, επειδή δεν υπάρχει νομική κάλυψη να ζητήσουμε παραπάνω εγγύηση για το αν θα εκτελεστεί το έργο στο συγκεκριμένο χρόνο και με το συγκεκριμένο τίμημα.
Τι μας απάντησε και για τα δύο; Εδώ έχω τα Πρακτικά: "Για τις απαλλοτριώσεις υπήρξαν ερωτήματα. 'Εχει προχωρήσει μεγάλο μέρος των απαλλοτριώσεων, δεν έχουν ολοκληρωθεί όλες και έχουμε τη δυνατότητα να προχωρήσουμε χωρίς κανένα πρόβλημα, συνεχίζοντας και τη διαδικασία των απαλλοτριώσεων".
Για δε το δεύτερο που είπα, αναφέρθηκε κάποιος συνάδελφος ότι "η δήλωση ότι ο ανάδοχος διαθέτει επαρκή κεφάλαια κίνησης είναι άνευ αντικρίσματος, δεν καλύπτεται από εγγυητικές επιστολές. Δεν προβλέπεται από το σύστημα κατ' αποκοπήν τέτοια υποχρέωση εγγυητικής επιστολής". Και πιστεύουμε ότι πραγματικά η καθυστέρηση του έργου δεν οφείλεται, αν θέλετε και στις προβαλλόμενες αντιρρήσεις του Συμβουλίου της Επικρατείας, αλλά σε πτώχευση. Και τέτοιους ανάδοχους διαλέγουν -όχι εσείς, κύριε Υφυπουργέ ούτε οι Υπουργοί- οι σύμβουλοί σας που δεν έχουν ούτε τη φερεγγυότητα, για να μπορούν να εκτελέσουν ένα έργο το οποίο ανέλαβαν να το τελειώσουν σε χίλιες τριακόσιες ημερολογιακές ημέρες και έφτασε να μην το έχουν τελειώσει σε δύο χιλιάδες εξακόσιες ημέρες και συνεχίζουμε.
Και θα σας παρακαλούσα να μην είστε τόσο αισιόδοξος και μην προκαταλαμβάνετε ούτε τις αποφάσεις των δικαστηρίων που έχουν προσφύγει οι κάτοικοι. Και θα είναι υπαιτιότητά σας και πάλι θα έχουν μεγαλύτερη καθυστέρηση, γιατί θα καθυστερείτε εσείς και δεν θα καθυστερεί ίσως η κατασκευάστρια εταιρεία.
Και θέλω να πω δύο πράγματα. Κάποτε αυτή η Κυβέρνηση πρέπει να πει
πραγματικά -ο Παπανδρέου ο μακαρίτης είχε πει μια φορά mea culpa- ναι κάναμε λάθος, ζητάμε συγγνώμη και ζητάμε από τον ελληνικό λαό εκεί που συνέβαλε για προϋπολογισμό 15 δισεκατομμύρια, να συμβάλει για 30 δισεκατομύρια και θα τα πάρει η NIELSEN, η τάδε και η τάδε.
Δεύτερον, ήθελα να επισημάνω αυτό που είπε ο κύριος Υφυπουργός,
φτιάξαμε το αεροδρόμιο, φτιάχνουμε τη γέφυρα Ρίου-Αντιρρίου. Ποια γέφυρα και ποιο αεροδρόμιο; Πότε θα τα πάρετε; Πότε θα είναι ελληνικά αυτά; Πόσα χρόνια θα περάσουν; Θα είναι ιδιοκτησία ουσιαστικά της Κοινοπραξίας το Ρίο-Αντίρριο και της HOCTHIEF το αεροδρόμιο. Πότε θα τα πάρουμε; Πρέπει να πάμε σε προσδόκιμο μεγαλύτερο, αλλά τότε θα μας λέτε, αφού ζείτε πολλά χρόνια πρέπει να πάρετε και σύνταξη στα ογδόντα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Δεν έβαλαν κεφάλαια για να γίνουν τα έργα;
ΣΠΥΡΙΔΩΝ ΣΤΡΙΦΤΑΡΗΣ: Λέω ότι αυτοί θα παίρνουν τις εισπράξεις. Δεν
έβαλαν κεφάλαια αυτοί. Το ξέρουμε.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Δεν έβαλαν κεφάλαια; Θέλατε να τα βάλουμε από τον κρατικό προϋπολογισμό;
ΣΠΥΡΙΔΩΝ ΣΤΡΙΦΤΑΡΗΣ: Τα έβαλε όλα ο κρατικός προϋπολογισμός. Μόνο 25% έδωσε η "μητέρα" Ευρωπαϊκή 'Ενωση. Εδώ στο συγκεκριμένο που συζητάμε τα έβαλε όλα ο κρατικός προϋπολογισμός. Με 25% χρηματοδοτήθηκε, γιατί ακριβώς δεν ήταν αυτοχρηματοδοτούμενο, για να εκμεταλλευτούν και αυτήν τη γέφυρα, δεν ξέρω και εγώ για πόσα χρόνια.
Θέλω να πω, όμως και κάτι άλλο που είπε ο κύριος Υφυπουργός Μας είπε,
"μην υποβαθμίζετε το έργο". Εμείς να το υποβαθμίσουμε το έργο; Γιατί; 'Εχετε κάνει τη διαδρομή Αμφιλοχία-'Ακτιο; Ποιος θα βάλει το αυτοκίνητό του να κάνει αυτήν τη διαδρομή; Φιλοδοξείτε δε να πείτε για την παραϊόνιο. Και μάλιστα πριν τις εκλογές λέγατε ότι θα είναι παραϊόνιος οδός η Ηγουμενίτσα-Πρέβεζα-Βόνιτσα-Αστακός-Μεσολόγγι και τώρα βαφτίζουν παραϊόνιο την οδό Αντίρριο-Γιάννενα-Κακαβιά. Ε, δεν είναι παραϊόνιος. Δεν λεώ να μην γίνει αυτός ο δρόμος, αλλά ποιος θα πάει να περάσει από αυτήν τη γέφυρα όταν θα γίνει αυτός ο δρόμος καλός; Και καλώς να γίνει. Και σας λέγαμε τότε, μην ανεβάζετε τους τόνους, απλώς θα γίνει μια διευκόλυνση
των δύο νομών να συνδέονται μεταξύ τους.
Ακόμη, κύριε Υφυπουργέ, ο δρόμος Αστακού-Μύτικα είναι με ευθύνη του
οδηγού. Εάν δεν το ξέρετε, σας το λέω. 'Ισως να μην προλαβαίνετε να κάνετε εγκαίνια και εκεί και το φυλάτε για όταν δεν θα έχετε να κάνετε πουθενά αλλού εγκαίνια. 'Ετσι είναι όμως. Από τον Αστακό μέχρι το Μύτικα ο δρόμος έχει δοθεί στην κυκλοφορία εδώ και δεκαπέντε χρόνια, είναι όμως με ευθύνη του οδηγού.
Και μας λέτε μετά για αξιοποίηση και ότι υποβαθμίζουμε εμείς ή οι
συνάδελφοι της Νέας Δημοκρατίας αυτό το έργο; Η πολιτική σας το υποβάθμισε το έργο, η πολιτική σας που πραγματικά έχει αφήσει αυτόν τον άξονα τελείως στην τύχη του.
Φυσικά, καταλαβαίνουμε τις επιφυλάξεις σας, ότι μπορεί να είναι καταστροφή για το περιβάλλον, για τον τουρισμό, όταν γίνουν τέτοια έργα σ'αυτήν την περιοχή, από το να φτάνουμε όμως εκεί και από την άλλη να λέμε στους δικαστές ότι είναι κατάπτυστοι, όταν βγάζουν μια απόφαση αντίθετη από αυτά που επιδιώκουμε εμείς, είναι μεγάλη η απόσταση.
Και αν είστε οικολογικά ευαίσθητοι θα μπορούσατε να είχατε κάνει
άλλα, πολύ περισσότερα πράγματα γι'αυτήν την περιοχή και για τον Αμβρακικό Κόλπο αλλά και για Λιμνοθάλασσα του Μεσολογγίου. Δεν θέλω όμως να αναφερθώ περισσότερο, γιατί δεν είναι στο αντικείμενο της επερώτησης. 
Τελειώνοντας -για να μη φάω και όλο το χρόνο μου- κύριε Υφυπουργέ,
δεν ξέρω τι λέτε για τον άξονα Αντιρρίου-Ιωαννίνων-Κακαβιάς, μεγάλο έργο και αυτό, και μπορεί να φωνάζετε για την παράκαμψη του Αγρινίου, η οποία οψόμεθα πότε θα τελειώσει όπως πάει, μου λέτε όμως για την 'Αρτα. Εγώ τουλάχιστον θυμάμαι ότι ετοιμάζεται δέκα χρόνια. Δεν είναι και κανένα τόσο μεγάλο έργο. Μια παράκαμψη είναι και έχει δέκα χρόνια. Εκείνη η καράκαμψη της Αμφιλοχίας τι θα γίνει; Θα προγραμματιστεί;
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ.Σπυρόπουλος έχει το λόγο για δέκα λεπτά.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, δεν θα έπαιρνα το λόγο, εάν δεν ήθελα να απαντήσω σε κάποιες ατυχείς πολιτικές διατυπώσεις και διαπιστώσεις του συμπαθούς Κοινοβουλευτικού Εκπροσώπου της Νέας Δημοκρατίας.
Θεωρώ στο σύνολό της πολιτικά ατυχή την παρέμβαση και θα εξηγηθώ γι'αυτό. Αν και πιστεύω ότι είναι ένα σύνδρομο που δεν αφορά μόνο τον Κοινοβουλευτικό Εκπρόσωπο της Νέας Δημοκρατίας, αφορά συνολικά το Κόμμα της Νέας Δημοκρατίας, η οποία προκειμένου να αιτιολογήσει στο εσωτερικό της, στον ελληνικό λαό, στους ψηφοφόρους της, στα στελέχη της τις συνεχείς εκλογικές ήττες, έχει κάνει μια υπέρβαση λογικής και λέει ότι χάνει γιατί έχει απέναντί της μια Κυβέρνηση και ένα Κόμμα που καταφέρνουν να οικοδομούν μια εικονική πραγματικότητα. Και καθώς την οικοδομούν, ο ελληνικός λαός ανόητος κλείνει τα μάτια του, δεν βλέπει την πραγματική πραγματικότητα και βλέπει την εικονική.
Κοιτάξτε να δείτε, κύριοι συνάδελφοι: Σας λέω ότι εμείς δεν έχουμε κανένα λόγο να σας εκτρέψουμε από αυτήν την πολιτική σας λογική. Θα παραμείνετε σε αυτήν και βέβαια εμείς με μεγάλη ικανοποίηση θα δεχθούμε να παραμείνετε εκεί που είστε.
Θέλω όμως να κάνω δύο επισημάνσεις: 'Εχετε δικαίωμα να λέτε ότι η πραγματική πραγματικότητα είναι εικονική. Δεν έχετε όμως δικαίωμα χωρίς στοιχεία να μιλάτε για στημένες παρεμβάσεις, για διαπλοκές και να κάνετε απειλές. Πολιτικά μπορείτε να το κάνετε. Κάθε φορά βέβαια που θα έρχεται η ώρα θα παίρνετε τις πολιτικές και τις ουσιαστικές απαντήσεις σ'αυτήν την Αίθουσα, δημοκρατικά και ανοικτά.
Υπάρχει έλλειψη πολιτικής σοβαρότητας για ένα κόμμα που, αν θέλετε,
ιδεολογικά θα έπρεπε να αναλύει πώς αναπτύσσονται τα οικονομικά συμφέροντα, πώς αναπτύσσονται οι μεγάλες επιχειρήσεις, αν θέλετε ίσως ιδεολογικά, πολύ περισσότερο από μας, θα έπρεπε να ερμηνεύει αυτήν την εξέλιξη.
'Εχετε φθάσει στο σημείο, συνάδελφοι, να ενοχοποιείτε οποιαδήποτε
επιχείρηση στην Ελλάδα που μπορεί και αναπτύσσεται.
'Εχετε φθάσει στο σημείο, μπροστά στην εμμονή σας και στη διαπλοκή σας με μια στρεβλή πολιτική λογική που επιχειρείτε να φθάσετε, να λέτε πως ό,τι συμφωνείται μεταξύ δημοσίου και αναδόχου είναι διαπλοκή.
'Εχετε φθάσει στο σημείο να έχετε ενοχοποιήσει όσους οικονομικά
αναπτύσσονται στην Ελλάδα. Αυτή σας η λογική είναι μια λογική που θα σας κρατήσει εκεί που είστε. Και νομίζω ότι τη χώρα δεν τη συμφέρει αυτή η
λογική, γιατί αυτή η λογική, αν θέλετε, είναι η βάση, είναι ο παρονομαστής που ωθεί σε λογικές διαπλοκές όλους όσους θέλουν να αναπτύσσονται σ' αυτήν τη χώρα.
Αν δεν απεγκλωβιστούμε, ως πολιτικό σύστημα, από τη λογική να ενοχοποιούμε όσους εξελίσσονται στη χώρα, ακριβώς εξ αυτού του λόγου, δημιουργούμε την πολιτική βάση της διαπλοκής.
Θέλω να σας αναφέρω μια εμπειρία. 'Οπως οι περισσότεροι ξέρετε, για πάρα πολλά χρόνια ήμουν συνδικαλιστής και μάλιστα σε μεγάλη ΔΕΚΟ και έζησα όλη τη φάση της εξέλιξης αυτού του οργανισμού και της αναγκαίας, αν θέλετε, εμπλοκής του μέσα από τις διαδικασίες των προμηθειών με τις ξένες και ελληνικές εταιρίες.
Σας πληροφορώ, συνάδελφοι, ότι μέχρι το 1979 περίπου ο οργανισμός -και μιλώ ότι θα συνέβαινε το ίδιο και στη ΔΕΗ και στον ΟΤΕ και στην ΕΥΔΑΠ και σε όλες αυτές τις μεγάλες εταιρίες- δεν είχε καν τη λογική αυτή των προμηθειών. Η διεύθυνση προγραμματισμού και προμηθειών του ΟΤΕ είχε την έδρα της στο Μόναχο. 'Επαιρνε από μια εταιρία μόνο. Δεν μπορούσε να διανοηθεί άνθρωπος ότι μπορούσε να κάνει εισήγηση για κάτι άλλο. Και αυτό δεν συνέβαινε μόνο σε μας, στον ΟΤΕ, συνέβαινε παντού.
Καθώς η οικονομία αναπτύσσεται και καθώς τα γεωγραφικά σύνορα δεν
είναι οικονομικά σύνορα, καθώς οικοδομούνται μεγάλα οικονομικά συμφέροντα, τι διαπίστωσα ως συνδικαλιστής: Εκείνο τον καιρό είχαμε διεθνείς σχέσεις με διάφορους συνδικαλιστικούς οργανισμούς και έβλεπα με πόση σταθερότητα τα εθνικά συνδικάτα με τις εθνικές κυβερνήσεις προασπίζονταν τις εθνικές οικονομικές δομές τους. Και βέβαια δεν ήταν διαπλοκή αυτό.
Δεν θα είμαι απ' αυτούς -και δεν νομίζω ότι το ΠΑΣΟΚ είναι απ'
αυτούς- που μπορεί να ισχυριστεί ότι όσο υπάρχει οικονομική ανάπτυξη και όσο υπάρχουν πολιτικά κέντρα που πρέπει να παίρνουν επιχειρησιακές αποφάσεις, δεν θα υπάρχει η απειλή της εμπλοκής ή της εκτροπής. Πάντα θα υπάρχει. 'Αλλο αυτό και άλλο τελικά να φτάνουμε στο σημείο να ενοχοποιούμε, να αυτοενοχοποιούμεθα συνολικά ως πολιτικό σύστημα, ως δομές Δημόσιας Διοίκησης, μπροστά σε μια προσπάθεια, την οποία πρέπει να καταβάλουμε για να αναπτυχθούμε οικονομικά και μάλιστα μπροστά σε μια χρονική περίοδο όπου η χώρα πρέπει να διαχειριστεί με ταχύτητα, με σύνεση, με αποφασιστικότητα, με αποτελεσματικότητα ίσως ένα από τα μεγαλύτερα χρηματοδοτικά πακέτα που αφορούν την οικονομική μας ανάπτυξη. 
Αν, κύριοι συνάδελφοι, δεν απενοχοποιήσετε την πολιτική ζωή της χώρας
από μια εικονική πραγματικότητα που θέλετε να διαμορφώσετε, για να καλύψετε την πολιτική σας ανεπάρκεια για αντιπολίτευση, εμείς θα αναδείξουμε αυτή σας την αδιέξοδη πολιτική λογική και ο ελληνικός λαός θα σας καταδικάσει και θα σας καταψηφίσει και πάλι.
Θα είστε απόντες μ' αυτήν τη λογική από την τιτάνεια προσπάθεια που πρέπει να κάνει ο Λαλιώτης, ο Αλευράς, που είναι αρκετά συμπαθής και δεν είναι καθόλου ατυχής, σ' αυτόν τον τομέα, όπως και σε άλλους τομείς κάνουν άλλοι Υπουργοί, για να διεκπεραιώσουν όπως πρέπει μεγάλα επενδυτικά προγράμματα, που υπάρχουν μπροστά μας.
Τον τελευταίο καιρό απειλείτε και μέσα από το φιλικό σας Τύπο ακόμη μέσα από διαδικασίες μομφών ή μέσα από διαδικασίες συγκρότησης προανακριτικών επιτροπών, προκειμένου να επενδύσετε αυτήν την εικονική πραγματικότητα, που επιχειρείτε να εγκαθιδρύσετε στην πολιτική ζωή της χώρας.
Πιστεύω ότι είναι μια ανέξοδη πολιτική. Δεν έχουμε λόγο να σας
εκτρέψουμε. 'Εχουμε όμως ισχυρές τις πολιτικές μας δυνάμεις και με ισχυρή ενότητα θα καταθρυμματίσουμε αυτήν την πολιτική μέσα σ' αυτήν την Αίθουσα και όπου αλλού χρειαστεί.
Κι ας αναμετρηθούμε, κύριοι συνάδελφοι, και να είστε βέβαιοι ότι αυτή η αναμέτρηση θα έχει ένα και μόνο νικητή, την αλήθεια, την προσπάθεια που καταβάλλουμε για να πάμε τα πράγματα μπροστά.
Θα κλείσω αναφερόμενος στο θέμα της εικονικής πραγματικότητας που επιχειρούν να εγκαθιδρύσουν. Πριν λειτουργήσει το Μετρό, επιχείρησαν για πολύ λίγες μέρες να φτιάξουν μια εικονική πραγματικότητα χάους, ότι τα τρένα θα εκρήγνυνται στους σταθμούς, σταθμό παρά σταθμό θα τρακάρουν, ότι κινδυνεύουμε κλπ. Κράτησε πολύ λίγες μέρες αυτή η επιχείρηση. Τελείωσε.
Τώρα επιχειρείτε κάτι άλλο, να μετατρέψετε την απόσταση
Ομόνοια-Σπάτα σε Καρπενήσι-Σπάτα. Λίγες μέρες θα κρατήσει αυτή η εικονική
πραγματικότητα. Θα έρθει η πραγματική πραγματικότητα και θα σας διαψεύσει.
Μιλάτε για τα μεγάλα έργα. Ο κόσμος ξέρει σε ποιον αντιστοιχούν τα μεγάλα έργα. Θα λειτουργήσει το αεροδρόμιο, συνάδελφοι. Οι Ολυμπιακοί Αγώνες θα γίνουν, η ΠΑΘΕ θα υπάρξει, η Εγνατία θα υπάρξει και εσείς θα είστε πολιτικά απόντες απ' αυτήν την εξέλιξη. Είστε παρόντες και είστε εγκλωβισμένοι μέσα σε μια αδιέξοδη, αρκετά δεξιά και έντονα εικονική πραγματικότητα.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο για
δέκα λεπτά για να δευτερολογήσει.
ΓΕΩΡΓΙΟΣ ΤΡΥΦΩΝΙΔΗΣ: Ευχαριστώ, κύριε Πρόεδρε.
Θα ήθελα να απαντήσω ότι ουσιαστικά δε μίλησε ο κύριος Υπουργός για την ταμπακιέρα. Και η ταμπακιέρα είναι το έργο και η αγωνία των κατοίκων της περιοχής για το πότε θα ολοκληρωθεί. Σήμερα ο κύριος Υπουργός έδωσε μια επιπλέον παράταση, μέχρι τον Αύγουστο του 2001.
Δεν μας είπατε όμως, κύριε Υπουργέ, αν θα τελειώσει το κατ' αποκοπήν τμήμα ή όλο το έργο που έχει αναλάβει ο ανάδοχος. Αυτό πρέπει να μας το πείτε και να δεσμευθείτε εδώ στη Βουλή, γιατί scripta manent. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Το είπα.
ΓΕΩΡΓΙΟΣ ΤΡΥΦΩΝΙΔΗΣ: Δεύτερον, προσπαθήσατε να ρίξετε ευθύνες στη Νέα Δημοκρατία, ότι αυτή δε σχεδίασε σωστά το έργο το 1991, όταν έκανε τη διακήρυξη. Και λέτε ότι ξεκίνησε με έξι δισεκατομμύρια (6.000.000.000). Και θέλατε με έξι δισεκατομμύρια (6.000.000.000) να φτιάξουμε έργο κλπ. 
'Ηταν μια αρχική εκτίμηση ενός έργου πρωτοποριακού για τη χώρα, που η
Νέα Δημοκρατία είχε το θάρρος, την τόλμη, την πολιτική να το φέρει σε μια παραμελημένη γωνιά της Ελλάδας, όπως είναι η 'Ηπειρος, η οποία είναι ακόμη η τελευταία περιφέρεια της Ευρώπης όσον αφορά την ανάπτυξη και πρώτη στη φτώχεια. Και μας κακολογείτε γι' αυτό.
Είπατε ότι εμείς είχαμε μελέτη, που είχε το κτίριο αυτό το αυθαίρετο στην παραλία. Μα, εμείς δεν είχαμε αναλάβει σαν Νέα Δημοκρατία καμιά μελέτη. Δεν εγκρίναμε καμιά μελέτη.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Προμελέτη.
ΓΕΩΡΓΙΟΣ ΤΡΥΦΩΝΙΔΗΣ: Αυτά ήταν στο στάδιο των προμελετών και ήταν προτάσεις αναδόχων, γιατί η διακήρυξη του έργου ήταν μελέτη, έλεγχοι, κατασκευή. Ο ανάδοχος είχε αναλάβει τα πάντα, δηλαδή και τη μελέτη και 
τον έλεγχο και την κατασκευή και τη λειτουργία του έργου για τρία χρόνια. Αυτή ήταν η προκήρυξη.
Μην αποδίδετε, λοιπόν, ευθύνες στη Νέα Δημοκρατία εκεί που δεν υπήρχαν
και μη λέτε ότι η Νέα Δημοκρατία δεν θεμελίωσε σωστά το έργο. Εσείς εγκρίνατε το έργο να φθάσει στην παραλία -αυτή ήταν η έγκριση η δική
σας- και εκ των υστέρων φυσικά έγινε αυτή η προσθήκη των πεντακοσίων μέτρων με το σύστημα cut and cover μέσα στην Πρέβεζα, που δεν εμπόδισε όπως προανέφερα, την ανάπτυξη του έργου. Δεν ήταν δικαιολογημένες οι τόσες πολλές καθυστερήσεις. 'Εστω όμως ότι υπήρξαν ορισμένες καθυστερήσεις λόγω αυξήσεως του αντικειμένου. Από εκεί και ύστερα, όμως, η αύξηση του αντικειμένου και κυρίως με την οδό που θα συνδέσει τη σήραγγα με την εθνική οδό Ηγουμενίτσας-Πρέβεζας εκεί ήταν το Βατερλώ σας, εκεί απεδείχθη η έλλειψη ορθολογισμού, η έλλειψη σωστού σχεδιασμού, η προσβολή και η έλλειψη ενδιαφέροντος για το περιβάλλον.
Μιλάτε για τον Ενετικό Ελαιώνα. Μα, εδώ το Συμβούλιο της Επικρατείας, μίλησε για κίνδυνο πλημμυρών της περιοχής και έρχεται και το Υπουργείο το δικό σας με ειδική επιτροπή που συστήσατε και συμφωνεί με το Συμβούλιο της Επικρατείας ότι υπάρχει κίνδυνος πλημμυρών από αυτό το έργο. Και θέλετε να φτιάξετε το έργο μέσα σε τέσσερις μήνες και να πλημμυρίζουμε, όπως πλημμυρίζει η Κόρινθος κάθε φορά που βρέχει; Σας παρακαλούμε!
Είναι ευκαιρία να ξαναμελετηθεί το έργο σωστά και αυτό είναι το
ενδιαφέρον μας. Το ενδιαφέρον μας είναι να μελετηθεί το έργο και να εκτελεστεί σωστά χωρίς επιπτώσεις στο περιβάλλον και χωρίς να κινδυνεύουν οι περιουσίες των κατοίκων της περιοχής.
Αναφέρατε ακόμα ότι εγκρίθηκε η μελέτη περιβαλλοντολογικών επιπτώσεων υπό προϋποθέσεις. Αυτές οι προϋποθέσεις της Νομαρχιακής Αυτοδιοίκησης Πρέβεζας δεν ετηρήθησαν. Και το μεγάλο σας πρόβλημα είναι ότι αγνοήσατε
την τοπική κοινωνία όσον αφορά αυτό το έργο. Αγνοήθηκε ότι ο δρόμος αυτός πρέπει να εντάσσεται στον αστικό ιστό της πόλης και από εκεί ξεκίνησαν τα προβλήματα. 'Οπως πολύ καλά κάνατε και δεν αρνηθήκατε ότι το κτίριο αυτό κατασκευάζεται με την ανοχή των κατοίκων, παράνομα μέσα στο πάρκο, χωρίς οικοδομική άδεια. Και το κτίριο αυτό θα αποτελέσει την ψυχή και την καρδιά του έργου. Εκεί μέσα είναι το κτίριο λειτουργίας, εκεί υπάρχει ο ηλεκτρικός σταθμός για να εφοδιάζει το έργο με ηλεκτρική ενέργεια αν η ΔΕΗ πάθει βλάβη, εκεί βρίσκονται τα computers, εκεί βρίσκονται οι δεξαμενές νερού για την πυρόσβεση, εκεί είναι το κτίριο διοίκησης, εκεί τα πάντα.
Δεν αρνηθήκατε ότι μετατοπίσατε αυθαίρετα τη θέση του κόμβου κατά τετρακόσια μέτρα για λόγους κατασκευαστικούς.'Ετσι είπατε. Δεν φταίνε, λοιπόν, οι κάτοικοι της περιοχής που προσφεύγουν για να διαφυλάξουν τα συμφέροντα της περιοχής, περιβαλλοντολογικά και ιδιοκτησιακά. 'Εχουν κάθε δικαίωμα, τους δίνει τη δυνατότητα αυτή το Σύνταγμα και δεν πρέπει να μέμφεστε τους κατοίκους και τους παράγοντες της περιοχής ότι δεν θέλουν το έργο. Το έργο το θέλουν, το αγαπάμε, το βοηθάμε.
Και σας ευχαριστώ για την τιμή που μου κάνατε να διαβάσετε επιστολή μου προς το νομαρχιακό συμβούλιο τότε, κατά την ημερομηνία της έγκρισης, όπου κατέθετα και εγώ τη γνώμη μου αυτή και ελήφθη υπόψη. Γι'αυτό είναι με προϋποθέσεις η έγκριση περιβαλλοντολογικών επιπτώσεων. Το Νομαρχιακό Συμβούλιο Πρέβεζας απεδέχθη αυτές τις προτάσεις και είναι γραμμένες. 
Δυστυχώς το Υπουργείο σας δεν τα έλαβε υπόψη του, παρ'όλες τις
προσωπικές παρεμβάσεις μου. 'Εχουμε κάνει επανειλημμένες συσκέψεις και με το Γενικό Γραμματέα του Υπουργείου σας και με τον Υπουργό. Και καταθέτω και εγώ τη λύπη μου για τη αποχώρηση του κ. Λαλιώτη, γιατί αυτός έζησε το έργο από την αρχή μέχρι το τέλος και άφησε εσάς τώρα, ένα εκ των υστέρων Υφυπουργό, που δεν έχετε μεγάλη ανάμειξη στο έργο -ουσιαστικά γίνατε Υφυπουργός από τότε που σταμάτησε το έργο- να υπερασπίζεται μία χαμένη υπόθεση, μια χαμένη υπόθεση στην κοινωνία της περιοχής.
Επικαλεστήκατε γνώμη διευθυντού τεχνικών υπηρεσιών της Νομαρχίας Πρέβεζας, δηλαδή υπαλλήλων σας, που έλεγε ότι δεν έχει αντίρρηση για το έργο και ουσιαστικά προσπαθείτε να βρείτε άλλοθι. Το μεγάλο πρόβλημα, κύριε Υπουργέ, είναι ότι αγνοήσατε και αγνοείτε ακόμη. Και ο τρόπος με τον οποίο σκέπτεσθε και αυτή η πρεμούρα να τελειώσει το έργο χωρίς να 
έχει μελετηθεί ολοκληρωτικά έχει σαν αποτέλεσμα να γίνεται μεγάλη ζημιά. Αλλά να ξέρετε ότι αυτήν τη στιγμή υπάρχει και νομική υποχρέωσή σας να λάβετε υπ' όψιν τους περιβαλλοντολογικούς όρους, όπως σας ανέφερα, με το νόμο του 1999 περί εθνικού χωροταξικού σχεδιασμού και αειφορίας.
Πρέπει να ξέρετε ότι οι κάτοικοι της περιοχής ευγνωμονούν το
Συμβούλιο της Επικρατείας γι' αυτήν του την παρέμβαση, αλλιώς θα μας είχατε πνίξει. Θα είχαν μπει μέσα οι μπουλντόζες, θα έφτιαχναν ένα δρόμο μέχρι τέσσερα μέτρα ανάχωμα που θα εμπόδιζαν τα νερά να πάνε προς τη θάλασσα. Δεν λάβατε υπόψη ότι στο μέλλον θα αστικοποιηθεί η περιοχή.
Η γη σήμερα που είναι ελεύθερη και χωράφια δεν θα μπορεί να απορροφήσει τις βροχοπτώσεις. Δηλαδή μέσα στο ρέμα του Παντοκράτορα, το μοναδικό ρέμα, θα τρέχουν πολύ περισσότερες ποσότητες νερών. Αυτές είναι βασικές τεχνικές αδυναμίες του έργου και αυτά τα επισημαίνει το Συμβούλιο της Επικρατείας, οι νομικοί, και οι δικοί σας μηχανικοί τα αγνοούν;
Και μην επικαλείστε το ότι το 1994 το Υπουργείο Δημοσίων 'Εργων σαν κρατικός μηχανισμός ήταν ανέτοιμος να αναλάβει να φτιάξει έργα. Η Νέα Δημοκρατία είχε μέγαλη απορρόφηση στο πρώτο πακέτο Ντελόρ χωρίς αυτές τις κακοτεχνίες και χωρίς τίποτα. Εσείς όμως, το 1994 κάνατε μια επιλογή. Απεδείχθη λάθος τουλάχιστον στην οργάνωσή της. Αποδυναμώσατε τις υπηρεσίες του Υπουργείου Δημοσίων 'Εργων για να διευκολύνετε τη διαχείριση των χρημάτων και αναθέσατε τον ελεγκτικό ρόλο του κράτους, εσείς οι σοσιαλιστές, σε ανώνυμες εταιρείες -όπως είναι η ανώνυμος εταιρεία "ΕΓΝΑΤΙΑ" η οποία επιβλέπει την Εγνατία, γι' αυτό δεν πρόκειται να τελειώσει ποτέ- και υποβαθμίσατε άξιους δημόσιους υπαλλήλους, υπαλλήλους καριέρας. Τινάξατε το Υπουργείο στον αέρα, γι' αυτό δεν μπορείτε σήμερα να ολοκληρώσετε σωστά και υπεύθυνα τα έργα. Εκεί είναι το μεγάλο πρόβλημα. Για να έχετε ελευθερία κινήσεων -και ξέρετε τι
εννοώ- αποδυναμώσατε τον ελεγκτικό ρόλο του κράτους στο Υπουργείο σας και το αναθέσατε σε εταιρείες Α.Ε.
Τελειώνοντας, θέλω να σας πω το εξής: Εμείς πονάμε να τελειώσει το έργο, να πω, το ίδιο με εσάς γιατί μας κατηγορήσατε ότι εμείς δεν θέλουμε να γίνουν τα έργα ή ότι υποτιμούμε το έργο αυτό που γίνεται. Το έργο είναι μεγάλο και θέλουμε να το βηθήσουμε, αλλά θέλουμε και από εσάς να το αντιμετωπίσετε με σοβαρότητα. Ξέρετε πάρα πολύ καλά ότι υπήρχαν θέματα που θα μπορούσαμε ακόμη να αναπτύξουμε εδώ πέρα, όπως τα χρήματα τα οποία δώσατε στο κατ' αποκοπή τμήμα και τα οποία ήταν και αυτά μία αιτία της 
δυσπραγίας του εργολάβου, όταν ξαφνικά βρέθηκε να μην έχει το μισό έργο. Αυτές είναι ευθύνες διαχείρισης και διοίκησης του έργου. Δεν φταίει η Νέα Δημοκρατία, γιατί εσείς αποδειχθήκατε ανίκανοι και φαίνεσθε ακόμη γιατί
το έργο για να ολοκληρωθεί και να φθάσει μέχρι την εθνική οδό Πρέβεζας-Ηγουμενίτσας θα κάνει πάρα πολλά χρόνια, αν θέλουμε να το φτιάξουμε σωστό και όπως προβλεπόταν. Αν θέλετε να τα μπαλώσετε και να φτιάξετε ένα δρόμο εκεί πέρα, για να κάνετε τυπικά εγκαίνια και να πείτε στον ελληνικό λαό ότι τελειώσατε και κάθε χειμώνα να πνιγόμαστε από τις βροχές, αυτό μπορείτε να το κάνετε. Αλλά ήδη γνωστοποιήθηκαν οι αδυναμίες και οι κάτοικοι της περιοχής περιμένουν υπεύθυνη αντιμετώπιση και όχι γιορτές και παράτες με εγκαίνια και άλλα πράγματα, τα οποία είναι στοιχεία εικονικής πραγματικότητας, κύριε Υπουργέ. Πώς να το κάνουμε; 'Εργα δε βλέπουμε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): 'Εχω τη τιμή να ανακοινώσω στο
Σώμα ότι οι Υπουργοί Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων, Μακεδονίας-Θράκης, Δημόσιας Τάξης και Περιβάλλοντος, Χωροταξίας και Δημοσίων 'Εργων, κατέθεσαν σχέδιο νόμου: "Σύσταση και λειτουργία Συμβουλίου Αστικών Συγκοινωνιών Θεσσαλονίκης, όροι οικονομικής συμφωνίας μεταξύ Ελληνικού Δημοσίου και Οργανισμού Αστικών Συγκοινωνιών Θεσσαλονίκης και άλλες διατάξεις".
Παραπέμπεται στην αρμόδια Διαρκή Επιτροπή.
Ο κ. Μπέζας έχει το λόγο, για τρία λεπτά, για να δευτερολογήσει. ΑΝΤΩΝΙΟΣ ΜΠΕΖΑΣ: Κύριε Πρόεδρε, θα ήθελα να αναφερθώ σε τέσσερα
σημεία σε σχέση με την αγόρευση του κυρίου Υφυπουργού. Ο κύριος Υφυπουργός προσπάθησε για άλλη μια φορά να παρουσιάσει την εικονική πραγματικότητα της χώρας.
Δεν μπορείτε, κύριε Αλευρά, να μιλάτε για αναπτυξιακά έργα υποδομής
στην 'Ηπειρο και στη δυτική Ελλάδα, όταν η 'Ηπειρος είναι η φτωχότερη περιφέρεια της Ευρώπης, όταν ο βασικός δείκτης ευημερίας της Ηπείρου, το κατά κεφαλήν ακαθάριστο εγχώριο προϊόν είναι στο 43% του μέσου όρου της Ευρωπαϊκής 'Ενωσης και το κυριότερο, όταν οι περισσότεροι νομοί της Ηπείρου, μεταξύ των οποίων και η Θεσπρωτία την οποία εκπροσωπώ, τα τελευταία χρόνια αποκλίνουν συνεχώς αντί να συγκλίνουν με το μέσο όρο ανάπτυξης της χώρας.
Δεν μπορείτε να μιλάτε για αναπτυξιακά έργα υποδομής στην 'Ηπειρο και τη δυτική Ελλάδα, όταν παρ'ότι διαχειριστήκατε πόρους του Β'Κοινοτικού Πλαίσιου Στήριξης και του Α'Κοινοτικού Πλαίσιου Στήριξης δεν έχετε ολοκληρώσει κανένα μεγάλο έργο υποδομής στην 'Ηπειρο. 'Ολα τα έργα μεταφέρονται για ολοκλήρωση ή για υλοποίηση μέσα από το σχεδιασμό και τους πόρους του Γ'Κοινοτικού Πλαισίου Στήριξης. Ας αναφέρετε ένα μεγάλο έργο υποδομής που ολοκληρώσατε στην 'Ηπειρο.
Το δεύτερο σημείο, στο οποίο θα ήθελα να αναφερθώ -για να μη
δημιουργείτε εντυπώσεις- είναι τα δύο έργα στην περιοχή της Θεσπρωτίας. Την κυκλοφοριακή σύνδεση του λιμένα της Ηγουμενίτσας, ναι μεν θα την
τελειώσετε πράγματι, αλλά είναι ένα έργο με καμία πρακτική σημασία. Το λέω αυτό, διότι η κυκλοφοριακή σύνδεση περιλαμβάνει μόνο το πρώτο χιλιόμετρο της περιφερειακής οδού της Ηγουμενίτσας. Τα υπόλοιπα χιλιόμετρα δεν έχουν καν μελετηθεί, ούτε υπάρχει εξασφαλισμένη χρηματοδότηση, η δε σύνδεση με την Εγνατία δεν μπορεί να υπάρξει, γιατί αν εξαιρέσουμε το πρώτο τμήμα της Εγνατίας και το τελευταίο τμήμα της Εγνατίας στα σύνορα με το Νομό Ιωαννίνων, ενδιάμεσα υπάρχει το χάος.
Η εκτίμηση η δική μου και ως τεχνικού είναι ότι, όχι το 2004, όχι το 2006, αλλά με το ρυθμό με τον οποίο προωθείτε το έργο, ούτε το 2010 δεν
θα έχει ολοκληρωθεί το τμήμα της Εγνατίας από την Ηγουμενίτσα, σαν αυτοτελές τμήμα, έως τα Ιωάννινα. Επομένως, το έργο της κυκλοφοριακής σύνδεσης είναι ένα έργο χωρίς καμία απολύτως πρακτική σημασία και μην το αναφέρετε σαν μεγάλο έργο στη δυτική Ελλάδα και τη Θεσπρωτία.
Το ίδιο ακριβώς συμβαίνει και με το λιμένα της Ηγουμενίτσας. Τα διαφημιστικά φυλλάδια τα οποία μοιράζετε, μιλάνε για προθεσμία περαίωσης του έργου στις 20 Μαϊου του 2001. Τώρα, μιλήσατε για το Δεκέμβριο του 2001, ενάμιση χρόνο, δηλαδή, μετά από τη συμβατική προθεσμία περαίωσης του χρόνου και όταν αυτή είναι η πρώτη φάση του έργου του λιμένα της Ηγουμενίτσας, γιατί για τη δεύτερη φάση, την κύρια φάση του έργου, ούτε μελέτη υπάρχει ούτε εξασφαλισμένη χρηματοδότηση.
Σε σχέση τώρα με το έργο της ζεύξης, εμείς, κύριε Υπουργέ, δεν
πετροβολούμε το έργο της ζεύξης. Εμείς στηρίζουμε το έργο της ζεύξης και ζητάμε να ολοκληρωθεί στο σύνολό του σωστά και μετά των προσβάσεων. Εμείς πετροβολούμε την τακτική με την οποία εσείς προωθείτε και διαχειρίζεσθε το έργο. Δεν μπορείτε να λέτε ότι ευθύνεται η Νέα Δημοκρατία για τη μελέτη, γιατί ξέρετε πολύ καλά ότι στο σύστημα μελέτης κατασκευής, την επιλογή του αναδόχου και την επιλογή της μελέτης την κάνατε εσείς, διότι επί των ημερών σας υπεγράφη η σύμβαση με τον ανάδοχο και επίσης εσείς προχωρήσατε και στις μελέτες εφαρμογής του έργου. 'Αρα, εσείς έχετε ευθύνες για πιθανές αστοχίες, αν υπήρχαν στην αρχική μελέτη.
Τέλος, κύριε Πρόεδρε, σε σχέση με το δυτικό άξονα θα πρέπει να σημειώσω ότι ακόμα δεν έχει καθορισθεί το νομικό πλαίσιο για τις συμβάσεις παραχώρησης. 'Αρα, το μέλλον αναθέσεων του δυτικού άξονα είναι δυσοίωνο.
Εγώ δεν ήρθα σε καμιά τοπικιστική αντιπαράθεση. Είμαστε πέρα από
αυτά. Η 'Ηπειρος τα χρειάζεται όλα. Χρειάζεται και το δυτικό άξονα, χρειάζεται όμως και τον παραλιακό άξονα. Διότι αναιρείται η στρατηγική σημασία του έργου της ζεύξης Ακτίου-Πρέβεζας, όταν αυτό δεν είναι ενταγμένο σε ένα μεγάλο παραλιακό άξονα που να διασχίζει τη δυτική Ελλάδα και να συνδέει με το λιμάνι της Ηγουμενίτσας.
Αυτό είπα, κύριε Υπουργέ, και από τις απαντήσεις που μου έχετε δώσει και στις γραπτές ερωτήσεις αποδεικνύεται ότι τον παραλιακό αυτόν άξονα τον έχετε σε πλήρη εγκατάλειψη.
(Χειροκροτήματα από την πτέρυγα της Νέας Δημοκρατίας)
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Βρείτε μας και τα χρήματα για όλα αυτά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο για
δύο λεπτά.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Υπουργέ, σε μια ώρα που θα τελειώσουμε θα φύγω και θα πάω στην 'Αρτα. Θα έλεγα ότι με πολλή χαρά θα ήθελα να με συνοδεύσετε για να δούμε πόσο θα κάνουμε τη διαδρομή από την Αθήνα στην 'Αρτα, να δείτε τα έργα που έχετε κάνει για να διαπιστώσετε τις χαμένες δεκαετίες. Πρέπει να δείτε την ΠΑΘΕ και την υπόλοιπη διαδρομή, για να αντιληφθείτε πώς χάθηκαν, με ευθύνη των κυβερνήσεών σας, αυτές οι δεκαετίες.
Και εσείς στην ομιλία σας διαπιστώσατε ελλείψεις, διαπιστώσατε
έλλειψη γνώσης του διοικητικού μηχανισμού και φυσικά εσείς που κυβερνάτε βαρύνεσθε και γι'αυτό, διότι εγκαίρως δεν είχατε δώσει τα στοιχεία, τις προϋποθέσεις και τις δυνατότητες σε όλον αυτόν το μηχανισμό για να έχει τη γνώση, ώστε να μπορεί να αντιμετωπίσει τις προκλήσεις των καιρών και την εξέλιξη όσον αφορά την τεχνολογία και την τεχνογνωσία.
'Ολα αυτά, λοιπόν, θα έπρεπε να σας έχουν κάνει και πιο συνετό στις απαντήσεις που μας δώσατε και όχι να μας απαντάτε με αυτά τα επιχειρήματα και να παραβιάζετε τη λογική των αριθμών.
Θα σας διαβάσω το εξής. Το συμβατικό οικονομικό αντικείμενο ήταν
δεκαπέντε δισεκατομμύρια και θα τελείωνε στις 10.8.1998. 'Εδωσαν μια παράταση και πήγε άλλα χίλια πεντακόσια εβδομήντα μέτρα, με αποτέλεσμα την αύξηση του προϋπολογισμού σε είκοσι οκτώ δισεκατομμύρια και την παράταση του χρόνου περαίωσής του μέχρι τις 15.10.1999.
Ας πάμε και σε μία άλλη παράταση που δόθηκε μέχρι τις 20.6.2000. Σήμερα έχουμε 2001 και εξαντλήθηκαν όλα αυτά. Δεν μπορείτε να λέτε, λοιπόν, ότι δεν υπάρχει καθυστέρηση. 'Εχετε πρόβλημα με το χρόνο; Γι' αυτό σας είπα, μη μας προκαλείτε, γιατί μας ακούει και ο κόσμος. Εμείς δείξαμε καλοπιστία και επισημάναμε πράξεις, παραλείψεις και καθυστερήσεις.
Θα σας πω και κάποιες άλλες καθυστερήσεις, έτσι για να σας συνετίσω, γιατί είστε νέος πολιτικός και νέος άνθρωπος και απευθυνόμενος σε μας υποτιμάτε τη νοημοσύνη τη δική μας, αλλά υποτιμάτε και τη νοημοσύνη του λαού που σας ακούει. Ο Αχελώος δεν έχει εκτραπεί και έχουμε χαλάσει δισεκατομμύρια των δισεκατομμυρίων. Η Μεσοχώρα έχει τελειώσει εδώ και τρία χρόνια, δεν λειτουργεί και αγοράζουμε ρεύμα απέξω.
ΠΡΟΕΔΡΕΥΩΝ (Παναγιώτης Σγουρίδης): Μην παρεκτρέπεστε για την εκτροπή του Αχελώου.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Καλό θα είναι, λοιπόν, να επιδείξετε και εσείς κατά τη διαλογική συζήτηση την καλή σας διάθεση, ούτως ώστε να 
φέρουμε καλύτερα δυνατά αποτελέσματα, προς όφελος του λαού και του τόπου. Αυτή είναι τουλάχιστον η επιθυμία η δική μας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελόπουλος έχει το λόγο. ΝΙΚΟΛΑΟΣ ΑΓΓΕΛΟΠΟΥΛΟΣ: Για άλλη μία φορά επιχειρήθηκε και στην
Αίθουσα του Κοινοβουλίου να επαναληφθεί στερεότυπα, αυτό που ακούμε σε όλα τα θέματα, τα οποία συζητούνται στη Βουλή. 'Ολα πάνε καλά. Τα έργα προχωρούν καλά, δεν υπάρχουν καθυστερήσεις. Οι κακοτεχνίες είναι στη σφαίρα της φαντασίας της Αξιωματικής Αντιπολίτευσης. Τα έργα τελειώνουν στην ώρα τους και κανένας δεν φταίει για τίποτα. 'Ετσι και εδώ. 'Ενα έργο που αποφασίστηκε η κατασκευή του το 1992, ανατέθηκε το 1994, ξεκίνησε το 1995, έπρεπε να παραδοθεί το 1998, ο κύριος Υπουργός μας διαβεβαιώνει ότι θα παραδοθεί μέσα στο καλοκαίρι του 2001.
Φίλε Υφυπουργέ, θα σε πάρω μαζί μου να περάσουμε απέναντι στο 'Ακτιο, έχε όμως μαζί σου και βατραχοπέδιλα. Εμείς παλιά -το γνωρίζω, επειδή μεγάλωσα σ' εκείνη την περιοχή- περνάγαμε κολυμπώντας. Δυστυχώς μετά το καλοκαίρι του 2001, φοβάμαι ότι θα περνάμε πάλι κολυμπώντας.
Επίσης, αναφέρθηκε ότι όλες οι επισημάνσεις που γίνονται στα διάφορα θέματα που συζητούνται στη Βουλή, εντοπίζονται σ' αυτό το σημείο, στην δηλαδή στην προσπάθεια της Αντιπολίτευσης να αλλάξει την εικόνα την οποία παρουσιάζει η Ελλάδα σήμερα. Και μάλιστα τονίστηκε ότι τα ίδια επιχειρήματα χρησιμοποιήσαμε κατά την προεκλογική περίοδο. Είμαι υποχρεωμένος να αναγνωρίσω ότι πράγματι τα ίδια επιχειρήματα χρησιμοποιήσαμε κατά την προεκλογική περίοδο και να ζητήσω συγγνώμη από το φίλο εκπρόσωπο της Κυβέρνησης.
Εμείς ήμασταν, κύριε Υπουργέ, που δείχναμε στην τηλεόραση τη γέφυρα του Ρίου-Αντιρρίου που περνούσαν από πάνω αυτοκίνητα. Κάποιοι έκαναν το λάθος, πήγαν να περάσουν από τη γέφυρα και βρέθηκαν στη θάλασσα. Εμείς ήμασταν που προεκλογικά εγκαινιάζαμε την Εγνατία Οδό και λέγαμε στον κόσμο ότι μπορεί να τη χρησιμοποιήσει. Εμείς ήμασταν που διαβεβαιώναμε τους κατοίκους της περιοχής της Ηπείρου, ότι όλα στη Δυτική Ελλάδα και στην 'Ηπειρο είναι παράδεισος. Εμείς ήμασταν που λέγαμε ότι αμέσως μετά τις εκλογές, θα παραδοθεί και η ζεύξη στο 'Ακτιο. Εμείς ήμασταν που λέγαμε ότι έγκαιρα θα λειτουργήσει το νέο αεροδρόμιο των Σπάτων και το 
Μετρό της Αθήνας. Είναι βέβαιο ότι κάποτε θα τελειώσουν όλα αυτά τα έργα. Ενενήντα επτά τρισεκατομμύρια δραχμές διαχειρίστηκε τούτη η Κυβέρνηση. Χρήματα που μας τα έδωσαν κάποιοι άλλοι, γιατί αν είχατε την ευθύνη να βρείτε και τα χρήματα, είναι βέβαιο ότι δεν θα είχατε βάλει ούτε μία
πέτρα στα χρόνια αυτά που κυβερνάτε. Θα τελειώσουν κάποτε αυτά τα έργα. Αλλά πιστεύω, όπως είπα προηγουμένως, διακόπτοντας το συνάδελφο το Σπύρο το Στριφτάρη, ότι ενδεχόμενα οι περισσότεροι από εμάς μέχρι να τελειώσουν τα έργα δεν θα είμαστε εν ζωή. 'Ημουνα νιος και γέρασα.
ΠΡΟΕΔΡΕΥΩΝ (Παναγιώτης Σγουρίδης): Κτύπα ξύλο!
ΝΙΚΟΛΑΟΣ ΑΓΓΕΛΟΠΟΥΛΟΣ: Πηγαίναμε με βάρκα στο σχολειό από τη Βόνιτσα στην Πρέβεζα, γιατί μετά έγινε το αεροδρόμιο του Ακτίου, μετά έγινε ο δρόμος Βόνιτσας-Ακτίου από εκείνες τις κακές δεξιές κυβερνήσεις, που δεν συνέβαλαν καθόλου στην ανάπτυξη και στα έργα υποδομής στην Ελλάδα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, ο συνάδελφος κ. Τσιτουρίδης με χαρακτήρισε συμπαθή και ατυχή. Αισθάνομαι όμως ότι ήμουν ιδιαίτερα ευτυχής, που παρέστην στη σημερινή συνεδρίαση, γιατί είχα την ευκαιρία να ακούσω το
συνάδελφο κ. Τσιτουρίδη να συγγράφει το δοκίμιό του, πώς να κάνετε μία μακρά και επιτυχημένη θητεία στην Αντιπολίτευση.
Το πρώτο του κεφάλαιο το ανέπτυξε σήμερα, με τον τίτλο πώς να διαστρεβλώνετε το έργο μιας κυβέρνησης. Το τελευταίο κεφάλαιο το έχουν γράψει πολλές φορές στο παρελθόν, με τον τίτλο πώς τελικά να χάνετε τις εκλογές. Γι' αυτό θεωρώ τον εαυτό μου εξαιρετικά ευτυχή, που είχα την ευκαιρία να διαπιστώσω για μια ακόμη φορά πως το έλλειμμα της πολιτικής δεν επικρέμεται πάνω από τα κεφάλια μας ως μια κατηγορία και αδυναμία όλων μας, αλλά είναι μια αδυναμία, μια παράλειψη, μια ευθύνη που φέρουν 
συγκεκριμένα πρόσωπα και συγκεκριμένα κόμματα, συγκεκριμένες πολιτικές. Και στην προκειμένη περίπτωση το έλλειμμα πολιτικής αξιοπιστίας το φέρει
ακέραιο η παράταξη της Νέας Δημοκρατίας, της Αξιωματικής Αντιπολίτευσης,
η οποία διά του εκπροσώπου της θεώρησε χρήσιμο και σκόπιμο να μην
αναπτύξει το θέμα, για το οποίο ήταν η επερώτηση, μετά τις συντριπτικές
απαντήσεις, που είχαμε την ευκαιρία να δώσουμε από το Βήμα της Βουλής. Θεώρησε σκόπιμο να αναμοχλεύσει τη γνωστή σούπα της αντιπολιτευτικής
κριτικής, με κάθε τι επιστητό πάνω στο θέμα των δημοσίων έργων.
Απαντήσεις, κύριε συνάδελφε, υπάρχουν για όλα και εφόσον το θελήσετε,
εάν το θελήσετε, οποτεδήποτε το θελήσετε μπορείτε να προκαλέσετε μία επερώτηση, μια οποιουδήποτε άλλου είδους κοινοβουλευτική συζήτηση και να λάβετε τις τεκμηριωμένες, υπεύθυνες και συντριπτικές απαντήσεις για κάθε ένα από τα έργα, τα οποία αναφέρατε στη γενική αγόρευσή σας.
Δέκα μήνες, αν δεν απατώμαι, μετά τις εκλογές του 2000 δεν το έχετε πράξει. Ελπίζω και εύχομαι να συγκεντρώσετε κάποτε τα στοιχεία, για τα οποία επανειλημμένα σας προκάλεσα να μας δώσετε, να τα συγκεντρώσετε, να μας τα αποκαλύψετε, να καταλάβουμε κι εμείς για ποιο ακριβώς πράγμα μας κατηγορείτε. Γιατί βεβαίως μας κατηγορείτε για τη διαπλοκή, για την αδιαφάνεια, για παρανομίες και παρατυπίες, αλλά όλα αυτά είναι τόσο γενικά και αόριστα, ώστε δεν νομίζω ότι χρειάζεται ιδιαίτερος λόγος και αγωνία να προσπαθήσω να απαντήσω.
Και βεβαίως είναι εύκολο για όσους δεν γνωρίζουν να ακούν τις κατηγορίες, ενδεχομένως να πείθονται, για εκείνους όμως οι οποίοι γνωρίζουν έστω και λίγο το τι έχει γίνει στον τομέα των δημοσίων έργων, νομίζω ότι οι κατηγορίες του συναδέλφου, οι κατηγορίες της Αξιωματικής Αντιπολίτευσης όχι απλώς είναι αστήρικτες, αλλά είναι έωλες και αναδεικνύουν το μέτρο της έλλειψης πολιτικής ευθύνης στην παράταξη της Νέας Δημοκρατίας.
Ο κύριος συνάδελφος μας κατηγόρησε, κατηγόρησε την Κυβέρνηση του
ΠΑΣΟΚ για αδιαφάνεια στο σύστημα παραγωγής δημοσίων έργων; Την Κυβέρνηση του ΠΑΣΟΚ που είχε το θάρρος να καθιερώσει ένα αντικειμενικό και αδιάβλητο σύστημα δημοπράτησης και ανάθεσης των έργων με το μαθηματικό τύπο, χάρη στο οποίο περιορίστηκαν και οι υψηλές εκπτώσεις και οι αδιαφανείς συναλλαγές. Κατηγορείτε γι' αυτό την Κυβέρνηση του ΠΑΣΟΚ; Κατηγορείτε γιατί είχε το θάρρος, την τόλμη και την ευαισθησία να καθιερώσει τον υποχρεωτικό έλεγχο νομιμότητας στα δημόσια έργα για όλες τις συμβάσεις πάνω από το ένα δισεκατομμύριο από το Ελεγκτικό Συνέδριο; 
Για ποιο ακριβώς πράγμα η Νέα Δημοκρατία επιχειρεί να μας
καταδικάσει; Και επιχειρεί να μας καταδικάσει λίγες μόνο μέρες -το είπα και στην πρώτη μου αγόρευση- πριν από την έναρξη της λειτουργίας των Σπάτων.
Εάν μπορεί κανείς να κατηγορηθεί για εικονική πραγματικότητα, αυτή
είναι η παράταξη της Νέας Δημοκρατίας, η παράταξη του κ. Τσιτουρίδη, ο οποίος αμφιβάλλω αν είχε το χρόνο να επισκεφθεί αυτό το νέο αεροδρόμιο για να καταλάβει ότι δεν μιλάμε για ένα οικοδομικό έργο, όπως θέλησε να το υποβαθμίσει, αλλά για ένα έργο αξίας 700 δισεκατομμυρίων, οι λειτουργικές του προδιαγραφές είναι υψηλότατες, ευρωπαϊκού επιπέδου και το οποίο θα χαίρονται οι 'Ελληνες πολίτες σε λίγο καιρό και θα 
απολαμβάνουν υπηρεσιών που δεν έχουν γνωρίσει μέχρι σήμερα στο Ελληνικό. Γι'αυτό το έργο θέλει να κάνει κριτική ο κ.Τσιτουρίδης; Θέλει να κάνει κριτική για το έργο των προσβάσεων; Το έργο του αεροδρομίου είναι
υπαρκτό. Δεν είναι μακέτα. Μπορεί να το δει, μπορεί να το επισκεφθεί. Οι δοκιμές γίνονται εδώ και πολλούς μήνες. Οποτεδήποτε θέλει και έχει τη διάθεση και το χρόνο, αντί να κάνει κριτική από τις στήλες των
εφημερίδων, αντί να κάνει κριτική εκ του μακρόθεν, μπορεί να επισκεφθεί το αεροδρόμιο, να δει ακριβώς τι έργο έχει γίνει, ποιες είναι οι θέσεις στάθμευσης για τα αεροσκάφη, πόσες θέσεις στάθμευσης υπάρχουν για τα αυτοκίνητα των πολιτών. Από τις 800 μόνο θέσεις στο Ελληνικό, έχουμε 5.000 θέσεις για τους πολίτες. Αφού θέλει να μιλάει μόνο για μακέτες, μπορεί σε λίγες μέρες να επισκεφθεί και τους νέους δρόμους, βάσει των οποίων η πρόσβαση στο αεροδρόμιο θα είναι ευχερής. Ασφαλώς δεν θα είναι όλα τέλεια. Αλλά δεν θα μπορούσε να είναι τέλεια σε μια περιοχή πυκνοδομημένη, όπου έχουμε να διασχίσουμε ολόκληρο το Λεκανοπέδιο που είναι πολεοδομημένο. Αλλά παρ' όλα αυτά, η Αττική Οδός, ένα έργο υψηλών ποιοτικών προδιαγραφών, ευρωπαϊκών ποιοτικών προδιαγραφών, δεν είναι μακέτα. Θα τη χαρούν όλοι οι 'Ελληνες σε λίγες μέρες. Είναι ένα έργο σύγχρονο.
'Ενας συνάδελφος μας κατηγόρησε ότι δεν ξέρουμε να κάνουμε συγχρηματοδοτούμενα έργα.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εμείς εδώ, κύριε Υπουργέ, σας επερωτήσαμε για την ζεύξη Ακτίου-Πρέβεζας και σεις μας μιλάτε για το αεροδρόμιο των Σπάτων; Εμείς άλλες απαντήσεις θέλουμε.
ΠΡΟΕΔΡΕΥΩΝ (Παναγιώτης Σγουρίδης): Κύριε Καραμπίνα, σας παρακαλώ. Μην ξεχνάτε ότι, ενώ εσείς κάνατε την επερώτηση για το 'Ακτιο, παράλληλα αναφερθήκατε στην ομιλία σας και σε πολλά άλλα έργα, όπως Εγνατία, ΠΑΘΕ και σε άλλους άξονες. 'Αρα, είναι υποχρεωμένος ο κύριος Υπουργός να απαντήσει.
Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε συνάδελφε, επί είκοσι λεπτά ακούτε τον εκπρόσωπό σας χωρίς να τον διακόψετε και χωρίς να του κάνετε την ίδια παρατήρηση. 'Οταν, λοιπόν, έθεσε θέματα τέτοιου είδους, θα πάρει τις απαντήσεις και δεν θα μιλάει εδώ για διαπλοκή, χωρίς να έχει την ευαισθησία να προσκομίσει ένα έστω στοιχείο. 'Οταν προσκομίσει τα στοιχεία, θα μιλήσει και για διαπλοκή. Αλλά έτσι γενικά και αόριστα, δεν μπορεί να το κάνει. Δεν μπορεί να κατηγορεί το σύνολο του Τύπου και των ΜΜΕ ως χειραγωγούμενους από τον Υπουργό και να μη λαμβάνει απάντηση. Δεν μπορεί να λέγονται αυτά τα πράγματα. Δεν μπορεί να λέγεται ότι όλοι οι δημοσιογράφοι, όλα τα ΜΜΕ είναι χειραγωγούμενα του Υπουργού, ο οποίος έχει την ικανότητα να παρουσιάζει το μαύρο, άσπρο και να μην απαντάμε. Δεν είναι δυνατόν να θεωρούνται και να εντάσσονται όλα στην εικονική πραγματικότητα που θέλει να επικαλείται ο κ. Τσιτουρίδης, για να βρει ένα άλλοθι η Αντιπολίτευση. 
Είναι εικονική πραγματικότητα το μετρό της Αθήνας; Αναφέρεται δε και
στα οικονομικά στοιχεία, στα οποία έχουμε αναφερθεί κατ'επανάληψη. Ποιο ήταν το έργο του 1993, το οποίο υπέγραψε η παράταξη του κ. Τσιτουρίδη, όταν ήταν στην Κυβέρνηση; Ποια σύμβαση κάναμε με το μετρό, ποιο έργο παραδώσαμε και ποιο έργο πρόκειται να παραδοθεί τους επόμενους μήνες και τα επόμενα χρόνια; Δεν μπορεί να λέγονται έτσι γενικά και αόριστα. Δεν μπορεί να μη λέγεται τι έργο έχουμε στην ΠΑΘΕ και να επικαλείται την περίπτωση του αειμνήστου Πρωθυπουργού Καραμανλή, ο οποίος έκανε τον αυτοκινητόδρομο Αθηνών-Θεσσαλονίκης, χωρίς να είναι υποχρεωμένος να κάνει μελέτες περιβαλλοντικών επιπτώσεων, γιατί δεν απαιτούνταν, χωρίς να είναι υποχρεωμένος να κάνει πλήρεις μελέτες, χωρίς να είναι υποχρεωμένος να περιμένει τις απαλλοτριώσεις τρία και τέσσερα χρόνια, χωρίς να είναι υποχρεωμένος να πληρώσει κόστος απαλλοτριώσεων, όπως σας είπα, για την κυκλοφοριακή σύνδεση της Ηγουμενίτσας 105% στο κόστος του έργου. Γι'αυτά φταίει το ΥΠΕΧΩΔΕ! Δεν φταίει κανένας άλλος στην Ελλάδα για όσα έχουν γίνει! Δεν μπορεί, λοιπόν, να λέγονται έτσι όλα αυτά, όταν γίνεται ένας σύγχρονος κλειστός αυτοκινητόδρομος με ευρωπαϊκές προδιαγραφές. Δεν μπορεί να υποβαθμίζονται όλα.
Ασφαλώς υπάρχουν αδυναμίες. Ασφαλώς υπάρχουν παραλείψεις. Εμείς είμαστε ανοικτοί και δεκτικοί στην καλόπιστη κριτική. Και πρέπει να είμαστε δεκτικοί στην καλόπιστη κριτική γιατί πιστεύουμε ότι δεν μας χωρίζει
η άβυσσος, αλλά μας ενώνει το κοινό ενδιαφέρον και η κοινή αγωνία για το μέλλον της πατρίδας μας.
Δεν μπορεί όμως να χρησιμοποιούνται οι εκφράσεις και οι χαρακτηρισμοί, τους οποίους χρησιμοποίησε ο κ. Τσιτουρίδης για να συκοφαντήσει, να αμαυρώσει και να θολώσει τα νερά. Γιατί στα θολωμένα νερά είναι όλοι αναξιόπιστοι. Και οι 'Ελληνες πολίτες οφείλουν να
γνωρίζουν ότι κάθε δραχμή που διαχειριζόμαστε τη διαχειριζόμαστε με πολύ πόνο, με μεγάλη ευαισθησία και με πολλή προσοχή.
Κι αν θέλει να μιλήσει για την ευαισθησία στη διαχείριση του
δημόσιου χρήματος -και επειδή κατάγεται και από τη βόρεια Ελλάδα- ας πάει να ρωτήσει στη Θεσσαλονίκη πόσο στοίχισε η τρύπα του τότε δημάρχου που ανοίχτηκε για να γίνει το μετρό και ποιος πλήρωσε τα λεφτά -το ένα δισεκατομμύριο (1.000.000.000) δραχμές και πλέον- για να γίνει μία τρύπα, η οποία ήταν άχρηστη για το μετρό της Θεσσαλονίκης. Αν θέλει ας ρωτήσει, επειδή αναφέρθηκε και στο μετρό της Θεσσαλονίκης.
Κύριοι συνάδελφοι, είναι σαφές ότι μας χωρίζει μια διαφορετική
εκτίμηση. Εγώ πιστεύω ότι υπάρχουν πολλές δυνατότητες για
να συνεννοηθούμε. Δεν μπορεί όμως να χρησιμοποιούνται τόνοι και επιχειρήματα αυτού του είδους. Οποιοσδήποτε έχει στοιχεία οφείλει να τα προσκομίζει. Αλλά δεν μπορεί στο όνομα μιας αντιπολιτευτικής τακτικής και γραμμής να χρησιμοποιούνται και να αναφέρονται πράγματα, τα οποία δεν έχουν καμία επαφή με την πραγματικότητα. Σας θυμίζω ότι πριν από λίγο καιρό ένας συνάδελφός σας επιχείρησε με τον ίδιο τρόπο ν' αντιπολιτευθεί την Κυβέρνηση. 'Οταν πήγε στον Εισαγγελέα του Αρείου Πάγου που κλήθηκε για να γίνει η δικαστική έρευνα δεν αποκάλυψε τίποτε. Τα θυμάστε φαντάζομαι αυτά, κύριε συνάδελφε.
'Οσον αφορά τώρα στο συγκεκριμένο έργο, νομίζω ότι ο συνάδελφος ο κ. Τρυφωνίδης θέτει ορισμένα προβλήματα. Είναι κατανοητή και η στάση και η θέση του. Είναι εκπρόσωπος της περιοχής και λογικό είναι μέσα στα καθήκοντά του να πρέπει να παρουσιάσει τις απόψεις και τις θέσεις και ορισμένων φορέων της περιοχής, οι οποίοι θεωρούν ότι θίγονται από το έργο της πρόσβασης.
Δεν είναι όμως έτσι τα πράγματα. Και πιστεύουμε ότι το Συμβούλιο της 
Επικρατείας θα μας δώσει τη δυνατότητα να ολοκληρώσουμε το έργο ευχερώς. Το έργο όμως για το οποίο με κάλεσε ο αγαπητός φίλος ο κ. Αγγελόπουλος να το επισκεφθώ με βατραχοπέδιλα έχει ήδη ολοκληρωθεί. Είναι βατό και προσπελάσιμο. Αν θέλετε να το επισκεφθείτε. Ο κ. Τρυφωνίδης θα το γνωρίζει. Κατά 90% το έργο της υποθαλάσσιας σύζευσης έχει ολοκληρωθεί και απομένουν, αν θυμάμαι καλά, ένα περίπου δισεκατομμύριο (1.000.000.000)
για τις εργασίες πολιτικού μηχανικού και ένα τριακόσια για εργασίες ηλεκτρομηχανολογικού εξοπλισμού.
Το έργο είναι βατό, μπορεί να το περπατήσει κάποιος με τα πόδια και
να διαπιστώσει ότι τον Αύγουστο του 2001 θα είναι ένα έργο
πραγματικότητας και όχι ένα έργο μακέτας. Πιστεύουμε ότι εφόσον η απόφαση του Συμβουλίου της Επικρατείας είναι ευνοϊκή για το έργο θα μπορέσουμε να ολοκληρώσουμε και το κομμάτι της υπόλοιπης πρόσβασης.
Δεν μπορούμε όμως να λέμε, κύριε συνάδελφε, για τις πλημμύρες και να δημιουργούμε μία εικόνα στην περιοχή. Τον πλημμυρικό κίνδυνο προφανώς δεν μπορεί να τον κρίνει η Βουλή -ενδεχομένως ούτε κι εγώ μπορώ να τον κρίνω και να σας απαντήσω, αν θέλετε, με πολιτική ευθύνη- αλλά υπάρχουν γι'αυτά οι αρμόδιες υπηρεσίες. Αυτές κρίνουν. Δεν μπορεί η Βουλή να συζητήσει ένα τεχνικό θέμα, αν δηλαδή ο άλφα ή ο βήτα τρόπος κατασκευής είναι τεχνικά ενδεδειγμένος ή προκαλεί πλημμυρικά φαινόμενα.
Εγώ είμαι υποχρεωμένος να λάβω υπόψη τις διαβεβαιώσεις της υπηρεσίας και να πω ότι η αρχική πρόταση που προτείνατε, να κατασκευαστεί δηλαδή όρυγμα στην περιοχή για να περάσει η πρόσβαση, είχε πλημμυρικούς κινδύνους. Δεν μπορώ όμως να κάνω πολιτική συζήτηση. Γι' αυτό είναι οι αρμόδιες υπηρεσίες. Και νομίζω ότι η συγκεκριμένη υπηρεσία έχει αποδείξει με τον τρόπο που έχει διαχειριστεί το έργο ότι έχουμε περάσει πραγματικά σε μια άλλη εποχή στον τομέα των δημόσιων έργων. Οι ειδικές υπηρεσίες -επειδή άκουσα και την κριτική που κάνατε για τις ανώνυμες εταιρείες- τα νέα εργαλεία διοίκησης των έργων, δεν τα εφηύραμε εμείς στην Ελλάδα,
κύριε συνάδελφε. Τα αντλούμε από την ευρωπαϊκή εμπειρία και πιστεύουμε ότι είναι εργαλεία που μας δίνουν τη δυνατότητα να δουλέψουμε πιο αποτελεσματικά. 'Οχι να δουλέψουμε για αναθέσεις, όχι για σπατάλιση χρημάτων, όχι για κρυφές διαδικασίες.
Πιστεύω, λοιπόν, κύριοι συνάδελφοι, ότι όλες οι καλόπιστες πολιτικές προσεγγίσεις όσον αφορά το έργο της πρόσβασης έχουν ληφθεί υπόψη. Δεν θέλω να επιχειρήσω την αναστροφή στο παρελθόν και να ξαναμιλήσω για τα προβλήματα που προέκυψαν με την πτώχευση μιας εταιρείας.
Επειδή ο συνάδελφος ανέφερε τρεις φορές τις τρεις παρατάσεις και
πολλές φορές δημιουργούνται εντυπώσεις σ'αυτούς που μας ακούν, οι παρατάσεις ήταν απολύτως τεκμηριωμένες. Γι'αυτό ποτέ δεν μας κατηγόρησε η Αξιωματική Αντιπολίτευση για το ότι δεν αποδώσαμε άλλου είδους ευθύνες στον εργολάβο. Δεν νομίζω ότι ζητήσατε ή ζητάτε την έκπτωση του
αναδόχου.
Είναι νομίζω κατανοητό ότι υπήρχαν αντικειμενικες αδυναμίες και νομίζω ότι είναι επίσης κατανοητό και το γνωρίζει ο κ. Τρυφωνίδης και μπορεί να έχει τα στοιχεία που θέλει από την Υπηρεσία, ότι το έργο πρόκειται να ολοκληρωθεί, είναι ένα έργο πνοής για την περιοχή και για την περιοχή της Ηπείρου. Σας ανέφερα ήδη τέσσερα έργα που πρόκειται να ολοκληρωθούν μέσα στο 2001 και αφορούν την ανάπτυξη της Ηπείρου. 
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν
από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000: 80 χρόνια από την ενσωμάτωση στην Ελλάδα" τριάντα τέσσερις μαθητές και τρεις συνοδοί - καθηγητές από το Γυμνάσιο Λεονταρείου του Νομού Καρδίτσας.
Η Βουλή τους καλωσορίζει.
(Χειροκροτήματα από όλες τις πτέρυγες)
Θέλω να πω ότι έχουμε κοινοβουλευτικό έλεγχο σήμερα και βρίσκονται
στην Αίθουσα οι Βουλευτές που ερωτούν και ο Υπουργός που απαντάει.
Ο κ. Τσιτουρίδης έχει το λόγο για δέκα λεπτά για να δευτερολογήσει. ΣΑΒΒΑΣ ΤΣΙΤΟΥΡΙΔΗΣ: Θέλω να πω στο συνάδελφο κ. Καραμπίνα, ο οποίος
φεύγει, πως είναι βέβαιο ότι στην 'Αρτα θα φθάσει πιο γρήγορα, απ'ότι θα φθάνουμε σε λίγο εμείς οι Βουλευτές της βόρειας Ελλάδας που πρέπει να πάμε στο αεροδρόμιο στα Σπάτα. Κύριε συνάδελφε, καλό σας ταξίδι. Πολύ φοβούμαι ότι θα είσαστε τυχερός σε λίγο.
Ξεκινώντας θέλω να κάνω μία εισαγωγική παρατήρηση και να πω στον συμπαθή κατά τα λοιπά κύριο Υφυπουργό ότι το χαρακτηρισμό μου "ατυχή" τον περιόρισα στη σημερινή αποστολή την οποία είχατε. Κληθήκατε σήμερα να υπερασπίσετε ένα έργο το οποίο διεκόπη από τη στιγμή που είσαστε εσείς 
Υφυπουργός. Δεν φταίτε εσείς γι'αυτό. Το διευκρίνισε άλλωστε ο κ. Τρυφωνίδης.
Θα αναφερθώ τώρα σε κάτι που είπε ο Κοινοβουλευτικός Εκπρόσωπος του
ΠΑΣΟΚ κ. Σπυρόπουλος, ότι εμείς έχουμε την τάση να ενοχοποιούμε τον
οποιοδήποτε εδώ και το συνδέω με αυτά που είπε και ο κύριος Υπουργός για τα μαθήματα τα οποία μας έχει δώσει. Εμείς δεν ενοχοποιούμε στο πλαίσιο της λειτουργίας της ελεύθερης αγοράς τον οποιοδήποτε αναπτύσσεται και εξελίσεται στη βάση των κανόνων της ελεύθερης αγοράς. Εμείς δεν έχουμε την πολιτική κουλτούρα να στρεφόμαστε κατά του κέρδους και κατά των επιχειρηματιών, όπως κάνατε επί πολλές δεκαετίες εσείς στο ΠΑΣΟΚ.
Μακάρι οι δισεκατομμυριούχοι αυτού του τόπου να γίνουν τρισεκατομμυριούχοι και πεντακισεκατομμυριούχοι. Εκείνο το οποίο κατηγορούμε είναι η δημιουργία πλούτου από κάποιους, ο οποίος πλούτος στηρίζεται σε προνομιακές σχέσεις με κυβερνητικούς παράγοντες -εκεί είναι η διαπλοκή- και σε ένα πλέγμα αλληλοεξυπηρετήσεων και αλληλοεξαρτήσεων εξωθεσμικών παραγόντων με κυβερνητικούς παράγοντες. Η διαπλοκή δεν αφορά το σύνολο του πολιτικού κόσμου, κύριε Σπυρόπουλε, και μη γενικεύουμε. Δεν υπογράφουν οι Βουλευτές, ούτε αναθέσεις ούτε συναλλάσσονται για προμήθειες.
Στον πρώην συνδικαλιστή του ΟΤΕ και εξέχοντα συνάδελφο σήμερα κ. Σπυρόπουλο, θα ήθελα να πω, τι μας μιλάει για τον ΟΤΕ σήμερα, από όπου
προήρχετο, όταν σύμφωνα με εσωτερική έκθεση -αναγκάζομαι να το πωεσωτερικών ελέγχων για τον ΟΤΕ αποδεικνύεται ότι σήμερα στον ΟΤΕ υπάρχει απαξιωμένο τηλεπικοινωνιακό υλικό ύψους εξήντα δύο δισεκατομμυρίων (62.000.000.000) δραχμών, που βρίσκεται στις αποθήκες, ενώ προμήθειες εξοπλισμού που πραγματοποίησε ο πιο αμαρτωλός και ο πιο μεγάλος δημόσιος οργανισμός βρίσκονται επί τριετία σε σφραγισμένα κιβώτια, χωρίς να 
γνωρίζει κανείς τι έχουν μέσα; Θα μας δώσει μαθήματα τώρα ο κ. Σπυρόπουλος για το τι θα πει διαπλοκή;
Γνωρίζουν πάρα πολύ καλά όσοι κατοικούν σε αυτόν τον τόπο, κύριε
Υπουργέ, το ποιοι επιχειρηματίες και ποιοι εργολάβοι μέσα σε λίγα χρόνια,
από το τίποτα περίπου, ως κατέχοντες ΜΜΕ, δημιούργησαν πλούτο και ποιοι θέλουν να σηματοδοτήσουν πολιτικές εξελίξεις στον τόπο.
Και μην κάνετε ότι τα αγνοείτε αυτά.
Μιλήσατε για εκλογικά αποτελέσματα. Το σύμπαν ήταν υπέρ σας. Φθάσατε
στις εβδομήντα χιλιάδες σταυρούς, όπως φθάσατε και προκαλείτε τι ψηφίζει ο ελληνικός λαός. Ε, θα δούμε τι ψηφίζει ο ελληνικός λαός, όταν δεν θα έχετε -γιατί δεν θα έχετε- τα δόλια μέσα τα οποία χρησιμοποιήσατε πριν από λίγους μήνες. Μην επαίρεσθε εδώ!
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε συνάδελφε, δεν μας είπατε κανένα όνομα.
ΣΑΒΒΑΣ ΤΣΙΤΟΥΡΙΔΗΣ: Γιατί μας δώσατε μαθήματα για το πώς κερδίζονται οι εκλογές.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Στις άλλες εκλογές...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, να μη γράφεται καμία
διακοπή.
ΣΑΒΒΑΣ ΤΣΙΤΟΥΡΙΔΗΣ: Μη μας δίνετε μαθήματα, λοιπόν. Οι πολιτικοί προϊστάμενοι του ΥΠΕΧΩΔΕ να μη μας δίνουν μαθήματα για το πώς κερδίζονται οι εκλογές.
Είπατε επίσης ότι υπάρχουν απαντήσεις σε ό,τι είπατε. Το έργο δεν βλέπουμε. Απαντήσεις βεβαίως υπάρχουν. Ακούμε με τα χρόνια και με τους μήνες απαντήσεις. Μιλήσατε και για ευρωπαϊκές προδιαγραφές των έργων, όταν σε χίλιους διακόσιους πενήντα τρεις ελέγχους που έγιναν, ήταν επίσημα στοιχεία, απάντηση του κοινοτικού επιτρόπου κ. Μπαρνιέ, προσφάτως...
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Στοιχεία του ΥΠΕΧΩΔΕ.
ΣΑΒΒΑΣ ΤΣΙΤΟΥΡΙΔΗΣ: 'Οχι, είναι στοιχεία οργάνου που ελέγχεται από το ΥΠΕΘΟ και δεν σας αρέσει καθόλου.
Σε χίλιους διακόσιους πενήντα τρεις ελέγχους διαπιστώθηκαν στο
διάστημα Ιουλίου 1998 - Απριλίου 2000 χίλιες εκατόν είκοσι δύο κακοτεχνίες. Αυτά είναι τα στοιχεία περί ευρωπαϊκών προδιαγραφών.
Επειδή μιλήσατε και για την "τρύπα" του μετρό της Θεσσαλονίκης
-έλεος!- απαντήσεις για το σήμερα έχετε να δώσετε; Τη Δευτέρα που πέρασε δημοσιεύθηκε η απάντηση του κοινοτικού διαμεσολαβητή για την υπόθεση του μετρό, που αναφέρει το όργιο της παρασκηνιακής συνδιαλλαγής ανάμεσα στην Κυβέρνηση του κ. Σημίτη με το δεύτερο μειοδότη γι' αυτό το μετρό. Και εξαιτίας αυτού του οργίου δεν έχει ξεκινήσει αυτό το έργο. Απαντήσεις έχετε να δώσετε στο λαό της Θεσσαλονίκης και της βόρειας Ελλάδας, πέρα από το να κάνετε αναφορές στο τι έκανε ο κ. Κούβελας ή στο τι κάνει σήμερα ο κ. Παπαγεωργόπουλος;
Εσείς υπογράψατε τη σύμβαση, εσείς τη φέρατε εδώ να κυρωθεί, εσείς διαπραγματευτήκατε δολίως και σε πολιτικό επίπεδο με την Ευρωπαϊκή Επιτροπή παραμονές εκλογών. Εσείς, ενώ είχατε υποχρέωση να παρουσιάσετε εδώ το χρηματοδοτικό σχήμα τον Ιούνιο του 2000, τόσους μήνες μετά τολμάτε να μας πείτε -μετά από κυβερνητική σύσκεψη- ότι θα παρουσιάσετε εδώ τροποποίηση της κυρωμένης σύμβασης -να κυρώσουμε και νέα σύμβαση- για διευκολύνσεις στον μειοδότη; Τολμήστε να το φέρετε! Αλλά τολμήστε πρώτα να πάτε στη Θεσσαλονίκη για να δώσετε απαντήσεις πριν προκαλέσετε τους παράγοντες της βόρειας Ελλάδας!
Να διευκρινίσω, κύριε Αλευρά, ότι εγώ δεν αναφέρθηκα σε όλα τα μέσα
και σ' όλους τους δημοσιογράφους. Γνωρίζουν οι παροικούντες την Ιερουσαλήμ πολύ καλά ποια μέσα και ποιοι στα μέσα έχουν προνομιακές σχέσεις με την Κυβέρνησή σας και τον προϊστάμενο Υπουργό σας. Ευτυχώς δεν είναι όλα τα μέσα και όλοι οι δημοσιογράφοι. Ευτυχώς που είναι πολύ λίγοι οι πολιτικοί εκείνοι οι οποίοι χρησιμοποιούν τέτοια μέσα. Γι' αυτό υπάρχει ελπίδα σ' αυτόν τον τόπο.
Επειδή προκαλείτε και για γενικευμένη επερώτηση, λυπούμαι πάρα πολύ που περιμέναμε πάνω από δύο μήνες να συζητηθεί αυτή η επερώτηση, η οποία είχε κατατεθεί πριν από δύο μήνες. Ε, αφού συζητήθηκε αυτή η επερώτηση και όσο εκκρεμεί η κατάθεση και η συζήτηση στο νομοσχέδιο, θα κληθείτε και πάλι στη Βουλή να απαντήσετε σε γενικευμένη επερώτησή μας.
Και επειδή αμφισβητείτε τις καλές μας προθέσεις και λέτε ότι είμαστε κακόβουλοι όταν μιλούμε για διαφάνεια, θα ήθελα να σας πω το εξής: Πριν από δύο χρόνια η Επιτροπή Θεσμών και Διαφάνειας της Βουλής έκανε δέκα πολύ συγκεκριμένες και ολοκληρωμένες προτάσεις για το τι πρέπει να γίνει στο χώρο των δημοσίων έργων. Καμία από τις προτάσεις αυτές δεν έχετε προωθήσει. Καμία απολύτως. Κι έρχεσθε, ενώ χρειάζεται μία ολοκληρωμένη παρέμβαση σε όλο το σχεδιασμό και στην κατασκευή των δημοσίων έργων -από το σχεδιασμό μέχρι και την επίβλεψη των δημοσίων έργων- με σημαντική καθυστέρηση -και αφού κάποιοι κερδοσκόπησαν όλους αυτούς τους μήνες στο
Χρηματιστήριο με τις ανακοινώσεις τις οποίες βγάζατε περί του πότε θα καταθέσετε το νομοσχέδιο- να καταθέσετε, στο μέλλον, ένα νομοσχέδιο το οποίο παρεμβαίνει σε ένα μόνο από τους άξονες της αλυσίδας αυτής. Αυτό δεν είναι εξυγιαντική παρέμβαση στον τομέα. Εκκρεμούν, λοιπόν, οι υποχρεώσεις τις οποίες έχετε αναλάβει στη βάση των πορισμάτων της Επιτροπής Θεσμών και Διαφάνειας της Βουλής.
Εκκρεμεί το μεγάλο θέμα των μελετών. Οι μελέτες ανατίθονταν όταν ήταν μερικών εκατομμυρίων. Σήμερα είναι πολλών δισεκατομμυρίων και συνεχίζει να μην υπάρχει πλαίσιο. Ανατίθενται οι μελέτες και δεν υπάρχει κανένας σοβαρός μηχανισμός να ελέγχει τα έργα στην ποιότητα και στην εξέλιξή τους.
Τόλμησε να μου πει ο κ. Λαλιώτης την προηγούμενη εβδομάδα: "Τι να κάνουμε; Τέλειωσαν τα έργα αλλά εμείς δεν τους πληρώνουμε τώρα και δεν παίρνουμε τα πρωτόκολλα οριστικής παραλαβής διότι έγιναν κακοτεχνίες". Μα, τι περιμένετε; Να τελειώσουν τα έργα για να διαπιστώσετε εάν
υπάρχουν κακοτεχνίες; Πού είναι οι μηχανισμοί επίβλεψης κατά τη διάρκεια ελέγχου των έργων; Αυτά είναι τα μεγάλα ερωτήματα.
Αφού ευχαριστήσουμε για μια ακόμη φορά για το μάθημά σας για το πώς
κερδίζονται οι εκλογές, να σας πούμε ότι και ο ελληνικός λαός είναι ιδιαιτέρως σοφός και ξέρει πώς κερδίσατε τις εκλογές. Και ξέρουμε γιατί δεν θα ξανακερδίσετε τις εκλογές, γιατί σας κατάλαβε ο ελληνικός λαός. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο
για να κλείσει τη συζήτηση.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, νομίζω ότι είναι απολύτως σαφές ότι η Νέα Δημοκρατία επιμένει να μη διδάσκεται από τα μαθήματα που τις έχει δώσει ο ελληνικός λαός πολλές φορές μέχρι σήμερα.
Σήμερα ανακαλύψαμε τη δεύτερη εκδοχή της ήττας τους. Αφού για
αρκετούς μήνες μας κατήγγειλαν ότι κερδίσαμε τις εκλογές χάρη νοθείας, σήμερα ο κ. Τσιτουρίδης μας είπε ότι κερδίσαμε τις εκλογές χάρη των Μέσων Μαζικής Ενημέρωσης.
Είναι προφανές ότι ο κ. Τσιτουρίδης δεν έχει αντιληφθεί ακόμη -και
αυτό είναι αρκετά ανησυχητικό για τον ίδιο και την παράταξή του- ότι στην υπόθεση που λέγεται εκλογές ο ελληνικός λαός δεν είναι ένα άβουλο πιόνι των Μέσων Μαζικής Ενημέρωσης, όπως θέλει να τον εμφανίσει, αλλά έχει γνώμη, σκέψη και κρίση. Ο ελληνικός λαός ασκώντας το δημοκρατικό δικαίωμα, επιλέγει την κυβέρνηση που πιστεύει ότι με το έργο και το πρόγραμμά της μπορεί να υπερασπίσει καλύτερα τα συμφέροντά του.
Ο κ. Τσιτουρίδης σε μια έπαρση κομματικής αλαζονείας αδυνατεί να
κατανοήσει ότι η απόφαση του ελληνικού λαού ήταν απόφαση στηριγμένη αποκλειστικά και μόνο στα κριτήρια του ελληνικού λαού. Καταδιώκει μάγισσες. Αλλά όταν καταδιώκει μάγισσες θα πρέπει να έχει το θάρρος ή αυτός ή η παράταξή του, ο Αρχηγός του, να αναφέρει και κάποιο όνομα. 
Δεν μπορεί γενικά και αόριστα να λέγονται πράγματα περί διαπλοκής,
περί σχέσεων, περί κάποιων που πλούτισαν και πώς πλούτισαν. Δεν μπορεί 
όλα να είναι μονίμως υπό την εισαγγελικού τύπου καταδίκη της Αξιωματικής Αντιπολίτευσης. Θα πρέπει να πει ονόματα, θα πρέπει να αναφέρει στοιχεία. Και αυτά τα στοιχεία θα πρέπει να τα προσκομίσει για να αποδείξει αν
έχουν οποιοδήποτε ίχνος αλήθειας. Διαφορετικά ασκεί τη συνήθη τακτική της συκοφαντίας η παράταξη αυτή, η οποία δεν έχει μάθει να ασκεί υπεύθυνη πολιτική, αλλά θέλει μονίμως να καρκινοβατεί ο πολιτικός βίος και το πολιτικό σύστημα στα καυδιανά δίκρανα της γενικότητας και της αοριστολογίας. Δεν θα συνθλιβούμε μαζί τους.
Το έργο το οποίο έχει γίνει στον τομέα των δημοσίων έργων είναι
σημαντικό και μεγάλο. Μια βόλτα σε ολόκληρη τη χώρα μπορεί να το αποδείξει. Μπορείτε να δείτε τις εικόνες της Ελλάδας του 1980 και τις εικόνες της Ελλάδας του 2000.
Επειδή, κύριε συνάδελφε, αναφερθήκατε στη διαπλοκή και είπατε ότι διαπλοκή μπορεί να κάνει η Κυβέρνηση μόνο και όχι οι απλοί Βουλευτές και η Αντιπολίτευση, να σας πω ότι όταν η Αντιπολίτευση υποστηρίζει τα συμφέροντα του α' ή του β' εργολάβου διαπλέκεται, κύριε συνάδελφε. 
Αναφερθήκατε και στον Ευρωπαίο διαμεσολαβητή. Να μη χρησιμοποιείτε τα
στοιχεία μονομερώς, κύριε συνάδελφε, για να μη δημιουργούνται σκοτεινές εικόνες, συχγύσεις και παρεξηγήσεις.
Ο Ευρωπαίος διαμεσολαβητής έδωσε μια ορισμένη απάντηση. Πριν απ'
αυτόν, όμως, είχε προέλθει απάντηση από την αρμόδια διεύθυνση της Ευρωπαϊκής Επιτροπής, καθώς και απάντηση από τα ελληνικά δικαστήρια. 
Πριν, λοιπόν, να επικαλεσθείτε μεροληπτικά και μονομερώς ορισμένες
μόνο γνωμοδοτήσεις, να φροντίζετε να επικαλείσθε συνολικά τις αποφάσεις των αρμοδίων οργάνων.
Νομίζω, κύριε Πρόεδρε, ότι θα έχουμε την ευκαιρία να πούμε, γιατί δυστυχώς δεν είναι ευχερές για μας να απαντάμε γενικόλογα -μπορούμε να απαντήσουμε με συγκεκριμένα και εξειδικευμένα στοιχεία οποτεδήποτε... 
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, πήρατε και εσείς
τη συνήθεια του κυρίου Υπουργού. Ολοκληρώστε σας παρακαλώ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος,Χωροταξίας και Δημοσίων 'Εργων): Οποτεδήποτε οι συνάδελφοι της Νέας Δημοκρατίας αποφασίσουν ότι θα έχουν στοιχεία, να μας ειδοποιήσουν για να έρθουμε να τα συζητήσουμε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. ΣΑΒΒΑΣ ΤΣΙΤΟΥΡΙΔΗΣ: Επειδή ο κύριος Υπουργός ζήτησε ονόματα
διαπλοκής, ευχαρίστως να του τα δώσω. Σημίτης και η ομάδα που κυβερνά. Αυτούς εψήφισε ο ελληνικός λαός. 'Οχι τους επιχειρηματίες.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Πολύ σωστά σας είπα...
ΣΑΒΒΑΣ ΤΣΙΤΟΥΡΙΔΗΣ: Εκεί είναι η αιτίασή μας. Από εκεί και πέρα τα
υπονοούμενα περί προστασίας συμφερόντων, όχι στην Αντιπολίτευση. Η διαπλοκή προϋποθέτει δύο συναλλασσόμενους: Τον επίβουλο ιδιώτη και το διεφθαρμένο δημόσιο λειτουργό. Κανείς στην Αντιπολίτευση δεν ασκεί δημόσια εξουσία. Η Κυβέρνηση ασκεί. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
επί της υπ'αριθμ. 40/19.12.2000 επερώτησης Βουλευτών της Νέας Δημοκρατίας, προς τον Υπουργό Περιβάλλοντος, Χωροταξίας και Δημοσίων 'Εργων σχετικά με το έργο της Ζεύξης Πρέβεζας-Ακτίου.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.22' λύεται η συνεδρίαση για τη Δευτέρα 12 Φεβρουαρίου 2001 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα σας διανεμηθεί.

ΠΡΟΕΔΡΟΣ ΟΙ ΓΡΑΜΜΑΤΕΙΣ

