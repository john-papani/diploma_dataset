

ΣΥΝΕΔΡΙΑΣΗ ΚΔ'
Τετάρτη 29 Αυγούστου 2001
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και για τις ανάγκες των σχολείων και άλλες διατάξεις", σελ.
2. Συζήτηση και ψήφιση επί των άρθρων και των τροπολογιών του σχεδίου νόμου του Υπουργείου Δικαιοσύνης: "Έκτιση ποινών εμπόρων ναρκωτικών και άλλες διατάξεις αρμοδιότητος Υπουργείου Δικαιοσύνης", σελ.
ΟΜΙΛΗΤΕΣ
Α. Επί του σχεδίου νόμου του Υπ. Εθνικής Παιδείας και Θρησκευμάτων:
ΠΕΤΣΑΛΝΙΚΟΣ Φ., σελ.
Β. Επί του σχεδίου νόμου του Υπουργείου Δικαιοσύνης:
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Ε., σελ.
ΔΑΜΑΝΑΚΗ Μ., σελ.
ΖΩΗΣ Χ., σελ.
ΠΑΠΑΓΕΩΡΓΙΟΥ Γ., σελ.
ΠΑΥΛΟΠΟΥΛΟΣ Π., σελ.
ΣΚΥΛΛΑΚΟΣ Α., σελ.
ΣΠΥΡΟΠΟΥΛΟΣ Ρ., σελ.
ΣΤΑΘΟΠΟΥΛΟΣ Μ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΚΔ'
Τετάρτη 29 Αυγούστου 2001

Αθήνα, σήμερα στις 29 Αυγούστου 2001, ημέρα Τετάρτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
Εισερχόμαστε στην ημερήσια διάταξη της.
ΝΟΜΟΘΕΤΙΚΗΣ ΕΡΓΑΣΙΑΣ
Πριν προχωρήσουμε στο νομοσχέδιο του Υπουργείου Δικαιοσύνης θα ψηφίσουμε στο σύνολο το νομοσχέδιο του Υπουργείου Εθνικής Παιδείας και Θρησκευμάτων: "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και τις ανάγκες των σχολείων". 
Υπάρχει καμία αλλαγή;
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε, θα ήθελα να κάνω κάποιες νομοτεχνικές διορθώσεις.
Μεταξύ των λέξεων "και" και "τις" τίθεται η λέξη "για", καθώς επίσης προστίθεται στο τέλος του τίτλου η φράση "και άλλες διατάξεις". Συνεπώς ο τίτλος του νομοσχεδίου γίνεται: "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και για τις ανάγκες των σχολείων και άλλες διατάξεις".
Ευχαριστώ.
ΠΡΟΕΔΡΟΣ (Απόστολος Κακλαμάνης): Συνεπώς ερωτάται το Τμήμα: Γίνεται δεκτό το νομοσχέδιο και στο σύνολο με τις νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο, με τις νομοτεχνικές διορθώσεις του κυρίου Υπουργού.
Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Πρόσληψη αναπληρωτών εκπαιδευτικών για το Πρόγραμμα Ολυμπιακής Εκπαίδευσης και για τις ανάγκες των σχολείων και άλλες διατάξεις" έγινε δεκτό κατά πλειοψηφία, σε μόνη συζήτηση κατ' αρχήν, κατ΄ άρθρον και στο σύνολο σε μόνη συζήτηση και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα εξουσιοδότηση.
Εισερχόμεθα στη συνέχιση της συζήτησης του νομοσχεδίου του Υπουργείου Δικαιοσύνης. Στη χθεσινή συνεδρίαση ψηφίσθηκε η αρχή του νομοσχεδίου και τα άρθρα 1 έως 5. Σήμερα θα συζητηθούν τα υπόλοιπα άρθρα 6 έως 17 και μια τροπολογία του κυρίου Υπουργού.
Η κα Δαμανάκη ορίζεται ως Κοινοβουλευτική Εκπρόσωπος του Συνασπισμού της Αριστεράς και της Προόδου.
Ο κ. Παπαγεωργίου έχει το λόγο επί της ενότητας των άρθρων. Η τροπολογία θα συζητηθεί μετά χωριστά.
ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριοι συνάδελφοι, με το άρθρο 6 προβλέπεται η ίδρυση ειδικών τμημάτων δικαστηρίων στα πρωτοδικεία και στα Εφετεία Αθηνών και Θεσσαλονίκης προκειμένου να δικάζονται κοινοτικά σήματα.
Με το άρθρο 7 καθορίζεται η τοπική και υλική αρμοδιότητα των δικαστηρίων αυτών.
Στο άρθρο 8 ρυθμίζονται τα της παραπομπής.
Στο άρθρο 9 προβλέπεται ότι τα δικαστήρια αυτά θα εκδικάζουν και υποθέσεις με τη γενικότερη έννοια των εφευρέσεων, λόγω της πρόδηλης συνάφειας που έχουν με τις υποθέσεις των κοινοτικών σημάτων και προκειμένου να υπάρχει ενότητα στην απονομή της δικαιοσύνης στον ιδιαίτερο αυτό τομέα των διαφορών.
Στο άρθρο 10 προβλέπεται ότι τα ειδικά αυτά τμήματα των δικαστηρίων θα μπορούν να δικάζουν και υποθέσεις για τα εθνικά σήματα, με τη διαφορά όμως ότι θα είναι και τοπικώς αρμόδια. Επίσης επειδή επί του παρόντος, όπως ακούστηκε, οι υποθέσεις αυτές είναι πολύ μικρού αριθμού, μπορεί να δικάζονται από τα ειδικά Δικαστήρια των σημάτων και υποθέσεις εμπορικού δικαίου, εάν κρίνει ο διευθύνων το Δικαστήριο, ότι υπάρχει αυτή η δυνατότητα και αυτή η ευχέρεια. Επίσης προβλέπεται λόγω της ιδιαίτερης φύσης και της δυσκολίας που έχουν αυτές οι υποθέσεις, ότι θα πρέπει οι δικαστές που θα συγκροτούν τα δικαστήρια αυτά να έχουν ιδιαίτερη εξειδίκευση στο δίκαιο των σημάτων, ιδίως των κοινοτικών και του εμπορικού δικαίου γενικότερα.
Τέλος με το άρθρο 11 στο κεφάλαιο Γ' καθορίζονται τα του χρόνου ισχύος του νόμου αυτού με την πρόβλεψη ότι θα ισχύει για τις αγωγές που κατατίθενται μετά τη δημοσίευση του νόμου αυτού.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
Στο άρθρο 12, στο κεφάλαιο Δ', αφαιρείται η λέξη "ίδρυμα" από τον τίτλο του νομικού προσώπου ιδιωτικού δικαίου "ΕΠΑΝΟΔΟΣ" και προστίθεται η λέξη "φυλακισμένοι" διότι η πρόνοια είναι να προσαρμοστούν, ώστε να επανενταχθούν στην κοινωνία οι φυλακισμένοι ήδη από τον χρόνο που κρατούνται στη φυλακή.
Με το άρθρο 13 προβλέπονται τα του διοικητικού συμβουλίου, δηλαδή η σύνθεσή του, η διάρκειά του, προβλέπεται διευθύνων σύμβουλος, τα προσόντα για το διορισμό των, η δυνατότητα και η τροποποίηση του Καταστατικού του και άλλες προβλέψεις για την εταιρεία "ΘΕΜΙΣ ΚΑΤΑΣΚΕΥΑΣΤΙΚΗ".
Στο άρθρο 14 παρατείνεται ακόμη για ένα εξάμηνο η συνεργασία που θα έχει η Ελληνική Αστυνομία με τους εξωτερικούς φρουρούς των φυλακών. Αυτή η διάταξη και στην κατ' αρχήν συζήτηση του νομοσχεδίου βλήθηκε ιδιαίτερα από την αιτίαση ότι θα πρέπει επιτέλους οι αστυνομικοί να απασχοληθούν αποκλειστικά στα κατ' αυτούς αστυνομικά καθήκοντα και άλλες παρόμοιες απόψεις. Νομίζω ότι δεν θα συμβεί και τίποτα φοβερό αν πράγματι για ένα ακόμη εξάμηνο μέχρις ότου να αποκτήσουν την εμπειρία, που πρέπει αυτοί οι φρουροί, παραταθεί η συνεργασία της Ελληνικής Αστυνομίας. ΄Αλλωστε, εκείνο το οποίο προέχει είναι η ασφαλής φύλαξη των φυλακών και δεν νομίζω ότι δημιουργείται κανένα θέμα από αυτήν τη μικρή παράταση. Η αγωνία του Υπουργείου να φυλάσσονται σωστά οι φυλακές νομίζω ότι δίνει αυτή τη δυνατότητα παράτασης και δεν έχει να κάνει αυτή η παράταση της συνεργασίας με κανένα άλλο ζήτημα.
Νομίζω ότι σωστά το Υπουργείο ανέβαλε την έναρξη ισχύος του ν.2915/2001 για την επίλυση των διαφορών από τα πολιτικά δικαστήρια μέχρι την 1/1/2002. Πιστεύω ότι μέχρι τότε θα είμαστε καθ' όλα έτοιμοι, θα έχουν ολοκληρωθεί όλες οι υποδομές. Είναι ένα πάγιο αίτημα του συνόλου των πολιτών της χώρας, που είτε ηθελημένα είτε άθελά τους εκ των καθ' ημέρα ασχολιών τους εμπλέκονται στα δικαστήρια, να πάψει να υπάρχει αυτό το φαινόμενο της αρνησιδικίας. Και θα πρέπει επιτέλους σ΄ αυτήν την Αίθουσα να ακουστούν φωνές στήριξης γι' αυτήν την πρωτοβουλία και τη σωστή παρέμβαση του Υπουργείου Δικαιοσύνης, ούτως ώστε επιτέλους στη χώρα μας οι υποθέσεις όταν οδηγούνται στα δικαστήρια να δικάζονται και όχι να παρελκύονται και να χρονοτριβούν.
Όσον αφορά το άρθρο 16 προβλέπεται ο τρόπος βαθμολόγησης των μαθητών της Σχολής Δικαστών με ένα μέσο όρο της βαθμολογίας τους, ενώ παράλληλα καθιερώνεται η βαθμολόγησή τους με τον όρο "επιτυχής" ή "ανεπιτυχής" στο πεδίο της πρακτικής τους εξάσκησης και προβλέπεται να παρακολουθήσουν και εκ νέου την πρακτική εξάσκηση όταν αυτήν την πρώτη φορά θα κριθεί ανεπιτυχής. 
Όσον αφορά την παράγραφο 2 που αναφέρεται στο θέμα των ανεξάρτητων διοικητικών αρχών επίσης προβλέπεται ότι επειδή πλέον αποφασίζεται σύμφωνα με την παράγραφο 2 του άρθρου 101 Α' του Συντάγματος ο διορισμός των ανεξάρτητων διοικητικών αρχών μέσα από τη Διάσκεψη των Προέδρων της Βουλής, ενδέχεται σε ορισμένες περιπτώσεις διοικητικά συμβούλια και διοικήσεις τέτοιων αρχών, όπως είναι το ΑΣΕΠ και άλλα, να μην έχουν προλάβει να διοριστούν και επομένως καθίσταται αναγκαίο πράγματι να δοθεί αυτή η δυνατότητα.
Ακούστηκε από την πλευρά της Νέας Δημοκρατίας ότι οπωσδήποτε και εκβιαστικά πρέπει να τεθεί χρόνος όριο. Όπως πολύ σωστά ακούστηκε από τον Υπουργό -και εγώ έτσι το αντιλαμβάνομαι- αυτή η διάταξη δεν έρχεται να καλύψει μια πρόσκαιρη ανάγκη που ενδεχομένως και ασφαλώς θα δημιουργηθεί, αλλά ενδέχεται να υπάρξει και τέτοια ανάγκη στο μέλλον. Δηλαδή νομίζω ότι είναι μια διάταξη με διαχρονική αξία και εφαρμογή, διότι και πάλι στο μέλλον που θα λειτουργεί και θα έχει προβλεφθεί από την τροποποίηση του Κανονισμού της Βουλής αυτή η τροποποίηση να λήξει για τον άλφα ή βήτα λόγο η θητεία μιας διοίκησης, μιας αρχής. Και νομίζω ότι θα πρέπει και πάλι και σ' αυτήν την περίπτωση να παρατείνεται η χρόνος της λειτουργίας της. 
Τέλος με την τελευταία παράγραφο 3 του άρθρου 16 καθορίζεται, επειδή έχει δημιουργηθεί μια σύγχυση, ποια είναι η προθεσμία κλήτευσης των διαδίκων σε υποθέσεις ενώπιον του ειρηνοδικείου. Με τις σκέψεις αυτές προτείνω να γίνουν δεκτά όλα τα άρθρα τα οποία ψηφίζουμε.
Όσον αφορά την τροπολογία, θέλω να πω ότι προβλέπει κυρίως βαθμολογικές εξομαλύνσεις στους δικαστές. Νομίζω ότι είναι ένα πάγιο αίτημα των δικαστών και νομίζω επίσης ότι είναι μια διάταξη που επιφέρει μια δικαιοσύνη στο χώρο των λειτουργών της δικαιοσύνης -για να το πω έτσι παραφραστικά- διότι πράγματι δεν μπορούν επί μακρόν να παραμένουν στις ίδιες θέσεις, χωρίς να προάγονται. Δημιουργούνται, λοιπόν, τέτοιες συνθήκες, ώστε να απεμπλακούμε από αυτή την ασφυξία που δημιουργεί η παραμονή επί μακρόν στην ίδια θέση.
Θέλω να πω και λίγες ακόμα σκέψεις. Στην Αίθουσα αυτή χθες ακούστηκαν ορισμένες εκφράσεις ότι τάχα το ποινικό μας σύστημα ευμενοποιείται -έτσι ακούστηκε- και δεν γίνεται όσο πρέπει αυστηρό.
Θέλω να πω ότι στον τομέα τον οποίο συζητήσαμε στα σχετικά άρθρα, στο θέμα δηλαδή των ναρκωτικών, ήδη η νομοθεσία μας είναι η αυστηρότερη δυνατή με το ν.1729 και τον ν.2161/93 και νομίζω ότι τώρα πολύ σωστά έρχεται να συμπληρωθεί η αυστηρότητα αυτή και να μετατεθεί και στον τομέα και στο στάδιο εκείνο της εκτίσεως της ποινής, όπου πράγματι ο κάθε εμπλεκόμενος και καταδικαζόμενος σε τέτοια αδικήματα θα αισθάνεται ότι πράγματι εκτίει την ποινή του, αφού θα παραμένει επί μακρόν στη φυλακή. Έτσι θα ικανοποιηθεί και αυτό το ζήτημα -όσο και αν αυτό ακούγεται ότι τάχα εξυπηρετεί μόνο επικοινωνιακούς σκοπούς- ότι πράγματι, αυτοί που καταδικάζονται και φυλακίζονται και εκτίουν την ποινή τους και δεν συμβαίνει αυτό που ακούγεται ότι σε "λίγο καιρό πάλι έξω θα είναι". 
Επίσης θέλω να πω ότι πολύ σωστά ακούστηκε, ότι το Υπουργείο Δικαιοσύνης προσπαθεί σιγά -σιγά να κάνει θετικά βήματα, ούτως ώστε πράγματι να εξομαλυνθούν τα πράγματα στον ευαίσθητο τομέα της δικαιοσύνης. 
Έτσι, λοιπόν, νομίζω ότι δεν εξυπηρετούν τίποτα, παρά μια στείρα αντιπολιτευτική φωνή, οι απόψεις ότι τάχα επειδή έχουμε πολλές επιμέρους διατάξεις, το νομοσχέδιο δεν εξυπηρετεί και δεν βοηθά κ.ο.κ. Νομίζω ότι τις περισσότερες φορές, όλα αυτά τα νομοσχέδια του Υπουργείου Δικαιοσύνης έγιναν δεκτά και από την Αντιπολίτευση -άρα επομένως κινούνταν και κατ΄αυτήν προς την σωστή κατεύθυνση- άλλες φορές, ακόμα και όταν συγκεντρώθηκαν επιφυλάξεις, αυτές ήταν σε επιμέρους ζητήματα, όπως αίφνης για το ζήτημα του νομοσχεδίου του Υπουργείου Δικαιοσύνης, στις υποδομές και όχι στην αρχή του. Εκείνο που έχει σημασία δεν είναι αν έρχονται πολλές διατάξεις μαζί σ' ένα νομοσχέδιο, από τη στιγμή μάλιστα που είναι σχετικές, αφού αναφέρονται στην ευρύτερη σφαίρα της απονομής της δικαιοσύνης, αλλά αν πράγματι βοηθούν την χώρα μας και τους πολίτες αυτής της χώρας, ώστε να απολαμβάνουν ένα πιο δίκαιο σύστημα απονομής δικαιοσύνης. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Ζώης έχει το λόγο.
ΧΡΗΣΤΟΣ ΖΩΗΣ : Ευχαριστώ, κύριε Πρόεδρε.
Από το περιεχόμενο του νομοσχεδίου, όπως και χθες εκτέθηκε τουλάχιστον στη συζήτηση επί της αρχής , όπως διαπιστώνει κανείς, κύριε Πρόεδρε, η Νέα Δημοκρατία δεν εξέφρασε επιφυλάξεις τόσο για το περιεχόμενό του, όσο για τη δομή, τον τρόπο, τη διαδικασία και τη μεθόδευση που μετήλθε ο κύριος Υπουργός για να το φέρει στο Κοινοβούλιο.
Επειδή έχουμε πει πολλά και στην επί της αρχής συζήτηση, θέλω να περιοριστώ στη διατύπωση ορισμένων νέων επιφυλάξεων.
Στα άρθρα 6 και 11, όπως είπαμε και στην τοποθέτησή μας επί της αρχής, δεν μπορούμε να διαφωνήσουμε. Είναι μια υποχρέωση της χώρας που απορρέει από τον Κανονισμό του Συμβουλίου της Ευρωπαϊκής Ενώσεως και συνεπώς δεν μπορούμε παρά να συμφωνήσουμε να ψηφίσουμε τα άρθρα και να ξαναεκθέσουμε τις επιφυλάξεις μας, ότι εν πάση περιπτώσει ερχόμαστε με αρκετή χρονική καθυστέρηση να ανταπεξέλθουμε στην ανάληψη αυτής της υποχρέωσής μας. Αυτό νομίζω ότι δείχνει τόσο το πόσο αντιλαμβανόμαστε την προσαρμογή της χώρας στο ευρωπαϊκό γίγνεσθαι, όσο και το πώς αντιλαμβανόμαστε την ανάγκη να εναρμονίσουμε την νομοθεσία μας με όσα συμβαίνουν στις χώρες της Ευρωπαϊκής Ένωσης.
Για το άρθρο 12 αποφύγαμε να πούμε οτιδήποτε στην επί της αρχής συζήτηση και διατυπώσαμε μόνο ένα ερώτημα. Πώς βλέπετε να λειτουργεί κατά τη γνώμη σας η επάνοδος; Και αυτό γιατί εκφράστηκαν κάποιες επιφυλάξεις και μάλιστα από συναδέλφους της Πλειοψηφίας μέσα στην επιτροπή, οι οποίοι θεωρούμε ότι με καλή προαίρεση εξέφρασαν τις επιφυλάξεις τους.
Σας είπαν για παράδειγμα -και εγώ το υιοθετώ εν μέρει- και επαναλαμβάνω την ερώτησή τους, χωρίς αυτό βεβαίως να κρύβει κάποια διαφωνία για το ότι η προσπάθεια πολιτικής επανένταξης των φυλακισμένων και των αποφυλακισμένων ξεκινάει από την πρώτη ημέρα εγκλεισμού τους σε σωφρονιστικό κατάστημα, δεν υπάρχει διαφωνία σε αυτό, κύριε Υπουργέ, κάποιοι άλλοι θα έλεγαν μάλιστα ότι η προσπάθεια επανένταξής τους ξεκινάει από την πρώτη ημέρα επιβολής ποινής -και το αντιλαμβάνεται και ο κοινός νους- ότι άλλο πράγμα είναι η κατάρτιση των φυλακισμένων και άλλο πράγμα η κατάρτιση των αποφυλακισμένων, ότι άλλες προϋποθέσεις υπάρχουν για να αντιμετωπισθεί ένας φυλακισμένος και άλλες είναι οι προϋποθέσεις με τις οποίες αντιμετωπίζουμε την προσπάθεια να επανεντάξουμε στην κοινωνία έναν άνθρωπο που μόλις αποφυλακίζεται, πώς βλέπετε εσείς να λειτουργεί αυτή η επάνοδος; Δεν αναφέρομαι μόνο στη δομή, αναφέρομαι κατ' ουσίαν στον τρόπο της λειτουργίας της. 
Σε ό,τι αφορά το άρθρο 13 "ΘΕΜΙΣ ΚΑΤΑΣΚΕΥΑΣΤΙΚΗ", τα είπαμε και θα τα ξαναπούμε. Σπεύδω να πω ότι εμείς δεν πρόκειται να ψηφίσουμε το άρθρο 13, κύριε Πρόεδρε. Και βεβαίως θέλω να επαναλάβω αυτά που είπε και ο κ. Γιαννόπουλος χθες στη δευτερολογία του, ότι με τις προηγούμενες διατάξεις το Διοικητικό Συμβούλιο της "ΘΕΜΙΔΟΣ" απαρτιζόταν από κάποιους ανθρώπους που είχαν κάποια σχέση με το αντικείμενό τους. Διασφαλιζόταν δηλαδή μέσα από το νόμο ότι κάποιοι έπρεπε να έχουν την ειδικότητα κάποιων τεχνικών όπως για παράδειγμα πολιτικός μηχανικός, αρχιτέκτονας, μηχανολόγος. ΄Ενας δικηγόρος που συμμετείχε στο διοικητικό συμβούλιο έπρεπε να είναι εξειδικευμένος στο δίκαιο δημοσίων έργων και στο δίκαιο των ανωνύμων εταιρειών. Ένας οικονομολόγος που ρητά αναφερόταν ότι έπρεπε να είναι οικονομολόγος ΑΕΙ, έπρεπε να είναι εξειδικευμένος και αυτός στα προγράμματα που έχουν σχέση με τις χρηματοδοτήσεις και από εκεί και πέρα βεβαίως γινόταν αναφορά στους άλλους δύο υπαλλήλους του ΤΑΧΔΙΚ και του υπαλλήλου της εταιρείας, τους οποίους βεβαίως και διατηρείτε.
Τώρα, με τη νέα διάταξη ο κύριος Υπουργός μας ζητάει μία λευκή κάρτα. Η νέα διάταξη λέει γενικά και αόριστα ότι, εν πάση περιπτώσει, μπορούν να διορίζονται άνθρωποι οι οποίοι έχουν το κύρος, τις γνώσεις κλπ. Εμείς όλα αυτά τα βλέπουμε πολύ γενικά και αόριστα, κύριε Πρόεδρε και αναρωτιόμαστε γιατί έπρεπε να φύγουμε από το τόσο συγκεκριμένο, από το τόσο ρητά καθορισμένο, το οποίο διασφάλιζε κάποιον έλεγχο και έπρεπε να πάμε σε αυτήν τη γενικολογία και αοριστολογία. Αν ο κύριος Υπουργός νομίζει ότι αυτή η γενικότητα δεν υποκρύπτει, δεν μας αποδεικνύει, δεν φανερώνει στα δικά μας μάτια, μία προσπάθεια να λάβει μία λευκή κάρτα, τότε δεν ξέρουμε τι άλλο μπορεί να είναι. 
Επαναφέρουμε το θέμα ότι ο Πρόεδρος και ο διευθύνων σύμβουλος πρέπει πάντοτε, κατά τη γνώμη μας, να περνάνε από την κρίση της αρμόδιας επιτροπής της Βουλής. Υπάρχει επιτροπή στη Βουλή, κύριοι συνάδελφοι, η οποία ασχολείται με αυτά τα θέματα. Περνάνε οι διοικήσεις των ΔΕΚΟ ελέγχονται και διορίζονται από αυτήν την αρμόδια επιτροπή. Την πλειοψηφία την έχει η πλειοψηφούσα παράταξη. Εμείς και ενστάσεις να διατυπώσουμε, θα μείνουμε στη διατύπωση των ενστάσεών μας και των αντιρρήσεών μας. Αναρωτιόμαστε, λοιπόν, τι είναι αυτό που δυσκολεύει τον κύριο Υπουργό να δεθχεί την πρότασή μας να υπάγεται η επιλογή, ο έλεγχος του Προέδρου και του διευθύνοντα συμβούλου της "ΘΕΜΙΔΟΣ", στην αρμόδια επιτροπή της Βουλής. Είναι τόσο απλό. Εξασφαλίζεται ο έλεγχος, η διαφάνεια και κανείς δεν μπορεί να πει κουβέντα επί τούτου.
Το άρθρο 14, που προβλέπει την παράταση της προθεσμίας φύλαξης των εξωτερικών χώρων των φυλακών από την Ελληνική Αστυνομία, έγινε μία τοποθέτηση του κυρίου Υπουργού χθες, κύριε Πρόεδρε, και εν πάση περιπτώσει και η Ελληνική Αστυνομία είναι προορισμένη να διασφαλίζει ό,τι τελεί εν κινδύνω. Εν πάση περιπτώσει, εάν υπάρχει η αίσθηση ότι ακόμη δεν είναι έτοιμοι οι φύλακες που έχουν προσληφθεί και έχουν ήδη εκπαιδευθεί για κάποιο χρονικό διάστημα, να αναλάβουν την ευθύνη φύλαξης των εξωτερικών χώρων των φυλακών, γιατί θα έπρεπε να ριψοκινδυνεύσουμε να βρεθούμε ενώπιον μίας δύσκολης κατάστασης;
Εμείς συμφωνούμε ότι αν υπάρχει αυτή η διαπίστωση, δεν βλέπουμε τι άλλο διαφορετικό μπορεί να γίνει. Αλλά δεν μπορεί να μην επισημαίνουμε ότι δεν έχει απαντηθεί το ερώτημά μας. Το ερώτημά μας, κύριε Υπουργέ, δεν ήταν μέχρι πότε θα παραταθεί η φύλαξη των εξωτερικών χώρων των φυλακών από την Ελληνική Αστυνομία. Το ερώτημά μας είναι ποιες είναι οι πραγματικές αιτίες εξαιτίας των οποίων εσείς βλέπετε ότι δεν μπορέσατε να ανταποκριθείτε στην υπόσχεσή σας ότι θα έχει λήξει αυτή η εκπαίδευση μέχρι τις 30 Ιουνίου του τρέχοντος έτους. Ποιες είναι οι αιτίες; Ανεπάρκεια στην εκπαίδευση; Ελλιπής εκπαίδευση; Αδυναμία των φυλάκων να ανταποκριθούν στα καθήκοντά τους; Υπάρχει κάποιο αίτημά τους να υπάρχει αυτή η παράταση της συνυπηρεσίας με τους άνδρες της Ελληνικής Αστυνομίας; 
Νομίζω ότι χρωστάτε κάποιες εξηγήσεις πιο ειδικά, όχι τόσο γενικά, κύριε Υπουργέ. Κι αυτό γιατί εγώ δεν θέλω να λάβω υπόψη μου τις διαμαρτυρίες των ανδρών της Ελληνικής Αστυνομίας ότι συνεχίζουν να είναι επιφορτισμένοι με ένα καθήκον, το οποίο πλέον δεν είναι δικό τους. Σίγουρα αυτό που έχει σημασία είναι να διασφαλίσουμε το αίσθημα ασφάλειας του ελληνικού λαού ότι οι φυλακές φρουρούνται καλώς. Αλλά αν δεν φρουρούνται καλώς μόνο από τους φύλακες των φυλακών, πρέπει κάτι να πείτε γι' αυτό.
Για το άρθρο 15 έχει γίνει πάρα πολύς λόγος. Εδώ δεν μπορούμε παρά να επαναλάβουμε τη βασική μας επιφύλαξη -γιατί και επί της ουσίας ελέχθησαν πολλά και επί των νέων προθεσμιών που προβλέπονται- ότι και στην ημερομηνία έναρξης εφαρμογής των νέων διατάξεων εμείς βλέπουμε τον κίνδυνο να καταστεί ανέφικτη η ισχύς των νέων διατάξεων. Κι αυτό γιατί από παντού έχουμε μηνύματα και όχι μόνο από το δικηγορικό κόσμο. Εδώ όσοι παίρνουμε το λόγο και μιλούμε δεν εκπροσωπούμε το δικηγορικό κόσμο. Εκπροσωπούμε την ανάγκη όλων όσων πιστεύουν, την ανάγκη όλων όσων νιώθουν ότι έτσι είναι, ότι κινδυνεύει, δηλαδή, η απονομή της δικαιοσύνης. Κι αυτό γιατί υπάρχουν πραγματικές αδυναμίες. Τα είπαμε και χθες, θα τα επαναλάβουμε και τώρα: Αδυναμία που προκύπτει από τα κενά σε δικαστές, αδυναμία που προκύπτει από τα κενά σε δικαστικούς γραμματείς, αδυναμία που προκύπτει από την ελλιπή μηχανοργάνωση των πρακτικών, αδυναμία που προκύπτει από την απουσία κτιριακής υποδομής. Αυτά δεν πρέπει να τα λάβετε υπόψη; 
Και βεβαίως δεν μπορώ να μην επισημάνω ότι χθες μας χαρακτηρίσατε και μικρόψυχους λίγο -πολύ, ότι δηλαδή τη Νέα Δημοκρατία χαρακτήρισε η έλλειψη γενναιοψυχίας, η έλλειψη γενναιότητας να ομολογήσει το μείζον και ότι στάθηκε στα ελάσσονα. Και μάλιστα σας άκουσα με ευχάριστη έκπληξη να αναφέρεστε και στις ρήσεις του Αρχιεπισκόπου για να τεκμηριώσετε προφανώς και κάποιες δικές σας απόψεις για τα χαρακτηριστικά που πρέπει να έχει ο ηγέτης. Βέβαια λέω ότι σας άκουσα με ευχαρίστηση, αλλά και με έκπληξη ταυτόχρονα γιατί δεν περίμενα ότι θα σπέρνατε...
ΠΡΟΕΔΡΕΥΩΝ (Κωνσταντίνος Γείτονας): Κύριε Ζώη, θα σας κάνω την ίδια σύσταση που έκανα χθες και στον κύριο Υπουργό: Μην ανοίγουμε θέμα Αρχιεπισκόπου και ταυτοτήτων εδώ. Σας παρακαλώ. 
ΧΡΗΣΤΟΣ ΖΩΗΣ: Κύριε Πρόεδρε, με συγχωρείτε, ακούστηκαν αυτά. Εν πάση περιπτώσει δεν είναι θέμα Αρχιεπισκόπου, είναι θέμα αντίληψης για το πώς οι πολιτικοί άνδρες αντιλαμβάνονται το ρόλο τους και ανταποκρίνονται στις απαιτήσεις και στις ανάγκες αυτού του ρόλου.
Λέω, λοιπόν, κύριε Υπουργέ, ότι εμείς αναγνωρίζουμε και την καινούρια προθεσμία που βάζετε με τη διάταξη, δηλαδή την 1.1.2002. Την αποδεχθήκατε ύστερα από παραίνεση των Βουλευτών της Νέας Δημοκρατίας. Αυτό πρέπει να το πούμε. Προσέξτε, όμως, δεν ήταν μία παραίνεση, δεν ήταν μία υπόδειξη που απέρρεε από την πεποίθηση ότι την 1.1.2002 σίγουρα θα είμαστε έτοιμοι. Απλά ήταν μία παραίνεση στα πλαίσια της διαπιστωμένης δικής σας αμετάπειστης θέσης ότι εν πάση περιπτώσει πρέπει το γρηγορότερο δυνατό να εφαρμοστούν οι νέες διατάξεις του Κώδικα Πολιτικής Δικονομίας. Και είπαμε ότι εν όψει αυτής της αμετάπειστης θέσης, κύριε Υπουργέ, δώστε τουλάχιστον δύο μήνες περισσότερους στη διάθεση όλων όσων εμπλέκονται. Και να ελπίσουμε βεβαίως ότι τότε θα μπορέσουν τα πράγματα να βρίσκονται σε μία καλύτερη θέση απ' ό,τι σίγουρα θα ήταν την 1η Νοεμβρίου του 2002. 
Συνεπώς εμείς και για τη νέα ημερομηνία εξακολουθούμε να διατηρούμε τις επιφυλάξεις μας και να πιστεύουμε ότι ο κίνδυνος είναι παρών .
Βεβαίως κάποια στιγμή θα εφαρμοστεί ο νόμος, δεν υπάρχει αμφιβολία γι' αυτό και κανείς δεν θέλει που είναι αντίθετος στην εφαρμογή του νόμου. Όλοι τασσόμαστε υπέρ της ταχύτερης απονομής της δικαιοσύνης πρέπει να λαμβάνουμε όμως υπόψη μας και τις πραγματικές δυσκολίες μπροστά σε αυτήν την απαίτηση για ταχύτερη απονομής της δικαιοσύνης.
Για το άρθρο 16 δεν έχουμε να προσθέσουμε τίποτα σε ό,τι αφορά την πρώτη διάταξη που ρυθμίζει τα της εκπαίδευσης των σπουδαστών στην Εθνική Σχολή Δικαστών.
Για τη διάταξη 3 ισχύουν όσα σας είπαμε με αφορμή την κριτική για την παράταση έναρξης των νέων διατάξεων του Κώδικα Πολιτικής Δικονομίας. Και από εδώ φαίνεται ότι μάλλον με ελαφρά καρδία όταν φέρνατε τον 2915/2001 δεν είχατε αντιμετωπίσει τα ζητήματα στην πραγματική τους διάσταση γι' αυτό προκύπτει ανάγκη μόλις λίγους μήνες μετά τον 2915 να φέρετε αυτήν τη διάταξη που επαναφέρει την πρωτέρα προθεσμία κλήτευσης των διαδίκων ενώπιον του ειρηνοδικείου. 
Σε ό,τι αφορά τη διάταξη 2 για τη θητεία των προσώπων που στελεχώνουν τις διοικήσεις των ανεξαρτήτων διοικητικών αρχών, κύριε Υπουργέ, πέρα από το νομικό περιεχόμενο που μπορεί να έχει μια συζήτηση γι' αυτό το θέμα, για το αν δηλαδή μπορεί να απορρέει ένα ευθύ αποτέλεσμα μέσα από την εξουσιοδότηση της συνταγματικής διάταξης για ένα νέο τρόπο διορισμού των στελεχών των ανεξαρτήτων διοικητικών αρχών, εγώ επιμένω στην ερώτηση που και χθες σας έκανα και νομίζω ότι δεν απαντήσατε. Σας ρωτήσαμε χθες, κύριε Υπουργέ, εάν είχατε έρθει σε κάποια συνεννόηση με το Προεδρείο της Βουλής, σχετικώς με το σχεδιασμό που σίγουρα έχει κάνει το Προεδρείο της Βουλής για τη δρομολόγηση και αλλαγή του νέου Κανονισμού της Βουλής.
Και βεβαίως δεν αρνηθήκατε ότι ήρθατε σε μια συνεννόηση. Όμως δεν μας απαντήσατε, κύριε Υπουργέ, εάν το Προεδρείο της Βουλής σας διαβεβαίωσε ότι θα είναι έτοιμος ο Κανονισμός της Βουλής μέσα σε κάποιο συγκεκριμένο χρονικό διάστημα. Βεβαίως στο δικό μας χέρι είναι, κύριε Υπουργέ, όπως είπατε πολύ σωστά, ως Βουλευτές σε αυτήν την Αίθουσα, να αποφασίσουμε το συντομότερο δυνατό για την αλλαγή του Κανονισμού της Βουλής. Εάν όμως έτσι είναι, δεν μπορώ να καταλάβω γιατί είστε αμετάπειστος γι' αυτό που σας έχει προτείνει σύσσωμη η Αντιπολίτευση εδώ μέσα, ότι δηλαδή δεν μπορεί παρά να υιοθετήσετε και σεις την πρότασή μας για παράταση του χρόνου θητείας των διοικήσεων των ανεξαρτήτων διοικητικών αρχών εώς τις 31.12 του τρέχοντος έτους. Νομίζουμε ότι είναι ένα δίκαιο αίτημα, ένα αίτημα για το οποίο, όπως και να το δει κανείς, δεν μπορεί να υπάρχουν αντιρρήσεις. Και σας ξαναλέω ότι μόνο αν έχετε αντίθετη διαβεβαίωση από το Προεδρείο της Βουλής, ότι δεν θα είμαστε έτοιμοι σ' ένα συγκεκριμένο χρονικό διάστημα, μπορεί να δικαιολογήσει κανείς τη θέση σας, αυτή η παράταση θητείας να είναι αορίστου χρόνου. Και βεβαίως εμείς δεν υπάρχει περίπτωση να το δεχθούμε. Βεβαίως θα την ψηφίσουμε, εφόσον προκύπτει σε αυτήν τη φάση μια τέτοια ανάγκη, δεν θέλουμε να δημιουργηθούν κενά στη λειτουργία τη διοικήσεως. Όμως δεν μπορεί να σας δώσουμε μια λευκή κάρτα, μια λευκή εξουσιοδότηση. Και είναι σίγουρο ότι εάν μέχρι τις 31.12.2001 δεν έλθουμε να υλοποιήσουμε σύμφωνα με τις νέες συνταγματικές διατάξεις το διορισμό των διοικήσεων Ανεξάρτητων Διοικητικών Αρχών, τότε είναι σίγουρο ότι εμείς θα επαναφέρουμε το θέμα στη Βουλή και βεβαίως θα το ξανααντιμετωπίσουμε μετά την 31 Δεκεμβρίου. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κ.Κ.Ε. κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Δεν έχω να προσθέσω κάτι άλλο σε αυτά που είπαμε χθες. Εάν προκύψει κάτι στην πορεία μετά την τοποθέτηση του κυρίου Υπουργού, θα πάρω το λόγο. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ευχαριστώ, κύριε Πρόεδρε. 
Για το κεφάλαιο Γ΄ δεν έχω να προσθέσω τίποτα. Νομίζω ότι από όλες τις πτέρυγες της Βουλής γίνεται δεκτό. 
Έτσι, εισέρχομαι στο κεφάλαιο Δ' το οποίο έχει υποστεί αρκετή κριτική.
Το άρθρο 12 προβλέπει ορισμένες ήσσονος σημασίας τροποποιήσεις του Σωφρονιστικού Κώδικα ως προς το νομικό πρόσωπο ιδιωτικού δικαίου με την επωνυμία "ΕΠΑΝΟΔΟΣ" που θα επιφορτισθεί το σημαντικό έργο της κατάρτισης, εκπαίδευσης των κρατουμένων και αποφυλακιζομένων για τη διευκόλυνση της επανένταξής τους στην κοινωνία.
Το πώς θα λειτουργεί, που ρώτησε ο κ. Ζώης, αυτό θα ρυθμιστεί στις λεπτομέρειές του στο ίδιο το διάταγμα, το οποίο έχουμε καταρτίσει και όπως σας ενημέρωσα και χθες έχει σταλεί στο Συμβούλιο της Επικρατείας για επεξεργασία και θα είναι βέβαια στη συνέχεια η άσκηση της συγκεκριμένης σωφρονιστικής πολιτικής το καθήκον του ειδικού αυτού νομικού προσώπου. Δεν θα το λύσει δηλαδή αυτό το θέμα ο νόμος. Η διάταξη αφορά μόνο δύο σημεία. Την επέκταση της προετοιμασίας αυτής και στους κρατουμένους, που την επιδοκίμασε και ο κ. Ζώης και την απαλλαγή από την ονομασία, η οποία θα στένευε κάπως το σκοπό και την αποστολή του νομικού προσώπου, "Ίδρυμα". Δεν υπάρχει δηλαδή καμία ευρύτερη τροποποίηση εδώ.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
Ειδικά ως προς το άρθρο 13, για την ανώνυμη εταιρεία "ΘΕΜΙΣ ΚΑΤΑΣΚΕΥΑΣΤΙΚΗ", ναι, θέλαμε να έχουμε μεγαλύτερη ευλυγισία, μεγαλύτερη ευκαμψία όχι για να μην ορίσουμε τους ειδικούς με το αντικείμενο επιστήμονες και προσωπικότητες. Βεβαίως θα είναι -και πρέπει να είναι- και μηχανικοί, βεβαίως θα πρέπει να είναι και δικηγόροι και οικονομολόγοι. Δεν αντιλαμβάνομαι, όμως, γιατί θα έπρεπε εκ των προτέρων ο νομοθέτης να δεσμεύσει τόσο περιοριστικά τον αρμόδιο Υπουργό να ορίζει τέσσερις -ακριβώς τέσσερις, όχι τρεις, ούτε πέντε- μηχανικούς, ένα δικηγόρο -όχι δύο- και έναν οικονομολόγο. Αυτή η δέσμευση νομίζω ότι δεν είχε νόημα. Ασφαλώς θα είναι ειδικοί.
Τώρα ως προς την άλλη πολύ λογική πρόταση που και χθες την είπε ο κ. Ζώης και άλλοι Βουλευτές και που σήμερα την επανέλαβε, να υπαχθεί η επιλογή της ηγεσίας της "ΘΕΜΙΔΟΣ", δηλαδή του προέδρου και του διευθύνοντος συμβούλου, στη διαδικασία της Βουλής και να κρίνεται από την αρμόδια επιτροπή της Βουλής, κατ' αρχήν δεν είμαστε αντίθετοι. Εδώ τροποποιούμε μόνο για λόγους επείγοντος -30 Ιουνίου έληξε η θητεία των προηγούμενων διοικητικών συμβουλίων- αυτήν τη διάταξη, ώστε να έχουμε μεγαλύτερη ευχέρεια τώρα που θα διορίσουμε τα νέα μέλη του διοικητικού συμβουλίου. Στις προθέσεις μας είναι να ξαναδούμε και τον κανονισμό με τον οποίο θα λειτουργεί η "ΘΕΜΙΣ", αλλά και άλλες ρυθμίσεις που διέπουν τη λειτουργία της. Και ανάμεσα σε αυτά τα προβλήματα που θα εξετάσουμε, θα συμπεριληφθεί και αυτό το οποίο πρότεινε ο κ. Ζώης. Θα το σκεφθούμε δηλαδή. Είναι μία πρόταση, την οποία σοβαρά θα λάβουμε υπόψη. Δεν είναι, όμως, του παρόντος. 
Ως προς το άρθρο 14, για την εξωτερική φύλαξη, παρατείνουμε για έξι μήνες τη συνυπηρεσία αστυνομικών και φρουρών εξωτερικής φρούρησης του Υπουργείου Δικαιοσύνης. Τι το περίεργο και το κακό; Τίποτα δεν είναι τέλειο. Είχαμε προβλέψει ότι θα λήξει η θητεία 30 Ιουνίου. Δεν είναι καλύτερο να παρατείνουμε αυτή τη χρήσιμη εκπαίδευση των εξωτερικών φρουρών μαζί με τους αστυνομικούς; Τίποτα δεν είναι τέλειο. Το είπα και χθες ...
ΧΡΗΣΤΟΣ ΖΩΗΣ: Μπορεί να παραταθεί για άλλους έξι μήνες και για ένα χρόνο ακόμη. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Γιατί όχι αν χρειάζεται, κύριε Ζώη. Δεν είναι τίποτα περίεργο. Εκτιμήσαμε ότι αυτή η εκπαίδευση στην πράξη είναι πολύ καλύτερη, πολύ χρησιμότερη από το σχολείο το οποίο πέρασαν στην Κομοτηνή και σε άλλα καταστήματα οι εξωτερικοί φρουροί. Τα έμαθαν όλα και στη θεωρία και στην πράξη. Όταν, όμως, συνυπηρετούν ασκώντας τα καθήκοντα μαζί με τους αστυνομικούς, μαθαίνουν περισσότερα. Σκεφθήκαμε ότι θα είναι χρήσιμο αυτή η συνυπηρέτηση να παραταθεί για άλλους έξι μήνες. Δεν βλέπω να υπάρχει τίποτα το περίεργο. Τίποτα δεν είναι τέλειο. Είναι καλύτερο να έχουμε αυτήν την εκπαίδευση στην πράξη για άλλους έξι μήνες. 
Για το άρθρο 15 τώρα, την έναρξη εφαρμογής της νέας ρύθμισης για την απονομή της δικαιοσύνης από τα πολιτικά δικαστήρια, χάρηκα πράγματι που ο κ. Ζώης έδειξε το συναινετικό του πνεύμα. Βεβαίως και εμείς στη συναινετική αυτή διαδικασία δεχθήκαμε τις προτάσεις σας να δοθεί μεγαλύτερη αναβολή και ορίσαμε ως ημερομηνία έναρξης της εφαρμογής την 1η Ιανουαρίου του 2002.
Θα είμαστε πανέτοιμοι. Και πιο πριν θα είμαστε έτοιμοι, αλλά εν πάση περιπτώσει δεν υπάρχει καμία αμφιβολία ότι θα είμαστε έτοιμοι. Καταλαβαίνω τις επιφυλάξεις που εκφράζονται και από τον κ. Ζώη και από όλες τις πλευρές ότι οι υλικοτεχνικές προϋποθέσεις ενδεχομένως δεν θα συντρέχουν αυτό θα το δούμε όμως. Θα το δείτε στην πράξη ότι θα συντρέχουν και όλα θα εφαρμοστούν πολύ άνετα και αποτελεσματικά. Λίγη υπομονή και θα το δείτε. Διότι εσείς δεν μπορείτε να ξέρετε ποιες συνθήκες επικρατούν στα δικαστήρια σε αριθμό δικαστών, σε αριθμό δικαστικών υπαλλήλων, σε αίθουσες. Όλα αυτά τα ξέρουμε, τα μελετούμε εμείς καλύτερα. Εσείς από μακριά θα βλέπετε και σας βεβαιώνω ότι συντρέχουν και θα συντρέχουν όλες οι προϋποθέσεις. 
ΧΡΗΣΤΟΣ ΖΩΗΣ: Όχι, από τους ίδιους.
ΑΛΕΞΑΝΔΡΟΣ ΛΥΚΟΥΡΕΖΟΣ: Από πολύ κοντά.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όχι, βλέπετε ένα μικρό κομμάτι. Δεν έχετε την εποπτεία όλης της χώρας, όλου του δικαστηριακού συστήματος στη χώρα μας. Οι προϋποθέσεις λοιπόν συντρέχουν. Μην επαναλαμβάνετε συνεχώς αυτό το επιχείρημα ότι δεν συντρέχουν. 
ΧΡΗΣΤΟΣ ΖΩΗΣ: Στους ενδιαφερομένους να τα πείτε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Όταν εκφράζετε αυτή σας την ικανοποίηση και αν κατάλαβα καλά τον κ. Ζώη και ενθουσιασμό και χάρηκα γι' αυτό, για το νέο σύστημα που θα επιφέρει τόσο λαμπρά αποτελέσματα, όπως επιτάχυνση της απονομής της δικαιοσύνης. Τα επτά-οκτώ χρόνια κατά μέσο όρο στο Πρωτοδικείο θα γίνουν δύο ή δυόμισι χρόνια. Είναι τεράστιο βήμα προόδου. 
ΑΛΕΞΑΝΔΡΟΣ ΛΥΚΟΥΡΕΖΟΣ: Θα το δούμε. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα το δείτε κύριε Λυκουρέζο. Γιατί φέρουμε συνεχώς το επιχείρημα ότι δεν συντρέχουν προϋποθέσεις;
Έρχομαι τώρα στο τελευταίο άρθρο το 16. 
Για την παράγραφο 1 δεν υπήρξαν αντιρρήσεις ή οποιεσδήποτε παρατηρήσεις ή κριτικές. Στην παράγραφο 2 σας είπα και χθες -και απορώ γιατί ο κ. Ζώης είπε ότι δεν απήντησα- ότι πράγματι είχα επικοινωνία με τον κύριο Πρόεδρο της Βουλής ως όφειλα γι' αυτό το θέμα. Ασφαλώς το θεωρεί θέμα προτεραιότητας να τροποποιηθεί ο Κανονισμός, να προχωρήσει η διαδικασία για την τροποποίηση του Κανονισμού της Βουλής και αυτό θα γίνει όπως με διαβεβαίωσε τον Οκτώβριο. Μέσα στον Οκτώβριο θα έχει τελειώσει. Απλώς μετά την ψήφιση του νέου Κανονισμού της Βουλής θα χρειάζεται κάποια διαδικασία την οποία δεν την ξέρουμε ακριβώς τώρα, γιατί ο Κανονισμός θα προβλέψει ποια θα είναι η διαδικασία για την επιλογή των μελών των ανεξάρτητων διοικητικών αρχών. Μπορεί και αυτή να απαιτεί κάποιες εβδομάδες ή ενδεχομένως ένα-δύο μήνες. Δεν μπορούμε να ξέρουμε πότε θα λήξουν. 
Σημειώνω ότι η θητεία των μελών της Αρχής Προστασίας Δεδομένων κατά μία εκδοχή έχει ήδη λήξει. Αυτή η εκδοχή υπολογίζει την τετραετία από την ημερομηνία δημοσίευσης στην Εφημερίδα της Κυβερνήσεως που έγινε τον Ιούλιο ή Αύγουστο αν θυμάμαι καλά πριν τέσσερα χρόνια. Αλλά το έργο της το άρχισε η αρχή στις 2 Νοεμβρίου νομίζω. Κατά την άλλη επιεικέστερη εκδοχή η τετραετία αρχίζει από 2 Νοεμβρίου. Επομένως γιατί να αφεθούμε σ' αυτήν την αβεβαιότητα, πότε αρχίζει και πότε λήγει η τετραετία που μπορεί να έχει ήδη λήξει; Άρα χρειάζεται αυτή η πρόβλεψη για την παράταση έως ότου εκλεγούν τα νέα μέλη.
Επαναλαμβάνω άλλη μια φορά και το τονίζω ότι η διάταξη αυτή του άρθρου 16 παράγραφος 2 δεν θα ισχύει μόνο για την τωρινή αλλαγή των μελών των ανεξάρτητων διοικητικών αρχών, αλλά θα ισχύει στο διηνεκές και στο μέλλον παγίως. Εάν στο μέλλον, μετά από τρία-τέσσερα χρόνια, λήξει η θητεία των μελών κάποιας ανεξάρτητης διοικητικής αρχής και δεν έχουν ολοκληρωθεί οι διαδικασίες για οποιουσδήποτε λόγους, διότι υπάρχει διαφωνία στη Διάσκεψη των Προέδρων, τι θα γίνει; Έχει λήξει η θητεία, δεν έχουν επιλεγεί τα νέα μέλη. Ε, αυτή η διάταξη καλύπτει το κενό. Και δεν μπορεί να καλυφθεί αποτελεσματικά το κενό αν βάλουμε προθεσμία γιατί αν η προθεσμία αυτή παρέλθει χωρίς πάλι να έχει επιλεγεί η νέα ηγεσία τα νέα μέλη της αρχής πάλι θα έχουμε το πρόβλημα. 
Νομίζω ότι αν υπάρχει εμπιστοσύνη στους εαυτούς σας, η Βουλή στον εαυτό της ότι θα προχωρήσει εμπροθέσμως στην επιλογή των νέων μελών δεν υπάρχει κανένας λόγος ανησυχίας.
Για την τρίτη παράγραφο θα είχα μόνο μία φραστική διόρθωση να προτείνω. Το άρθρο 6 του ν. 2915 για την επιτάχυνση της απονομής της πολιτικής δικαιοσύνης τροποποιεί το άρθρο 229. Επομένως θα ήταν ακριβέστερο να πούμε στην παράγραφο 3 του άρθρου 16, ότι στο άρθρο 229 του Κώδικα Πολιτικής Δικονομίας, όπως αντικαταστάθηκε με το άρθρο 6 του ν. 2915/2001 προστίθεται παράγραφος 3 που έχει ως εξής.
Αυτή είναι η νέα διατύπωση. Η παράγραφος 4 αποσύρθηκε προσωρινά, όπως δήλωσα χθες. Δεν μένει παρά μόνο η τροπολογία, για την οποία έγινε μία αναφορά. Θα μιλήσω γι' αυτήν μετά. Επιφυλάσσομαι. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε Πρόεδρε, επειδή για τις ανάγκες του Προεδρείου δεν μίλησα και προηγήθηκε ο κύριος Υπουργός, ας ακούσουμε τους Κοινοβουλευτικούς Εκπροσώπους και θα μιλήσω μετά από αυτούς, στη σειρά μου. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρία και κύριοι συνάδελφοι, σε ό,τι αφορά τις διατάξεις του τρίτου κεφαλαίου, από τα άρθρα 6 έως 11, για τα τμήματα των δικαστηρίων ως προς τα κοινοτικά σήματα, πρόκειται για προσαρμογή, σε δικονομικό επίπεδο, της ελληνικής έννομης τάξης στα κοινοτικά δεδομένα και τις κοινοτικές απαιτήσεις. Και βεβαίως, υπερψηφίζουμε τις σχετικές διατάξεις. 
Οι παρατηρήσεις που θα κάνω αφορούν ουσιαστικά τις υπόλοιπες διατάξεις από τα άρθρα 12 έως 16. Δηλαδή το τέταρτο κεφάλαιο. Και θα μου επιτρέψετε να μείνω περισσότερο σ΄ αυτές, γιατί κυρίως, αυτές οι διατάξεις αποπνέουν τη μιζέρια, για την οποία μιλούσαμε χθες. Αποδεικνύουν ότι ίσως είμαστε υποχρεωμένοι να ψηφίσουμε ορισμένες διατάξεις, γιατί δεν μπορεί να γίνει διαφορετικά, αφού η λειτουργία του κράτους, της δικαιοσύνης, της διοίκησης με βάση την αρχή της συνέχειας το επιβάλλει. Αλλά δεν περιποιούν τιμή στην Κυβέρνηση, με την έννοια ότι αποδεικνύουν το ανέτοιμο, την αβελτηρία, την προχειρότητα, την έλλειψη προγραμματισμού. Πράγματα που δεν είναι κακό να τα ομολογεί κανείς, αρκεί να μην ξαναγίνονται.
Δεν καταλαβαίνω γιατί ενοχλείται η Κυβέρνηση και οι Υπουργοί της -και δεν αφορά μόνο τον παριστάμενο εδώ Υπουργό, αλλά όλους τους Υπουργούς, όπως τον κ. Ευθυμίου, όταν ήταν εδώ προχθές για θέματα παιδείας- όταν από πλευράς Αντιπολίτευσης τους γίνεται κριτική ότι δεν είναι δυνατόν απλώς και μόνο να ομολογούν ότι κάτι καθυστερεί και δεν πάει καλά. 
Ας δούμε, λοιπόν, τι μπορούμε να κάνουμε, με στόχο να περικόψουμε όσο γίνεται λιγότερο επώδυνες ρυθμίσεις για το κράτος και ιδίως για τη δικαιοσύνη. Ποια είναι τα προβλήματα που δημιουργούνται από τις ρυθμίσεις αυτές. 
Άρθρο 12. Επάνοδος. Συνήθης η τακτική των Υπουργών του ΠΑΣΟΚ. Συνήθης τακτική δυστυχώς, που την ακολουθεί εδώ, αν και δεν μας είχε συνηθίσει σε τέτοιου είδους νοοτροπία το Υπουργείο Δικαιοσύνης. Τι κάνει η Κυβέρνηση; Και το έχουμε δει σε πολλές άλλες περιπτώσεις. Έχει μια ιδέα ότι κάτι πρέπει να γίνει, δεν έχει σχεδιάσει στο μυαλό της τι πρόκειται να κάνει, θέλει να δείξει ότι κινείται προς αυτήν την κατεύθυνση, πετάει μια εξουσιοδότηση, συνήθως μάλιστα το κάνει με υπουργική απόφαση προς τιμήν του Υπουργού Δικαιοσύνης, τουλάχιστον εδώ το κάνουμε διάταγμα, για να περάσει από κάτω η επεξεργασία του Σ.τ.Ε.- και από εκεί και πέρα δεν δίνει καμία εξήγηση. 
Εν λευκώ η Βουλή εξουσιοδοτεί την Κυβέρνηση να βγάλει ένα διάταγμα, χωρίς να μας πει περισσότερα για το τι σκοπεύει να κάνει με αυτό το θέμα. 
Κυρία και κύριοι συνάδελφοι, το θέμα της αποκατάστασης και επανένταξης εκείνων οι οποίοι φεύγουν από τις φυλακές στην κοινωνία είναι τεράστιας σημασίας. Διότι η αύξηση της εγκληματικότητας και η επιδείνωσή της οφείλεται κατά βάση, σε δύο λόγους. Και στον τρόπο που λειτουργούν οι φυλακές, αφού είναι κυρίως φυτώριο χειρότερων εγκληματιών από αυτούς που μπήκαν. Και στην έλλειψη δυνατότητας επανένταξης και ουσιαστικής επανόδου, με αποτέλεσμα να περιθωριοποιούνται οι πρώην κρατούμενοι. Βεβαίως υπάρχει το θέμα και είναι τεράστιας σημασίας ζήτημα. Θα έπρεπε να υπάρχει ένας τέτοιος φορέας. Μόνο που αυτός ο φορέας θα έπρεπε να έχει απασχολήσει την Κυβέρνηση και να μας δώσετε στη Βουλή περισσότερες εξηγήσεις, πώς σκοπεύει να το κάνει. Τι χρήματα σκοπεύει, για παράδειγμα, να δαπανήσει για κάτι τέτοιο; Με τι προσωπικό και προς ποια κατεύθυνση σκοπεύει να λειτουργήσει αυτό το νομικό πρόσωπο; 
Εμείς συμφωνούμε και με το στόχο και με τη μορφή, ότι θα πρέπει, να είναι ΝΠΙΔ μη κερδοσκοπικού χαρακτήρα, για να έχει την ανάλογη ευελιξία. Αλλά πέραν αυτού τίποτα δεν διευκρινίζεται. Κάθε ένας θα μπορούσε να το πει αυτό το πράγμα. Ουδείς εξασφαλίζεται όμως ότι θα γίνει αυτό και πώς θα γίνει. Ούτε καν ημερομηνία ενδεικτική καθαρά δεν βάζετε, κύριε Υπουργέ. Γιατί δεν υπάρχει κατά κανόνα, αποκλειστική ημερομηνία για την έκδοση κανονιστικών πράξεων.
Μας ζητάτε εδώ να σας δώσουμε μια εξουσιοδότηση εν λευκώ. Εμείς σας τη δίνουμε, απλά καθένας δίνει εξετάσεις για την υπευθυνότητα των ρυθμίσεων που εισάγει. Σας λέμε, λοιπόν, ότι το πνεύμα προόδου σε σχέση με το στόχο σας δεν συμβαδίζει. Γιατί δεν μπορείτε να μας πείτε πώς θα το κάνετε αυτό το πράγμα. Και με καλές προθέσεις δεν γίνεται πολιτική πάντα. Διότι έχει λεχθεί και το ξέρετε -όχι από μένα φυσικά- ότι ο δρόμος για τη κόλαση είναι συνήθως στρωμένος με αγαθές προθέσεις. Σας λέω λοιπόν, εμείς το ψηφίζουμε αλλά από εκεί και πέρα δεν μας είπατε ούτε πώς θα το κάνετε ούτε πότε θα το κάνετε. Είναι ένας στόχος που εμείς δεν είμαστε καθόλου βέβαιοι ότι θα πραγματοποιηθεί. Μακάρι φυσικά να πραγματοποιηθεί. Πάντως να ξέρετε ότι όσο θα είστε Κυβέρνηση εμείς θα συνδράμουμε προκειμένου να γίνει στόχος και σκοπός μια τέτοια ρύθμιση, η οποία είναι αναγκαία.
Οσον αφορά την Α.Ε. "ΘΕΜΙΣ ΚΑΤΑΣΚΕΥΑΣΤΙΚΗ", αν θυμάστε καλά ο εισηγητής μας σας είπε κάτι απλό. Η προηγούμενη ρύθμιση καθόριζε κάποιες ειδικότητες που πρέπει να έχουν τα μέλη του διοικητικού συμβουλίου και εσείς τις βγάζετε από τη μέση. Ουσιαστικά ζητάτε μεγαλύτερη διακριτική ευχέρεια. 'Εχετε την εντύπωση ότι το κράτος δικαίου και η αρχή της νομιμότητας προάγονται κάθε φορά που ο νομοθέτης παραχωρεί στους Υπουργούς μεγαλύτερη διακριτική ευχέρεια και μεγαλύτερη ευελιξία, για να είναι λιγότερο δυνατός ο έλεγχος ο οποίος ασκείται και από τα δικαστήρια και από τη Βουλή; Και ιδίως από τη Βουλή, γιατί το θέμα αυτό του ποιος διορίζει ποιον και πως είναι περισσότερο θέμα πολιτικού ελέγχου; Έρχεσθε και μας ζητάτε μεγαλύτερη ευελιξία. Γιατί να σας τη δώσουμε; Η Κυβέρνησή σας έχει δώσει δείγματα γραφής στην επιλογή προσώπων διοικητικών συμβουλίων ΔΕΚΟ και άλλων νομικών προσώπων του ευρύτερου δημόσιου τομέα, γαι τα οποία πρέπει να αισθάνεται εκείνη υπερήφανη και εμείς να αισθανόμαστε υποχρεωμένοι να την εμπιστευόμαστε; Κομματικούς καρεκλοκένταυρους βάζετε συνήθως.
Μας κατηγορείτε ότι δεν συμφωνούμε σε όλες εκείνες τις ενέργειες ιδιωτικοποιήσεων που κάνετε. Δεν λέω για σας γιατί δεν ασχολείται το Υπουργείο σας μ' αυτά τα θέματα. 'Ομως, όταν δεν μάθατε τι είναι οι ιδιωτικοποιήσεις και όταν βάζετε στις αντίστοιχες επιχειρήσεις κομματικύς καρεκλοκενταύρους επικεφαλής, αυτό λέγεται ιδιωτικοποίηση; Δεν μπορούμε λοιπόν να σας δώσουμε μεγαλύτερη διακριτική ευχέρεια απ' αυτήν την οποία παρέχει ήδη ο νομοθέτης, διότι δεν τη θεωρούμε αναγκαία. Δεν είναι εκεί η κακοδαιμονία της "ΘΕΜΙΣ ΚΑΤΑΣΚΕΥΑΣΤΙΚΗ". Απλά οι επιλογές σας είναι μονίμως κομματικές. Μας ζητάτε μεγαλύτερη διακριτική ευχέρεια για να επιλέξετε περισσότερους κομματικούς και δεν σας την παρέχουμε. 
Επίσης, δεν μας δώσατε καμια επαρκή εξήγηση για το άλλο ζήτημα. 'Ακουσα την καλή σας πρόθεση να εντάξετε και τη "ΘΕΜΙΣ ΚΑΤΑΣΚΕΥΑΣΤΙΚΗ", ενδεχομένως στο μέλλον, μεταξύ των ΔΕΚΟ εκείνων των οποίων ο Πρόεδρος και ο Διευθύνων Σύμβουλος θα περνάνε από την αρμόδια επιτροπή της Βουλής. Δεν μας δώσατε όμως εξήγηση γιατί η "ΘΕΜΙΣ ΚΑΤΑΣΚΕΥΑΣΤΙΚΗ" μένει εκτός ΑΣΕΠ. Γιατί οι προσλήψεις του προσωπικού μένουν εκτός ΑΣΕΠ. ΄Ακουσα κατάπληκτος μέλος της κυβερνητικής Πλειοψηφίας να μου λέει "γιατί αργεί το ΑΣΕΠ". Δεν παίρνω απάντηση ούτε από την κα Παπανδρέου ούτε από σας γιατί καθυστερεί το ΑΣΕΠ. Σας λέω ότι το ΑΣΕΠ καθυστερεί γιατί επίτηδες το έχετε αφήσει ως Κυβέρνηση χωρίς τα μέσα, την υποδομή και τα πρόσωπα που είναι απαραίτητα για να κάνει τη τεράστια δουλειά με την οποία το έχουμε επιφορτίσει. Και μάλιστα ύστερα από την αναθεώρηση του Συντάγματος δεν βάλατε ούτε μια πρόβλεψη για το ΑΣΕΠ. Δεν φταίει το ΑΣΕΠ ως θεσμός, φταίει ο τρόπος με τον οποίο λειτουργεί. Αφού έχετε αφήσει ατροφικό το ΑΣΕΠ δεν μπορείτε να του φορτώσετε και άλλο βάρος. Φτιάξτε το ΑΣΕΠ για να μπορεί να κάνει τη δουλειά του. 
Εγώ θέλω επαρκή εξήγηση στο εξής: 'Ολες σχεδόν οι ΔΕΚΟ υπάγονται στο ΑΣΕΠ πλην εκείνων που ιδιωτικοποιούνται κουτσά στραβά. Από τη στιγμή όμως που δεν έχετε ιδιωτικοποιήσει την "ΘΕΜΙΣ ΚΑΤΑΣΚΕΥΑΣΤΙΚΗ" και είναι ΔΕΚΟ, γιατί αυτή και μόνο, μολονότι σ΄ αυτήν τη Βουλή επεκτείναμε την εφαρμογή του ν. 2190/94 σε όλο το φάσμα των ΔΕΚΟ, παραμένει εκτός; 
Εγώ απαιτώ ως Αξιωματική Αντιπολίτευση, με την έννοια του οφειλόμενου χρέους, να μπει και αυτή μέσα. Βέβαια είπατε "μα, φέραμε ορισμένες ρυθμίσεις που αφορούν το διοικητικό συμβούλιο". Μιας και είναι ευκαιρία και συζητάμε φέρτε μια διάταξη ότι υπάγεται η πρόσληψη του προσωπικού στις ισχύουσες διατάξεις του ν. 2190 και τελειώνουμε εκεί.
Από εκεί και πέρα, έχουμε τα άρθρα 14 και 15. Εμείς σας είπαμε ότι θα ψηφίσουμε τις σχετικές διατάξεις -τουλάχιστον ορισμένες από αυτές- και σε ότι αφορά στην παράταση της εκπαίδευσης των φυλάκων των φυλακών. Δεν μας δώσατε, όμως, μια πειστική εξήγηση ότι δεν πρόκειται να υπάρξει άλλη παράταση. 
Ξέρετε γιατί το λέμε; Όχι μόνο για θέμα αξιοπιστίας της Κυβέρνησης, αλλά γιατί μία από τις μεγαλύτερες κακοδαιμονίες, στις οποίες οφείλονται τα προβλήματα της Ελληνικής Αστυνομίας είναι ότι ασχολούνται με αλλότρια έργα. Και είναι αλλότριο έργο σε παγκόσμια κλίμακα -το ξέρετε- να ασχολείται η κοινή αστυνομία με θέματα φύλαξης φυλακών. Παντού στον κόσμο, στις προηγμένες διοικητικώς χώρες, υπάρχει η λεγόμενη δικαστική αστυνομία. Γιατί την πρόληψη του εγκλήματος υπάρχει η κοινή αστυνομία. Για την καταστολή υπάρχει η δικαστική. Είναι βασικό κριτήριο. Είναι η βασική διαφορά. 
Είναι ανάγκη να ολοκληρωθεί αυτό το καθεστώς, το οποίο και εμείς το ψηφίσαμε από το 1999 και κάναμε μάλιστα πολλές εκπτώσεις, κύριοι συνάδελφοι της Πλειοψηφίας, σε ότι αφορά στις προσλήψεις. Γιατί δεχθήκαμε να μην είναι στο ΑΣΕΠ, να υπάρξει μια ειδική επιτροπή για να πάμε γρήγορα. Βλέπετε ότι όλα αυτά τα πράγματα δεν έχουν ολοκληρωθεί. 
Ο φόβος μας, λοιπόν, είναι: 
Πρώτον: Δεσμεύεται η Κυβέρνηση ότι αυτή η παράταση είναι η τελευταία; Όχι ότι δεν θέλουμε την καλύτερη εκπαίδευση. Τη θέλουμε, αλλά εν πάση περιπτώσει θέλουμε επιτέλους η κοινή αστυνομία να αφεθεί να ασκεί τα καθήκοντά της, εκείνα που της αρμόζουν για να μπορεί να είναι αποτελεσματικότερη. Αυτή είναι η αγωνία μας. 
Το ότι επισημαίνουμε την αβελτηρία, βεβαίως είναι χρέος της Αντιπολίτευσης να το κάνει. Ενοχλείται ο κύριος Υπουργός. "Γιατί" λέει "να μην εκπαιδευθούν καλύτερα"; Ε, αυτή η εκπαίδευση μπορεί να είναι και δέκα χρόνια. Πότε θα επιτευχθεί ο βασικός στόχος, που είναι να φτιάξουμε μια δικαστική αστυνομία για να κάνει και η καλή αστυνομία τη δουλειά της; 
Δεύτερον, σε ότι αφορά στις λοιπές διατάξεις, μπορεί να μην επισημάνουμε ότι ενώ, μετά Βαΐων και κλάδων, με βαρύγδουπες δηλώσεις, έρχεται ο κύριος Υπουργός, φέρνει τον ν.2915, τον ψηφίζει, μας λέει ότι θα είναι έτοιμα όλα, του επισημαίνουμε τις δυσκολίες που θα υπάρξουν, τώρα λέει ότι η 16η Σεπτεμβρίου ήταν μια εξωπραγματική προθεσμία, άντε πάμε παρακάτω. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Δεν είναι έτσι. 
ΠΡΟΚΟΠΗΣ ΠΑΥΛΟΠΟΥΛΟΣ: Είπατε ότι δεν σας αρκεί. 
Εμείς λέμε, λοιπόν, ναι, την παρατείναμε. Ποια μέτρα όμως έχει πάρει το Υπουργείο, ώστε σε αυτό το χρονικό διάστημα, ως την 31η Δεκεμβρίου, που έχει τη δυνατότητα προσαρμογής η Κυβέρνηση για να μπορέσουν να εφαρμοστούν οι διατάξεις αυτές, να είμαστε έτοιμοι; 
Εμείς -σας το ξαναλέω- και τότε αν δεν είσαστε έτοιμοι και πάλι θα παρατείνουμε την προθεσμία. Για τον απλό λόγο, ότι στόχος είναι να λειτουργήσει η δικαιοσύνη. Εσείς τι εγγυήσεις μας δίνεται ότι όλα αυτά θα έχουν πραγματοποιηθεί, ώστε η 31η Δεκεμβρίου να είναι η ημερομηνία εκείνη κατά την οποία το πρώτο κεφάλαιο του ν. 2915 θα είναι έτοιμο να εφαρμοσθεί;
Είπατε προηγουμένως: "Μα, ξέρετε είναι μια μεγάλη τομή, σημαντική τομή, δεδομένου ότι επιταχύνεται η δικαιοσύνη στην απονομής της κλπ.". Μη μας το λέτε εμάς. Εμείς την ψηφίσαμε τη σχετική ρύθμιση και το ξέρετε. Αλλά μην τα μεγαλοποιείτε. Αφορά στην επιτάχυνση της δικαστικής ύλης κατά 10%. Δεν αφορά στο υπόλοιπο κομμάτι, το οποίο είναι πάρα πολύ σημαντικό.
Κύριε Υπουργέ, επειδή νομίζετε ότι τα ξέρετε όλα και μας λέτε ότι τα γνωρίζετε, μην αποκλείετε ότι κάτι ξέρουμε και εμείς. Και τα ξέρουμε, όχι μόνο λόγω της πολιτικής ιδιότητας, αλλά γιατί, όσο μας επιτρέπει η νομοθεσία και η ρύθμιση την οποία θελήσατε να φέρετε στο Σύνταγμα, θα εννοούμε να εργαζόμαστε. Ακριβώς για να μη δίνουμε αφορμές να υπάρχουν άλλου είδους υποψίες πάνω από το πολιτικό κόσμο της χώρας. 
Επειδή ακριβώς πολλοί εξ ημών παροικούν την Ιερουσαλήμ των δικαστηρίων, γνωρίζουμε πάρα πολύ καλά τι συμβαίνει. Βεβαίως αυτές οι επιταχύνσεις μπορεί να αφορούν στο 10% της δικαστικής ύλης, δεν αφορούν όμως σε άλλα σημεία της δικαιοσύνης τεράστιας σημασίας, όπως είναι η διοικητική δικαιοσύνη, όπου ξέρετε τις καθυστερήσεις οι οποίες υπάρχουν. Τεράστιες καθυστερήσεις! 
Εκεί είναι πολύ μεγαλύτερα τα ζητήματα Γιατί αν στις διαφορές μεταξύ ιδιωτών υπάρχουν καθυστερήσεις πολλές φορές, εκείνες αντιμετωπίζονται και με άλλους τρόπους στο πλαίσιο της έννομης τάξης. Όταν όμως έχεις να αντιμετωπίσεις ένα κράτος που παρανομεί και αυθαιρετεί, που παραβιάζει το κράτος δικαίου, την αρχή της νομιμότητας και διαιωνίζεται χρόνια και χρόνια αυτή η κατάσταση, τότε ο πολίτης αισθάνεται ευάλωτος απέναντι σ΄ αυτό το κράτος. Βεβαίως από εκεί και πέρα δεν υπηρετείται ούτε η έννοια της δημοκρατίας ούτε η έννοια του κράτους δικαίου με τέτοιου είδους καταστάσεις.
Άρα, η ρύθμιση που κάνατε είναι μια καλή αρχή για το κομμάτι εκείνο. Είναι όμως ένα μερικό κομμάτι και εν πάση περιπτώσει χρειάζεται προσαρμογή. Εμείς σας παρέχουμε την παράταση της προθεσμίας, αφού εμείς τη ζητήσαμε άλλωστε. Αλλά από εκεί και πέρα θέλουμε να υπάρξουν από την πλευρά σας οι ανάλογες διαβεβαιώσεις ότι όλα αυτά θα τελειώσουν κάποια στιγμή. Να υπάρξουν και οι απαραίτητες εγγυήσεις από την πλευρά σας, όχι μόνο σήμερα, γενικότερα στο πλαίσιο του κοινοβουλευτικού ελέγχου, σχετικά με το τι πρόκειται να γίνει.
Τέλος έρχομαι στο ζήτημα των Ανεξάρτητων Διοικητικών Αρχών. Εμείς περιμένουμε όταν θα συνέλθει η Ολομέλεια να ψηφίσουμε το νέο Κανονισμό της Βουλής για να μπορέσουν να εφαρμοσθούν ορισμένες από τις διατάξεις του Συντάγματος που, χωρίς την αναθεώρηση του Κανονισμού, δεν μπορούν να λειτουργήσουν. Θα συμπράξουμε σ' αυτό ώστε να τελειώσουμε το συντομότερο δυνατόν. 
Αντιλαμβάνομαι τη νοοτροπία της ρύθμισης. Αν δεν υπήρχε, το πρόβλημα θα ήταν πολύ μεγάλο. Πρέπει να τονίσω ότι ο εισηγητής σας στην Αναθεώρηση του Συντάγματος άφησε πολλές ρυθμίσεις χωρίς μεταβατικές διατάξεις. Στις ανεξάρτητες διοικητικές αρχές δεν έβαλε μεταβατικές διατάξεις και θα θυμάσθε γιατί. Ξεχάστηκαν και εμείς το επισημάναμε. 
Ρωτώ όμως, κύριε Υπουργέ, το εξής: Ας υπάρχει ενδεικτικά η προθεσμία μέχρι 31 Δεκεμβρίου για να ξέρουμε τι κάνουμε. Αλλά, εν λευκώ, όποτε και αν γίνει; Και κάτι άλλο που το λέω από νομοτεχνικής πλευράς. Εγώ δεν είχα αντιληφθεί ότι εισάγει πάγια ρύθμιση. Εάν γίνεται αυτό, θα πρέπει να ακολουθήσετε άλλη διατύπωση. ΄Ετσι όπως την έχετε, είναι μεσοβέζικη και μπορεί να δημιουργήσει προβλήματα. Προτείνω, λοιπόν, μια διατύπωση που θα άφηνε να φανεί ότι αυτό ισχύει για το μέλλον. Δέχομαι αυτό που λέτε ότι το ζήτημα αυτό μπορεί να προκύψει και στο μέλλον. Και τι θα γίνει σ' αυτήν την περίπτωση; Κάθε φορά θα κάνουμε νομοθετική ρύθμιση για την παράταση της θητείας των ανεξάρτητων διοικητικών αρχών ή θα εφαρμόζουμε τη γενική αρχή του διοικητικού δικαίου, ότι έως ότου γίνει η αντικατάσταση, θα ισχύουν; Εκεί όμως μπαίνει το θέμα του ευλόγου χρόνου που με τη νομολογία δεν ξέρουμε σε πολλές περιπτώσεις πόσος είναι. 
Προτείνω λοιπόν να πούμε όχι "η θητεία των προσώπων τα οποία στελεχώνουν τις ανεξάρτητες διοικητικές αρχές... παρατείνεται" αλλά "η θητεία των προσώπων τα οποία στελεχώνουν τις ανεξάρτητες διοικητικές αρχές που προβλέπονται από το Σύνταγμα δεν λήγει έως ότου αντικατασταθούν κλπ." Δηλαδή η θητεία τους λήγει -ορθότερα- μόνον όταν με βάση τη διαδικασία αντικατάστασης...
Διαφορετικά, το "παρατείνεται" δημιουργεί αυτήν τη μεταβατικότητα . Αν λοιπόν θέλετε να κάνετε πάγια διάταξη, να πείτε ότι, ανεξάρτητα από το πόση είναι η προβλεπόμενη θητεία από τις οικείες διατάξεις, λήγει μόνο από και διά του διορισμού, σύμφωνα με τις διατάξεις, του άρθρου 101. 'Ετσι δεν θα υπάρχει η έννοια της μεταβατικότητας. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εγώ θα ασχοληθώ μόνο με τις ανεξάρτητες διοικητικές αρχές. 'Όπως κατάλαβα ο συνταγματικός νομοθέτης προβλέπει να υπάρχει μία συναίνεση -γι΄ αυτό υπάρχουν και αυτές οι πλειοψηφίες- στη Διάσκεψη των Προέδρων, ώστε οι ανεξάρτητες αρχές να διοικούνται συναινετικά. Δεν υπήρχε η λογική ότι θα μπορεί να παρατείνεται επ΄ αόριστον η σημερινή σύνθεση των διοικητικών επιτροπών ή αν μια επιτροπή είναι για πέντε χρόνια να φθάνει μέχρι και τα εννιά. Και αυτό διότι μια κυβερνητική πλειοψηφία είτε τώρα είτε στο μέλλον θα μπορεί να προτείνει τέτοια πρόσωπα, που δεν θα είναι δυνατόν κανένας από τα άλλα κόμματα να συναινέσει. 
'Ετσι θα μπαίνει το εξής δίλημμα, σε θεωρητική βάση. Δεν μιλώ για το σημερινό Προεδρείο της Βουλής. ΄Η λοιπόν δεχόσαστε αυτούς που προτείνουμε ή παραμένουν οι παλαιοί επί εννέα χρόνια. Δηλαδή πέντε χρόνια η θητεία και τέσσερα χρονια που θα είμαστε εμείς Κυβέρνηση. Αυτή η δυνατότητα θα υπάρχει με τη ρύθμιση που προτείνετε, ρύθμιση που χειροτερεύει από την πρόταση του κ. Παυλόπουλου.
(Στο σημείο αυτό την Προεδρική ΄Εδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Και αυτό διότι η ουσία του ζητήματος -δεν μιλώ για τους θεσμούς- είναι η εξής: 
Ποιος θα δέχεται την πίεση, η Αντιπολίτευση ή θα την δέχεται η Κυβέρνηση. Δηλαδή θα έχει η Κυβέρνηση στα χέρια της το όπλο ότι παρατείνω εσαεί τη σύνθεση των επιτροπών μέχρι να δεχθείτε αυτούς που θέλω εγώ. Αυτό λέει η ρύθμιση αυτή. Πετάει το μπαλάκι στην Αντιπολίτευση ή σε μέρος της Αντιπολίτευσης που λέει, δεχθείτε αυτά τα πρόσωπα. Ενώ ο συνταγματικός νομοθέτης δεν θέλει αυτό το πράγμα. Δεν μπορεί να παραβιάζουμε με αυτόν τον τρόπο τη σχετική διάταξη του Συντάγματος. Βεβαίως μπορεί να συμβεί να πλησιάζει ο καιρός να λήξει η θητεία και να μην υπάρξει συναινετική λύση, αλλά αν υπάρχει τουλάχιστον στην πρώτη εφαρμογή η ημερομηνία λήξης, το μπαλάκι θα είναι από την πλευρά της Κυβέρνησης, που θα πρέπει να έλθει στη Βουλή και να λογοδοτήσει, γιατί επιμένει σώνει και καλά γι' αυτήν τη σύνθεση που δεν βρίσκει κανέναν να συναινεί και να κινδυνεύει αν δεν κάνει τροποποίηση και νέα παράταση, να σταματήσει η λειτουργία της ανεξάρτητης αρχής. 
Το πολιτικό πρόβλημα, λοιπόν, είναι ποιος θα φταίει για το αν θα λειτουργήσει ή δεν θα λειτουργήσει κάποια στιγμή μετά τη λήξη της θητείας η Διαρκής Επιτροπή; Ποιος αναλαμβάνει την πολιτική ευθύνη, η Κυβέρνηση ή η Αντιπολίτευση; Η κυβερνητική πλειοψηφία δεν θα βάλει νερό στο κρασί της να προτείνει πρόσωπα κοινής αποδοχής; 
Γι΄ αυτό εμείς τασσόμαστε, μια και είμαστε σε ένα μεταβατικό στάδιο, να μπει συγκεκριμένη ημερομηνία 1η του έτους και για το μέλλον να μην υπάρξει καμία ρύθμιση για να είναι υποχρεωμένη πολιτικά να υπάρξει πίεση στην Κυβέρνηση για να φέρει προτάσεις αποδεκτές και από τα κόμματα της Αντιπολίτευσης. Και βεβαίως πάντα θα έχει το δικαίωμα ως κυβερνητική πλειοψηφία εάν εκπνεύσουν οι προθεσμίες για μια επιτροπή, να φέρει μια διάταξη και να λέει ότι δίνω δύο μήνες παράταση. Αλλά να παίρνει την πολιτική ευθύνη και να φέρει νόμο στη Βουλή, αλλιώς τα υπόλοιπα είναι ως ένα βαθμό σε αντίθεση με τη λογική της διάταξης που ψηφίζουμε στο Σύνταγμα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Θα αναφερθώ συγκεκριμένα στα άρθρα που συζητούμε. 
Όσον αφορά το άρθρο 10, κύριε Υπουργέ, θα ήθελα να διευκρινίσετε εδώ ότι η ύλη που θα υπαχθεί στα δικαστήρια των κοινοτικών σημάτων Εμπορικού Δικαίου θα είναι ύλη που θα σχετίζεται με τις υποθέσεις που δικάζουν. Διότι παρ' όλο που είχαμε μια αντίστοιχη συζήτηση στην επιτροπή, το θέμα επανέρχεται σήμερα και παρακαλώ να έχω τη διευκρίνισή σας. Στα δικαστήρια κοινοτικών σημάτων ποιες υποθέσεις του Εμπορικού Δικαίου θα υπαχθούν. 
Στο άρθρο 13 που αφορά τη "ΘΕΜΙΔΑ ΚΑΤΑΣΚΕΥΑΣΤΙΚΗ" εμείς επιμένουμε στις προτάσεις μας. Η λύση αυτή η οποία εισάγεται εδώ κατά την άποψή μου δεν είναι λύση. Η λύση δεν είναι να βγάλουμε τους τεχνικούς και τους μηχανικούς από το διοικητικό συμβούλιο μιας κατασκευαστικής εταιρείας. Παρ' όλο που είμαι μηχανικός δεν πιστεύω ότι οι μηχανικοί μπορούν να κάνουν τα πάντα, αλλά πάντως σε μια κατασκευαστική εταιρεία η παρουσία τους μάλλον χρειάζεται. 
Επιμένουμε επίσης και στην υπαγωγή έστω από εδώ και στο εξής των προσλήψεων στις διαδικασίες του νόμου για το ΑΣΕΠ. 
Όσον αφορά το άρθρο 15, τη μετάθεση έναρξης της ισχύος του κεφαλαίου Α' του ν. 2915, δεν θέλω να επαναλάβω τα όσα είπαμε επί της αρχής. 
Ο κύριος Υπουργός ισχυρίζεται εδώ ότι πρόκειται για μια μεγάλη τομή, για μια μεγάλη μεταρρύθμιση, όπως λέει, στο χώρο της δικαιοσύνης. Οι μεγάλες τομές απαιτούν και καλή προετοιμασία, δημιουργία ανάλογου τμήματος και καλές προϋποθέσεις. Γι' αυτόν το λόγο εμείς επιμένουμε στην τροπολογία μας. Η τροπολογία δεν έχει το νόημα, όπως είπατε, ότι κάποιοι επιδιώκουν να μην εφαρμοστεί ο νόμος ή να εφαρμοστεί μετά από δύο χρόνια. Η λογική είναι της καλύτερης προετοιμασίας και της προσαρμογής, όχι μόνο ψυχολογικής αλλά και υλικοτεχνικής στις νέες διατάξεις. 
Όσον αφορά στην τελευταία παράγραφο του άρθρου που έχει σχέση με τις εκλογές του δικηγορικού συλλόγου, εγώ θέλω να επιμείνω στην άποψη μας, ότι σε καμία περίπτωση δεν μπορεί θέματα που έχουν σχέση με αρχαιρεσίες σε δικηγορικούς συλλόγους να λυθούν ερήμην των ίδιων. Νομίζω ότι θα πρέπει και σε αυτήν τη βάση η Κυβέρνηση να εξετάσει και το θέμα στο μέλλον εφόσον ο κύριος Υπουργός δηλώνει ότι πρέπει να επανέλθει στο επόμενο Τμήμα, το Τρίτο Τμήμα Διακοπής της Βουλής. 
Το άρθρο 13, κύριε Πρόεδρε δεν το ψηφίζουμε. Τα άλλα τα ψηφίζουμε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα μιλήσω για το κεφάλαια Δ' και θα κάνω και μερικά σχόλια σε σχέση με το άρθρο 12. Άκουσα τις παρατηρήσεις και του Κοινοβουλευτικού Εκπροσώπου της Νέας Δημοκρατίας και του εισηγητού της. 
Κύριε Υπουργέ, με την εξουσιοδοτική διάταξη προβλέπεται προεδρικό διάταγμα που θα καθορίσει τους όρους λειτουργίας του νομικού προσώπου ιδιωτικού δικαίου, με την επωνυμία ΕΠΑΝΟΔΟΣ. Μια πλευρά της κριτικής που ακούστηκε και από την πλευρά της Αξιωματικής Αντιπολίτευσης πρέπει να την λάβετε υπόψη σας. Δηλαδή το Κοινοβούλιο ειδικότερα για θέματα σημαντικά μένει έξω από τη διαδικασία συγκρότησης ενός σημαντικού νομικού προσώπου ιδιωτικού δικαίου. Σε αυτές τις περιπτώσεις θαρρώ ότι μπορείτε με μια δήλωσή σας στα Πρακτικά το προεδρικό αυτό διάταγμα να το εισαγάγετε στον ανάλογο κοινοβουλευτικό τομέα εργασίας, προκειμένου η Βουλή τουλάχιστον μέσα από την επιτροπή να μπορεί να συζητήσει γι' αυτό το προεδρικό διάταγμα. 
Από τη δική μας τη μεριά, ως ΠΑΣΟΚ δηλαδή, μια τέτοια πρωτοβουλία εισαγωγής στους κοινοβουλευτικούς τομείς εργασίας προεδρικών διαταγμάτων η υπουργικών αποφάσεων τις θεωρούμε θετικές. 
Τώρα σε σχέση με το άρθρο 13 να κάνω ένα σχόλιο. Γιατί ο κ. Παυλόπουλος μοναδική φροντίδα έχει να αποκαταστήσει την κομματική νομενκλατούρα. Και πρέπει να προσέχουμε μερικές εκφράσεις μας, γιατί τις ακούει ο λαός. 
Κύριε Παυλόπουλε, νομίζω ότι είστε μέρος μιας κομματικής νομενκλατούρας, μιας κομματικής γραφειοκρατίας. 'Ολοι είμαστε μέλη μιας δομημένης γραφειοκρατίας. Αυτές οι τέσσερις, πέντε δομημένες γραφειοκρατίες που εναγώνια προσπαθούμε όλοι να γίνουν πιο δημοκρατικές, συγκροτούν τους βασικούς πυλώνες της κοινοβουλευτικής μας δημοκρατίας. Σε μια αντιπολιτευτική μας διάθεση μην απαξιώνουμε τους πυλώνες. Δεν λέω ότι το κάνετε από πρόθεση. Μερικές φορές όμως η γλώσσα κόκαλα δεν έχει και κόκαλα τσακίζει. Ξέρετε ποια ευθύνη έχουμε, κύριε Παυλόπουλε; Όσοι συγκροτούν είτε τη κορυφή μιας δομημένης διοίκησης ενός κόμματος είτε τα μέλη ενός κόμματος τους απαξιώνουμε συστηματικά σε μια προσπάθεια αντιπαράθεσης μεταξύ μας. Όμως όλοι εμείς και εσείς που συγκροτούμε τα κόμματα είμαστε διπλά υπεύθυνοι πολίτες, είμαστε απαξιωμένα άτομα, κύριε Παυλόπουλε. Δίνουμε τη μάχη για να συγκροτούμε τους πυλώνες της κοινοβουλευτικής μας δημοκρατίας. Επιτέλους μη πυροβολούμε μέσα σε μια αντιπαράθεση μεταξύ μας τους πυλώνες της δημοκρατίας μας.
Όσον αφορά το άρθρο 14. Νομίζω ότι τη Νέα Δημοκρατία μερικές φορές δεν μπορείς να την πιάσεις πουθενά. Όταν με πρωτοβουλία της Κυβέρνησης έγινε επίσπευση της διαδικασίας ανάληψης των ευθυνών από την Πυροσβεστική του έργου των δασοπυροσβεστών, έγινε μια μεγάλη κριτική ότι γίνεται γρήγορα, δεν υπάρχει ανάλογη εκπαίδευση κλπ. Σήμερα με μια αντίστροφη αν θέλετε λογική που η Κυβέρνηση δια του Υπουργού έρχεται να κάνει μια αναβολή προκειμένου να υπάρχει εκπαίδευση, λέτε άλλα. 
Μια παρατήρηση ακόμα για την παράγραφο 2 του άρθρου 16 σε σχέση με τις ανεξάρτητες διοικητικές αρχές . Πιστεύω ότι η βασική τομή που έγινε μέσα από το Σύνταγμα, έστω και αν δεν συνάντησε κάποιες εντάσεις, σίγουρα είναι ένα βήμα. Αυτό που επιδιώκεται από το νομοθέτη είναι να υπάρχει η άνεση χρόνου ή δαμόκλειος σπάθη με την έννοια της προθεσμίας που θα πρέπει η Διάσκεψη των Προέδρων να προχωρήσει στην επιλογή των προσώπων.
Ο μοναδικός στόχος του νομοθέτη -και πιστεύω ο μοναδικός στόχος και του κόμματός μας και νομίζω όλων μας- είναι να διασφαλίσουμε όρους ώστε αυτή η διαδικασία η οποία θεσπίστηκε με την τροποποίηση του Συντάγματος, να λειτουργήσει αποτελεσματικά, να λειτουργήσει με άνεση χρόνου και με περίσκεψη βέβαια από όλες τις πλευρές προκειμένου να αποδώσει.
Πιστεύω ότι η δημιουργία προθεσμίας για τη λήξη της θητείας των Ανεξάρτητων Διοικητικών Αρχών, τουλάχιστον σε αυτή τη φάση, αλλά και στη συνέχεια λειτουργεί πιεστικά προκειμένου να μην μπορεί να ολοκληρώσει η Διάσκεψη των Προέδρων αυτό το σημαντικό έργο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Α' Αντιπρόεδρος της Βουλής κ. Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρία Πρόεδρε, παίρνω το λόγο για να αναφερθώ για λίγο στα άρθρο 13 και 14.
Προηγουμένως, όμως, θα ήθελα να πω στον Κοινοβουλευτικό Εκπρόσωπο της Νέας Δημοκρατίας κ. Παυλόπουλο, ότι μας δίνει μαθήματα συνεχώς. Πήρατε όμως ένα καλό μάθημα σήμερα από τον Κοινοβουλευτικό μας Εκπρόσωπο -και με καλύπτει σε αυτά που είπε- για το ποιος θα πρέπει να είναι ο ρόλος της πολιτικής και των πολιτικών στελεχών. Αυτά πια τα τετριμμένα να τα αφήσουμε. Να μην αυτοαπαξιωνόμαστε σε αυτήν την Αίθουσα. Αυτή η δυσπιστία, η φοβικότητα, η μιζέρια, όπως την είπατε και εσείς, με την οποία αντιμετωπίζετε όλα τα θέματα, νομίζω ότι δεν συνιστά θετική αντιπολίτευση. Είναι αρνητική αντιπολίτευση.
Για το άρθρο 13: Κύριε Υπουργέ, με το άρθρο αυτό ρυθμίζετε θέματα που έχουν σχέση με την ανώνυμη εταιρεία "ΘΕΜΙΣ ΚΑΤΑΣΚΕΥΑΣΤΙΚΗ", τα της σύνθεσης και συγκρότησης του διοικητικού συμβουλίου και τα της τροποποίησης του καταστατικού. Από ό,τι προκύπτει από τις διατάξεις είναι η τέταρτη τροποποίηση από τον ιδρυτικό νόμο και η δεύτερη φέτος. Εξηγήσατε στην ομιλία σας και στην εισηγητική έκθεση ότι το κάνετε για λόγους ευελιξίας. Σας κατηγορούν -και παρακολούθησα από το Προεδρείο τη συζήτηση- ότι ουσιαστικά είναι μία ευρεία εξουσιοδότηση, υπάρχει ασάφεια σε σχέση με τους περιορισμούς.
Λέω, λοιπόν, και εγώ να μας ξεκαθαρίσετε ορισμένα πράγματα, όχι για κανένα άλλο λόγο, αλλά για να μη δίνουμε ευκαιρία ως ΠΑ.ΣΟ.Κ. και ως Κυβέρνηση, στην παράταξη εκείνη η οποία έχει διδάξει τον κομματισμό και τη ρουσφετολογία, να κατηγορεί εμάς σήμερα γι΄ αυτό το θέμα.
Συγκεκριμένα θέλω να πω ότι, αν στόχος σας είναι από αυτήν την τροποποίηση -επειδή τη μελέτησα- η ανάθεση αρμοδιοτήτων διευθύνοντος συμβούλου σε άλλο πρόσωπο από τον πρόεδρο, έχετε ευχέρεια να το κάνετε και από την παλιά διάταξη το ίδιο ισχύει και με την τροποποίηση του καταστατικού. Η τροποποίηση του καταστατικού θα γίνει, αναγκαστικά γιατί η ανάθεση αρμοδιοτήτων διευθύνοντος συμβούλου -το ξέρετε πολύ καλύτερα από εμένα- σε άλλο πρόσωπο από τον πρόεδρο σημαίνει οπωσδήποτε και τροποποίηση του καταστατικού, τουλάχιστον για να προσδιοριστούν οι αρμοδιότητες, για να μην υπάρχει σύγχυση και σύγκρουση.
Επομένως, να μας πείτε ακριβώς τι σκοπεύετε να κάνετε, γιατί πιστεύω ότι αλλιώς, με αυτές τις αλλεπάλληλες τροποποιήσεις, διαταράσσεται η λειτουργία μίας επιχείρησης, η οποία έχει επιδείξει έργο και δεν πρέπει να διαταράσσεται όταν δεν υπάρχει σοβαρός λόγος. Η εταιρεία αυτή -και είναι εδώ και ο κ. Γιαννόπουλος- κάλυψε μία ανάγκη που είχαμε διαπιστώσει από το 1995, τότε ήμουν εγώ Υπουργός αναπληρωτής ΠΕ.ΧΩ.Δ.Ε.. Είχε μπλοκαριστεί το έργο της δημιουργίας υποδομών στη δικαιοσύνη στα γρανάζια της γραφειοκρατίας και επικάληψης και σύγκρουσης αρμοδιοτήτων ΤΑΚΔΗΚ και υπηρεσιών του Υπουργείου Δημοσίων Έργων.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Δεκάξι χρόνια ήταν.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ναι, έτσι ήταν.
Και είπαμε τότε ότι θα πρέπει να κάνουμε έναν ευέλικτο φορέα. Έγινε. Υλοποιήθηκε ουσιαστικά η συγκρότηση και άρχισε η λειτουργία αυτού του φορέα επί Υπουργίας του κ. Γιαννόπουλου, που είναι παρών, και απέδωσε έργο σε όλους τους τομείς και στις υποδομές των δικαστηρίων, αλλά και σε άλλες υποδομές.
Και θα μου επιτρέψετε, κυρία Πρόεδρε, μία μικρή αναφορά στο θέμα των ναρκωτικών, γιατί πιστεύω ότι η εταιρεία αυτή έκανε έργο και σε αυτόν τον τομέα. Και το λέω αυτό γιατί δημιουργήθηκαν και κατασκευάστηκαν από αυτήν την εταιρεία δύο βασικές νέες, υποδομές: οι μονάδες απεξάρτησης χρηστών κρατουμένων. Αναφέρομαι σε εκείνη στον Ελαιώνα των Θηβών και στη βόρειο Ελλάδα. Και αυτό, κύριε Υπουργέ -και ίσως έπρεπε να το τονίσετε χθες που ήταν η συζήτηση για τα ναρκωτικά- είναι μία απόδειξη ότι δεν είναι μόνο η νέα ρύθμιση της ποινικής καταστολής που κάνετε για τα ναρκωτικά. Υλοποιείται η εθνική πολιτική για τα ναρκωτικά, μέσα από ένα πλέγμα δράσεων και στο επίπεδο της πρόληψης και στο επίπεδο της θεραπείας και στο επίπεδο της καταστολής και στο επίπεδο της επανένταξης.
Γιατί και χθες, κυρία Πρόεδρε, άκουσα εδώ πολλές μεγαλοστομίες σε αυτό το μεγάλο θέμα. Εδώ πρέπει να επικρατήσει η σωστή αντίληψη, ότι ο αγώνας για την αντιμετώπιση των ναρκωτικών είναι ένας παγκόσμιος αγώνας, είναι ένα ανοικτό μέτωπο, και θα είναι μακρύς και δύσκολος. Μη λέμε εδώ πέρα μεγαλοστομίες. Εδώ ισχύει αυτό που λέει ο λαός μας, ότι σε αυτά τα θέματα "μεγάλη μπουκιά φάε, μεγάλο λόγο μη λες". Δεν είναι εύκολο να αντιμετωπιστεί παγκοσμίως. Η εθνική πολιτική, η ελληνική πολιτική, πραγματικά λαμβάνει υπόψη της όλα τα σημερινά δεδομένα σε παγκόσμιο επίπεδο, επιστημονικά και άλλα, την εμπειρία και κινείται πάνω στους άξονες που η διεθνής και η Ευρωπαϊκή Κοινότητα προσδιορίζει. Και συνεκτιμά και ενσωματώνει συνεχώς τις νέες προσεγγίσεις. Γι΄ αυτό δεν χρειάζεται -και δεν είναι εδώ η κα Δαμανάκη- εδώ να λέμε ότι υπάρχουν μαγικές λύσεις. Ούτε να βάζουμε διλήμματα και διαχωρίζουμε και ταμπελώνουμε τις απόψεις μεταξύ εκείνων που είναι υπέρ της μέχρι σήμερα επικρατούσας θεωρίας υπέρ της επικρατούσης πολιτικής και να τους λέμε είστε "υπέρ του θανάτου" και στους άλλους οι οποίοι ζητούν και είναι με μία άλλη πολιτική προσέγγιση για τα ναρκωτικά να τους προσάπτουμε εύκολα την κατηγορία ότι είναι με τους "τεκέδες" στη χώρα. Δεν μπορεί να "ποινικοποιούμε" τις απόψεις. Ας είμαστε σε αυτήν την Αίθουσα πολύ προσεκτικοί. Δεν μονοπωλεί κανένας την αλήθεια. Υπάρχει μία διακομματική επιτροπή, τα πορίσματα της θα οποίας πρέπει συνεχώς να γίνονται κυβερνητικές δράσεις και πράξεις για να προχωρούμε. Αυτά ως προς αυτό το θέμα.
Στο άρθρο 14, εδώ δεν κατανοώ πραγματικά το πώς σκέπτεται η Νέα Δημοκρατία. Λέει:"Δεν θα σας δώσουμε άλλη παράταση". Εδώ πέρα πάλι έγινε μία τομή. Εγώ έχω χρηματίσει και Υπουργός Δημόσιας Τάξης. Συζητούσαμε με τους εκάστοτε Υπουργούς Δικαιοσύνης το μεγάλο πρόβλημα. Να γίνει το Ειδικό Σώμα Εξωτερικής Φρούρησης των φυλακών, να φύγουν οι αστυνομικοί. Έγινε, προχώρησε. Προκύπτουν προβλήματα σε σχέση με την καλύτερη οργάνωση και την εκπαίδευση των φρουρών. Ποιο είναι το προέχον, κύριοι της Αξιωματικής Αντιπολίτευσης; Να πάμε γρήγορα; Να πάμε σε μία προθεσμία που είχε καθοριστεί; Το είπε και χθες ο κύριος Υπουργός ευθαρσώς. Εντάξει, δεν μπορούμε να εκτιμήσουμε και όλες τις προθεσμίες σωστά. Να πάμε λοιπόν εσπευσμένα με το αρχικό χρονοδιάγραμμα και να μην έχει ολοκληρωθεί η οργάνωση αυτής της υπηρεσίας, η εκπαίδευση και ταυτόχρονα η απόκτηση εμπειρίας από τη συνύπαρξη αστυνομικών και φυλάκων, ούτως ώστε να δώσουν το καλύτερο αποτέλεσμα; Ποιο είναι το πρωτεύον;
Πιστεύω στην κοινή λογική και στη λογική σας ότι πρωτεύον είναι να έχουμε μία άρτια οργανωμένη υπηρεσία, με καλά εκπαιδευμένους και με εμπειρία φύλακες, ούτως ώστε να αναλάβουν το έργο αυτό και να επιτύχουμε το στόχο. Επομένως, δεν νομίζω ότι χρειάζονται αυτού του είδους οι παρατηρήσεις "εμείς δεν θα δώσουμε", "δεν κάνατε αυτό". Ασφαλώς καλό θα ήταν μέσα στο αρχικό χρονοδιάγραμμα να μπορούσε να υλοποιηθεί. Ξέρετε όμως ότι η πολιτική πράξη με την πολιτική θεωρία απέχουν, έχετε κάνει κυβέρνηση στο παρελθόν για πολλά χρόνια -και μη λέτε μόνο για την τριετία- ως παράταξη, γνωρίζει ο ελληνικός λαός και το έργο σας και το έργο μας και στη σημερινή συγκυρία και εν όψει των στόχων που έχετε βάλει, καλό θα είναι να είστε πολύ πιο προσεκτικοί και πολύ πιο θετικοί.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γιαννόπουλος.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κυρία Πρόεδρε, χθες έφυγα. Νόμιζα ότι τελειώσαμε. Και κατά τύχη πληροφορήθηκα ότι έχουμε σήμερα το πρωί συνεδρίαση, νόμιζα πως θα ήταν το απόγευμα. Αργότερα λέει κλπ., κλπ. Φεύγω πάντοτε τελευταίος μη συμβεί κάτι και όμως συνέβη.
Θέλω να τεκμηριώσω εκείνα στα οποία αναφέρθηκα χθες. Πρώτα-πρώτα στο άρθρο 10 του Κώδικα περί Οργανισμού των Δικαστηρίων που αναφέρεται σε αυτό το άρθρο η διαδικασία της Γραμματείας του Δικαστηρίου και της Εισαγγελίας. Λέει: "Ο Γραμματέας συντάσσει με ευθύνη δική του και του δικαστή που διευθύνει τη συζήτηση, τα πρακτικά, τις εκθέσεις, τις πράξεις και τα άλλα έγγραφα που απαιτεί ο νόμος για την πιστοποίηση των δικαστικών ενεργειών, εκδίδει τα απόγραφα κλπ.". Θα παρακαλέσω να επιτρέψετε να κατατεθεί στα Πρακτικά αυτό, γιατί είναι ακριβώς μία πιστοποίηση εκείνων στα οποία εγώ αναφέρθηκα χθες.
Ύστερα ο κύριος Υπουργός είπε ότι στη "ΘΕΜΙΔΑ ΚΑΤΑΣΚΕΥΑΣΤΙΚΗ" κάνει νέο διοικητικό συμβούλιο με νέα όργανα, ακριβώς για να μπορεί να ελέγχει τη "ΘΕΜΙΔΑ ΚΑΤΑΣΚΕΥΑΣΤΙΚΗ" από απόψεως κινήσεως, χρηματοδοτήσεως ή διαχειρίσεως των πόρων. Αυτό βαθύτατα με θλίβει γιατί πρέπει να ξέρει ότι διευθύνων σύμβουλος και Πρόεδρος λειτουργεί στις ακόλουθες μονάδες: Οργανισμός ΟΤΕ, Ελληνικά Πετρέλαια, Ελληνική Εταιρεία Διαστημικών Εφαρμογών Α.Ε. , Ελληνική Ραδιοφωνία Τηλεόραση ΕΤ Α.Ε., Ολυμπιακή Αεροπορία Α.Ε. Οργανισμός Διεξαγωγής Ιπποδρομιών Ελλάδος, Οργανισμός Εκδόσεων Διδακτικών Βιβλίων, ΑLPHA BANK, Ασπίς Στεγαστική Τράπεζα Α.Ε. , Γενική Τράπεζα της Ελλάδος, Δημόσια Επιχείρηση Ανέγερσης Νοσηλευτικών Μονάδων, Εθνικό Ίδρυμα Ερευνών, Εθνικό Ίδρυμα Κοινωνικών Ερευνών κλπ. Δεκαπέντε μεγάλοι οργανισμοί έχουν πρόεδρο και διευθύνοντα σύμβουλο. Και είπα χθες μετά παρρησίας ότι κάτι άλλο υπονοεί αυτή η διάταξη που ακριβώς απεχθάνομαι να σκέφτομαι τι εννοεί αλλά το είπα χθες. Κάποια ρουσφετολογία πρέπει να λειτουργεί εδώ πέρα. Και αυτά, κύριε Υπουργέ, δεν περνάνε ούτε σε μένα ούτε στο ΠΑΣΟΚ. Είπαμε αυτά να τα κόψουμε και για τα οποία θα γίνει έλεγχος δριμύτερος με ερώτηση ή επερώτηση την οποία θα καταθέσω. 
Θα παρακαλέσω και αυτό, κυρία Πρόεδρε, να κατατεθεί στα Πρακτικά.
Επίσης, καταθέτω και την έκθεση του Ελεγκτικού Συνεδρίου για τη διαχείριση. Υπογράφεται από όλους. Και το ΣΔΟΕ έκανε έλεγχο και άλλοι δυο τρεις όπως μου είπαν -δεν είμαι βέβαιος, έτσι μου είπαν, εγώ αν δεν ελέγξω ο ίδιος τα στοιχεία δεν μπορώ να τα επικαλούμαι- για ό,τι ακριβώς συνέβη εκεί: "Από το λογιστικό έλεγχο που διενεργήθηκε στα βιβλία και τα στοιχεία της εταιρείας διαπιστώθηκε πιστή εφαρμογή των επιτασσομένων από την ισχύουσα νομοθεσία περί του ενιαίου λογιστικού σχεδίου των τύπων και κανόνων όσον αφορά την τήρηση του ημερολογίου, την ανάπτυξη των λογαριασμών του γενικού και αναλυτικού καθολικού, τη σύνταξη των ισοζυγίων και των πινάκων των ισολογισμών και των λογαριασμών αποτελεσμάτων χρήσεως. Επιπρόσθετα διαπιστώθηκε η άριστη κατάσταση τόσο των τηρουμένων λογιστικών βιβλίων όσο και των οικείων τίτλων εισπράξεων και πληρωμών χωρίς σβησίματα, ξέσματα, αλλοιώσεις, διαγραφές και παραπομπές όπως επιτάσσεται από τις διατάξεις του κώδικα βιβλίων και στοιχείων. 
Επίσης, έγινε επαλήθευση των χρηματικών υπολοίπων στις 31.12.99 των λογαριασμών του γενικού καθολικού, ταμείο και καταθέσεις όψεως, και διαπιστώθηκε η συμφωνία των καταχωρήσεων με τα αντίστοιχα βιβλία ταμείου των Τραπεζών.
Τέλος, πρέπει να σημειωθεί η πολύ καλή συνεργασία των ελεγκτών με τα αρμόδια στελέχη της εταιρείας τα οποία έθεσαν στη διάθεση του ελέγχου όλα τα στοιχεία που ζητήθηκαν". Πρώτη φορά είπαν, είδαμε τέτοια τάξη την οποία διέταξε ο κύριος Υπουργός της Δικαιοσύνης. Φαίνεται ότι ασχολήθηκε ολόκληρο το Υπουργικό Συμβούλιο. Διότι συνυπογράφει η Υπουργός Εσωτερικών, Δημόσιας Διοίκησης και Αποκέντρωσης και κάποιος άλλος Υπουργός και εσείς, κύριε Υπουργέ. Φέρατε το θέμα σε ολόκληρο το Υπουργικό Συμβούλιο. Τι θέλατε; Να εκθέσετε το Γιαννόπουλο ή να εκθέσετε την εταιρεία; Βεβαίως καλά το κάνατε αφού έτσι νομίζετε, αλλά δεν είμαστε κλέφτες, κύριε Υπουργέ της Δικαιοσύνης. Αυτό να το σημειώσετε καλά. Εθίγην προσωπικώς διότι εδώ έγινε μία ερώτηση, μία επερώτηση, συζητήθηκε το θέμα, δόθηκαν εξηγήσεις, όλα τα στοιχεία και γνωρίζουν όλοι ότι αν δεν πήγαινε ο Γιαννόπουλος στο Υπουργείο εκείνο δεν θα γινόταν ποτέ κανένα δικαστικό κτίριο. 
Να μιλήσω και για τα κτίρια των οποίων εσείς επιμελείστε τώρα την εξέλιξη όσον αφορά την κατασκευή τους, Δικαστικά μέγαρα, Εφετείο Αθηνών, αίθουσα εορτών, γκαράζ. Τώρα για το γκαράζ που σταμάτησε δεν φταίτε εσείς. Φταίει ο κ. Πάχτας ο οποίος είχε άλλη αντίληψη. Το γκαράζ ζήτησε να γίνει ο Υπουργός ΠΕΧΩΔΕ ο κ. Λαλιώτης και του δώσαμε για το Υπουργείο του πεντακόσιες θέσεις μέσα στις δυόμισι χιλιάδες. Υπολογίζονται τεράστια τα έσοδα που θα είχε αλλά δεν φταίτε εσείς για το σταμάτημα. Το σταμάτησε ο κ. Πάχτας με τον οποίο θα ασχοληθώ ιδιαιτέρως.
Ελεγκτικό Συνέδριο: Συνεχίζονται οι εργασίες.
Δικαστικό Μέγαρο Καβάλας: Τελείωσαν οι εκσκαφές και ξεκινούν τα μπετά μετά τις 15 Αυγούστου.
Δικαστικό Μέγαρο Αιγίου: Είναι σε εξέλιξη οι εργασίες.
Δικαστικό Μέγαρο Κερκύρας: Ξεκινούν οι εκσκαφές στο βορειοανατολικό τμήμα του οικοπέδου. Συνεχίζονται οι ανασκαφικές εργασίες στο υπόλοιπο οικόπεδο. Δουλειά που κάνετε εσείς, δηλαδή, τώρα. Το λέω για να σας επαινέσω. 
Διοικητικά Δικαστήρια Αθηνών (Ριανκούρ). Είχαμε πει να κάνουμε τα εγκαίνια εντός των ημερών αλλά έμειναν και αυτά πίσω.
Δικαστικό Μέγαρο Σπάρτης: Θα σκυροδετηθεί η τελευταία πλάκα.
Δικαστικό Μέγαρο Πολυγύρου: Είναι σε εξέλιξη οι οικοδομικές εργασίες και ξεκίνησαν άλλες εργασίες.
Ευελπίδων: Ξεκίνησαν οι εργασίες στο κτίριο της εισαγγελίας. Τρία δισεκατομμύρια και παραπάνω νομίζω ότι πληρώσαμε για τα σαράβαλα εκείνα κτίρια, που μετά τους σεισμούς έγιναν ισώματα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα παρακαλέσω, κυρία Πρόεδρε, με την άδεια του Τμήματος -αν το εγκρίνει- να έχω λίγο χρόνο παραπάνω. Δεν θα σας απασχολήσω άλλο, εγώ αυτά θα διαβάσω και θα παραδώσω για τα Πρακτικά. 
Διετέλεσα Υπουργός Δικαιοσύνης, είμαι περίπου ελεγχόμενος εδώ, όπως αντιλαμβάνεσθε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πόσο χρόνο θέλετε, κύριε Γιαννόπουλε; Ήδη έχετε ένα λεπτό ακόμα και κάποια άνεση δύο-τριών λεπτών θα την έχετε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Θέλω άλλα επτά λεπτά περίπου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, είναι λίγο υπερβολικό αυτό που ζητάτε από άποψη Κανονισμού.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Ναι, αλλά αν το επιτρέψει το Τμήμα; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα σας παρακαλούσα να κάνετε μια προσπάθεια να είναι λίγο συντομότερο αυτό το χρονικό διάστημα.
ΝΙΚΟΛΑΟΣ ΚΑΤΣΑΡΟΣ: Είναι ενδιαφέροντα αυτά που λέει ο κ. Γιαννόπουλος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι, δεν αμφιβάλλω, αλλά έχουμε και Κανονισμό.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Αυτόν τον Κανονισμό πρέπει να τον τροποποιήσουμε τέλος πάντων. Δεν μπορεί οι Βουλευτές να λένε ένα ναι και ένα όχι. Μάλωσα και γι΄ αυτό το θέμα. Δεν μπορεί να φιμώνεται ο Βουλευτής εδώ μέσα. Άλλοτε μιλούσα είκοσι λεπτά. Τώρα το έκαναν έξι λεπτά και λένε "ναι, όχι, ξέρετε περάσατε την ώρα...". Και με εκείνες τις ερωτήσεις, τις επερωτήσεις και τις επίκαιρες, όταν φθάσουμε να τροποποιηθεί ο Κανονισμός θα παρακαλέσω τον κύριο Πρόεδρο της Βουλής να με βάλει μέλος της επιτροπής τροποποίησης του Κανονισμού για να δώσουμε την άνεση στο Βουλευτή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα τα δούμε όλα αυτά, κύριε Γιαννόπουλε, όταν έλθει η ώρα. Τώρα, αν θέλετε, επιστρέψτε στο θέμα που συζητάμε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Διοικητικά Θεσσαλονίκης: Είναι σε εξέλιξη οι εργασίες των οικοδομικών κλπ. 
Ιατροδικαστική Υπηρεσία Αθηνών: DNA τελειώματα.
Σωφρονιστικό Κατάστημα Ναυπλίου: Είναι σε φάση αποπεράτωσης.
Δικαστικό Μέγαρο Κατερίνης:
Δικαστικό Μέγαρο Κομοτηνής.
Δικαστικό Μέγαρο Ορεστιάδας. Δεν έχει αρχίσει η κατασκευή. Αναμένεται η ολοκλήρωση της μελέτης.
Για τα άλλα που τα διευθύνει το ΤΑ.Χ.ΔΙΚ. κύριε Γενικέ Γραμματέα του Υπουργείου Δικαιοσύνης, εγώ τώρα που θα ανέβω στην Έκθεση Θεσσαλονίκης, θα πάω να τα δω. Είναι ωραία και τα δύο κτίρια, αλλά δεν ξέρω γιατί χωλαίνει η κατασκευή τους. Έπρεπε να έχουν τελειώσει.
Δημοπρατούνται:
ΔΙΚΑΣΤΙΚΑ ΜΕΓΑΡΑ
Δικαστικό Μέγαρο Πάτρας.
Δικαστικό Μέγαρο Ηγουμενίτσας. (Δημοσιεύθηκε)
Δικαστικό Μέγαρο Καλαβρύτων.
Ειρηνοδικείο Μακρακώμης. (Δημοσιεύθηκε)
Δικαστικό Μέγαρο Σάμου. (Δημοσιεύθηκε)
Δικαστικό Μέγαρο Λευκάδος. 
ΣΩΦΡΟΝΙΣΤΙΚΑ ΚΑΤΑΣΤΗΜΑΤΑ
Σωφρονιστικό Κατάστημα Χανίων
Σωφρονιστικό Κατάστημα Τρικάλων.
Σωφρονιστικό Κατάστημα Τρίπολης.
Αγροτική Φυλακή Κασσάνδρας (Λογοτιμίτες). Δίνουν το λόγο της τιμής, αλλά το σκάνε καμιά φορά οι λογοτιμίτες.
ΜΕΤΑ ΤΗΝ ΕΓΚΡΙΣΗ ΤΟΥ ΕΙΔΙΚΟΥ ΧΩΡΟΤΑΞΙΚΟΥ ΠΛΑΙΣΙΟΥ
Σωφρονιστικό Κατάστημα Ανδρίτσαινας (Συνεχίζεται)
Σωφρονιστικό Κατάστημα Ριτσώνας (Επαναδημοπρατείται)
ΜΕΤΑ ΤΗΝ ΕΝΤΑΞΗ ΤΟΥ ΣΤΟ Γ΄ ΚΟΙΝΟΤΙΚΟ ΠΛΑΙΣΙΟ ΣΤΗΡΙΞΗΣ
Κέντρο Απεξάρτησης Τοξικομανών Κρατουμένων Βορείου Ελλάδος
Αυτά είναι τα έργα τα οποία έχει προγραμματίσει η Κυβέρνηση.
Θέλω ακόμα να πω και τελειώνω, ως προς τη ρύθμιση αυτήν την οποία επιχειρεί τώρα ο κ. Σταθόπουλος ότι πήγα -διότι με ενδιαφέρει το έργο του Υπουργείου Δικαιοσύνης, μια και πήγα και αναλώθηκα εκεί και κόντεψα να χάσω και τη ζωή μου, κατά το κοινώς λεγόμενο, ξενυχνώντας μέρες-νύχτες και με ζήσατε όλοι- και του παρέδωσα, ποια είναι η συνθήκη μεταξύ του Υπουργού Δικαιοσύνης και του Πρωθυπουργού και τα έξοδα γι΄ αυτά τα έργα τα έχει υπογράψει. Αν συμβεί κάτι και του πουν "ξέρεις, δεν έχουμε λεφτά" να με πάρει στο τηλέφωνο να παρέμβω, διότι τα έχει υπογράψει. Και ανέλαβα το Υπουργείο εκείνο, που δεν ήθελα να πάω, γιατί δεν ήθελα να φύγω από το Υπουργείο Εργασίας και δικαιώθηκα, γιατί δεν ήθελα να φύγω, άλλο αν πήγα εκεί και ξελάσπωσα τον τομέα της δικαιοσύνης. Έχει όμως δικαιώματα το Υπουργείο Δικαιοσύνης, γιατί ήταν ο παρίας του κρατικού προϋπολογισμού τόσα χρόνια και πέρα από το γεγονός ότι δεν έμεινε κανένας Υπουργός παραπάνω από οκτώ μήνες κατά μέσο όρο. Μόνο ο κ. Μαγκάκης έμεινε κάμποσα χρόνια, ο οποίος έκανε έργο νομοθετικό θα έλεγε κανείς και μεταξύ του οποίου έργου ήταν και η μεταφορά του Πρωτοδικείου στις Σχολές των Ευελπίδων, με εκείνα τα οποία υπέστημεν κατά τους σεισμούς.
Θέλω να τελειώσω και με την κ. Δαμανάκη -και δεν έχω να πω τίποτε άλλο, αλλά θα παρακαλέσω να μείνουν αυτά στα Πρακτικά- λέγοντας ότι το ΑΣΕΠ το υμνήσαμε, αλλά έχει χρονοβόρες διαδικασίες. Τη διάταξη εκείνη -και γνωρίζει ο κ. Παπαδόπουλος- την είχαμε για να βγει η "ΘΕΜΙΣ ΚΑΤΑΣΚΕΥΑΣΤΙΚΗ" και τα άλλα όργανα του Υπουργείου Δικαιοσύνης από το ΑΣΕΠ και να μπουν με τη διαδικασία των μορίων, με επιτροπές. Και με αυτές τις επιτροπές, με κομπιούτερς κλπ., πήραμε τους φύλακες των φυλακών που εδώ και τριάμισι χρόνια δεν πήραν το έργο επάνω τους. Και δεν το πήρανε γιατί δεν τους έδιναν τουφέκια. Και με παρακάλεσαν από το Υπουργείο Δικαιοσύνης να δω τον Υπουργό Δημοσίας Τάξεως, όπου όταν το Υπουργείο Δικαιοσύνης έστειλε αίτημα να δώσουν τουφέκια, έστειλαν ένα μπουγιουρντί από το Υπουργείο Δημόσιας Τάξης βάζοντας όρους για το τι πρέπει να κάνει το Υπουργείο Δικαιοσύνης. Ποιος; Η ηρωική υμών χωροφυλακή. Έβαζαν όρους λέγοντας ότι "εσείς πρέπει να κάνετε εκείνο, να κάνετε το άλλο, πρώτον, δεύτερον, τρίτον κλπ.". Άρα μου το έδωσαν. Θα δω τον Υπουργό της Δημόσιας Τάξης, κύριε Υπουργέ, και θα το ξεμπλοκάρουμε και αυτό το θέμα, για να έχετε το κεφάλι σας ήσυχο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Να το καταθέσετε και αυτό το έγγραφο, κύριε Γιαννόπουλε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Δεν το έχω μαζί μου, αλλά θα το φέρω σε άλλη συνεδρίαση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Αν και εγώ με αυτό το Τμήμα τελειώνω. Έπρεπε να σας κάνω εδώ πέρα συντροφιά όλο το καλοκαίρι, γιατί είμαι στο τρίτο τμήμα, αλλά ο κύριος Υπουργός έβαλε αυτό το νομοσχέδιο πρώτο, το έβαλε και πρωί το έβαλε και απόγευμα για να το περάσει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εδώ κάνετε ένα λάθος κύριε Γιαννόπουλε. Η συνεδρίαση της Τετάρτης ήταν απαρχής πρωινή. Δεν άλλαξε εν τω μεταξύ.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Δεν τα ήξερα εγώ αυτά και εφόσον ήμουν μέλος της επιτροπής έπρεπε να μου στείλουν ένα χαρτί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς, κύριε Γιαννόπουλε. Ολοκληρώστε τώρα γιατί πρέπει να προχωρήσουμε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Τελείωσα, κυρία Πρόεδρε. Απλώς θα καταθέσω αυτά που σας είπα.
(Στο σημείο αυτό ο Βουλευτής κ. Ευάγγελος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
ΕΛΛΗΝΙΚΗ ΔΗΜΟΚΡΑΤΙΑ
ΕΛΕΓΚΤΙΚΟ ΣΥΝΕΔΡΙΟ
ΕΚΘΕΣΗ ΕΛΕΓΧΟΥ
ΘΕΜΑ: "΄Ελεγχος της διαχείρισης των οικονομικών πόρων της εταιρίας ΘΕΜΙΣ ΚΑΤΑΣΚΕΥΑΣΤΙΚΗ Α.Ε. για τα οικονομικά έτη 1996 έως και 1999 (σχετική η 2334/30-6-2000 Κοινή Υπουργική Απόφαση και οι ΕΜΠ 14/2-8-2000 και15/29-8-2000 αποφάσεις του Προέδρου του Ελεγκτικού Συνεδρίου).
ΑΘΗΝΑ, ΟΚΤΩΒΡΙΟΣ 2000
Αθήνα, 20 Οκτωβρίου 2000
Ο Προϊστάμενος της ομάδας ελέγχου Τα μέλη
Αριστείδης Αλαχούζος Γεώργιος Καλογεράκης
(Επίτροπος) Μαρία Μαργαρίτη
(Προϊσταμένη Τμήματος)
Γενικό συμπέρασμα
74. Από τον λογιστικό έλεγχο που διενεργήθηκε στα βιβλία και στοιχεία της εταιρίας, διαπιστώθηκε η πιστή εφαρμογή των επιτασσομένων από την ισχύουσα νομοθεσία περί του Ενιαίου Λογιστικού Σχεδίου Προτύπων και Κανόνων, όσον αφορά την τήρηση του Ημερολογίου, την ανάπτυξη των λογαριασμών του Γενικού και Αναλυτικού Καθολικού, τη σύνταξη των Ισοζυγίων και των Πινάκων του Ισολογισμού και των Λογαριασμών Αποτελεσμάτων Χρήσεως. Επιπρόσθετα, διαπιστώθηκε η άριστη κατάσταση τόσο των τηρουμένων Λογιστικών Βιβλίων όσο και των οικείων τίτλων εισπράξεων και πληρωμών, χωρίς σβησίματα, ξέσματα, αλλοιώσεις, διαγραφές και παραπομπές, όπως επιτάσσεται από τις διατάξεις του Κώδικα Βιβλίων και Στοιχείων. Επίσης έγινε επαλήθευση των χρηματικών υπολοίπων της 31-12-1999 των Λογαριασμών του Γενικού Καθολικού (ταμείο και καταθέσεις όψεως) και διαπιστώθηκε η συμφωνία των καταχωρήσεων με τα αντίστοιχα Βιβλία Ταμείου και τα extraits των Τραπεζών.
75. Με την επιφύλαξη των παρατηρήσεων που εκτέθηκαν αναλυτικά στην παρούσα έκθεση δημοσιονομικού ελέγχου, κατά τα λοιπά, από τον διενεργηθέντα δειγματοληπτικό έλεγχο δεν παρατηρήθηκαν άλλες ελλείψεις ή παραλείψεις, ούτε διαπιστώθηκαν διαχειριστικές ανωμαλίες ή χρηματικά ελλείμματα.
76. Τέλος πρέπει να σημειωθεί η πολύ η καλή συνεργασία των ελεγκτών με τα αρμόδια στελέχη της εταιρίας τα οποία έθεσαν στη διάθεση του ελέγχου όλα τα στοιχεία που ζητήθηκαν από τον έλεγχο.
(Να φωτογραφηθεί ο πίνακας σελ 73)
'Αρθρο 10
Γραμματεία των δικαστηρίων και των εισαγγελιών
1. Σε κάθε δικαστήριο και εισαγγελία λειτουργεί γραμματεία.
2. Προϊστάμενος της γραμματείας είναι:
α. του δικαστηρίου ο δικαστής που το διευθύνει,
β. της εισαγγελίας, ο εισαγγελέας που τη διευθύνει.
3. Ο γραμματέας του δικαστηρίου ή της εισαγγελίας διευθύνει τις υπηρεσίες της γραμματείας σύμφωνα με τις εντολές του προϊσταμένου του δικαστηρίου ή της εισαγγελίας και δίνει τις αναγκαίες οδηγίες στο προσωπικό της.
Μετέχει στις συνεδριάσεις του δικαστηρίου, του δικαστικού συμβουλίου και της ολομέλειας του δικαστηρίου, εκτός όπου ο νόμος ορίζει διαφορετικά.
Συντάσσει με ευθύνη δική του και του δικαστή που διευθύνει τη συζήτηση τα πρακτικά, τις εκθέσεις, τις πράξεις και τα άλλα έγγραφα που απαιτεί ο νόμος για την πιστοποίηση των δικαστικών ενεργειών. Εκδίδει τα απόγραφα και αντίγραφα, τα πιστοποιητικά και αποσπάσματα, τηρεί και ενημερώνει τα βιβλία και φυλάσσει το αρχείο και τα άλλα αντικείμενα του δικαστηρίου ή της εισαγγελίας. Διαχειρίζεται την πίστωση για τη γραφική ύλη και παραλαμβάνει οτιδήποτε πρέπει να παρακατατεθεί στο δικαστήριο. Οφείλει να σημειώνει τα εισπρακτέα τέλη του εκδιδόμενου απογράφου ή κατατιθέμενου εγγράφου. Αν υπάρχουν αμφιβολίες για τη χορήγηση απογράφου, αντιγράφου, πιστοποιητικού κλπ. Αποφαίνεται ο προϊστάμενος της γραμματείας.
ΕΡΓΑ ΣΕ ΕΞΕΛΙΞΗ (ΕΡΓΟΤΑΞΙΑ)
ΜΕ ΔΙΕΥΘΥΝΣΗ ΑΠΌ ΤΗΝ ΕΤΑΙΡΙΑ
ΔΙΚΑΣΤΙΚΑ ΜΕΓΑΡΑ
1. Εφετείο Αθηνών - Αίθουσα Εορτών - Garage
2. Eλεγκτικό Συνέδριο: συνεχίζονται οι εργασίες
3 Δικαστικό Μέγαρο Καβάλας: τελείωσαν οι εκσκαφές και ξεκινούν τα μπετά μετά τις 15 Αυγούστου.
4. Δικαστικό Μέγαρο Αιγίου: είναι σε εξέλιξη οι εργασίες
5. Δικαστικό Μέγαρο Κέρκυρας: ξεκινούν οι εκσκαφές στο Β.Α. τμήμα του οικοπέδου. Συνεχίζονται οι ανασκαφικές εργασίες στο υπόλοιπο οικόπεδο.
6. Διοικητικά Δικαστήρια Αθηνών (Ριανκούρ)
7. Δικαστικό Μέγαρο Σπάρτης: θα σκυροδετηθεί η τελευταία πλάκα.
8. Δικαστικό Μέγαρο Πολυγύρου: είναι σε εξέλιξη οι οικοδομικές εργασίες και ξεκίνησαν τα Η/Μ
9. Ευελπίδων: ξεκίνησαν οι εργασίες στο κτίριο της Εισαγγελίας
10. Διοικητικά Θεσσαλονίκης: είναι σε εξέλιξη των οικοδομικών και των Η/Μ
11. Ιατροδικαστική Υπηρεσία Αθηνών: DNA τελειώματα
ΣΩΦΡΟΝΙΣΤΙΚΑ ΚΑΤΑΣΤΗΜΑΤΑ
Σωφρονιστικό Κατάστημα Ναυπλίου: είναι σε φάση αποπεράτωσης
ΙΙ. ΜΕ ΔΙΕΥΘΥΝΣΗ ΑΠΟ ΤΟ ΤΑ.Χ.ΔΙ.Κ.
1. Δικαστικό Μέγαρο Κατερίνης
2. Δικαστικό Μέγαρο Κομοτηνής
3. Δικαστικό Μέγαρο Ορεστιάδας (Δεν έχει αρχίσει η κατασκευή. Αναμένεται η ολοκλήρωση της μελέτης)
ΔΗΜΟΠΡΑΤΟΥΝΤΑΙ
ΔΙΚΑΣΤΙΚΑ ΜΕΓΑΡΑ
1. Δικαστικό Μέγαρο Πάτρας
2. Δικαστικό Μέγαρο Ηγουμενίτσας (δημοσιεύτηκε)
3. Δικαστικό Μέγαρο Καλαβρύτων
4. Ειρηνοδικείο Μακρακώμης (δημοσιεύτηκε)
5. Δικαστικό Μέγαρο Σάμου (δημοσιεύτηκε)
6. Δικαστικό Μέγαρο Λευκάδας
ΣΩΦΡΟΝΙΣΤΙΚΑ ΚΑΤΑΣΤΗΜΑΤΑ
1. Σωφρονιστικό Κατάστημα Χανίων
2. Σωφρονιστικό Κατάστημα Τρικάλων
3. Σωφρονιστικό Κατάστημα Τρίπολης
4. Αγροτική Φυλακή Κασσάνδρας (Λογοτιμίτες)
ΜΕΤΑ ΤΗΝ ΕΓΚΡΙΣΗ ΤΟΥ ΕΙΔΙΚΟΥ ΧΩΡΟΤΑΞΙΚΟΥ ΠΛΑΙΣΙΟΥ
1. Σωφρονιστικό Κατάστημα Ανδρίτσαινας (Συνεχίζεται)
2. Σωφρονιστικό Κατάστημα Ριτσώνας (Επαναδημοπρατείται)
ΜΕΤΑ ΤΗΝ ΕΝΤΑΞΗ ΤΟΥ ΣΤΟ Γ΄ ΚΟΙΝΟΤΙΚΟ ΠΛΑΙΣΙΟ ΣΤΗΡΙΞΗΣ
Κέντρο Απεξάρτησης Τοξικομανών Κρατουμένων Βορείου Ελλάδος")
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, έχετε το λόγο.
Νομίζω ότι σας διευκόλυνε αρκετά ο κ. Γιαννόπουλος απαριθμώντας τον προγραμματισμό του Υπουργείου Δικαιοσύνης. 
Ορίστε έχετε το λόγο για δέκα λεπτά.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα απαντήσω κυρίως στις παρατηρήσεις των κυρίων Βουλευτών, με τη σειρά των άρθρων.
Για το άρθρο 10 η κ. Δαμανάκη ζητεί κάποιες διευκρινίσεις ως προς τις άλλες υποθέσεις εμπορικού δικαίου που μπορεί να υπαχθούν στα τμήματα κοινοτικών σημάτων. Το διευκρίνισα και στη Διαρκή Επιτροπή, αλλά το επαναλαμβάνω και τώρα, ότι δεν πρόκειται να υπαχθούν όλες οι υποθέσεις εμπορικού δικαίου, ούτε καν το μεγαλύτερο μέρος, αλλά μόνο εάν κατά την κρίση του δικαστηρίου οι υπηρεσιακές ανάγκες απαιτούν και κάποιες συγγενείς υποθέσεις να υπαχθούν σε αυτά τα ειδικά τμήματα. Επομένως δεν υπάρχει κανένας λόγος ανησυχίας ότι θα υπερφορτωθούν αυτά τα τμήματα με πολλές υποθέσεις ή όλες του εμπορικού δικαίου. 
Για το άρθρο 12, την πρόβλεψη για την ΕΠΑΝΟΔΟ, συμμερίζομαι τις παρατηρήσεις που ακούστηκαν ότι ίσως η Βουλή θα έπρεπε να έχει περισσότερο λόγο και ως προς τον καθορισμό του νομοθετικού πλαισίου, πέραν από τη γενική εξουσιοδότηση του Σωφρονιστικού Κώδικα, δηλαδή το κανονιστικό περιεχόμενο το οποίο έχει ήδη περιληφθεί στο σχέδιο του προεδρικού διατάγματος. Αλλά τη λύση αυτή της εξουσιοδότησης δεν την εισηγήθηκα εγώ και δεν την εισηγούμαι σήμερα. Υπάρχει στο Σωφρονιστικό Κώδικα. Ο Σωφρονιστικός Κώδικας στο οικείο άρθρο ..-νομίζω ότι είναι το άρθρο 81- προβλέπει ότι με προεδρικό διάταγμα μπορεί να ιδρυθεί νομικό πρόσωπο ιδιωτικού δικαίου με αυτήν την αποστολή και αυτό το έργο. Η εξουσιοδότηση δίνεται από εκεί. Ψηφίστηκε ήδη από το Νοέμβριο του 1999 αυτή η εξουσιοδοτική διάταξη και δεν είχα λόγο να την αλλάξω. Η μόνη αλλαγή είναι λεπτομερειακή και σας την εξήγησα. Είναι η ονομασία του νομικού προσώπου ως ιδρύματος και η επέκταση της αρμοδιότητας αυτού του νομικού προσώπου και στους κρατουμένους και όχι μόνο στους αποφυλακιζομένους. Όλα τα άλλα υπάρχουν και ισχύουν από την ψήφιση του Σωφρονιστικού Κώδικα.
Τώρα αν υπάρχει τρόπος, σύμφωνα με το Σύνταγμα και τον Κανονισμό της Βουλής και την κείμενη νομοθεσία, να ασχοληθεί η Βουλή και με το περιεχόμενο του διατάγματος, θα το χαιρέτιζα πολύ ευχαρίστως. Το είπε ο κ. Σπυρόπουλος.
Για το άρθρο 13, "ΘΕΜΙΣ ΚΑΤΑΣΚΕΥΑΣΤΙΚΗ Α.Ε.", θα έπρεπε να πω ότι πράγματι έχει προσφέρει μεγάλο έργο, χάρη στις πρωτοβουλίες και τον προγραμματισμό του προκατόχου μου κ. Γιαννόπουλου. Πράγματι με διευκόλυνε, που παρέθεσε όλα αυτά τα έργα, τα οποία ξεκίνησαν επί της θητείας του σε μεγάλο βαθμό προχώρησαν και συνεχίζονται τώρα. Γιατί κατ΄ επανάληψη έχω δηλώσει, επαινώντας το έργο του προκατόχου μου, ότι συνεχίζω την πολιτική του. Ξέρετε, η σχέση μου με τον κ. Γιαννόπουλο είναι ετεροβαρής. Εκείνος μεν ανά πάσα στιγμή με κατηγορεί, δεν χάνει την ευκαιρία να μου απευθύνει μομφές και κατηγορίες. Από την άλλη πλευρά, εγώ όταν αναφέρομαι σ' αυτόν, αναφέρομαι με φιλική διάθεση και με εκτίμηση για το έργο του και με θετικά λόγια. 
Για το άρθρο 13 έγινε λόγος και για το ΑΣΕΠ. Σας είπα ότι θα εξεταστούν όλες οι απόψεις, σκέψεις, προτάσεις που έχετε κάνει. Αλλά σήμερα η τροποποίηση είναι δευτερεύουσας σημασίας. Μη σας παρασύρει η έκταση του άρθρου αυτού. Επαναλαμβάνουμε όλη την ισχύουσα διατύπωση, για να κάνουμε μόνο δυο-τρεις αλλαγές. Ποιες είναι; Ότι απαλείψαμε τις ιδιότητες που πρέπει να έχουν τα μέλη του Δ.Σ., τέσσερις μηχανικοί, ένας δικηγόρος, ένας οικονομολόγος και ένας του ΤΑΧΔΙΚ, το θεωρώ υπερβολική και αδικαιολόγητη δέσμευση του Υπουργού Δικαιοσύνης. Γιατί να είναι τέσσερις μηχανικοί και όχι τρεις ή πέντε; Δεν είχε νόημα αυτό. Και το δεύτερο είναι ότι προβλέψαμε ότι είναι δυνατή η ανάκληση και πριν από τη λήξη της θητείας του διορισμού από τον Υπουργό Δικαιοσύνης. Γιατί το Δ.Σ. είναι το βασικό όργανο, το οποίο θα ελέγχει τη διαχείριση, τη λειτουργία της ανώνυμης αυτής εταιρίας. Βεβαίως θα μπορούσαν να συμπίπτουν οι ιδιότητες του προέδρου και διευθύνοντος συμβούλου στο ίδιο πρόσωπο. Παρέθεσε ο κ. Γιαννόπουλος σειρά νομικών προσώπων, όπου ισχύει αυτό. Εμείς κρίναμε ότι είναι καλύτερο ο διευθύνων σύμβουλος, που θα έχει την καθημερινή διαχείριση, να μπορεί να υπάγεται στον έλεγχο του Δ.Σ., άρα και του προέδρου και να είναι διαφορετικό πρόσωπο. Διότι το Υπουργείο Δικαιοσύνης μέσω του Δ.Σ. θα ελέγχει την "ΘΕΜΙΣ". Επομένως, το Δ.Σ. πρέπει πράγματι να μην έχει εξάρτηση με την καθημερινή διοίκηση. Το Δ.Σ. πρέπει να είναι ανεξάρτητο. Αυτή είναι η σκέψη μας. 
Για το άρθρο 14, εξωτερική φρούρηση, ειπώθηκε ότι επιτέλους πότε θα απαλλαγεί η Αστυνομία -κι αυτό πρέπει να γίνει το συντομότερο δυνατό- από αλλότρια έργα. Διαφωνώ με την άποψη αυτή. Δεν είναι αλλότρια έργα για την Αστυνομία η διατήρηση της τάξης και της ασφάλειας οπουδήποτε υπάρχει ανάγκη. Θα έλεγα μάλιστα, και χωρίς αυτήν την παράταση, εάν χρειαζόμαστε για την ασφάλεια των σωφρονιστικών καταστημάτων τη συνδρομή της Αστυνομίας, έχει χρέος από τη γενική της αποστολή η Αστυνομία να προστρέχει σε οποιαδήποτε καταστήματα, είτε είναι σωφρονιστικά είτε είναι εκπαιδευτικά είτε είναι οτιδήποτε άλλο. Αν χρειάζεται για την ηρεμία της κοινωνίας η βοήθεια της Αστυνομίας, βεβαίως ανήκει μέσα στα καθήκοντά της, δεν είναι καθόλου αλλότρια τα έργα. Απλώς πρόκειται για μια νέα πολιτική. Βεβαίως να απελευθερωθούν, να απαλλαγούν αστυνομικές δυνάμεις για άλλα καθήκοντα από το έργο στα σωφρονιστικά καταστήματα και να αναλάβει το Υπουργείο Δικαιοσύνης αυτό το καθήκον. Στη μεταβατική περίοδο χρειαζόμαστε κάποια άνεση χρόνου. Το εξήγησα και δεν νομίζω ότι είναι μείζον θέμα, αν η μεταβατική αυτή περίοδος θα λήξει λίγο νωρίτερα ή λίγο αργότερα. Πράγματι, η πράξη είναι το μεγάλο σχολείο. Η εκπαίδευση με την εμπειρία που αποκτάται, θα είναι και για το μέλλον ο πολυτιμότερος βοηθός για τους νέους μας, τους ακόμη άπειρους -γιατί να μην το παραδεχθούμε- τους φρουρούς εξωτερικής φύλαξης.
Για το άρθρο 15: Δεν είπα ποτέ ότι είναι εξωπραγματική η προθεσμία της 16ης Σεπτεμβρίου που προβλέπει ο ν. 2915. Θα είμαστε έτοιμοι και σ' αυτήν την προθεσμία. Το μόνο πρόβλημα, όπως το λέμε και στην εισηγητική έκθεση, που παραδέχομαι ότι υπάρχει, είναι η ψυχολογική προετοιμασία και η εξοικείωση των παραγόντων της διοίκησης κυρίως των δικηγόρων με το νέο σύστημα. Και, εν πάση περιπτώσει, για λόγους συναινετικούς δεχθήκαμε αυτήν την αναβολή, αλλά όχι για ένα χρόνο που θα σήμαινε απαρχή μιας ματαίωσης. 
Ειδικά για τη διάταξη του δεύτερου εδαφίου του άρθρου 15, που προβλέπει ότι η προθεσμία επίδοσης της αγωγής παρατείνεται ως 30 Σεπτεμβρίου, θα ήθελα να διευκρινίσω ότι για όλες τις υποθέσεις για τις οποίες η προθεσμία επίδοσης της αγωγής θα έληγε πριν από τις 30 Σεπτεμβρίου, η προθεσμία αυτή παρατείνεται ως 30 Σεπτεμβρίου. Για όσες βέβαια η προθεσμία λήγει μετά την 30η Σεπτεμβρίου ισχύει αυτή η προθεσμία του ενός μηνός από την κατάθεση της αγωγής. 
Στο άρθρο 16 στην παράγραφο 2 ο κ. Παυλόπουλος πρότεινε μια νέα διατύπωση. Χάρηκα όταν στην ουσία συμφώνησε με την ανάγκη να υπάρχει σαν πάγια διάταξη αυτή. Μπορεί να είναι χρήσιμη και στο μέλλον. Και για να μην έχει μεταβατικό χαρακτήρα η διατύπωση, είπε να αντικατασταθεί η λέξη "παρατείνεται η θητεία" με τις λέξεις "η θητεία ισχύει έως ότου". Μου φαίνεται ότι η διατύπωση αυτή, "η θητεία ισχύει", δεν είναι δόκιμη. Η θητεία δεν ισχύει, οι πράξεις μετά τη λήξη της θητείας ισχύουν και παραμένουν ισχυρές. Εγώ νομίζω ότι ο όρος "παράταση" δεν είναι καθόλου κακός, ίσως είναι καλύτερος. ΄Εχει το ίδιο νόημα, εν πάση περιπτώσει. 
Και, εν πάση περιπτώσει, θα ήθελα και εδώ να τονίσω -γιατί ειπώθηκαν πολλά- για την πολιτική ευθύνη, την οποία θα έχει η Αντιπολίτευση, η Συμπολίτευση, εάν δεν επιλέγουν εμπροθέσμως τα καινούρια μέλη. Μα, είναι θέμα ακριβώς πολιτικής ευθύνης, εάν αφήνουν να περάσει άπρακτη η προθεσμία διότι δεν συμφωνούν. ΄Αλλωστε και το ίδιο το άρθρο 101Α΄ του Συντάγματος δεν αρκείται στα 4/5. Λέει ότι πρέπει να επιδιώκεται ομοφωνία. Δίνει μια οδηγία, κάνει μια υπόδειξη προς όλα τα κόμματα της Βουλής να επιδιώκουν ομοφωνία. Είναι θέμα πολιτικής ευθύνης. Και εάν δεν συμμορφώνονται με την πολιτική τους ευθύνη, αυτό είναι θέμα του λαού πλέον να αποδώσει τις ευθύνες σε εκείνους οι οποίοι δεν μπόρεσαν να αρθούν στο ύψος των περιστάσεων και να ομοφωνήσουν. 
Για την απαλειφθείσα προσωρινά διάταξη της παραγράφου 4 θα ήθελα μόνο να πω -πάλι έγινε λόγος- ότι δεν θέλουμε να προχωρήσουμε σε μια ρύθμιση που αφορά στους δικηγόρους ερήμην των δικηγόρων. Βεβαίως όμως το νομοθετικό έργο ανήκει σε σας, στη Βουλή των Ελλήνων. Και τη νομοθετική πρωτοβουλία την έχει η Κυβέρνηση, όχι οι δικηγόροι. Θέλουμε δηλαδή τη γνώμη των δικηγορικών συλλόγων, αλλά δεν είναι απαραίτητο να έχουμε τη συναίνεσή τους για να προχωρήσουμε σε μία νέα ρύθμιση. Να μη φθάσουμε στην παρεξήγηση ότι το νομοθετικό έργο ανήκει σε εκείνη την κατηγορία των πολιτών στους οποίους πρόκειται να εφαρμοστεί. Αυτό θα ήταν διαστρέβλωση της συνταγματικής τάξης μας. 
΄Εχω να πω για την τροπολογία, αλλά καλύτερα να μιλήσουν πρώτα οι εισηγητές. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, η τροπολογία θα ψηφιστεί μετά. 
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Πρώτα-πρώτα να διευκρινίσω, κύριε Υπουργέ, ότι στην αντιπρόταση που σας έκανα στο άρθρο 16 δεν είπα ότι "ισχύει και μετά." Είπα ότι δεν λήγει πριν από το διορισμό των προσώπων αυτών σύμφωνα με τις διατάξεις του άρθρου 101Α΄ του Κανονισμού της Βουλής. Διότι υπάρχει κάτι ανορθόδοξο νομικά: έχει λήξει η θητεία, αλλά παρατείνεται μεταβατικά. 
Εγώ νομίζω ότι αφού κάνετε μια πάγια διάταξη θα έπρεπε να μπει πάγια, ως εξής: Ότι η θητεία καθορίζεται κάθε φορά από τις οικίες διατάξεις, δεν λήγει όμως πριν από το διορισμό των νέων προσώπων σύμφωνα με τις διατάξεις του άρθρου 101Α΄ του Κανονισμού της Βουλής. Αυτό είναι για να μην υπάρχει η λέξη "παράταση". Αν δεν το θέλετε, δεν πειράζει. Θα το δούμε στην πράξη. 
Δεύτερον, παίρνω το λόγο ουσιαστικά μόνο για ένα ζήτημα: Είπατε προηγουμένως ότι οι αστυνομικοί, οι οποίοι σήμερα ασκούν καθήκοντα και στο χώρο της φύλαξης φυλακών, δεν κάνουν αλλότρια καθήκοντα.
Να ξεκαθαρίσουμε ένα πράγμα εδώ. Όσο δεν έχουμε το σύστημα της διάκρισης μεταξύ Διοικητικής Αστυνομίας και Δικαστικής Αστυνομίας, όσο έχουμε ένα σύστημα ενιαίας Αστυνομίας -και το είχε η Ελλάδα για χρόνια- πράγματι οι αστυνομικοί δεν ασκούν αλλότρια καθήκοντα όταν ασχολούνται είτε με την πρόληψη είτε με την καταστολή του εγκλήματος και την έκτιση των ποινών; 
Κύριε Υπουργέ, όμως, από τη στιγμή που κάναμε από το 1999 και επέκεινα τη βασική και ορθή επιλογή -που την είχαν όλες οι χώρες της Ευρωπαϊκής Ένωσης εκτός από εμάς- να διακρίνουμε μεταξύ δυο αστυνομιών, τώρα ναι, ασχολούνται με αλλότρια έργα. Διότι, όπως ξέρετε, όλες οι διοικητικώς προηγμένες χώρες έχουν δύο ειδών αστυνομίες. 
Όλο αυτό ξεκίνησε από τη Γαλλία όπου γινόταν πάντοτε η διάκριση μεταξύ Police admistrative και Police judiciaire. Εφαρμόστηκε στις περισσότερες χώρες και ιδίως στη Γερμανία αργότερα. Το εφαρμόσαμε και εμείς από το 1999. Και αυτό γιατί είναι πολύ διαφορετική η νοοτροπία του αστυνομικού και η εκπαίδευσή του με τα νέα μέσα και τις νέες μορφές εγκληματικότητας που έχουμε όταν επιδιώκει την αποφυγή του εγκλήματος και τη σύλληψη του εγκληματία, από τη δουλειά που έχει να κάνει όταν πλέον ασχολείται μέσα στη φυλακή με την έκτιση της ποινής. Δηλαδή, ουσιαστικά, συμπληρωματικά καθήκοντα σωφρονιστικών υπαλλήλων. Υπάρχει τεράστια διαφορά ανάμεσα στο ένα και το άλλο.
'Οταν, λοιπόν, κάναμε αυτήν την επιλογή, ο αστυνομικός ο οποίος ασχολείται με τη Διοικητική Αστυνομία είχε άλλα καθήκοντα. Και επομένως ασκεί αλλότρια καθήκοντα όταν και σήμερα ακόμη ασχολείται με το τι γίνεται μέσα στις φυλακές.
Έχουμε ανάγκη από εξειδικευμένους αστυνομικούς γι' αυτήν τη δουλειά. Και φάνηκε αυτό το πράγμα ότι δεν είμαστε έτοιμοι και από το τι συνέβη με την περίπτωση της απόδρασης Πάσσαρη. Φάνηκε καθαρά το γεγονός ότι δεν έχουμε προσαρμοστεί σε αυτό το σύστημα ακόμη.
Μη λέτε, λοιπόν, ότι ουσιαστικά δεν ασκούν αλλότρια καθήκοντα. Δεν είμαστε έτοιμοι. Το είπε ο κ. Γιαννόπουλος προηγουμένως, το τόνισα και εγώ. Δεν σας ψέγουμε με το να σας λέμε ότι δεν είμαστε έτοιμοι. Δεν είμαστε έτοιμοι και το ξέρετε. Το ότι παρατείνεται η δράση των αστυνομικών της Διοικητικής Αστυνομίας και στο πλαίσιο της φύλαξης των φυλακών, αυτό σημαίνει ότι πρέπει να κάνουμε γρήγορα ώστε να δημιουργηθεί αυτή η νέα γενιά των αστυνομικών οι οποίοι ασχολούνται με τη φύλαξη των φυλακών.
Και εξηγώ γιατί: Διότι χρειαζόμαστε ειδικευμένους ανθρώπους για να αντιμετωπίσουν την έκτιση της ποινής ως μια κατάσταση η οποία είναι πολύ ιδιόμορφη και από την άλλη. Διότι είναι τέτοια η ιδιομορφία πλέον της εγκληματικότητας και του οργανωμένου εγκλήματος και στην ελληνική κοινωνία, ώστε αυτός που κάνει εκείνο που λέμε "Διοικητική Αστυνομία" πρέπει να ασχοληθεί αποκλειστικά με αυτό το θέμα. 
Αντιμετωπίζουμε ως χώρα μεγάλο πια ποσοστό εγκληματικότητας. Δεν είναι όπως παλιά που μπορούσαν οι αστυνομικοί να τα κάνουν όλα. 'Αρα και ο όγκος της εγκληματικότητας και η μορφή της εγκληματικότητας επιβάλλουν αυτήν τη διάκριση.
Γι΄ αυτόν το λόγο, λοιπόν, επιμένω ότι πρέπει το συντομότερο δυνατόν να λήξει αυτή η εκκρεμότητα. Και αν υπάρχουν ανάγκες σε μέσα, σε υλικοτεχνική υποδομή ή άλλο τι, που χρειάζονται οι αστυνομικοί αυτοί για να ολοκληρώσουν την εκπαίδευσή τους, πείτε μας να συναινέσουμε να γίνει. Εμείς απλώς σας επισημαίνουμε το γεγονός γιατί ανησυχούμε. 'Ο,τι χρειαστεί για να τελειώσουμε αυτήν την εκκρεμότητα και να μπορέσουν αυτοί οι αστυνομικοί να αναλάβουν τα καθήκοντά τους, εμείς είμαστε έτοιμοι να το κάνουμε. 
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 6 έως 16 και θα ψηφιστούν χωριστά ένα προς ένα.
Ερωτάται το Τμήμα: Γίνεται δεκτό το άρθρο 6, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 6 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 7, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 7 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 8, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 8 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 9, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 10, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 10 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 11, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 11 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 12, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 12 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 13, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Παρών.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 13 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 14, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 14 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 15, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 15 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
Είναι το τελευταίο της τροπολογίας που συζητήθηκε στην επιτροπή.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
Εισερχόμαστε στη συζήτηση της τροπολογίας με γενικό αριθμό 640 και ειδικό 19, που αφορά την υπηρεσιακή εξέλιξη των δικαστών της πολιτικής ποινικής και διοικητικής δικαιοσύνης.
Κύριε Υπουργέ, έχετε να πείτε κάτι για την τροπολογία;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ναι, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):Ορίστε, κύριε Υπουργέ, έχετε το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ειδικά στα πολιτικά δικαστήρια υπάρχει μία κατάσταση ως προς τις προαγωγές των δικαστών, η οποία δημιουργεί πολλά προβλήματα. 
Συγκεκριμένα στα πρωτοβάθμια δικαστήρια οι πρωτοδίκες και οι πρόεδροι πρωτοδικών παραμένουν είκοσι ένα με είκοσι δύο χρόνια στα πρωτοβάθμια δικαστήρια, στους δύο βαθμούς του πρωτοδίκη και του προέδρου πρωτοδικών. Από αυτά τα δεκαεπτά ή δεκαοκτώ χρόνια στο βαθμό του πρωτοδίκη και τα τέσσερα χρόνια περίπου στο βαθμό του προέδρου πρωτοδικών. Νομίζουμε ότι αυτό δημιουργεί κάποια αισθήματα παραπόνου, δικαιολογημένα αισθήματα. Ομόλογοι των πρωτοδικών δικαστές σε άλλους κλάδους, σε άλλες δικαιοδοσίες προάγονται πολύ συντομότερα. Οι ίδιοι αυτοί δικαστές, μολονότι αποκτούν εμπειρία πέντε, δέκα, δεκαπέντε χρόνια, φθάνουν σε μία ηλικία σαράντα, σαράντα πέντε ετών ή σαράντα οκτώ, παραμένουν στον πρώτο βαθμό στον οποίο διορίστηκαν. Είναι δικαιολογημένο να τους δώσουμε αυτήν τη διέξοδο, ώστε να προάγονται στα δώδεκα χρόνια εάν υπολογίσουμε ότι είναι είκοσι, είκοσι δύο χρόνια στα πρωτοβάθμια δικαστήρια και στο βαθμό του προέδρου πρωτοδικών, θα καταλήξουμε στο να είναι τα δώδεκα χρόνια στο βαθμό του πρωτοδίκη και τα υπόλοιπα εννιά ή δέκα στο βαθμό του προέδρου πρωτοδικών. Νομίζω ότι είναι δικαιολογημένο. Αντίστοιχα το ίδιο θα ισχύει και για τους εισαγγελείς και για τους διοικητικούς δικαστές. 
Ειδικά για το εφετείο θα ήθελα να κάνω μία διόρθωση. Για τους εφέτες των πολιτικών και των διοικητικών δικαστηρίων πάλι λέμε τα δώδεκα χρόνια. Αλλά σύμφωνα με τα στοιχεία τα οποία έχω σήμερα, ενώ για τους πρωτοδίκες είπαμε ότι είναι δεκαεπτά χρόνια και στα διοικητικά δικαστήρια δεκαπέντε χρόνια η παραμονή τους στον πρώτο βαθμό, στα εφετεία...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Με συγχωρείτε, ομιλείτε για την παράγραφο 5, κύριε Υπουργέ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μιλάω για την παράγραφο 2 και την παράγραφο 1 του νέου άρθρου που τροποποιεί τις παραγράφους 1,2, 5 και 6 του άρθρου 77 του οργανισμού των δικαστηρίων. Εκεί, λοιπόν, στην παράγραφο 5 που εντάσσεται στην παράγραφο 1 του νέου άρθρου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μιλάτε για την τροποποιούμενη παράγραφο 5.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ειδικά, λοιπόν, για τους εφέτες προτείνω τα δώδεκα έτη να γίνουν δέκα έτη, γιατί και σήμερα είναι δώδεκα και δεκατρία. Δεν θα κερδίζαμε τίποτα. Θα ήταν δώρον-άδωρο. Τα δώδεκα έτη να είναι έτη έτη. Το ίδιο και στην παράγραφο 6 για τους εισαγγελείς εφετών τα δώδεκα έτη να γίνουν δέκα.
Τέλος, στην παράγραφο 2 του προτεινόμενου άρθρου που αφορά τα διοικητικά δικαστήρια και τροποποιεί τις παραγράφους 1 και 3 του άρθρου 66 του οργανισμού των δικαστηρίων, η τροποποιούμενη παράγραφος 3 προβλέπει πάλι δώδεκα έτη για τους εφέτες, να γίνουν και αυτά δέκα.
Επίσης η χειρόγραφη προσθήκη ότι η ισχύς αυτών των διατάξεων θα αρχίσει από 1.1.2002, το ζήτησε το Υπουργείο Οικονομικών και το Γενικό Λογιστήριο του Κράτους, ώστε η κάποια μικρή επιβάρυνση του προϋπολογισμού να αρχίσει από το 2002, θα πάρει αριθμό χωριστό πέραν παραγράφου, όχι τρία όμως αλλά τέσσερα, διότι θα προτείνω μία νέα παράγραφο 3 σ' αυτό το άρθρο, για την οποία θα σας δώσω μία εξήγηση πρώτα.
Είναι ενδεχόμενο να έχουμε περισσότερους απ' ότι σήμερα προέδρους πρωτοδικών και απ' ότι θα απαιτούσε το έργο των προέδρων πρωτοδικών. 'Ηδη αυτό έχει αντιμετωπισθεί στο παρελθόν όταν αυξήθηκαν οι θέσεις των προέδρων πρωτοδικών. Πώς αντιμετωπίσθηκε; Με το να προβλεφθεί ότι οι νεότεροι πρόεδροι πρωτοδικών προάγονται στο βαθμό αυτόν αλλά μπορούν να ασκούν και καθήκοντα πρωτοδίκη, να αναλαμβάνουν εισηγήσεις κλπ.
Επίσης υπάρχει ρύθμιση στον ίδιο νόμο ότι οι αρχαιότεροι πρωτοδίκες, εάν παρίσταται ανάγκη, μπορούν να ασκούν καθήκοντα προέδρου πρωτοδικών. Αυτό κανονικά θα έπρεπε να είναι ένα θέμα αυτοδιοίκησης των δικαστηρίων και να ορίζεται κάθε φορά από τους προκαθήμενους των δικαστηρίων, ποια καθήκοντα θα έχουν οι πρόεδροι πρωτοδικών και οι πρωτοδίκες. 
Εν πάση περιπτώσει, επειδή και τώρα μπορεί να ανακύψει ένα τέτοιο θέμα, θα έχουμε προέδρους από ότι χρειάζεται μία σύνθεση πολυμελούς δικαστηρίου -δύο ή και τρεις προέδρους πρωτοδικών και όχι πρωτοδίκες- γι' αυτό προτείνω την επέκταση της ισχύουσας ρύθμισης και για τους εφέτες και για τους εισαγγελείς. Δηλαδή, η κατανομή των καθηκόντων να γίνεται....
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Διαβάστε την πρώτα και να τη δώσετε στο Προεδρείο για τα Πρακτικά. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα την αναγνώσω. Είναι η παράγραφος 3 του άρθρου αυτού το οποίο, κυρία Πρόεδρε, νομίζω ότι θα πάρει τον αριθμό 17, αν υιοθετηθεί από το Τμήμα. Η παράγραφος αυτή λοιπόν θα έπρεπε να έχει το εξής περιεχόμενο: "Οι διατάξεις των εδαφίων τέταρτου και πέμπτου υποστοιχείο δ' της παραγράφου 9 του άρθρου 3 του ν. 2479/97, όπως τροποποιήθηκε με την παράγραφο 5 του άρθρου 16 του ν. 2521/97 -"είναι αυτή που όπως σας είπα προβλέπει την άσκηση καθηκόντων Πρωτοδικών και από προέδρους πρωτοδικών"- "εφαρμόζονται αναλόγως και για τους προέδρους εφετών και τους εφέτες των πολιτικών, ποινικών και διοικητικών δικαστηρίων, τους προέδρους πρωτοδικών και τους πρωτοδίκες των διοικητικών δικαστηρίων, τους εισαγγελείς και αντιεισαγγελείς εφετών και τους εισαγγελείς και αντεισαγγελείς πρωτοδικών αντιστοίχως". Η παράγραφος 4 θα είναι ως εξής: "Η ισχύς των διατάξεων του παρόντος άρθρου αρχίζει από 1.1.2002". 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κυρία Πρόεδρε, δεν διαφωνούμε με την τροπολογία που προτείνει ο κύριος Υπουργός, αν και θα πρέπει να πω ότι έχω κάποιες επιφυλάξεις στην εκτίμηση που κάνει ότι με την ψήφιση της τροπολογίας θα ανέβει η απόδοση των δικαστών και του δικαστικού σώματος. Αντιλαμβάνομαι τους λόγους για τους οποίους προχωράει στην ψήφιση της τροπολογίας αυτής, αλλά ας μην είμαστε τόσο υπερβολικοί. 
Κύριε Πρόεδρε, θέλω απλώς να διευκρινίσω ότι επειδή κατά τη διάρκεια της ψήφισης του άρθρου 16 στην Επιτροπή Εξωτερικών Υποθέσεων απουσίαζα, θέλω να πω ότι εμείς δεν συμφωνούμε τελικά με το άρθρο αυτό που δεν θέτει προθεσμία στην παράταση της θητείας των προσώπων που συγκροτούν τις ανεξάρτητες διοικητικές αρχές.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δηλαδή καταψηφίζετε το άρθρο 16, το οποίο ούτως ή άλλως κατά πλειοψηφία ψηφίστηκε. 
ΜΑΡΙΑ ΔΑΜΑΝΑΚΗ: Απλώς το διευκρινίζω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, ψηφίζουμε την τροπολογία και αντιλαμβανόμαστε τις ανάγκες που έρχεται να καλύψει αλλά και το πρόβλημα το οποίο υπάρχει σε ό,τι αφορά το χρόνο παραμονής στις θέσεις πριν από την προαγωγή. Θα επισημάνω όμως στον κύριο Υπουργό -είμαι βέβαιος ότι και αυτός και ο Κοινοβουλευτικός Εκπρόσωπος του ΠΑΣΟΚ πάλι θα με κατηγορήσουν για μεμψιμοιρία- ότι δεν ήθελα, για λόγους που αφορούν το κύρος της δικαιοσύνης και τη σταδιοδρομία των δικαστικών λειτουργών, να ξαναδώ μιλώντας από πλευράς της Νέας Δημοκρατίας το φαινόμενο να έρχονται τέτοιου είδους διατάξεις με τροπολογία, χωρίς μάλιστα να περάσουν από την Κοινοβουλευτική Επιτροπή. Δεν νομίζω ότι ταιριάζει στη δικαιοσύνη. Το ότι υπάρχουν αυτές οι ανάγκες το ξέρετε. Εάν σας πω ότι δεν το γνωρίζετε τότε θα πρέπει να σας κατηγορήσω ότι δεν ξέρετε το αντικείμενο του Υπουργείου σας. Αν σας πω όμως ότι το γνωρίζετε τότε δεν καταλαβαίνω πως μία τόσο σημαντική ρύθμιση -γιατί είναι πάγια ρύθμιση- που αφορά το χρόνο κατά τον οποίο παραμένουν στο βαθμό του πρωτοδίκη ή του εφέτη οι δικαστές για να γίνουν πρόεδροι πρωτοδικών ή εφετών, τη φέρνετε με μία τροπολογία της τελευταίας στιγμής.
Έχετε ένα νομοσχέδιο που ούτως ή άλλως είχε μέσα ό,τι μπορείτε να φανταστείτε. Δεν μπορώ να σκεφθώ ότι δεν το ξέρατε από πριν και δεν το βάλατε αυτό το πράγμα μέσα, ώστε να αποτελεί μία πάγια ρύθμιση. Και να τη δούμε στην επιτροπή και να καλέσουμε τις οικείες ενώσεις, να δούμε τι σκέπτονται και εκείνες. Γιατί έχει τη σημασία του αυτό. 'Οταν υπάρχουν τέτοιες διατάξεις, όπως αυτή που αποσύρατε για τους δικηγορικούς συλλόγους, όπως αυτή την οποία μας λέτε τώρα, μας δίνεται η δυνατότητα, ως Βουλή, να καλέσουμε τους φορείς και να τους ακούσουμε. Μην υποτιμάτε την παρουσία των φορέων στις επιτροπές που είναι πολύ πιο χαλαρή και ουσιαστική πολλές φορές η συζήτηση.

Διότι είναι ένας τρόπος συμμετοχής στο νομοθετικό έργο που αξίζει τον κόπο. Δεν μπορεί να γίνεται στην Ολομέλεια και γι' αυτό υπάρχουν οι επιτροπές. 'Όταν λοιπόν φέρνετε τις διατάξεις έτσι, στερείτε από τις επιτροπές τη δυνατότητα να έχουν και ένα λόγο. Στερείτε επίσης από τις οικείες ενώσεις τη δυνατότητα να μας πουν τις απόψεις τους. Δεν τιμά τον Υπουργό Δικαιοσύνης ούτε τους δικαστικούς λειτουργούς να ρυθμίζονται αυτά τα πράγματα την τελευταία στιγμή, χωρίς να υπάρχει η κατάλληλη διαδικασία.
Ψηφίζουμε λοιπόν τη διάταξη, γιατί αντιλαμβανόμαστε την ανάγκη αλλά ψέγουμε τη διαδικασία και ελπίζουμε να μην εμφανιστεί το ίδιο φαινόμενο και στο μέλλον. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Είναι χρήσιμο να κάνω κάποιες διευκρινίσεις. Το ότι έρχεται ως τροπολογία αυτή η διάταξη οφείλεται στο ότι συνεπάγεται κάποιες δαπάνες και μας καθυστέρησε το Γενικό Λογιστήριο του Κράτους, το οποίο αυτή την εποχή συντάσσει τον προϋπολογισμό του 2002. Και ήταν δική μου παράλειψη που δεν τόνισα ότι είχαμε πολλές συνεννοήσεις με τις ενώσεις των δικαστικών λειτουργών, ήταν άλλωστε από παλιά δικό τους αίτημα. Μάλιστα το δικό τους αίτημα προέβλεπε την κρίση προς προαγωγή των πρωτοδικών στα οκτώ χρόνια. 'Εγιναν πολλές συζητήσεις μήπως γίνει δέκα χρόνια και τελικά καταλήξαμε στα δώδεκα χρόνια και με τις παρατηρήσεις του Γενικού Λογιστηρίου του Κράτους, το οποίο για λόγους οικονομίας ήθελε τα δώδεκα χρόνια. Σήμερα, έχουμε καταλήξει στα δώδεκα χρόνια για τον βαθμό του πρωτοδίκη και στα δέκα χρόνια για το βαθμό του εφέτη.
Διαβεβαιώνω τη Βουλή ότι υπάρχει ευρύτατη συναίνεση θα έλεγα ομοφωνία και των δικαστικών λειτουργών για τη ρύθμιση αυτή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γιαννόπουλος.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Να σας πω ένα ιστορικό εκ πείρας. Εγώ, από τότε που μπήκα στην Κυβέρνηση, είχα σχεδόν λόγω του φόρτου της δουλειάς στο Υπουργείο Εργασίας διακόψει την επικοινωνία με το δικαστικό σώμα, με το δικηγορικό σώμα, εκ του οποίου προέρχομαι. Περνώντας ένα νομοσχέδιο εδώ στη Βουλή, προβλήθηκε νομίζω και από πλευράς Νέας Δημοκρατίας, το ερώτημα γιατί οι εισαγγελείς παραμένουν δεκαεπτά χρόνια στον ίδιο βαθμό, ενώ υπάρχουν θέσεις και δεν προάγονται. Λέω "δεκαεπτά χρόνια εισαγγελείς;". Εγώ όταν ήμουν δικηγόρος ήξερα ότι ο αντιεισαγγελέας σε πέντε χρόνια γίνεται εισαγγελέας. Οι πρωτοδίκες ήταν εκείνοι που πήγαιναν δεκαεπτά, δεκαοκτώ, είκοσι χρόνια. Επειδή τότε έπαιρναν προαγωγές οικονομικές δύο βαθμών ρώτησα "δεν υπάρχει θέμα Γενικού Λογιστηρίου;" και μου απάντησαν "όχι". Δεκτή η άποψη. Στη συνέχεια έγραψα τη διάταξη μόνος μου όπου πέρασε και προήχθηκαν και οι εισαγγελείς που προήγοντο σε πέντε χρόνια τότε. 
Κοιτάξτε, αυτή η τροπολογία, κύριε Παυλόπουλε, πρέπει να γίνει δεκτή ασμένως, διότι δεν μπορούμε να πούμε δεκαεπτά χρόνια εφέτες, δεκαεπτά χρόνια πρωτοδίκες. Τι θα μπορούσε να υπάρχει ως θεραπεία; Η αύξηση θέσεων. Εγώ ζητούσα την αύξηση των θέσεων. Ενώ σε κάποια φάση πήρα την έγκριση για αύξηση θέσεων για τα Διοικητικά δικαστήρια από το γενικό λογιστήριο -έχω αυτήν την έγκριση- κόπηκε από τους άνωθεν διατάσσοντες, γιατί εγώ δεν είχα μόνο αφεντικό τον Πρωθυπουργό, είχα και άλλους αφεντικά όπως έχω πει πολλές φορές εδώ. 
Λοιπόν, πρέπει να γίνει αποκατάσταση. Δεν είναι δυνατόν δεκαεπτά χρόνια να μένει ο πρωτοδίκης στη θέση του. Κάπου αλλού είχα διαφωνήσει, διότι ήθελαν εν τω μεταξύ να αναγνωρισθεί και ο χρόνος της δικηγορίας σαν χρόνος συντάξιμος. Οπότε έπρεπε να τινάξουμε και το Ταμείο Νομικών στον αέρα. Λέω "αυτό σβήστε το, δεν περνάει, δεν εγκρίνεται, μην το ξαναφέρετε". Αλλά αυτή η τροπολογία είναι μια αποκατάσταση πράγματι της αξιοπρέπειας των δικαστών εκείνων οι οποίοι παίρνουν αυτούς τους βαθμούς οικονομικά μια και δεν μπορούμε να αυξήσουμε τις θέσεις τους. Περιμένει ο κύριος Υπουργός Δικαιοσύνης να αυξηθούν κατά επτακόσιες οι θέσεις των δικαστικών υπαλλήλων. Αν τις δείτε, να μου γράψετε, γιατί όλα αυτά περνάνε από το Γενικό Λογιστήριο του Κράτους. Εκτός εάν υπάρχουν περισσεύματα. Αλλά περισσεύματα δεν βλέπω να έχει ο κρατικός προϋπολογισμός.
Συνεπώς είναι μια δίκαιη αποκατάσταση. Ολοψύχως την υποστηρίζω και πρέπει να την υποστηρίξουμε, γιατί, εσύ, πάντα τα λες τα δικά σου τα αντιπολιτευτικά. Πάντα θα κολλάς. Να λες "ναι, μάλιστα".
ΠΡΟΚΟΠΗΣ ΠΑΥΛΟΠΟΥΛΟΣ: Αυτό είπα. Έτσι ξεκίνησα.
ΕΥΑΓΓΕΛΟΣ ΓΙΑΝΝΟΠΟΥΛΟΣ: 'Oχι, "ναι, μάλιστα" αλλά να και τούτο, να και τo άλλο. Δεν γίνεται δουλειά έτσι. Κάποτε θα πρέπει να συμφιλιωθείτε εσείς οι καθηγητές του pανεπιστημίου με την Αίθουσα αυτή και εσύ και ο Βενιζέλος. Μην πω και τα άλλα.
Πού το βρήκατε όλοι εσείς -καλά εσύ δεν το βάζεις- και λένε: "καθηγητής τάδε της νομικής"; Δεν ξέρω εάν το γράφουν οι γιατροί κλπ. Ο Aesberg, ο Giollini, μεγάλοι νομομαθείς την εποχή εκείνη, λέγανε "δικηγόρος και καθηγητής του Ποινικού Δικαίου της ποινικής δικονομίας" ο ένας και ο Aesberg "καθηγητής της νομικής επιστήμης". Πρώτα λέγανε δικηγόρος. Από το "δικηγόρος" τρώτε ψωμί. Τι μου βάζετε "καθηγητής τάδε"; 
Εδώ τους απαγόρευσαν να λένε, ορίστε το λόγο έχει ο "καθηγητής" κ. τάδε. Κυρία Πρόεδρε, το θυμόσαστε. Μην ξανακούσω "καθηγητής" εδώ μέσα. Είμαστε όλοι ίσα. Είπα εγώ "δικηγόρος" εδώ μέσα, γιατί είναι και αγρότες, είναι και εργάτες Βουλευτές, είναι όλα τα επαγγέλματα. Δεν είναι δυνατόν ο άλλος να λέει "καθηγητής".
Είναι και κάτι άλλο, αλλά δεν το λέω τώρα για να μην σας φάω την ώρα, το γράφω, όμως, μέσα στην "Ιστορία της ελληνικής δικαιοσύνης".
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αντώνης Σκυλλάκος.
ΑΝΤΩΝΗΣ ΣΚΥΛΛΑΚΟΣ: Είναι καλό να μαθαίνουμε και να βλέπουμε από τους ίδιους τους φορείς ποια είναι τα αιτήματα και πώς τα αντιμετωπίζει η Κυβέρνηση. 
Εμείς, επειδή η τροπολογία κατατέθηκε χθες, επικοινωνήσαμε σήμερα με την Ένωση Δικαστών και μας είπαν ότι το αίτημά τους ήταν για τα οκτώ χρόνια -το είπατε και εσείς. Από τις όλες συζητήσεις φάνηκε ότι καταλήγατε στα δέκα χρόνια και για τους πρωτοδίκες, όχι μόνο για τους εφέτες. Για τους εφέτες ένας χρόνος διαφορά είναι. Δεν κερδίζουν και τίποτα σοβαρό. Επικαλείσθε ότι κόβει το Υπουργείο Οικονομικών.
Εν πάση περιπτώσει, εμείς θα την ψηφίσουμε αυτήν την τροπολογία με την παρατήρηση ότι είχαν δημιουργηθεί προσδοκίες προς το καλύτερο και δεν είναι καλό αυτό. 
Επίσης, θέλω να κάνετε μία δέσμευση πολιτική. Μας έθεσαν ότι ζήτημα προαγωγής έχουν και οι ειρηνοδίκες. Δεν μπορέσαμε να καταλάβουμε από το τηλέφωνο πώς ακριβώς έχει το θέμα. Βάζουν το ερώτημα μέσω ημών -ρωτήστε τον κύριο Υπουργό μας είπαν- να υπάρξει απάντηση εάν δεσμεύεται ότι θα αντιμετωπισθεί σύντομα και το θέμα των προαγωγών των ειρηνοδικών. 
Την ψηφίζουμε την τροπολογία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να απαντήσετε, κύριε Υπουργέ;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Με μία φράση. 
Πράγματι έχω πολιτικά δεσμευθεί να λύσω και το θέμα των ειρηνοδικών. Χρειάζεται κάποια περαιτέρω εξέταση. Ίσως στο προσεχές νομοσχέδιο, που θα συζητηθεί στο Γ' Τμήμα Διακοπής Εργασιών της Βουλής, θα υπάρχει και αυτή η διάταξη για τους ειρηνοδίκες.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Να το φέρετε, κύριε Υπουργέ, να το ψηφίσουμε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Θα το υποστηρίξετε;
ΕΥΑΓΓΕΛΟΣ ΓΙΑΝΝΟΠΟΥΛΟΣ: Βεβαίως.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ωραία.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Εγώ το είχα βάλει, αλλά όταν ήλθα εδώ πέρα από εκεί που είχε συμφωνήσει η Νέα Δημοκρατία ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιαννόπουλε, θέλετε να δευτερολογήσετε;
ΕΥΑΓΓΕΛΟΣ ΓΙΑΝΝΟΠΟΥΛΟΣ: Γράψτε με να δευτερολογήσω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Γιαννόπουλε.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Είχαμε συμφωνήσει, λοιπόν, στην ενοποίηση του πρώτου βαθμού δικαιοδοσίας των πρωτοδικείων. Να πάρουν και αυτοί το θέμα του πρωτοδίκη κλπ., να δούμε τα ειρηνοδικεία πόσα θα τα κρατήσουμε και πόσα δεν θα τα κρατήσουμε. Ενώ είχε η Νέα Δημοκρατία ασμένως ταχθεί -ο κ. Ζαφειρόπουλος ήταν τότε εκεί- και έλεγαν "Μάλιστα, μάλιστα", μόλις έφερα τη διάταξη εδώ πέρα, κάνει μια επίθεση άνευ προηγουμένου. "Βρε, εσύ, άλλα λέγατε και άλλα κάνετε εδώ πέρα"; Και απέσυρα τη διάταξη. "Αν και εσείς" λέω "δεν τη ψηφίζετε", γιατί είχα αντιρρήσεις από τον κ. Ματθία μεγάλες και από ορισμένους άλλους από εκεί πέρα "αν εσείς δεν τις στηρίζετε, η Νέα Δημοκρατία, με την οποία συνεργάστηκα και φτιάξαμε αυτήν τη διάταξη, τι να κάνω εγώ;". Η κα Μπενάκη τα θυμάται αυτά. Απέσυρα τη διάταξη οργισμένος. 
Ήθελαν να κάνουν αντιπολίτευση τότε όχι στο Γιαννόπουλο, στο ΠΑΣΟΚ. Βεβαίως, πρακτική που τηρεί ο κ. Παυλόπουλος. Δεν εννοεί ποτέ για κάτι που είναι καλό να πει "ναι, το ψηφίζουμε άνευ επιφυλάξεων". Θα πει το δηλητηριώδη λόγο που έχει να πει και χαλάει όλη την εικόνα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί αυτής της τροπολογίας.
Ερωτάται το Τμήμα: Γίνεται δεκτή η τροπολογία με γενικό αριθμό 640 και ειδικό 19, όπως τροποποιήθηκε; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς η τροπολογία με γενικό αριθμό 640 και ειδικό 19 έγινε δεκτή ομοφώνως όπως τροποποιήθηκε.
Υπάρχει και μια εμπρόθεσμη τροπολογία της κας Δαμανάκη. Η κα Δαμανάκη είναι απούσα. Απ΄ ό,τι αντελήφθην η τροπολογία αυτή απερρίφθη από σας, κύριε Υπουργέ. Επομένως δεν συζητείται η τροπολογία.
Εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Δικαιοσύνης "Έκτιση ποινών εμπόρων ναρκωτικών και άλλες διατάξεις αρμοδιότητος Υπουργείου Δικαιοσύνης" έγινε δεκτό επί της αρχής και επί των άρθρων κατά πλειοψηφία και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 12.58' λύεται η συνεδρίαση για αύριο ημέρα Πέμπτη 30 Αυγούστου 2001 και ώρα 10.30' με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου της πρότασης νόμου αρμοδιότητος του Υπουργείου Πολιτισμού "Για την προστασία των μνημείων".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



