Σελίδα 553 
Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΙΗ'

Τετάρτη 30 Ιουλίου 1997

Αθήνα, σήμερα στις 30 Ιουλίου 1997, ημέρα Τετάρτη και ώρα 10.31', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α'σύνθεση), για να συνεδριάσει υπό την προεδρία του Προέδρου αυτής κ.ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29.7.97 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΙΖ' συνεδριάσεώς του, της 29ης Ιουλίου 1997, σε ό,τι αφορά την ψήφιση στο σύνολο του σχεδίου νόμου "Εκλογή Διδακτικού Προσωπικού των Ανωτάτων Εκπαιδευτικών Ιδρυμάτων και άλλες διατάξεις.")

Eισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα προηγηθεί η ψήφιση στο σύνολο του νομοσχεδίου του Υπουργείου Δημόσιας Τάξης: "Προϋποθέσεις λειτουργίας ιδιωτικών επιχειρήσεων παροχής υπηρεσιών ασφαλείας - Προσόντα και υποχρεώσεις του προσωπικού αυτών και άλλες διατάξεις".

Κύριε Υπουργέ, έχετε κάποια παρατήρηση;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Από τους εισηγητές; Από τους συναδέλφους; 'Οχι.

Ερωτάται το Τμήμα: Γίνεται δεκτό το νομοσχέδιο του Υπουργείου Δημόσιας Τάξης "Προϋποθέσεις λειτουργίας ιδιωτικών επιχειρήσεων παροχής υπηρεσιών ασφαλείας - Προσόντα και υποχρεώσεις του προσωπικού αυτών και άλλες διατάξεις", όπως έχει διανεμηθεί, στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΟΡΕΣΤΗΣ ΚΟΛΟΖΩΦ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.

Συνεπώς το νομοσχέδιο του Υπουργείου Δημόσιας Τάξης "Προϋποθέσεις λειτουργίας ιδιωτικών επιχειρήσεων παροχής υπηρεσιών ασφαλείας - Προσόντα και υποχρεώσεις του προσωπικού αυτών και άλλες διατάξεις", έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρο και στο σύνολο και έχει ως εξής:

Προϋποθέσεις λειτουργίας ιδιωτικών επιχειρήσεων παροχής 

υπηρεσιών ασφαλείας - Προσόντα και υποχρεώσεις του 

προσωπικού αυτών και άλλες διατάξεις

'Αρθρο 1

'Εννοια όρων - Πεδίο εφαρμογής

1. Για την εφαρμογή των διατάξεων του παρόντος νόμου, ως επιχειρήσεις παροχής υπηρεσιών ασφαλείας θεωρούνται οι ιδιωτικές επιχειρήσεις, ατομικές ή εταιρικές, οι οποίες παρέχουν σε τρίτους μία ή περισσότερες από τις ακόλουθες υπηρεσίες:

α. Επιτήρηση ή φύλαξη κινητών και ακίνητων περιουσιακών αγαθών και εγκαταστάσεων.

β. Προστασία φυσικών προσώπων.

γ. Προστασία θεαμάτων, εκθέσεων, συνεδρίων, διαγωνισμών και αθλητικών εκδηλώσεων.

δ. Ασφαλή μεταφορά χρημάτων, αξιών και πολύτιμων αντικειμένων.

ε. Εγκατάσταση, συντήρηση και παρακολούθηση λειτουργίας μηχανημάτων και συστημάτων ασφαλείας και συναγερμού, πλην αυτών που τοποθετούνται σε αυτοκίνητα.

στ. Εκμετάλλευση κέντρων λήψης, ελέγχου και διαβίβασης σημάτων συναγερμού.

ζ. 'Ελεγχο με ειδικά μηχανήματα επιβατών και αποσκευών στους χώρους των αεροδρομίων και λιμένων, κατόπιν αδείας της αρμόδιας αστυνομικής ή λιμενικής αρχής.

η. Εκπόνηση μελετών και σχεδιασμό συστημάτων ασφαλείας.

2. Ως προσωπικό ασφαλείας για την εφαρμογή των διατάξεων του παρόντος νόμου νοείται το προσωπικό, στο οποίο ανατίθεται η άσκηση οποιασδήποτε από τις ως άνω δραστηριότητες.

3. Οι διατάξεις των άρθρων 3, 4 παρ. 2, 5 και 6 του παρόντος έχουν εφαρμογή και για το προσωπικό ασφαλείας οποιασδήποτε ιδιωτικής επιχείρησης, στο οποίο ανατίθεται η φύλαξη και προστασία των ιδίων αυτής χώρων, αγαθών και εγκαταστάσεων ή του προσωπικού τους, καθώς και για το διοικητικό προσωπικό των επιχειρήσεων της παρ. 1 του παρόντος άρθρου, στο οποίο ανατίθεται ο σχεδιασμός και η μέριμνα για την εκτέλεση των δραστηριοτήτων των επιχειρήσεων αυτών.

4. Η άσκηση των ανωτέρω δραστηριοτήτων δεν θίγει τις αρμοδιότητες των κρατικών αρχών στους τομείς αυτούς.

Σελίδα 554 

 

'Αρθρο 2

'Αδεια - Προϋποθέσεις

1. Επιχειρήσεις που ασκούν δραστηριότητες της παρ. 1 του προηγούμενου άρθρου απαιτείται να κατέχουν ειδική προς τούτο άδεια λειτουργίας, η οποία εκδίδεται από τον Αρχηγό της Ελληνικής Αστυνομίας, ύστερα από γνώμη τριμελούς επιτροπής, αποτελουμένης από τους διευθυντές των διευθύνσεων δημόσιας και κρατικής ασφάλειας του Υπουργείου Δημόσιας Τάξης και το Νομικό Σύμβουλο του Ν.Σ.Κ. στο ίδιο Υπουργείο και εφόσον συντρέχουν στο πρόσωπο του αιτούντος οι ακόλουθες προϋποθέσεις:

α. Είναι 'Ελληνας πολίτης ή 'Ελληνας ομογενής ή πολίτης χώρας - μέλους της Ευρωπαϊκής 'Ενωσης, εφόσον για τον τελευταίο δεν συντρέχει κώλυμα δημόσιας τάξης ή δημόσιας ασφάλειας ή δημόσιας υγείας, σύμφωνα με το καθεστώς που ισχύει στην Ελλάδα για τους πολίτες των χωρών αυτών.

β. 'Εχει συμπληρώσει το 18ο έτος της ηλικίας του.

γ. 'Εχει εκπληρώσει τις στρατιωτικές υποχρεώσεις ή έχει απαλλαγεί νόμιμα από αυτές. Η προϋπόθεση αυτή δεν απαιτείται για τους υπηκόους χωρών - μελών της Ευρωπαϊκής 'Ενωσης, όπου δεν προβλέπεται υποχρεωτική στράτευση.

δ. Δεν έχει καταδικασθεί αμετάκλητα σε οποιαδήποτε ποινή για τα εγκλήματα ανυποταξίας, λιποταξίας, προσβολών του πολιτεύματος, προδοσίας της Χώρας, προσβολών κατά της πολιτειακής εξουσίας, κατά της ελεύθερης άσκησης των πολιτικών δικαιωμάτων, κατά της γενετήσιας ελευθερίας και οικονομικής εκμετάλλευσης της γενετήσιας ζωής, σύστασης και συμμορίας, παραχάραξης, κιβδηλίας, πλαστογραφίας, απιστίας περί την υπηρεσία, παραβίασης του απόρρητου των τηλεφωνημάτων και της προφορικής συνομιλίας, κλοπής, υπεξαίρεσης, εκβίασης, απάτης, απιστίας, δωροδοκίας ή δωροληψίας, καταπίεσης, ναρκωτικών, ζωοκλοπής, λαθρεμπορίας και περί όπλων και εκρηκτικών υλών.

ε. Δεν έχει καταδικαστεί αμετάκλητα σε στερητική της ελευθερίας ποινή τουλάχιστον έξι (6) μηνών για έγκλημα που τελέσθηκε με δόλο.

στ. Δεν έχει παραπεμφθεί αμετάκλητα σε δίκη για κακούργημα ή για κάποιο από τα αδικήματα του εδαφίου δ' ή δεν έχει καταδικασθεί με οριστική απλώς απόφαση για κάποιο από τα αδικήματα αυτά. Το κώλυμα αυτό ισχύει μέχρις ότου εκδοθεί αμετάκλητο απαλλακτικό βούλευμα ή αμετάκλητη απαλλακτική απόφαση.

ζ. Δεν έχει στερηθεί οποτεδήποτε των πολιτικών δικαιωμάτων του, έστω και εάν έχει λήξει ο χρόνος που ορίσθηκε για τη στέρησή τους.

η. Δεν τελεί υπό δικαστική συμπαράσταση.

θ. Δεν έχει απολυθεί από δημόσια υπηρεσία για λόγους πειθαρχίας που σχετίζονται με τα αδικήματα του εδαφίου δ' της παρούσας παραγράφου.

ι. Δεν είναι κατασκευαστής ή έμπορος όπλων, πυρομαχικών ή εκρηκτικών υλών.

ια. Δεν πάσχει από οποιασδήποτε μορφής ψυχική νόσο και δεν είναι χρήστης ναρκωτικών ουσιών.

2. 'Οταν η αίτηση για χορήγηση άδειας υποβάλλεται από εταιρεία, η άδεια εκδίδεται στο όνομα της εταιρείας. Προκειμένου για ανώνυμες εταιρείες, οι προϋποθέσεις της προηγούμενης παραγράφου πρέπει να συντρέχουν στο πρόσωπο ενός εκάστου των μελών του Δ.Σ. και των εκπροσώπων και διαχειριστών αυτών, καθώς και όσων εκ των μετόχων κατέχουν ή αποκτούν μετοχές που αντιπροσωπεύουν ποσοστό μεγαλύτερο του είκοσι πέντε τοις εκατό (25%) του μετοχικού κεφαλαίου της εταιρείας. 'Ολες οι μετοχές των εταιρειών αυτών είναι υποχρεωτικά ονομαστικές. Προκειμένου για εταιρείες περιορισμένης ευθύνης και για ομόρρυθμες ή ετερόρρυθμες εταιρείες, οι ως άνω προϋποθέσεις πρέπει να συντρέχουν στο πρόσωπο όλων των εταίρων και των διαχειριστών αυτών.

Κάθε αλλαγή της νομικής μορφής της εταιρείας απαιτεί έκδοση νέας άδειας.

3. Η ανωτέρω άδεια δεν μεταβιβάζεται, ισχύει για πέντε (5) χρόνια και ανανεώνεται για ίσο χρονικό διάστημα, εφόσον συντρέχουν οι προϋποθέσεις της αρχικής χορήγησης.

4. Με απόφαση του Υπουργού Δημόσιας Τάξης καθορίζονται η διαδικασία έκδοσης και ανανέωσης της άδειας και τα απαιτούμενα δικαιολογητικά και ρυθμίζεται κάθε σχετική λεπτομέρεια.

5. Σε περίπτωση που επιχείρηση πρόκειται να χρησιμοποιήσει στολή για το προσωπικό ασφαλείας της απαιτείται όπως, για τη χορήγηση της άδειας του παρόντος άρθρου, η εν λόγω στολή έχει εγκριθεί, σύμφωνα με τις σχετικές διατάξεις του α.ν.1342/1938 "Περί κρατικών σημαιών και στολών των ενόπλων δυ- νάμεων και των ιδιωτικών οργανώσεων" (ΦΕΚ 290 Α').

6. Οι κατέχουσες άδεια επιχειρήσεις επιτρέπεται να ασκούν την επαγγελματική τους δραστηριότητα σε ολόκληρη την επικράτεια.

'Αρθρο 3

'Αδεια εργασίας προσωπικού ασφαλείας

1. Το προσωπικό ασφαλείας απαιτείται να κατέχει άδεια εργασίας, η οποία εκδίδεται από την Αστυνομική Διεύθυνση του νομού ή τη Διεύθυνση Ασφάλειας του τόπου κατοικίας του, εφόσον συντρέχουν στο πρόσωπο του αιτούντος οι προϋποθέσεις της παρ. 1 του άρθρου 2 του παρόντος, πλην αυτής του εδαφίου γ'.

2. Η άδεια εργασίας είναι προσωπική, ισχύει για πέντε (5) χρόνια και ανανεώνεται για ίσο χρονικό διάστημα, εφόσον συντρέχουν οι προϋποθέσεις της αρχικής χορήγησης.

3. Με απόφαση του Υπουργού Δημόσιας Τάξης καθορίζονται η διαδικασία έκδοσης και ανανέωσης της ανωτέρω άδειας και τα απαιτούμενα δικαιολογητικά και ρυθμίζεται κάθε άλλη σχετική λεπτομέρεια.

'Αρθρο 4

Υποχρεώσεις επιχειρήσεων-προσωπικού ασφαλείας

1. Οι επιχειρήσεις παροχής υπηρεσιών ασφαλείας υποχρεούνται:

α. Να φέρουν στην επωνυμία τους τη φράση "ιδιωτική επιχείρηση παροχής υπηρεσιών ασφαλείας" και στα έγγραφά τους τον αριθμό της άδειας λειτουργίας τους.

β. Να μη χρησιμοποιούν στην επωνυμία, στον τίτλο, στα έγγραφα, στις διαφημίσεις γενικά και κατά την άσκηση των δραστηριοτήτων τους λέξεις ή φράσεις ικανές να παραπλανήσουν το κοινό ότι αντιπροσωπεύουν δημόσια αρχή και ιδιαίτερα αστυνομική.

γ. Να μη χρησιμοποιούν στολή για το προσωπικό ασφαλείας, εφόσον αυτή δεν έχει εγκριθεί, σύμφωνα με τις διατάξεις της παρ. 5 του άρθρου 2 του παρόντος.

δ. Να εκπαιδεύουν το απασχολούμενο προσωπικό ασφαλείας, ανάλογα με τα καθήκοντα που του ανατίθενται.

ε. Να μη χρησιμοποιούν, ιδίως στα αυτοκίνητα και μοτοσικλέτες, σήματα ή χρωματισμό ή συσκευές ηχητικής ή φωτεινής προειδοποίησης (σειρήνες, φάρους), τα οποία καθιστούν την εξωτερική τους εμφάνιση όμοια ή παρεμφερή με εκείνη των μέσων που χρησιμοποιούνται από τα σώματα ασφαλείας.

στ. Να μη θίγουν, κατά την άσκηση των δραστηριοτήτων τους, τα ατομικά και συλλογικά δικαιώματα των πολιτών.

ζ. Να μη χρησιμοποιούν μέσα και μεθόδους που μπορούν να προκαλέσουν ζημία, βλάβη, ενόχληση σε τρίτους ή να θέσουν σε κίνδυνο την ασφάλεια των πολιτών. Ειδικά, η χρήση σκύλων σε δημόσιους και γενικά προσιτούς στο κοινό χώρους, απαγορεύεται. Η χρήση αυτών επιτρέπεται μόνο στο εσωτερικό των φυλασσόμενων κτιρίων και ιδιοκτησιών ή σε περίκλειστους χώρους.

η. Να χρησιμοποιούν τεθωρακισμένο όχημα, για την άσκηση της αναφερόμενης στο εδάφιο δ' της παρ. 1 του άρθρου 1 του παρόντος δραστηριότητα και να εφοδιάζουν το προσωπικό ασφαλείας, στο οποίο ανατίθεται η δραστηριότητα αυτή, με αλεξίσφαιρο γιλέκο και προστατευτικό κράνος.

θ. Να γνωστοποιούν, εντός προθεσμίας δεκαπέντε (15)

Σελίδα 555 

ημερών, στο Υπουργείο Δημόσιας Τάξης κάθε μεταβολή των αρχικών προϋποθέσεων χορήγησης της σχετικής άδειας.

2. Το προσωπικό ασφαλείας έχει τις υποχρεώσεις των εδαφίων γ', στ', ζ' και θ' της προηγούμενης παραγράφου. Επίσης, δεν επιτρέπεται να χρησιμοποιεί, σε καμία περίπτωση, τον τίτλο "αστυνομικός" ή λέξεις ή φράσεις ικανές να παραπλανήσουν το κοινό ότι αντιπροσωπεύει δημόσια αρχή και ιδιαίτερα αστυνομική.

'Αρθρο 5

Κατοχή όπλων και οπλοφορία

1. Απαγορεύεται στους εκπροσώπους και τους υπαλλήλους των ανωτέρω επιχειρήσεων η οπλοφορία και η κατοχή όπλων, καθώς και των λοιπών αντικειμένων που προβλέπονται στις διατάξεις του νόμου περί όπλων, πυρομαχικών και εκρηκτικών υλών.

2. Kατ' εξαίρεση, δύναται να χορηγείται άδεια οπλοφορίας με περίστροφο ή πιστόλι σε προσωπικό ασφαλείας των προαναφερόμενων επιχειρήσεων, στους οποίους έχει ανατεθεί η φύλαξη διαφόρων δημόσιων καταστημάτων, τραπεζών, μουσείων, οικημάτων που έχουν ανάγκη ειδικής προστασίας, επιχειρήσεων κοινής ωφέλειας ή άλλων μεγάλης αξίας και σπουδαιότητας επιχειρήσεων ή εγκαταστάσεων, με την προϋπόθεση ότι το προσωπικό αυτό θα φέρει όπλο νομίμως κατεχόμενο από τους φορείς, στους οποίους παρέχεται η φύλαξη και μόνο κατά το χρόνο άσκησης των καθηκόντων τους.

3. Για τη χορήγηση, ανάκληση ή προσωρινή αφαίρεση της ως άνω άδειας ακολουθούνται οι διαδικασίες που προβλέπονται από τις σχετικές διατάξεις του νόμου περί όπλων και εκρηκτικών υλών, ως και των κατ' εξουσιοδότηση του νόμου αυτού προβλεπόμενων υπουργικών αποφάσεων.

'Αρθρο 6

Στοιχεία αναγνώρισης προσωπικού ασφαλείας

1. Οι επιχειρήσεις που χρησιμοποιούν προσωπικό ασφαλείας υποχρεούνται να εφοδιάζουν αυτό με ειδικό δελτίο ταυτότητας και ειδικό διακριτικό σήμα (κονκάρδα). Στο δελτίο ταυτότητας απεικονίζεται ο δικαιούχος και αναγράφεται το επώνυμο, το όνομα, το πατρώνυμο και η ημερομηνία γέννησης αυτού, καθώς και ο αριθμός της άδειας εργασίας του και η επωνυμία της εκδούσας αυτό επιχείρησης. Στο ειδικό διακριτικό σήμα αναγράφεται η επωνυμία της επιχείρησης και το ονοματεπώνυμο του δικαιούχου.Το δελτίο ταυτότητας και το σήμα φέρονται υποχρεωτικά από το προσωπικό ασφαλείας κατά την άσκηση των καθηκόντων του. Το σήμα φέρεται στο αριστερό ημιθωράκιο του δικαιούχου, είτε αυτός φέρει στολή είτε πολιτική περιβολή.

2. Με απόφαση του Αρχηγού της Ελληνικής Αστυνομίας καθορίζονται ο τύπος, οι διαστάσεις, το σχήμα και το χρώμα του ανωτέρω δελτίου ταυτότητας και ρυθμίζεται κάθε σχετική λεπτομέρεια.

'Αρθρο 7

Εποπτεία και έλεγχος

Οι επιχειρήσεις παροχής υπηρεσιών ασφαλείας και το προσωπικό αυτών, κατά την άσκηση των δραστηριοτήτων τους, υπόκεινται στην εποπτεία και τον έλεγχο των αρμόδιων κατά τόπο αστυνομικών αρχών και υποχρεούνται να συμμορφώνονται προς τις υποδείξεις τους και σε περίπτωση εκδήλωσης εγκληματικής ενέργειας να παρέχουν τη συνδρομή τους σ' αυτές, εφόσον τους ζητηθεί. Δεν επιτρέπεται η παροχή συνδρομής για την αντιμετώπιση δημοσίων συναθροίσεων.


'Αρθρο 8

Ποινικές κυρώσεις

1. Με ποινή φυλάκισης μέχρι τριών (3) ετών και χρηματική ποινή, εφόσον δεν τιμωρείται βαρύτερα από άλλη διάταξη, τιμωρείται όποιος:

α. Ασκεί δραστηριότητες του άρθρου 1 παρ. 1 του παρόντος νόμου χωρίς την προβλεπόμενη άδεια.

β. Εργάζεται ως προσωπικό ασφαλείας χωρίς την απαιτούμενη από τον παρόντα νόμο άδεια εργασίας.

γ. Προσλαμβάνει προσωπικό ασφαλείας ή αναθέτει σ' αυτό δραστηριότητες του άρθρου 1 παρ. 1 του παρόντος, χωρίς την άδεια του προηγούμενου εδαφίου.

δ. Παραβαίνει τις υποχρεώσεις που αναφέρονται στο άρθρο 4 παρ. 1 εδάφ. α', β', γ', ε', στ' και ζ' και παρ. 2 και στο άρθρο 6 παρ. 1 του παρόντος νόμου, καθώς και της απόφασης που εκδίδεται κατ' εξουσιοδότηση της παρ. 2 του προαναφερόμενου άρθρου 6.

2. Η συνέχιση της λειτουργίας επιχείρησης παροχής υπηρεσιών ασφαλείας και η εργασία σε τέτοια επιχείρηση μετά την ανάκληση της άδειας λειτουργίας ή εργασίας, συνιστά επιβαρυντική περίπτωση.

'Αρθρο 9

Διοικητικές κυρώσεις

1. Οι προβλεπόμενες από τον παρόντα νόμο άδειες ανακαλούνται από το αρμόδιο προς χορήγηση αυτών όργανο, αν τα πρόσωπα στο όνομα των οποίων χορηγήθηκαν στερηθούν έστω και ένα από τα προσόντα που απαιτούνται για τη χορήγησή τους. Αν τα ανωτέρω πρόσωπα παραβούν υποχρέωση από τις προβλεπόμενες στα άρθρα 4 και 7 του παρόντος νόμου, οι ως άνω άδειες δύναται να ανακαλούνται για χρονικό διάστημα από έναν (1) έως τρεις (3) μήνες και σε περίπτωση υποτροπής μέχρι έξι (6) μήνες. Σε περίπτωση τρίτης υποτροπής οι ανωτέρω άδειες μπορεί να ανακαλούνται οριστικά.

2. Κατά των αποφάσεων ανάκλησης των εν λόγω αδειών επιτρέπεται προσφυγή εντός δέκα (10) ημερών από την κοινοποίηση της απόφασης. Η προσφυγή ασκείται στον Υπουργό Δημόσιας Τάξης, αν την απόφαση εξέδωσε ο Αρχηγός Ελληνικής Αστυνομίας και στον τελευταίο αν την απόφαση εξέδωσαν κατώτερα αυτού όργανα. Η απόφαση επί της προσφυγής εκδίδεται εντός δεκαπέντε (15) ημερών από την υποβολή της. Η προσφυγή και η προθεσμία προς άσκησή της αναστέλλει την εκτέλεση της προσβαλλόμενης πράξης.

'Αρθρο 10

Μεταβατικές διατάξεις

1. Οι επιχειρήσεις παροχής υπηρεσιών ασφαλείας που λειτουργούν κατά τη δημοσίευση του παρόντος νόμου, καθώς και όσοι εργάζονται ως προσωπικό ασφαλείας υποχρεούνται, εντός αποκλειστικής προθεσμίας έξι (6) μηνών από την έναρξη ισχύος των αποφάσεων που θα εκδοθούν κατ' εξουσιοδότηση των διατάξεων της παρ. 4 του άρθρου 2 και της παρ. 3 του άρθρου 3 του παρόντος νόμου, κατά περίπτωση, να εφοδιασθούν με τις προβλεπόμενες από τον παρόντα νόμο άδειες. 'Οσες από τις επιχειρήσεις αυτές λειτουργούν με τη μορφή ανώνυμης εταιρείας υποχρεούνται όπως εντός του ιδίου ως άνω χρονικού διαστήματος προβούν στην ονομαστικοποίηση των μετοχών τους.

2. Οι επιχειρήσεις της προηγούμενης παραγράφου που χρησιμοποιούν ειδική ενδυμασία για τους υπαλλήλους τους υποχρεούνται εντός της ίδιας ως άνω προθεσμίας να συμμορφωθούν με τα διαλαμβανόμενα στο άρθρο 2 παρ. 5 του παρόντος.

3. Οι επιχειρήσεις που χρησιμοποιούν προσωπικό που υπάγεται στις διατάξεις του παρόντος νόμου υποχρεούνται να συμμορφωθούν προς τα διαλαμβανόμενα στο άρθρο 6 του παρόντος νόμου, εντός προθεσμίας έξι (6) μηνών από την έναρξη ισχύος της απόφασης που θα εκδοθεί κατ' εξουσιοδότηση της παρ. 2 του ίδιου άρθρου.

'Αρθρο 11

Κατάργηση διατάξεων

Κάθε γενική ή ειδική διάταξη που αντίκειται στις διατάξεις του παρόντος νόμου, καταργείται.

Σελίδα 556 

 

'Αρθρο 12

'Εναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως.

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.

Θα συνεχισθεί η συζήτηση του νομοσχεδίου του Υπουργείου Γεωργίας "Μέτρα για τους νέους αγρότες, σύσταση Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης και άλλες διατάξεις". 

Το νομοσχέδιο αυτό έχει ψηφισθεί επί της αρχής. Σήμερα και αύριο θα συζητήσουμε τα άρθρα.

Το νομοσχέδιο, όπως βλέπω, έχει τρία κεφάλαια. Υπάρχει επίσης και μία τροπολογία, που είναι το γνωστό άρθρο 29 του νομοσχεδίου του Υπουργείου Ανάπτυξης, το οποίο είχαμε ζητήσει και το απέσυρε η κυρία Υπουργός και είπαμε ότι θα κατατεθεί σε επόμενο νομοσχέδιο.

Το νομοσχέδιο αυτό, που προβλέπει μέτρα για την κατάρτιση των νέων αγροτών κλπ., ίσως είναι κάπως σχετικό και με το νομοσχέδιο εκείνο που προβλέπει μέτρα για τους απολυομένους από τις επιχειρήσεις. 

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Ενδιαφέρει τη Δράμα κυρίως.

ΠΡΟΕΔΡΟΣ (Απόστολος Κακλαμάνης): Καλώς.

Το πρώτο κεφάλαιο περιλαμβάνει τα άρθρα 1 έως και 10. Μήπως σ' αυτά τα άρθρα υπάρχει κάποιο που έχει ιδιαίτερη σημασία και θα πρέπει να συζητηθεί χωριστά; 

ΠΟΛΛΟΙ ΒΟΥΛΕΥΤΕΣ: 'Οχι.

ΠΡΟΕΔΡΟΣ (Απόστολος Κακλαμάνης): Επομένως το πρώτο κεφάλαιο θα πάει ως μία ενότητα.

Το δεύτερο κεφάλαιο περιλαμβάνει έντεκα άρθρα και αφορά τον Οργανισμό Γεωργικής Επαγγελματικής Εκπαίδευσης, Κατάρτισης και Απασχόλησης "ΔΗΜΗΤΡΑ". Θα μπορούσαμε το κεφάλαιο αυτό να το χωρίσουμε στα δύο, ώστε κάποια άρθρα να τα συζητήσουμε σήμερα και τα υπόλοιπα μαζί με τις τελικές διατάξεις, αύριο.

ΕΜΜΑΝΟΥΗΛ ΣΤΡΑΤΑΚΗΣ: Το λόγο παρακαλώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Στρατάκη.

ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, από τη χθεσινή συζήτηση προέκυψε ότι κάποια άρθρα του πρώτου κεφαλαίου, ενδεχόμενα και σε συνεννόηση με τον Υπουργό, θα πρέπει να τα ξαναδούμε σήμερα. Προτείνω, λοιπόν, αν είναι δυνατόν, να συζητήσουμε σήμερα το δεύτερο κεφάλαιο, που αφορά την κατάρτιση και εκπαίδευση και στην αυριανή συνεδρίαση να συζητήσουμε το πρώτο και το τρίτο κεφάλαιο, που αναφέρονται στους νέους αγρότες, είτε στην αγροτική εκμετάλλευση είτε στο ζωντάνεμα της ελληνικής υπαίθρου είτε το κόστος παραγωγής αγροτικών προϊόντων συνολικά. Αυτό το αίτημα το υποβάλλει και η Αξιωματική Αντιπολίτευση.

ΠΡΟΕΔΡΟΣ (Απόστολος Κακλαμάνης): Θα παρακαλούσα τον κύριο Υπουργό να μας πει για το πρώτο κεφάλαιο, αν έχει καταλήξει σε κάποιες βελτιώσεις, διότι η σειρά είναι να συζητηθεί πρώτα το πρώτο κεφάλαιο. Δεν μπορεί να αρχίσουμε από το δεύτερο κεφάλαιο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, θα συνεργαστούμε με τους εισηγητές της Πλειοψηφίας και της Μειοψηφίας, που έχουμε κοινές απόψεις και θα υπάρξει ανάλογη διατύπωση. 'Εχουμε συνεννοηθεί και με τον κ. Νάκο.

ΑΘΑΝΑΣΙΟΣ ΝΑΚΟΣ: Την πρόταση αυτή την έκανα κι εγώ χθες βράδυ.

ΠΡΟΕΔΡΟΣ (Απόστολος Κακλαμάνης): Σύμφωνοι, κύριε Νάκο, αλλά η σειρά είναι αυτή που ανέφερα.

Αυτό που μπορεί να γίνει είναι, τα άρθρα στα οποία πρόκειται να καταλήξετε σε κάποιες βελτιώσεις να μην ψηφιστούν και να τεθούν σε ψηφοφορία με τις βελτιώσεις αυτές. Αλλά η συζήτηση θα γίνει. Δηλαδή δεν θα επανέλθουμε σε συζήτηση. Συμφωνείτε;

ΟΛΟΙ ΟΙ ΒΟΥΛΕΥΤΕΣ: Μάλιστα.

ΠΡΟΕΔΡΟΣ (Απόστολος Κακλαμάνης): Κατά συνέπεια, λοιπόν, προχωρούμε στο πρώτο κεφάλαιο. Μέχρις ότου ολοκληρωθεί το κεφάλαιο αυτό, αν είναι δυνατόν, να έχετε έτοιμες αυτές τις βελτιώσεις, ώστε στην ψηφοφορία στα συγκεκριμένα άρθρα να τεθούν υπόψη του Τμήματος. Και θα προχωρήσουμε εν συνεχεία στο δεύτερο κεφάλαιο στα άρθρα 11 με 16 και εν συνεχεία τα άρθρα που αφορούν τα κέντρα "ΔΗΜΗΤΡΑ", το εκπαιδευτικό προσωπικό και τους πόρους. 'Η πρέπει να πάνε και αυτά μαζί; Ερωτώ τους εισηγητές που έχουν υπόψη τους καλύτερα το νομοσχέδιο.

ΑΘΑΝΑΣΙΟΣ ΝΑΚΟΣ: Το "ΔΗΜΗΤΡΑ" μόνο του.

ΕΜΜΑΝΟΥΗΛ ΣΤΡΑΤΑΚΗΣ: Είναι ενιαίο, κύριε Πρόεδρε. Ολο το κεφάλαιο.

ΠΡΟΕΔΡΟΣ (Απόστολος Κακλαμάνης): Ολη η ενότητα.

Τότε θα πάει σήμερα το πρώτο και το δεύτερο κεφάλαιο.

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σφυρίου.

ΚΟΣΜΑΣ ΣΦΥΡΙΟΥ: Κύριε Πρόεδρε, η πρόταση η δική μας είναι να συζητηθεί σήμερα το πρώτο και το τρίτο, που έχουν συναφή αντικείμενα. Και σ' όποια άρθρα τυχόν θέλει ο Υπουργός να κάνει βελτιώσεις, να μη συζητηθούν αύριο, απλά να τεθούν σε ψηφοφορία. Να ολοκληρωθεί η συζήτησή τους σήμερα, όπως προτείνατε.

ΠΡΟΕΔΡΟΣ (Απόστολος Κακλαμάνης): Και το δεύτερο κεφάλαιο; 

ΚΟΣΜΑΣ ΣΦΥΡΙΟΥ: Το δεύτερο κεφάλαιο ενιαίο, γιατί είναι μια ενότητα, στην αυριανή τελευταία συνεδρίαση. 

ΠΡΟΕΔΡΟΣ (Απόστολος Κακλαμάνης): Αν συμφωνείτε, καλώς. Κάνουμε κάποια παρέκκλιση πάντως.

Λοιπόν, ομοφώνως το Τμήμα αποφασίζει να συζητήσουμε το πρώτο και το τρίτο κεφάλαιο μαζί και το δεύτερο κεφάλαιο αύριο μαζί με τις βελτιώσεις. Μάλλον αύριο θα γίνουν οι ψηφοφορίες στα άρθρα εκείνα που θα βελτιωθούν. Εκτός εάν μέχρι το μεσημέρι σήμερα ο Υπουργός έχει ολοκληρώσει τη βελτίωση αυτή. 

Ορίστε, λοιπόν, επί των ενοτήτων των κεφαλαίων 1 και 3, που γίνονται μια ενότητα.

Ο κ. Στρατάκης έχει το λόγο.

Νομίζω ότι θα πρέπει να δοθεί στους εισηγητές περισσότερος χρόνος, δέκα λεπτών, για να αναπτύξουν περισσότερο τις απόψεις τους.

ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, μετά την ολοκλήρωση της συζήτησης επί της αρχής, φάνηκε ότι τα δύο αυτά κεφάλαια, που συζητάμε στη σημερινή συνεδρίαση, είναι, θα μπορούσε να πει κανείς, της συνολικής αποδοχής των πτερύγων της Βουλής, γιατί καθιερώνουν μέτρα που συμβάλλουν στο να υπάρξει, κατά κάποιον τρόπο, η βελτίωση του τρόπου παραγωγής, αναφέρονται στα άρθρα αυτά μέτρα και κίνητρα, τα οποία έχουν να κάνουν με την αγροτική εκμετάλλευση, με το μέγεθος της αγροτικής εκμετάλλευσης και με τη μεγέθυνσή της και άλλα κίνητρα, που έχουν να κάνουν κυρίως με το ξαναζωντάνεμα της ελληνικής υπαίθρου.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)

Στο άρθρο 1 του κεφαλαίου Α προσδιορίζονται με σαφήνεια ποιοι είναι αγρότες, κατά την εφαρμογή των διατάξεων του παρόντος νόμου, ποιοι είναι αγρότες σύμφωνα και με τους κανόνες της Ευρωπαϊκής Ενωσης. Προσδιορίζεται, δηλαδή, ο όρος "αγρότης" και σαφώς προσδιορίζεται στην παράγραφο 2 του ίδιου άρθρου ποιοι είναι οι νέοι αγρότες, όπου προκύπτει σαφώς, ότι οι νέοι αγρότες θεωρούνται αυτοί που είναι ηλικίας κάτω των σαράντα (40) ετών.

Σελίδα 557 

 

Στη συνέχεια προσδιορίζεται πώς οι νεοεισερχόμενοι αγρότες κατά τα δυο πρώτα χρόνια της απασχόλησής τους, δεν υποχρεούνται το εισόδημά τους να είναι μεγαλύτερο του 50% του συνολικού εισοδήματος και ότι είναι αναγκαίο να διασφαλίζεται η απασχόλησή τους στον αγροτικό τομέα για μια συνεχή τουλάχιστον δεκαετία.

Στο άρθρο 2 προβλέπονται ειδικά φορολογικά μέτρα για τους νέους αγρότες και γίνεται τροποποίηση των άρθρων του ν. 2238/1994, όπου προβλέπονται φορολογικές απαλλαγές -θα μπορούσε να τις πει κανείς- σε πάνω από το 50% για τα πέντε πρώτα χρόνια υποβολής φορολογικής δήλωσης -από την έναρξη δηλαδή της αγροτικής δραστηριότητας- και 25% για τα επόμενα πέντε χρόνια. Αυτό είναι πολύ σημαντικό, δεδομένου ότι και οι αγρότες υποχρεούνται να καταβάλουν φόρους και η ενίσχυση που δίνεται με την απαλλαγή του 50% για τα πρώτα πέντε χρόνια και του 25% για τα επόμενα πέντε χρόνια, θεωρείται αρκετά ενισχυτικό μέτρο, γιατί συμβάλλει ουσιαστικά στην αύξηση εισοδημάτων από την ίδια τη δράση του αγρότη και τη δραστηριοποίηση της εκμετάλλευσής του.

Στο ίδιο άρθρο καλύπτεται και εκείνο που έχει να κάνει με τη βεβαίωση, αλλά όχι την είσπραξη, του φόρου μεταβίβασης ακινήτων για τη μεγέθυνση της αγροτικής εκμετάλλευσης, όταν αναφερόμαστε σε κληρονομιές.

Επίσης, μπαίνει και το όριο της δεκαετίας σε περιπτώσεις που ο αγρότης μπορεί να αξιοποιήσει κάποια εκμετάλλευση, που ενδεχόμενα δεν του ανήκει ή που στη συνέχεια υπάρξουν και άλλοι κληρονόμοι.

Το σημαντικό σε αυτό το άρθρο είναι, ότι γίνεται μία προσπάθεια να υπάρξουν αντικίνητρα στη μεταβίβαση των αγροτικών εκτάσεων σε μη αγρότες, ένα φαινόμενο που δυστυχώς παρατηρείται σε πολύ μεγάλο βαθμό στη χώρα μας. Και είναι το ζήτημα για το οποίο -όπως διατυπώθηκε και στην αρχή της διαδικασίας- θα συμφωνήσουμε πώς ακριβώς θα κάνουμε τη διατύπωση. Υπάρχουν ήδη σκέψεις με τον εισηγητή της Αξιωματικής Αντιπολίτευσης για το πώς θα διατυπώσουμε κάποιο άρθρο, ώστε να συμβάλει και αυτή η παράγραφος στη μεγέθυνση του αγροτικού κλήρου σε αγρότες και τη μη παραχώρηση σε ανθρώπους που δεν έχουν καμία σχέση με το αγροτικό επάγγελμα, με αποτέλεσμα να χειμάζει η αγροτική γη και να μην αξιοποιείται στο βαθμό που πρέπει να αξιοποιηθεί.

Εκείνο που είναι σημαντικό στο άρθρο 2 είναι, ότι με ευθύνη και με κόστος της ίδιας της πολιτείας, η οποία και αναλαμβάνει το κόστος αμοιβής των δικηγόρων και των συμβολαιογράφων στις μεταβιβάσεις σε ποσοστό 90%, διευκολύνεται κατά πολύ ο νέος αγρότης, με το να μην υποχρεούται στην καταβολή των ποσών που είναι σε πολλές περιπτώσεις αρκετά σημαντικά.

Στο άρθρο 3 αναφερόμαστε σε αφορολόγητα ποσά νέων αγροτών, που προκύπτουν από την κληρονομιά μεριδίων, κληροδοσιών και κληρονόμων, που υπάγονται στις κατηγορίες προηγούμενων περιπτώσεων.

Στο άρθρο 4 προβλέπεται η απαλλαγή των νέων αγροτών από το φόρο κληρονομιών, δωρεών και γονικών παροχών. Επίσης, δεν φορολογείται ποσό που ισούται με το 75% της ανά στρέμμα αξίας μεταβιβαζόμενης έκτασης για κάθε κληρονόμο ή κληροδόχο και συνολικά για ποσό μέχρι εκατόν πενήντα εκατομμύρια (150.000.000) δραχμές και για μέχρι εκατό στρέμματα μεταβιβαζόμενης έκτασης, τα οποία νομίζουμε ότι είναι ποσά που καλύπτουν τουλάχιστον με τα σημερινά -αλλά και τα μελλοντικά ενδεχομένως- δεδομένα τις ανάγκες που υπάρχουν και διαμορφώνονται γενικότερα.

Σε αυτήν την περίπτωση υπάγονται οι κληρονόμοι και οι κληροδόχοι που είναι νέοι αγρότες, έστω και εάν χρησιμοποιούν επιβοηθητικά τα μέλη της οικογενείας τους ή και ξένους αγρότες, καθώς και οι κληρονόμοι ή κληροδόχοι αν είναι τέκνα, σύζυγοι, γονείς και αδελφοί του κληρονομουμένου. Αναφερόμαστε πάντα στις περιπτώσεις κληρονομιών. Βέβαια μπαίνει η προϋπόθεση -και αυτό είναι πολύ σημαντικό- η κληρονομούμενη έκταση να χρησιμοποιείται τουλάχιστον τα δεκαπέντε προσεχή χρόνια από την απόκτησή της αποκλειστικά για αγροτική εκμετάλλευση.

Με το άρθρο 5 καθιερώνεται η απαλλαγή γεωργικών και κτηνοτροφικών εκτάσεων από το φόρο μεταβίβασης κατά την ίδια έννοια του προηγούμενου άρθρου, δηλαδή στο 75% πάλι της αξίας της ανά στρέμμα μεταβιβαζόμενης έκτασης και για μέχρι εκατό στρέμματα και εκατόν πενήντα εκατομμύρια (150.000.000) δραχμές αντίστοιχα.

Εδώ μπαίνει το θέμα της απόστασης και της ακτίνας που πρέπει να υπάρχει από τις παραλιακές περιοχές, για το οποίο έγινε χθες και η σχετική συζήτηση και για το οποίο ενδεχόμενα υπάρχουν κάποιες διαφορετικές απόψεις.

Δεν εφαρμόζεται αυτό το άρθρο στις περιπτώσεις, που οι εκτάσεις αυτές βρίσκονται ολικά ή μερικά σε ζώνη ακτίνας πεντακοσίων (500) και χιλίων (1.000) μέτρων αντίστοιχα από τον αιγιαλό ή εφάπτονται σε σχέδιο πόλης ή κωμόπολης. Και τα μεν χίλια (1.000) μέτρα αναφέρονται σε κτηνοτροφικές εκμεταλλεύσεις, τα δε πεντακόσια (500) μέτρα σε γεωργικές εκμεταλλεύσεις. Είναι πολύ σημαντικό να παραμείνει αυτή η διάταξη, γιατί πραγματικά συμβάλλει στον να μην επέρχονται ρυπάνσεις αιγιαλών. Και νομίζω ότι δεν θα πρέπει οι πλευρές, που αντιτίθενται σε αυτήν τη διάταξη, να επιμείνουν στη μη ψήφισή της.

Στην παράγραφο 5 του ιδίου άρθρου προβλέπονται οι επιπτώσεις, εάν κάποια από τα οριζόμενα παραπάνω αθετηθούν. Αν, για παράδειγμα, μέσα σε προθεσμία δεκαπέντε (15) χρόνων από τη μεταβίβαση, δεν αξιοποείται για το σκοπό που μεταβιβάσθηκε ή εκμισθώθηκε η εκμετάλλευση ή δεν καλλιεργήθηκε για δύο (2) συνεχόμενα χρόνια από τον αγοραστή ή τους κληρονόμους, αίρονται αυτές οι ευνοϊκές ρυθμίσεις.

Στο άρθρο 6 προβλέπονται τα πρόσθετα κίνητρα για τους νέους αγρότες. Και τα πρόσθετα κίνητρα για νέους αγρότες καθιερώνονται μετά από έγκριση ενός σχεδίου από την Ευρωπαϊκή 'Ενωση. Αυτό θεωρείται ότι είναι δεδομένο. Και αναφέρεται, κυρίως, στη μείωση του κόστους τους χρήματος με την επιδότηση των επιτοκίων, είτε σε βραχυπρόθεσμα είτε σε μακροπρόθεσμα ή μεσοπρόθεσμα δάνεια. Και δεν αναφέρομαι στα συγκεκριμένα, όπως αναφέρονται στο άρθρο, για συντομία.

Στο άρθρο 7 προσδιορίζεται, πότε παύει να έχει την ιδιότητα του αγρότη ο κύριος αγροτικής γης. Εάν επί δύο (2) συνεχή έτη ή επί (2) έτη εντός τετραετίας, την εκμισθώνει σε ποσοστό τουλάχιστον τριάντα τοις εκατό (30%) παύει να έχει την ιδιότητα του αγρότη. Εν πάση περιπτώσει, όλοι εκείνοι οι όροι και οι προϋποθέσεις, που πρέπει να υπάρχουν προκειμένου να έχει κανείς την ιδιότητα του αγρότη, προσδιορίζονται με ακρίβεια στο άρθρο αυτό.

Στο άρθρο 8 προβλέπεται ότι οι νέοι αγρότες υποχρεούνται να τηρούν βιβλία. Νομίζω ότι αυτό είναι πολύ σημαντικό για την παρακολούθηση της όλης πορείας της εκμετάλλευσής τους, αλλά και για την ακριβή τήρηση όλων αυτών των μέτρων και των ευνοϊκών ρυθμίσεων από πλευράς της κυβέρνησης.

Με το άρθρο 9 παρέχεται η δυνατότητα, η προνομιακή πρόσβαση όπως χαρακτηριστικά αναφέρεται, στους νέους αγρότες να έχουν προτεραιότητα στο εθνικό αποθεματικό. 'Ενα θέμα, που θίχθηκε πολύ χθες κατά τη συζήτηση επί της αρχής. Και είναι ακριβώς η πρόβλεψη, να έχουν προνομιακή μεταχείριση οι νέοι αγρότες στην αναδιανομή του αποθεματικού, που προβλέπεται για ορισμένα προϊόντα, όπως είναι ο καπνός κλπ.

Με το άρθρο 10 εισάγεται μια πολύ σημαντική ρύθμιση, που έχει να κάνει με τη βιωσιμότητα των αγροτικών εκμεταλλεύσεων και τη σημαντική μείωση του κόστους από την ενιαιοποίηση των αγροτικών εκμεταλλεύσεων. Σε αυτό το άρθρο προσδιορίζεται, ανεξάρτητα αν κάποιος είναι νέος αγρότης ή όχι, να μπορεί να έχει ευνοϊκές ρυθμίσεις, εάν δημιουργεί ενιαία βιώσιμη εκμετάλλευση. Αυτό, όπως αντιλαμβανόμαστε όλοι, έχει πολύ μεγάλη σημασία για τη μείωση του κόστους παραγωγής των προϊόντων.

Και έρχομαι στο κεφάλαιο Γ', που αναφέρεται στις άλλες διατάξεις...

ΠΡΟΕΔΡΕΥΩΝ (Παναγιώτης Σγουρίδης): 'Oχι. Δεν θα τα 

Σελίδα 558 

συζητήσουμε όλα μαζί. Ας τελειώσουμε πρώτα το κεφάλαιο Α'...

ΚΟΣΜΑΣ ΣΦΥΡΙΟΥ: Κύριε Πρόεδρε, είπαμε ότι θα τα συζητήσουμε μαζί.

ΠΡΟΕΔΡΕΥΩΝ (Παναγιώτης Σγουρίδης): Θέλετε να τα συζητήσουμε όλα μαζί;

ΚΟΣΜΑΣ ΣΦΥΡΙΟΥ: Είπαμε το κεφάλαιο Α' και το κεφάλαιο Γ' να τα συζητήσουμε μαζί.

ΕΜΜΑΝΟΥΗΛ ΣΤΡΑΤΑΚΗΣ: Είπαμε σήμερα το κεφάλαιο Α' και το κεφάλαιο Γ' μία ενότητα και αύριο το κεφάλαιο Β'.

ΠΡΟΕΔΡΕΥΩΝ (Παναγιώτης Σγουρίδης): Εννοείτε, δηλαδή, ότι θα τελειώσουμε νωρίς.

ΚΟΣΜΑΣ ΣΦΥΡΙΟΥ: Αύριο θα συζητήσουμε το κεφάλαιο Β'.

ΠΡΟΕΔΡΕΥΩΝ (Παναγιώτης Σγουρίδης): Εγώ δεν είπα να μη συζητήσουμε το κεφάλαιο Β' αύριο. Είπα, μήπως θέλετε να σταματήσετε, κύριε Στρατάκη, στο σημείο αυτό και να συζητήσουμε το κεφάλαιο Γ' ξεχωριστά.

ΕΜΜΑΝΟΥΗΛ ΣΤΡΑΤΑΚΗΣ: Δεν έχω αντίρρηση...

ΠΡΟΕΔΡΕΥΩΝ (Παναγιώτης Σγουρίδης): Αφού, όμως, θέλετε να τα συζητήσουμε όλα μαζί, τότε όλα μαζί.

ΑΘΑΝΑΣΙΟΣ ΝΑΚΟΣ: Πάρθηκε απόφαση να συζητήσουμε τα δύο σημαντικά κεφάλαια. Δηλαδή αύριο δεν θα έχουμε τι να πούμε. Θα είναι βυζαντινολογία αύριο!

ΠΡΟΕΔΡΕΥΩΝ (Παναγιώτης Σγουρίδης): Ορίστε, όλα μαζί.

ΑΘΑΝΑΣΙΟΣ ΝΑΚΟΣ: Ποιά όλα μαζί, αφού πήραμε απόφαση πριν από λίγο.

ΠΡΟΕΔΡΕΥΩΝ (Παναγιώτης Σγουρίδης): Να συζητήσουμε το πρώτο κεφάλαιο και το τρίτο κεφάλαιο μαζί. Δηλαδή, ο κάθε ομιλητής θα παίρνει το λόγο για όλα τα άρθρα.

ΑΘΑΝΑΣΙΟΣ ΝΑΚΟΣ: Σύμφωνοι. 'Ομως, ο χρόνος των δέκα λεπτών, κύριε Πρόεδρε, δεν είναι επαρκής.

ΠΡΟΕΔΡΕΥΩΝ (Παναγιώτης Σγουρίδης): Γι'αυτό είπα, μήπως θα πρέπει να τελειώνουμε με το πρώτο κεφάλαιο και να αρχίσουμε ένα δεύτερο κύκλο με το άλλο κεφάλαιο. Αυτό είπα. 

ΑΘΑΝΑΣΙΟΣ ΝΑΚΟΣ: Αυτό είναι καλό.

ΠΡΟΕΔΡΕΥΩΝ (Παναγιώτης Σγουρίδης): Εάν θέλετε να τα συζητήσουμε όλα μαζί, εγώ σας δίνω παραπάνω χρόνο.

ΑΘΑΝΑΣΙΟΣ ΝΑΚΟΣ: 'Αρα, θα έχουμε δέκα λεπτά για το πρώτο κεφάλαιο και άλλα δέκα λεπτά για το δεύτερο κεφάλαιο.

ΠΡΟΕΔΡΕΥΩΝ (Παναγιώτης Σγουρίδης): Μπορεί να μην είναι δέκα λεπτά, να είναι οκτώ λεπτά.

Θέλετε να συζητηθούν όλα μαζί; 

ΕΜΜΑΝΟΥΗΛ ΣΤΡΑΤΑΚΗΣ: Εγώ προσωπικά δεν έχω καμία αντίρρηση, είτε έτσι είτε αλλιώς.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στρατάκη, έχετε το λόγο.

ΕΜΜΑΝΟΥΗΛ ΣΤΡΑΤΑΚΗΣ: 'Εχει συμφωνηθεί, όμως, το πρώτο και το τρίτο κεφάλαιο με κάποια ανοχή χρόνου να συζητηθούν από κοινού, γιατί αναφέρονται σε ενισχυτικά μέτρα του αγροτικού τομέα, που αφορούν τους νέους αγρότες.

Στο τρίτο, λοιπόν, κεφάλαιο και συγκεκριμένα με το άρθρο 23, λύνεται ένα πολύ σημαντικό πρόβλημα που υπάρχει σε σχέση με τις επενδύσεις, γιατί συνυπολογίζεται η αξία της γης στο κόστος των επενδυτικών σχεδίων, με αποτέλεσμα πολλές φορές, ενώ ο αγρότης έχει την αδυναμία να καταβάλει την ίδια συμμετοχή, με αυτήν τη ρύθμιση δίνεται η δυνατότητα να μπορεί να συμμετέχει και να απολαμβάνει των ευνοϊκών βελτιώσεων και σχεδίων που υποβάλλει.

Στο άρθρο 24 προσδιορίζεται με σαφήνεια, ότι στην έννοια των κινητών πραγμάτων περιλαμβάνονται αεροσκάφη, πλοία και πλωτά ναυπηγήματα, ενώ στην έννοια των ακινήτων πραγμάτων συμπεριλαμβάνονται και οι αγροτικές εκτάσεις και εξαιρούνται τα οικόπεδα.

Με το άρθρο 25 καθιερώνεται ένας καινούριος θεσμός στον αγροτικό τομέα, που αναφέρεται στη χρηματοδοτική μίσθωση των αγροτικών εκτάσεων, τη γνωστή μέθοδο λήζινγκ. Και αυτό είναι πολύ σημαντικό, με την έννοια ότι μπορεί με αυτήν τη διαδικασία να δημιουργηθούν επιχειρήσεις και εκμεταλλεύσεις τέτοιες, πρωτοποριακού χαρακτήρα. Και αυτό θα πρέπει ασφαλώς να συνδυαστεί και με την τράπεζα γης, όπως ανακοίνωσε χθες ο κύριος Υπουργός, ότι είναι σε επόμενο νομοσχέδιο, για να μπορεί πραγματικά να αποδώσει σαν μέτρο και σαν διαδικασία στην κατεύθυνση της παραγωγής ανταγωνιστικών προϊόντων.

Στο άρθρο 26 αναφέρονται πολύ σημαντικά μέτρα για τις αγροτικές κατασκευές. Προσδιορίζεται, λοιπόν, με σαφήνεια ποιες θεωρούνται αγροτικές περιοχές. Και όταν λέμε αγροτικές περιοχές, εννοούνται, σύμφωνα με το άρθρο, οι ορεινές, οι ημιορεινές και οι μειονεκτικές περιοχές, όπως αυτές προσδιορίζονται από τις ισχύουσες διατάξεις και οι παραμεθόριες περιοχές που απέχουν είκοσι χιλιόμετρα από τα σύνορα του κράτους, όπως επίσης και οι περιοχές οι οποίες βρίσκονται μέσα στα όρια οικισμών, εκτός από εκείνες οι οποίες έχουν χαρακτηρισθεί ως τουριστικές ή αξιόλογες ή δυναμικές ή περιαστικές, σύμφωνα με τις διατάξεις που αναφέρονται στο παρόν άρθρο.

Επίσης, στο άρθρο αυτό προσδιορίζεται με σαφήνεια ποιες θεωρούνται αγροτικές κατασκευές. Είναι αγροτικές κατασκευές, που αναφέρονται στην πρώτη κατοικία και είναι αγροτικές κατασκευές, που αναφέρονται σε άλλα κτίσματα, που αφορούν την αγροτική και κτηνοτροφική δραστηριότητα.

Οι απαλλαγές που δίδονται είναι για μεν την πρώτη κατοικία σε συνολικό εμβαδόν μέχρι εκατόν σαράντα (140) τετραγωνικά μέτρα, για δε τις άλλες περιπτώσεις, ανάλογα με τις ανάγκες που έχει η εκμετάλλευση και με βάση τη βιωσιμότητα της ίδιας της εκμετάλλευσης.

Υπάρχει και μία τρίτη κατηγορία περιπτώσεων, που αφορά τις περιφράξεις, τις κλειστές δεξαμενές και άλλες λοιπές κατασκευές, που χρησιμεύουν στις αγροτικές εργασίες και για τις οποίες ο μόνος τρόπος σύνταξης του προϋπολογισμού είναι ο αναλυτικός και με βάση αυτό το κόστος που τυχαίνουν των ευνοϊκών ρυθμίσεων.

Για τις αγροτικές κατασκευές, όπως προβλέπεται στο συγκεκριμένο άρθρο, οι αμοιβές των μηχανικών για τη μελέτη μειώνονται στο 30% για τις περιπτώσεις αγροτικών οικιών και κτισμάτων και στο 60% για τις περιπτώσεις των περιφράξεων και των άλλων κατασκευών, που είναι αναγκαίες για τις αγροτικές εργασίες.

Κύριε Υπουργέ- συζητήθηκε και στην επιτροπή αυτό έχω τη γνώμη ότι τα ποσοστά αυτά θα πρέπει να αυξηθούν λίγο περισσότερο, γιατί αν θέλουμε να συμβάλουμε πραγματικά στην ενίσχυση ενός κλίματος οικονομικής δραστηριότητας στην περιφέρεια, νομίζω ότι αυτό είναι πάρα πολύ σημαντικό.

Θα πρέπει να δούμε ακόμα το να προστεθεί ίσως και τέταρτο εδάφιο στο άρθρο 26 παράγραφος 1 που να επιλαμβάνεται και των πεδινών περιοχών, αν δεν προσδιορίζεται με σαφήνεια.

Επίσης, απαλλάσσονται οι αγρότες, επειδή καταργούνται οι κρατήσεις και οι λοιπές επιβαρύνσεις από την έκδοση οικοδομικών αδειών και δεν είναι λίγες αυτές. Είναι πάρα πολλοί οι φόροι που επιβάλλονται στις οικοδομές και η απαλλαγή είναι αρκετά ενισχυτικό μέτρο.

Επίσης, το πολύ σημαντικό είναι, ότι με το άρθρο αυτό καθιερώνεται η μείωση κατά 50% του αριθμού των ημερών εργασίας που καταβάλλονται για το ΙΚΑ και αυτή η επιβάρυνση είναι πολύ σημαντική σήμερα. Αυτή η διάταξη βοηθάει, ώστε πραγματικά να δοθεί ένα κίνητρο για την ανέγερση των οικιών και των αγροτικών κατασκευών.

Νομίζω ότι εδώ κλείνει το κεφάλαιο. Απομένει το καταληκτήριο άρθρο. Με τις ρυθμίσεις αυτές επιτυγχάνεται να κρατήσουμε τους νέους στην ύπαιθρο, που είναι ένα πολύ σημαντικό θέμα για την εποχή μας και επίσης με τη δυνατότητα που δίνουμε να κτιστούν κατοικίες στην ύπαιθρο, να δημιουργήσουμε ταυτόχρονα την κοινωνική εκείνη υποδομή, για την οποία όλοι συμφωνούμε ότι πρέπει να υπάρξει, προκειμένου ο αγρότης να ενισχυθεί στην προσπάθειά του, πέρα από το αυξημένο εισόδημα που θέλουμε να του δώσουμε, να παραμείνει στην ύπαιθρο, που βέβαια αυτό είναι συνάρτηση πολλών παραγόντων, που επιδιώκονται μέσα από τις προσπάθειες και από την ανακατανομή των διαφόρων κονδυλίων, όπως ειπώθηκε χθες από τον Υπουργό και με τη δημιουργία των έργων υποδομής στην περιφέρεια, που αυτά θα κρατήσουν 

Σελίδα 559 

τον κόσμο εκεί και θα δώσουν τη δυνατότητα να αυξηθούν τα εισοδήματά του.

Κύριε Πρόεδρε, με τη συγκεκριμενοποίηση των ρυθμίσεων, που αναφέρονται στο πρώτο και στο τρίτο κεφάλαιο του σχεδίου νόμου, κλείνω την εισήγησή μου και στη συνέχεια θα τις καταθέσουμε σε συνεννόηση με τον εισηγητή της Αξιωματικής Αντιπολίτευσης. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε κάποιες τροποποιήσεις στα άρθρα τα οποία συζητάμε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, έχουμε κάποιες τροποποιήσεις.

ΠΡΟΕΔΡΕΥΩΝ (Παναγιώτης Σγουρίδης) Αυτές τις τροποποιήσεις που έχετε, καταθέστε τις στα Πρακτικά. Δώστε τις στους κλητήρες, για να βγουν φωτοτυπίες και να διανεμηθούν σε όλους τους συναδέλφους, για να τις λάβουν υπόψη τους.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα, κύριε Πρόεδρε.

(Στο σημείο αυτό ο Υπουργός Γεωργίας κ. Στέφανος Τζουμάκας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:

"ΤΡΟΠΟΠΟΙΗΣΕΙΣ - ΠΡΟΣΘΗΚΕΣ

στο σχέδιο νόμου

"Μέτρα για τους νέους αγρότες, σύσταση Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης και άλλες διατάξεις"

'Αρθρο 1

Στο τέλος της παραγράφου 2 προστίθενται τα ακόλουθα εδάφια:

"Η προϋπόθεση της ηλικίας πρέπει να συντρέχει κατά το χρόνο υποβολής από τον ενδιαφερόμενο νέο αγρότη σχετικής αίτησης ή δήλωσης για την απολαβή των ευεργετημάτων του παρόντος νόμου, όπου απαιτούνται, ή κατά την υπογραφή κάθε άλλης σχετικής πράξης.

Για τον υπολογισμό της ηλικίας ως ημερομηνία γεννήσεως λαμβάνεται υπόψη η 1η Ιανουαρίου του έτους γεννήσεως."

'Αρθρο 2

Στην παράγραφο 1 η λέξη "προσαυξάνεται" διαγράφεται και αντικαθίσταται με τη λέξη "ανέρχεται".

'Αρθρο 4 1) Στην παράγραφο 1 με την οποία προστίθενται νέα εδάφια στο τέλος της παρ. 1 του άρθρου 40 του ν. 814/1978 αντικαθίστανται οι λέξεις "αιτία θανάτου" με τις λέξεις " λόγω κληρονομικής διαδοχής".

2) Στην παράγραφο 2 που αντικαθιστά τα πρώτα δύο εδάφια της παρ. 4 του άρθρου 40 του ν. 814/1978 διαγράφονται οι λέξεις "(εν ζωή, λόγω θανάτου),".

'Αρθρο 11

Στην παράγραφο 1 διαγράφονται οι λέξεις "ή σκοπιμότητας".

'Αρθρο 12

Το στοιχείο γ) τροποποιείται ως ακολούθως:

"γ) ι. Η εισήγηση προς τον Υπουργό Γεωργίας, ο οποίος θα χορηγεί το "Πράσινο Πιστοποιητικό".

ιι. Ο ύστερα από κοινή απόφαση των Υπουργών Εθνικής Παιδείας και Θρησκευμάτων και Γεωργίας καθορισμός των όρων, των προϋποθέσεων και της διαδικασίας χορήγησης του "Πράσινου Πιστοποιητικού" και κάθε άλλης αναγκαίας λεπτομέρειας για την εφαρμογή της παρούσας περίπτωσης και μετά από συνεννόηση με τον Οργανισμό Επαγγελματικής Εκπαίδευσης και Κατάρτισης (Ο.Ε.Ε.Κ.), ο οποίος συντονίζει σε εθνικό επίπεδο την επαγγελματική εκπαίδευση και κατάρτιση και έχει την ευθύνη της τυπικής πιστοποίησής της."

Το στοχείο η) τροποποιείται ως ακολούθως:

"η) Η σύνδεση των γεωργικών εφαρμογών, της γεωργικής έρευνας και των γεωργικών ερευνητικών ιδρυμάτων με τη γεωργική επαγγελματική εκπαίδευση και κατάρτιση."

'Αρθρο 15

Η παράγραφος 6 διαγράφεται.

'Αρθρο 16

Η παρ. 1 τροποποιείται ως ακολούθως:

"1. Ο Διευθύνων Σύμβουλος του Οργανισμού διορίζεται με απόφαση του Υπουργού Γεωργίας, που δημοσιεύεται στην Εφημερίδα της Κυβερνήσεως, με τριετή θητεία που μπορεί να ανανεωθεί για ίσο χρονικό διάστημα."

'Αρθρο 19

1) Στην παράγραφο 6 οι λέξεις "τις υπηρεσίες από τις οποίες αποσπώνται" αντικαθίστανται από τις λέξεις "τον Οργανισμό".

2) Στην παράγραφο 8 οι λέξεις "τις υπηρεσίες από τις οποίες αποσπώνται" αντικαθίστανται από τις λέξεις "τα "Κέντρα ΔΗΜΗΤΡΑ"".

'Αρθρο 20

Στην παράγραφο 2 μετά το στοιχείο ε) προστίθεται νέο στοιχείο στ) που έχει ως εξής:

"στ) έναν εκπρόσωπο του τοπικού Παραρτήματος του Γεωτεχνικού Επιμελητηρίου Ελλάδας (ΓΕΩΤΕΕ)."

Το δεύτερο εδάφιο της παραγράφου 2 τροποποιείται ως εξής:

"Τα υπό στοιχεία β' και γ' μέλη με τους αναπληρωτές τους προτείνονται από τον οικείο Νομάρχη, τα δε υπό στοιχεία δ', ε' και στ' από τους αντίστοιχους φορείς."

'Αρθρο 22

Το εδάφιο α) τροποποιείται ως ακολούθως:

"α) Πόρος από το Λογαριασμό για την Απασχόληση και την Επαγγελματική Κατάρτιση (ΛΑΕΚ), όπως αυτός ορίζεται στο ν. 2434/96 (Α' 188). Το Δ.Σ. του Ο.Γ.Ε.Ε.Κ.Α. "ΔΗΜΗΤΡΑ" υποβάλλει αίτημα για διάθεση πόρου τουλάχιστον 10% του συνολικού πόρου ετησίως στην Επιτροπή Διαχείρισης του ΛΑΕΚ, η οποία εισηγείται το ύψος του εν λόγω πόρου και το υποβάλλει προς έγκριση στο Δ.Σ. του Οργανισμού Απασχόλησης Εργατικού Δυναμικού (ΟΑΕΔ). Το ύψος του πόρου αυτού επικυρώνεται με κοινή απόφαση των Υπουργών Γεωργίας και Εργασίας και Κοινωνικών Ασφαλίσεων που δημοσιεύεται στην Εφημερίδα της Κυβερνήσεως."

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Είναι καλύτερα να τις αναπτύξει προφορικά, για να τις καταλάβουμε.

ΠΡΟΕΔΡΕΥΩΝ (Παναγιώτης Σγουρίδης): Θα τις αναπτύξει ο κύριος Υπουργός, όταν πάρει το λόγο. Εσείς θα τις πάρετε στα χέρια σας πρώτα, οπότε να μη σας τις διαβάζει, αλλά να μπορείτε να τις δείτε κιόλας.

Ο κ.Νάκος, έχει το λόγο.

ΑΘΑΝΑΣΙΟΣ ΝΑΚΟΣ: Κύριε Πρόεδρε, επειδή χθες το βράδυ έγινε μια συζήτηση με τον κ.Κεδίκογλου εκτός θέματος, θέλω να πω κάτι, έχοντας δει την απόφαση που υπογράφει ο κ.Χριστοδουλάκης. Χθες το βράδυ, φεύγοντας από τη Βουλή -εγώ δεν θα φωνάξω- άφησα το αυτοκίνητό μου έξω από το σπίτι μου, το οποίο αυτοκίνητο εκλάπη το πρωί.

Ερωτώ: 'Οταν ο οποιοσδήποτε Δήμαρχος "Κολοπετινίτσας" έχει αυτοκίνητο με πληρωμένα τα έξοδα συντήρησης και οδηγό, όταν ο οποιοσδήποτε νομάρχης και ο οποιοσδήποτε πρόεδρος οργανισμού έχει αυτά τα προνόμια, εμείς με αυτόν το μισθό που παίρνουμε και με αυτήν τη ρύθμιση, πού θα βρω εγώ δεκαεπτά εκατομμύρια (17.000.000) δραχμές, να πάρω αυτοκίνητο, να έρχομαι από το Βόλο; Κάνω μια ερώτηση. Διότι στο τέλος, "κρυβόμαστε πίσω από το δάκτυλό μας". Θα προσπαθήσω, λοιπόν και εγώ να εγγραφώ σε κάποια κατάσταση, όπως ίσως έχουν εγγραφεί και άλλοι συνάδελφοι, ούτως ώστε να είμαι χρηματοδοτούμενος από άλλες καταστάσεις και να υπηρετώ άλλα συμφέροντα.

ΓΕΩΡΓΙΟΣ ΚΑΛΑΝΤΖΗΣ: 'Εκλεισαν οι καταστάσεις!

ΑΘΑΝΑΣΙΟΣ ΝΑΚΟΣ: Θα παρακαλέσω και μπορεί να με δεχθούν!

ΚΟΣΜΑΣ ΣΦΥΡΙΟΥ: Δεν γνωρίζω αν υπάρχουν Βουλευτές της Νέας Δημοκρατίας, που έχουν εγγραφεί σε τέτοιες καταστάσεις, πάντως Βουλευτές του ΠΑΣΟΚ, δεν έχουν εγγραφεί.

ΠΡΟΕΔΡΕΥΩΝ (Παναγιώτης Σγουρίδης): Σίγουρα όλοι μας συμφωνούμε, ότι υπάρχει μια μεγάλη παραφιλολογία γύρω από τις αμοιβές των Βουλευτών, οι οποίες...

ΑΘΑΝΑΣΙΟΣ ΝΑΚΟΣ: Ποιες αμοιβές; Για αυτοκίνητο σας είπα. Υπάρχει δήμαρχος κωμοπόλεως των δύο χιλιάδων κατοίκων, που να μην έχει κρατικό αυτοκίνητο, που να πληρώνει τη συντήρησή του, τις βενζίνες και τον οδηγό; Εμείς,

Σελίδα 560 

τι είμαστε τελικά; Δεν παίζουμε κανένα ρόλο; Είμαστε μόνο για να ακούμε από κάθε πλευρά τις βρισιές; 

ΠΡΟΕΔΡΕΥΩΝ (Παναγιώτης Σγουρίδης): Συμφωνούμε, αλλά αυτά τα πράγματα θα πρέπει με σωστό τρόπον τα δώσουμε να τα καταλάβει ο κόσμος.

Ορίστε, έχετε το λόγο, κύριε Νάκο. Θα σας βάλω το χρόνο από την αρχή.

ΑΘΑΝΑΣΙΟΣ ΝΑΚΟΣ: Ποιο σωστό τρόπο; 'Ενας είναι ο τρόπος. Αυτήν τη γελοία αμοιβή, την οποία παίρνουμε, που είναι αμοιβή για να καλύψουμε τμήμα των εξόδων, να έρθουμε όλοι μαζί να την καταθέσουμε στον Πρόεδρο της Βουλής και να τελειώνουμε.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Νάκο.

ΑΘΑΝΑΣΙΟΣ ΝΑΚΟΣ: Θα κάνω μόνο παρατηρήσεις, για το που συμφωνώ και το που δεν συμφωνώ.

'Οσον αφορά το άρθρο 1, πιστεύω, κύριε Υπουργέ, ότι πρέπει να γίνει αυτή η τροποποίηση, την οποία σας είπα και χθες το βράδυ. Δηλαδή μέχρι ποσού ενάμισι εκατομμυρίου δραχμών, που είναι από άλλη πηγή, εκτός από γεωργικό εισόδημα, να μη λαμβάνεται υπόψη στον υπολογισμό του 50%.

'Εχω παραδείγματα της περιοχής Αλμυρού. Δούλεψαν στην ΑΛΔΕΚΑΝ εκατό μεροκάματα τους τρεις μήνες τους καλοκαιρινούς και πήραν επτακόσιες χιλιάδες (700.000) δραχμές. Δεν πήραν επτακόσιες χιλιάδες (700.000) δραχμές από αγροτικό εισόδημα, αλλά πήραν πεντακόσιες χιλιάδες (500.000) δραχμές. Πηγαίνει ο άλλος και λέει, ότι επειδή έχετε μεγαλύτερο από το 50%, δεν δικαιούσθε την επιδότηση που δώσατε για τα βαμβάκια. Νομίζω, ότι αυτό είναι προφανές, γιατί όταν ακούσουν οι Γερμανοί και οι Γάλλοι για ενάμισι εκατομμύριο (1.500.000) δραχμές, δεν νομίζω να πουν ότι είναι ένα ποσόν το οποίο διαστρεβλώνει την έννοια του ποιος είναι αγρότης και ποιος δεν είναι.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ο νέος αγρότης.

ΑΘΑΝΑΣΙΟΣ ΝΑΚΟΣ: 'Οχι, ο οποιοσδήποτε για να έχει την αγροτική ιδιότητα, πρέπει να είναι κατά 50% του χρόνου απασχόλησης εκεί και το 50% του εισοδήματός του να είναι από αγροτικές εργασίες. Σε αυτό το 50% δεν θα λαμβάνεται υπόψη εισόδημα μέχρι ενάμισι εκατομμύριο (1.500.000) δραχμές το χρόνο από άλλη πηγή, από οποιαδήποτε πηγή. Μιλάμε για εκατό χιλιάδες (100.000) δραχμές το μήνα.

Επίσης, τα οφελήματα που υπάρχουν στο άρθρο 1, δεν έχουν καλή ασφαλιστική δικλείδα με την έκδοση της οικοδομικής αδείας, που αναφέρετε. Λέει το άρθρο 1: "'Αν μετά την παύση της απασχόλησης ο υπόχρεος προτίθεται να προβεί σε ανέγερση κτισμάτων ... η άδεια αυτή δεν χορηγείται". Θα έπρεπε να βρεθεί άλλος τρόπος ελέγχου. Είναι σαφές, ότι είμαστε υπέρ του ελέγχου, αλλά πιστεύω ότι πρέπει να υπάρξει μία απόφαση. Δηλαδή να συμπληρωθεί εδώ, ότι με απόφαση μπορεί να καθορίζεται άλλη ασφαλιστική δικλείδα, άλλος τρόπος ελέγχου, ότι δεν έχει γίνει καταστρατήγηση αυτών των διατάξεων. Διότι φοβούμαι, ότι θα οδηγήσει σε αυθαίρετη δόμηση, προκειμένου να μην υποβληθεί η ποινή εκείνη. 

'Αλλος τρόπος θα ήταν να είναι υποχρεωμένος να προσκομίσει στις φορολογικές δηλώσεις βεβαίωση, ότι εξακολουθεί να έχει την αγροτική ιδιότητα ή όχι. Διότι φοβούμαι, ότι την άδεια ή δεν θα τη βγάλει ποτέ ή θα κτίσει παράνομα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δηλαδή, να αφήσουμε τα άλλα και να προσθέσουμε, ότι με απόφαση του Υπουργού...

ΑΘΑΝΑΣΙΟΣ ΝΑΚΟΣ: 'Οτι με απόφαση του Υπουργού μπορεί να υπάρξουν και άλλες ρυθμίσεις, που να διασφαλίζουν, ότι θα απωλέσει την αγροτική ιδιότητα και θα τη δηλώσει, δηλαδή δεν θα το υποκρύψει. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Συμφωνώ.

ΑΘΑΝΑΣΙΟΣ ΝΑΚΟΣ: Πιστεύω, ότι δεν είναι καλή ασφαλιστική δικλείδα η έγκριση οικοδομικής αδείας.

Υπάρχει παραλογισμός, κατά την άποψή μου, στο άρθρο 2. Συμφωνώ βεβαίως με το 50% της δαπάνης στα αφορολόγητα, στις μεταβιβάσεις. 

'Οταν οι κληρονόμοι μεταβιβάζουν σε έναν από τους συγκληρονόμους, δεν υπάρχει φόρος μεταβίβασης. Και δεν υπάρχει φόρος κληρονομιάς, όταν οι κληρονόμοι επί μία δεκαετία δίδουν την εκμετάλλευση σε έναν. 'Ομως, όταν το μεταβιβάζουν ολοσχερώς σε έναν, δεν απαλλάσσονται του φόρου κληρονομιάς. Αυτό δεν προκύπτει από τη διάταξη.

'Αρα, λοιπόν, είναι καλύτερο να τα μεταβιβάσουν για δέκα χρόνια και να απαλλαγούν από το φόρο κληρονομιάς και αν το δώσουν εφ' όρου ζωής, να μην απαλλαγούν από το φόρο κληρονομιάς; Μεταβίβαση, λοιπόν, με κάθε τρόπο ή εκμετάλλευση μέχρι δέκα χρόνια. Δεν μπορούμε να περιλαμβάνουμε το έλασσον και να μην έχουμε το μέγιστο, τη μέγιστη παραχώρηση. Η μέγιστη παραχώρηση πρέπει και αυτή να απολαμβάνει τα ίδια προνόμια.

'Αρα, ούτε φόρο κληρονομιάς ούτε φόρο μεταβιβάσεως πληρώνουν, εάν μεταβιβάσουν.

Θα ξαναπώ τώρα για τον τετραπλασιασμό του φόρου μεταβιβάσεως ακινήτων. Δεν ξέρω τι είχε κατά νου αυτός που βοήθησε στη διατύπωση της διάταξης. Η φορολογία μεταβιβάσεως ακινήτων για εκτός σχεδίου πόλεως ισχύει; 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Βεβαίως.

ΑΘΑΝΑΣΙΟΣ ΝΑΚΟΣ: Εάν ισχύει, τότε η φορολογία σήμερα γίνεται με 9% μέχρι τα τέσσερα εκατομμύρια (4.000.000) και με 11% για το πλέον των τεσσάρων εκατομμυρίων. 'Αρα όλες οι μεταβιβάσεις θα είναι στη διακριτική ευχέρεια, δεν ξέρω τίνος, για να φορολογήσει εμένα που δεν είμαι αγρότης είτε με 11% είτε με 44%. Γεννάται το ερώτημα, πότε θα πληρώνω 11% και πότε 44%.

Εάν, εγώ που είμαι μηχανικός και κάνω δουλειές, αγοράσω μία έκταση για τουριστική ή για βιομηχανική εκμετάλλευση, δεν στερώ από άλλον αγρότη γη και την καλλιεργώ εγώ νοικιάζοντας τα κτήματα, αλλά κάνω μια άλλη δραστηριότητα. Βεβαίως σ'αυτήν την περίπτωση θα έπρεπε να πληρώσω 11%, μια που δεν έπαψε να ισχύει. Εάν, όμως, εξακολουθήσω να καλλιεργώ ένα κτήμα, επειδή δεν είμαι αγρότης, θα έπρεπε να πληρώσω 44%.

Κατά συνέπεια η φορολόγηση εξαρτάται από το τι προτίθεμαι να κάνω. Πώς θα αποδεικνύεται αυτό, πώς θα ελεγχθεί και ποιος θα το αποφασίζει; Πιστεύω ότι αυτή η διάταξη είναι λάθος. Το εργαλείο που έχετε στο άρθρο 5 είναι αυτό που μπορεί να βοηθήσει. 

Λέει στο άρθρο 5, ότι η προβλεπόμενη της παραγράφου 2 του παρόντος άρθρου φορολογική απαλλαγή αίρεται, αν μέσα σε προθεσμία δεκαπέντε ετών η έκταση που μεταβιβάστηκε άλλαξε χρήση, εκμισθώθηκε ή δεν καλλιεργήθηκε. Τότε υπάρχει αυτή η διαδικασία, που πληρώνεις φόρο γιατί έτυχες μιας φοροαπαλλαγής, όπως η φοροαπαλλαγή για την αγορά πρώτης κατοικίας ή όπως η επιδότηση σύμφωνα με τις διατάξεις του 1892.

'Αρα, κατά τη δική μου άποψη, θα έπρεπε να αναπροσαρμοστεί όλο το πλέγμα. Ακόμη θα έπρεπε να καθορισθεί, ότι όταν η γη είναι για αγροτική χρήση, τότε η τιμή είναι συγκριτικό στοιχείο για αγροτική γη. 'Οταν είναι για άλλη δραστηριότητα, τότε θα λαμβάνονται υπόψη για την εκτίμηση από την εφορία αντίστοιχες μεταβιβάσεις της ευρύτερης περιοχής, που είναι για οικοδομήσιμες χρήσεις. Με αυτό, λοιπόν, το διαχωρισμό θα επιτύχουμε τη διαφοροποίηση της αγροτικής γης, από τη γη που ενδείκνυται ή πιθανόν είναι ενδεδειγμένη για άλλη χρήση. Κατά την έκδοση δε της οικοδομικής αδείας θα πρέπει να προσκομίζεται βεβαίωση, όπως προσκομίζονται βεβαιώσεις για την αγορά πρώτης κατοικίας για τη φοροαπαλλαγή και το πιστοποιητικό που θα λέει με ποιον τρόπο φορολογήθηκε.

Αν μεν φορολογήθηκε ως αγροτική γη και πάει να οικοδομήσει, τότε να μπαίνει ο επιπλέον φόρος με το αντίστοιχο επιτόκιο. Με αυτόν τον τρόπο μπορούμε να προχωρήσουμε και πιο τολμηρά στο εξής: Γιατί 75% κάθε αξίας; Δηλαδή, αν πάρει κανείς είκοσι στρεμματάκια από μεταβίβαση ακινήτων, πρέπει σώνει και καλά να πληρώσει φόρο; Να είναι το 100% αν γίνει εκτίμηση ως αγροτική γη. Ξέρω γιατί βάζετε το 75%. Το βάζετε, γιατί μερικές εκτάσεις έχουν αξία δύο, τριών και τεσσάρων εκατομμυρίων το στρέμμα,

Σελίδα 561 

όπως τις εκτιμά η εφορία. Το σκεπτικό, όμως, της εφορίας, όταν βάζει αυτές τις τιμές, δεν είναι ότι εκτιμά αγροτική γη. Ουαί και αλίμονο αν πιστεύουμε ότι υπάρχει αμιγώς αγροτική γη, που έχει αξία τριών και τεσσάρων εκατομμυρίων και αποδίδει εισόδημα σε κάποιον τα ψίχουλα, που του αποδίδει.

'Αρα, λοιπόν, έχει δύο μέτρα και δύο σταθμά, δύο παπούτσια για το ίδιο πόδι, ένα αγροτικής γης και ένα οικοδομήσιμης γης, εκμεταλλεύσιμης με άλλον καθ' οιονδήποτε τρόπο. Πιστεύω, ότι αυτός ο διαχωρισμός είναι που κάνει τη διαφορά και την ουσία. Αυτή είναι και η πρότασή μου.

Τρίτον, υπάρχουν μερικά νομοτεχνικά προβλήματα, τα οποία πρέπει να τα απαλείψουμε. Θα σας πω το εξής:

'Αρθρο 3: Αφορολόγητα ποσά νέων αγροτών στη φορολογία κληρονομιών. Λέει στη β' παράγραφο: "Ο κληρονομούμενος είχε ως κύριο επάγγελμα αγροτικές εργασίες". Μα αφού προσδιορίσατε πιο μπροστά. Πρέπει να διορθωθεί και να ειπωθεί ως εξής: "ο κληρονομούμενος ήταν αγρότης".

Στην παρ. γ', στο ίδιο άρθρο: "Ο κληρονόμος είναι νέος αγρότης και ασχολείται κατά κύριο επάγγελμα σε αγροτικές εργασίες". Σβήστε το το άλλο και να γίνει: "Ο κληρονόμος είναι νέος αγρότης". 'Εχουμε προσδιορίσει την έννοια του αγρότη και του νέου αγρότη στο άρθρο 1. Αυτές οι επαναλήψεις το μόνο που προκαλούν είναι σύγχυση και πιθανώς διαφορετικές ερμηνείες.

Στο άρθρο 5, στη μέση του άρθρου, στο σημείο 1. λέει: "Οι διατάξεις των προηγουμένων εδαφίων δεν εφαρμόζονται στις δικαιοπραξίες του άρθρου 12 του παρόντος νόμου". Και το άρθρο 12, λέει τους σκοπούς του "ΔΗΜΗΤΡΑ". Θέλει σβήσιμο αυτό.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στην επιτροπή είχαμε προσθήκη. 'Ηταν άλλο άρθρο.

ΑΘΑΝΑΣΙΟΣ ΝΑΚΟΣ: 'Ηταν άλλο άρθρο, το 12. Θέλει σβήσιμο.

Για τη φορολογία μεταβίβασης, πιστεύω, ότι το άλμα που υπάρχει από τον αγρότη, που έχουμε σήμερα, μέχρι το νέο αγρότη, είναι τεράστιο. Δεν υπάρχει ένα κίνητρο, ένα πριμ γι' αυτόν που είναι σαράντα ένα με αυτόν που είναι τριάντα εννιά, να έχει δηλαδή το πριμ ο τριανταεννιάχρονος αλλά αυτός που είναι σαράντα ένα να μην καταδικάζεται στην πυρά.

Διότι να σας πω τι γίνεται. Θα έπρεπε να αναπροσαρμοσθεί η φορολογία και για τον πραγματικό αγρότη, που είναι σαρανταενός ετών. Δηλαδή, αν ένας αγρότης σαρανταενός ετών πάει και αγοράσει γη, ξέρετε πώς φορολογείται σήμερα; Αν μεν η αξία, την οποία εκτιμήσει ο έφορος, είναι κάτω του ενός εκατομμυρίου (1.000.000), απαλλάσσεται για τις πεντακόσιες χιλιάδες (500.000) και πληρώνει φόρο για το υπόλοιπο. Αν είναι πάνω από ένα εκατομμύριο (1.000.000) έστω και μία δραχμή, πληρώνει φόρο εις ολόκληρο. 'Αρα, λοιπόν, δεν υπάρχει ούτε μία σταδιακή κατάσταση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κάντε μία πρόταση.

ΑΘΑΝΑΣΙΟΣ ΝΑΚΟΣ: Θα το σκεφθώ και θα σας πω στη δευτερολογία μου, κύριε Υπουργέ.

Πιστεύω ότι είναι λάθος τελικά, παρ' ότι είχατε δίκιο και εγώ δεν το είχα δει καλά, η παράγραφος 4, του άρθρου 5. Τα από ρημοτομικό σχέδιο πόλης να είναι σε επαφή, συμφωνώ, αλλά από όρια οικισμών, δεν συμφωνώ. Σας επαναλαμβάνω, ότι τα όρια οικισμών καθορίστηκαν το 1986 με προτάσεις των κοινοταρχών και περιλαμβάνουν εντός των ορίων καλλιεργήσιμη γη, οι οποίοι με μία διάθεση επεκτατισμού μεγάλωσαν τα όρια των οικισμών τους όσο μπορούσαν. 'Αρα, τα εν επαφή με τα όρια των οικισμών είναι σαφώς αγροτική γη, κύριε Υπουργέ, και δεν πρέπει να εξαιρεθούν.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Να διαγράψουμε το "οικισμό";

ΑΘΑΝΑΣΙΟΣ ΝΑΚΟΣ: Πρότασή μου είναι το "οικισμό".

Επίσης, για τις κτηνοτροφικές εγκαταστάσεις, συμφωνώ για τα χίλια μέτρα από τον αιγιαλό, αλλά τα πεντακόσια μέτρα είναι πολλά. Μου θυμίζει την απόφαση του μακαρίτη του τέως αγαπητού Κατσιγιάννη, που είχε βάλει στο Πήλιο, ότι πρέπει να κτίζεις από τον άξονα της οδού σαράντα πέντε μέτρα. Λόγω κλίσεως του εδάφους με τα σαράντα πέντε μέτρα έφθανες στη θάλασσα πολλές φορές, διότι οι αποστάσεις μετρούνται οριζοντίως, με αποτέλεσμα να μην μπορεί να κτισθεί το Πήλιο. Πιστεύω, λοιπόν, ότι τα πεντακόσια μέτρα από τον αιγιαλό, που είναι εξήντα μέτρα από τη θάλασσα, δηλαδή πεντακόσια εξήντα μέτρα, σε περιοχές που υπάρχουν κλίσεις -και όπως ξέρετε καλλιεργείται το κεκλιμένο, δεν καλλιεργείται το οριζόντιο, έχει διαφορά αυτό- ή υπάρχουν χερσόνησοι ή είναι νησιωτικές περιοχές, είναι δραματικό.

Πιστεύω ότι πρέπει να γίνει διακόσια το πεντακόσια. Ειλικρινά το πιστεύω, δεν πλειοδοτώ ως προς τις παροχές. 

Πρόσθετα κίνητρα για τους νέους αγρότες. Θα πρέπει η επιδότηση για το νέο αγρότη, αν ισχύσουν τα επιτόκια αυτά, όπως τα περιγράφετε, να γίνει από το ελληνικό δημόσιο προς οποιαδήποτε τράπεζα, ούτως ώστε να μπορεί ο αγρότης να απευθυνθεί στην Εμπορική Τράπεζα, που έχει το μικρότερο επιτόκιο, διότι εδώ δεν διευκρινίζεται ότι δίδεται η επιδότηση αυτή του επιτοκίου.

Επιβαρύνει το ελληνικό δημόσιο. Το επιβαρύνει προς οποιαδήποτε τράπεζα, με την εγγύηση του ελληνικού δημοσίου; Είναι προς οποιαδήποτε τράπεζα, προς οποιοδήποτε πιστωτικό ίδρυμα. Εδώ δημιουργείται συνειρμικά τουλάχιστον η εντύπωση, ότι αφορά μόνο την Αγροτική Τράπεζα.

(Στο σημείο αυτό κτυπά το προειδοποιητικό κουδούνι λήξης του χρόνου ομιλίας του κυρίου Βουλευτή.)

'Οπως σας είπα, η Αγροτική Τράπεζα έχει επιτόκιο 17% και 18%. 'Αρα, λοιπόν, αν πάω στην Τράπεζα Εργασίας, στην Τράπεζα Πίστεως που μου δίνει με επιτόκιο 12%, τότε δεν θα έχω την επιδότηση; Ποια θα είναι η διαδικασία; Να έχω την επιδότηση στο επιτόκιο.

ΠΡΟΕΔΡΕΥΩΝ (Παναγιώτης Σγουρίδης): Βγαίνει πάντα εγκύκλιος, η οποία πηγαίνει προς τα πιστωτικά ιδρύματα.

ΑΘΑΝΑΣΙΟΣ ΝΑΚΟΣ: Δεν το λέει.

ΠΡΟΕΔΡΕΥΩΝ (Παναγιώτης Σγουρίδης): Αυτό πάντα έτσι γίνεται.

ΑΘΑΝΑΣΙΟΣ ΝΑΚΟΣ: Μακάρι. Ποιος δεν το θέλει αυτό;

ΠΡΟΕΔΡΕΥΩΝ (Παναγιώτης Σγουρίδης): Αυτό σημαίνει, ότι θα καθοριστούν και οι φορείς.

ΑΘΑΝΑΣΙΟΣ ΝΑΚΟΣ: Προτείνω μετά την παράγραφο 3, στο άρθρο 6, να προστεθεί παράγραφος, η οποία θα λέει ότι τα επιτόκια των μακροπροθέσμων δανείων, που χορηγούνται για την αγορά γης προς τους νέους αγρότες ορεινών και μειονεκτικών περιοχών, επιδοτούνται κατά 80% -και κατά 60% επιδοτούνται τα επιτόκια των δανείων που χορηγούνται στους νέους αγρότες των λοιπών περιοχών- του επιτοκίου, με το οποίο οι δημόσιοι υπάλληλοι παίρνουν δάνειο από το Ταμείο Παρακαταθηκών και Δανείων κάθε φορά.

Πιστεύω, ότι με αυτόν τον τρόπο, κύριε Στρατάκη, αυτό γίνεται σαφές. Υπάρχει ένα μικρό επιτόκιο, ώστε να λειτουργεί με τον τρόπο που λειτουργούν τα επιτόκια.

(Στο σημείο αυτό κτυπά το κουδούνι λήξης του χρόνου ομιλίας του κυρίου Βουλευτή.)

Κύριε Πρόεδρε, να σταματήσω και να συνεχίσω στη δευτερολογία;

ΠΡΟΕΔΡΕΥΩΝ (Παναγιώτης Σγουρίδης): Προσπαθούμε να συζητηθούν τα δύο κεφάλαια ξεχωριστά. Συνεχίστε, τι να σας πω.

ΑΘΑΝΑΣΙΟΣ ΝΑΚΟΣ: Εγώ δέχθηκα. Ο κ. Στρατάκης έχασε το χρόνο, επειδή δεν δέχθηκε. Εγώ τον κερδίζω.

ΠΡΟΕΔΡΕΥΩΝ (Παναγιώτης Σγουρίδης): Ορίστε, συνεχίστε παρακαλώ.

ΑΘΑΝΑΣΙΟΣ ΝΑΚΟΣ: 'Ερχομαι στο τρίτο κεφάλαιο, που γίνεται λόγος για τη χρηματοδοτική μίσθωση. Συμφωνώ απολύτως, αλλά δεν είμαι σε θέση, τουλάχιστον, να γνωρίζω. 'Εχω την άποψη, ότι τα επιτόκια των χρηματοδοτικών μισθώσεων είναι πάρα πολύ υψηλά. Αν δεν κάνω λάθος, σήμερα είναι στο 26%. 'Αρα, λοιπόν, το 35% του 26%, οδηγεί ξανά σε ένα επιτόκιο, το οποίο δεν πρόλαβα να το ρωτήσω και το οποίο δεν θα είναι δελεαστικό. Ουσιαστικά δεν αποτελεί κίνητρο. Το συμπέρασμα είναι να το κοιτάξουμε σήμερα για να δούμε, αν 

Σελίδα 562 

πραγματικά αποτελεί δυνατότητα να αγοράσει κανείς γη με λήζινγκ ή αν αυτά τα νούμερα που βάζουμε, είναι τέτοια, που δεν οδηγούν πουθενά και είναι ευχές απλώς.

Για τις αγροτικές κατασκευές, όταν είχαμε υποβάλει την πρόταση της Νέας Δημοκρατίας, που από ό,τι βλέπω μερικά άρθρα είναι αντιγραφή, διαφοροποιήθηκαν ορισμένα πράγματα. Το σκεπτικό ήταν, ότι ο συνταξιούχος δάσκαλος, ο συνταξιούχος στρατιωτικός, θα πρέπει να έχει κίνητρο να πάει στο χωριό του να κτίσει ένα σπίτι και να γηροκομηθεί εκεί, διότι ο στόχος δεν ήταν μόνο η μείωση του κόστους ...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Νάκο, από τα πρακτικά της συζήτησης που έγινε στην επιτροπή, προκύπτει, ότι δεν έγιναν οι μεταβολές που είχαμε ζητήσει. Δεν έγινε καλή εγγραφή εδώ. Είχα ζητήσει να εξαιρεθούν τα ορεινά.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, να σηκωθείτε να ομιλήσετε όρθιος.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εντάξει, κύριε Πρόεδρε.

Είχα ζητήσει να εξαιρεθούν τα ορεινά. Δηλαδή, να μπορεί οποιοσδήποτε να κτίζει ελεύθερα στα ορεινά. Και νομίζω ότι θα το θυμούνται οι συνάδελφοι, που ήταν τότε στην επιτροπή.

ΑΘΑΝΑΣΙΟΣ ΝΑΚΟΣ: Εγώ στην πρόταση που είχα κάνει τότε έλεγα, ότι για μεν τις αποθήκες, σταύλους, περιφράξεις κλπ, είναι προφανές, ότι πρέπει να είναι αγρότης και όχι βιομήχανος ή βιοτέχνης. Αυτός πρέπει να πληρώνει κανονικά.

Εκείνο, όμως, το οποίο εξαιρούσαμε, είναι, ότι η πρώτη κατοικία -και μπορεί να γίνει εδώ πέρα- δεν είναι απαραίτητο να κτίζεται από τους έχοντες την αγροτική ιδιότητα. Και, αν θέλετε, μπορεί εκεί να ξαναμπεί το "χίλιοι κάτοικοι".

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Οι κάτοικοι των ορεινών περιοχών μπορούν ελεύθερα να κτίζουν.

ΑΘΑΝΑΣΙΟΣ ΝΑΚΟΣ: 'Ετσι, με αυτές τις διατάξεις.

Τέλος, είχα πει στη Διαρκή Κοινοβουλευτική Επιτροπή, ότι η λογική της μείωσης των ημερών του ΙΚΑ είναι η εξής: Πολλοί αγρότες χρησιμοποιούν τα χεράκια τους, την οικογένειά τους, για να κάνουν αγροτικές δουλειές. Είναι δυνατόν να πληρώσουν ημερομίσθια ΙΚΑ για τη διαμόρφωση περιβάλλοντος χώρου, όπως στην Εκάλη, που έρχονται και κάνουν παρτέρια; Εκεί έχουν λαχανόκηπους. 'Αρα, υπάρχει ουσιαστικός λόγος που μειώνεται στο 50% των ημερών εργασίας.

'Ομως, παράλληλα, δεν ξέρετε την εξής διαδικασία, ότι μαζί με το ΙΚΑ, που προσδιορίζεται στην έκδοση της οικοδομικής αδείας, προσδιορίζεται πλέον και ο συμβατικός προϋπολογισμός κάθε έργου συναρτώμενος από την τιμή ζώνης κάθε περιοχής από τον πίνακα αντικειμενικού προσδιορισμού της αξίας των ακινήτων. 'Αρα, όταν πάμε να βγάλουμε μια άδεια, προκύπτει ένας προϋπολογισμός, τον οποίο πρέπει να τον αποδείξεις με τιμολόγια. 'Οταν, λοιπόν, δέχεσθε ότι υπάρχει αυτοαπασχόληση στην ανέγερση κτισμάτων, είναι προφανές, ότι πρέπει να δεχθείτε αυτήν την απασχόληση και για το ΙΚΑ και για την εφορία.

'Αρα, εδώ πρέπει να προστεθεί, ότι σε αυτές τις περιπτώσεις μειώνεται στο 50% το συμβατικό κόστος της οικοδομής, βάσει του οποίου ζητάει η εφορία τιμολόγια από τους υπερεργολάβους, για να θεωρήσει το χαρτί για να πάρεις ρεύμα και νερό.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Δεν ισχύει αυτό, όμως. Θα πρέπει να χωριστεί σε εργατικά και υλικά.

ΑΘΑΝΑΣΙΟΣ ΝΑΚΟΣ: 'Οχι, δεν καταλάβατε. 

ΠΡΟΕΔΡΕΥΩΝ (Παναγιώτης Σγουρίδης): Λοιπόν, θα πρέπει να ξεχωρίσει, διότι αν δεν το κάνετε έτσι...

ΑΘΑΝΑΣΙΟΣ ΝΑΚΟΣ: Κύριε Πρόεδρε, να σας το δώσω να καταλάβετε. 

Κάνω ένα σπίτι εκατόν σαράντα τετραγωνικών. Εκτός από τα ημερομίσθια που προσδιορίζονται στην άδεια και λες ότι τόσα ημερομίσθια θα κολλήσω, τα οποία μειώνονται με αυτήν τη διάταξη στο 50% που ισχύει για τα αστικά ακίνητα, πηγαίνεις και μια κατάσταση και λες, ότι η τιμή ζώνης είναι ενενήντα χιλιάδες (90.000) επί 1,15 για εκατόν σαράντα τετραγωνικά πρέπει να προσκομίσω αποδεικτικά στοιχεία εξόδων δεκατεσσάρων εκατομμυρίων (14.000.000).

Εάν όμως δεχόμαστε, ότι αυτοαπασχολείται και βάφει με τη μπατανόβουρτσα το σπίτι του, τότε γιατί πρέπει να τον υποχρεώσουμε να πάει τιμολόγιο του μπογιατζή που δεν χρησιμοποίησε; 'Η έβαλε τα κεραμίδια μόνος του, που τα βάζουν πολλοί, ή σοβάτισε μόνος του ή έφτιαξε πέντε πόρτες, γιατί "πιάνουν" τα χέρια του, ή έκανε τη διαμόρφωση της αυλής. Καταλάβατε;

ΠΡΟΕΔΡΕΥΩΝ (Παναγιώτης Σγουρίδης): Γι'αυτό είπα ότι θα πρέπει να χωριστεί σε υλικά και εργατικά.

ΑΘΑΝΑΣΙΟΣ ΝΑΚΟΣ: Δεν το χωρίζει η διάταξη. Θα πρέπει να κάνουμε άλλη διάταξη.

ΠΡΟΕΔΡΕΥΩΝ (Παναγιώτης Σγουρίδης): Το χωρίζει.

ΑΘΑΝΑΣΙΟΣ ΝΑΚΟΣ: Δεν το χωρίζει.

ΠΡΟΕΔΡΕΥΩΝ (Παναγιώτης Σγουρίδης): Διαβάστε τον Κανονισμό, το χωρίζει.

Ορίστε, κύριε Κολοζώφ, έχετε το λόγο.

ΟΡΕΣΤΗΣ ΚΟΛΟΖΩΦ: Θα προσπαθήσω να είμαι όσο το δυνατόν πιο σύντομος, γιατί εμείς έχουμε ορισμένα προβλήματα γενικά με τον προσανατολισμό, που τα είπαμε. 

Τώρα θα κοιτάξω στην κατ' άρθρο συζήτηση να μπορέσουμε να συμβάλουμε, έτσι ώστε να βελτιωθούν ορισμένα πράγματα.

Στο θέμα του ορισμού στο άρθρο 1. Εμείς θα θέλαμε να βρεθεί ένας τρόπος, να πάει προς την κατεύθυνση, που είπα και στην ομιλία μου, δηλαδή να παίρνεται υπόψη το συνολικό εισόδημα του αγρότη, γιατί υπάρχουν αυτές οι περιπτώσεις, που είπε και ο προηγούμενος συνάδελφος, όπου φτωχοί αγρότες, αυτό που μπορούν να πάρουν από τη γη τους, μπορεί να είναι

μικρότερο απ' αυτό που θα πάρουν με μια δραστηριότητα συμπληρωματική, για να μπορέσουν να επιβιώσουν.

Mια τέτοια σκέψη, που πάει προς αυτήν την κατεύθυνση, εμείς θα την αποδεχόμασταν.

Στο άρθρο 2 υπάρχουν δύο ζητήματα, κύριε Υπουργέ, για τα οποία έχουμε παρατηρήσεις. Στην παράγραφο 4, στην μεταβίβαση των ακινήτων ή γενικότερα της αγροτικής εκμετάλλευσης, καταλαβαίνουμε ότι θέλουν να μη διασπαστεί η περιουσία. Κι εκεί, όμως, θα έπρεπε να βάλουμε κάποια όρια, γιατί εμείς τώρα αντιμετωπίζουμε την κατάσταση αυτή όπως είναι σήμερα. Μεθαύριο, όμως, αν περάσουν δύο γενιές, θα έχουμε καταστάσεις, όπου αυτές οι εκτάσεις θα έχουν πολλαπλασιαστεί και θα υπάρξουν άλλου είδους προβλήματα. Δηλαδή, θα μπορούσε να μπει ένα όριο, μέχρι το οποίο θα μπορούν να απαλλάσσονται και να έχουν αυτό το ευεργέτημα, που αναφέρεται στην παράγραφο 4. Εάν χωράει μέσα στις δυνατότητες που έχετε, θα μπορούσε να βρεθεί μια τέτοια λύση.

Τέλος, στην παράγραφο 6, -είχαμε πει και στην επιτροπή, αλλά θέλω να υπογραμμίσω και σήμερα - εμείς είμαστε αντίθετοι, γιατί υπάρχουν περιπτώσεις πολιτών, που θέλουν να ασκήσουν μια αγροτική δραστηριότητα. Εμείς αυτό θέλουμε. Θέλουμε να ενισχύσουμε τους νέους να πάνε προς την αγροτική δραστηριότητα, να αγοράσουν μία γη, να την καλλιεργήσουν οι ίδιοι και να συνεχίσουν την αγροτική παραγωγή.

Σ' αυτήν την περίπτωση, όμως, θα είναι υποχρεωμένοι να πληρώνουν το τετραπλάσιο κάθε φορά, όπως προβλέπει ο νόμος, ενώ σε συνδυασμό με το άρθρο 25, αν θυμάμαι καλά, απ' αυτήν την υποχρέωση απαλλάσσονται οι εταιρείες χρηματοδοτικής μίσθωσης.

Δηλαδή, πρέπει να βρεθεί ένας τρόπος, να υπάρχει αυτό το κίνητρο ακόμα και σ' εκείνους τους νέους που, ενώ ζουν σε αστικές περιοχές, θέλουν να κάνουν αγορές αγρών, θέλουν να τους καλλιεργήσουν και να ενταχθούν και οι ίδιοι σε μια αγροτική παραγωγική διαδικασία.

Στο άρθρο 6, υπάρχει μία παρατήρηση στην πρώτη παράγραφο. Στο πρόγραμμα που θα δώσετε για έγκριση στην Ευρωπαϊκή 'Ενωση μιλάτε για μέτρα και κίνητρα για τους νέους αγρότες και υπογραμμίζετε ιδιαίτερα αυτούς που θα έχουν το "πράσινο πιστοποιητικό". Αυτό το ιδιαίτερο, δεν ξέρω πώς θα λειτουργήσει. Εγώ νομίζω ότι, όταν λέτε συνολικά για τους 

Σελίδα 563 

νέους αγρότες, καλύπτει και αυτούς που θα έχουν ύστερα το "πράσινο", δεδομένου ότι αυτοί θα έχουν και άλλα ευεργετήματα, για τα οποία μιλάμε παραπέρα.

Εμάς μας ενδιαφέρει να υπογραμμίσουμε το γεγονός των κινήτρων για τους νέους αγρότες. Από κει και πέρα, είναι κάτι το παραπανήσιο να μπορέσουμε να τους δώσουμε τη δυνατότητα να εκπαιδευτούν, να μορφωθούν, για να μπορέσουν να αποδώσουν καλύτερα. Θα μπορούσε να φύγει το "ιδίως αυτούς που κατέχουν επαγγελματική άδεια ως "πράσινο πιστοποιητικό"". Μπορούν να δημιουργηθούν ορισμένα προβλήματα.

Στο άρθρο 7, στην παύση της ιδιότητας του αγρότη, εμείς είμαστε αντίθετοι. Αυτές οι εξαιρέσεις, που αναφέρονται στην ανωτέρα βία, είναι ένας όρος πολύ ασαφής και δεν δίνει εγγύηση.

Εμείς θα θέλαμε τα χρονικά όρια να είναι λίγο...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Κολοζώψ, και ο εκπρόσωπός σας στη διαρκή επιτροπή είχε συμφωνήσει μ' αυτήν τη διατύπωση.

ΟΡΕΣΤΗΣ ΚΟΛΟΖΩΦ: Γνωρίζω ότι συμφώνησε, αλλά ξέρετε τι θέλω να πω, κύριε Υπουργέ; Ξέρω ότι έγινε συζήτηση στην επιτροπή, συμφώνησε ο εκπρόσωπός μας, γιατί το πνεύμα του ήταν να διασφαλίσει εκείνες ακριβώς τις περιπτώσεις, που είναι υποχρεωμένος ο αγρότης αν στα τέσσερα χρόνια κάτι του συμβεί να μπορεί να το αντιμετωπίσει.

'Ομως, εμείς εξακολουθούμε να θεωρούμε, ότι τα χρονικά όρια είναι κάπως πιεσμένα. Αν μπορούσαν να διευρυνθούν λίγο παραπάνω, για να ανταποκρινόμαστε και στα πράγματα, γιατί τώρα μιλάμε για αγρότες. Μπορεί να υπάρχουν δύο συνεχείς χρονιές που να έχουν σοβαρά προβλήματα.

Στο άρθρο 10 έχουμε δύο παρατηρήσεις, κύριε Υπουργέ. Η μία παρατήρηση είναι, ότι τα δέκα χρόνια που βάζετε για το ευεργέτημα αυτό, θεωρούμε ότι είναι πάρα πολλά, με την έννοια που είπα και προηγουμένως. Σε μία τέτοια δραστηριότητα αγροτική, έστω και αν μπορέσουν αυτοί να ενταχθούν σε μία παραγωγική ομάδα ή κάπου αλλού -θα σας πω για το κάπου αλλού παραπέρα- ακριβώς επειδή θα είναι νέες δραστηριότητες, μπορεί να έχουν χρεοκοπία και να αναγκαστεί αυτός ο αγρότης να καταφύγει σε μία άλλη δραστηριότητα στα πέντε του χρόνια. Θα είναι υποχρεωμένος, πέρα από τη χρεοκοπία που θα έχει, να πληρώσει και όλα τα άλλα ευεργετήματα που θα είχε στην προσπάθειά του αυτή.

Γι' αυτό θεωρούμε, ότι είναι πολύ μεγάλο αυτό το χρονικό διάστημα. Αν μπορούσε να περιοριστεί λιγάκι.

Ακόμη, θεωρούμε ότι πέρα από τις ομάδες παραγωγών, θα έπρεπε εκεί να υπάρξει μέριμνα και για την ένταξή τους σε παραγωγικούς συνεταιρισμούς, δεδομένου ότι εμείς, φυσικά, προκρίνουμε τους παραγωγικούς συνεταιρισμούς και θα θέλαμε η πολιτεία να ρίξει εκεί το βάρος της. 'Ομως, παίρνοντας υπόψη αυτό, που υπάρχει σήμερα, όπως είναι ο θεσμός που έχει η Ευρωπαϊκή 'Ενωση, σπρώχνει τα πράγματα προς τα εκεί, αλλά να υπάρχει και μία ισοτιμία στην αντιμετώπιση αυτών των ζητημάτων και με τους παραγωγικούς συνεταιρισμούς, να δίνετε μία τέτοια διέξοδο.

Τώρα, στο τρίτο κεφάλαιο, επανέρχομαι στο άρθρο 25, στο οποίο φυσικά εμείς δεν συμφωνούμε και θα το καταψηφίσουμε αυτό το άρθρο, δεν βλέπουμε γιατί πρέπει να απαλλαγούν, όταν κάνουν αγορές. Αυτό σε συνδυασμό με την παράγραφο 6, του άρθρου 2. Γιατί πρέπει να απαλλαγούν; Θέλουν να αναπτύξουν αυτές τις οικονομικές δραστηριότητες κλπ στον αγροτικό τομέα, να τις αναπτύξουν, αλλά με αυτούς τους όρους, γιατί αυτοί θα είναι αφεντικά ακριβώς και θα βάζουν τους άλλους να δουλεύουν, έστω και αν είναι επιχειρήσεις, όπως τις βλέπετε εσείς, όπως τις βλέπει η Ευρωπαϊκή 'Ενωση, όπως βλέπει το μέλλον ανάπτυξης του αγροτικού τομέα η Ευρωπαϊκή 'Ενωση μέσα από αυτούς τους οργανισμούς.

Εν πάση περιπτώσει, δεν βλέπω το λόγο και δεν οφελούνται σε τίποτα οι αγρότες από αυτές τις δραστηριότητες, άλλοι οφελούνται. Εμείς θα θέλαμε το βάρος να πέσει στην ενίσχυση των αγροτών. Αυτά. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριοι συνάδελφοι, εμείς σαν ΔΗ.Κ.ΚΙ. θα ψηφίσουμε τα άρθρα αυτά, αλλά θα κάνω μία γενική παρατήρηση στο άρθρο 1, που είναι και το βασικό αυτήν τη στιγμή, που ορίζει ποιος θα είναι αγρότης και ποιος δεν θα είναι. Κάνω την παρατήρηση αυτή ειδικώς για τις παραμεθόριες περιοχές, τις ορεινές περιοχές και τις νησιωτικές περιοχές, που σιγά-σιγά ήδη αρχίζουν να εξαφανίζονται. Πρέπει να υπάρξει ειδική μέριμνα για την περίπτωση αυτή και να δοθούν ειδικά κίνητρα, για να μπορέσουμε να κρατήσουμε το χωριό.

Αυτή είναι μία από τις βασικές παρατηρήσεις, γιατί, με το μητρώο των αγροτών που πρόκειται να γίνει, όλες οι ορεινές νησιώτικες περιοχές δεν θα μπουν στο μητρώο των αγροτών και έτσι θα χαθεί ένα κομμάτι των ορεινών περιοχών και οι λίγοι νέοι που έχουν μείνει στα χωριά θα φύγουν και αυτοί.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντινίδης έχει το λόγο.

ΙΩΑΝΝΗΣ ΚΩΝΣΤΑΝΤΙΝΙΔΗΣ: Κύριε Υπουργέ, θα ήθελα να ξέρω από την αρχή, εάν θα κάνετε δεκτές νομοτεχνικές παρατηρήσεις, για να αντιμετωπίσω ανάλογα το θέμα.

Εν πάση περιπτώσει θα επανέλθω στο τέλος για να πάρω την απάντησή σας.

'Ακουσα με ιδιαίτερη προσοχή τους ομιλητές και θα επιμείνω και εγώ από την πλευρά μου σε ό,τι αφορά το ποσοστό συμμετοχής του αγροτικού εισοδήματος στο συνολικό μέγεθος της ετήσιας παραγωγής των αγροτών. Είναι πάρα πολλές οι περιπτώσεις όπου οι αγρότες, ιδιαίτερα σε μειονεντικές ορεινές περιοχές δεν πληρούν αυτήν την προϋπόθεση.

Ουσιαστικά το αγροτικό εισόδημα είναι συμπληρωματικό κάποιας άλλης απασχόλησης. Πρέπει να το δούμε αυτό βάζοντας ένα ανώτατο πλαφόν εισοδήματος που να μην εξαρτά τη συμμετοχή του εισοδήματος από τις δύο πηγές που προέρχονται.

Δεν ξέρω επίσης εάν η παράθεση συγκεκριμένων κατηγοριών αγροτικής απασχόλησης είναι ενδεικτική στο άρθρο 1. Γιατί υπάρχουν και άλλες δραστηριότητες αγροτικές, που κρίνω σκόπιμο, εφόσον είναι αποκλειστικές αυτές, όπως τίθενται, να συμπληρωθούν, όπως είναι η ιχθυοτροφία, που δεν ξέρω εάν μπορεί να ενταχθεί. Επίσης είναι η εκτροφή θηραμάτων, γουνοφόρων ζώων. Επίσης υπάρχουν και πιο εξειδικευμένες αγροτικές απασχολήσεις όπως είναι η καλλιέργεια μανιταριών, σαλιγκαριών, ακόμα και βατραχιών.

Μου κάνει εντύπωση ο προσδιορισμός του χρόνου απασχόλησης όπως τίθεται και υποψιάζομαι ότι είναι επιταγή των αντιλήψεων της Ευρωπαϊκής 'Ενωσης,όπου δηλαδή απαιτείται το 50% της απασχόλησης να είναι αγροτική. Αυτό δεν μπορώ να καταλάβω πώς μπορεί να ελεγχθεί. 'Αλλωστε η αγροτική απασχόληση, όπως είναι γνωστό κυμαίνεται ως προς τη διάρκειά της ανάλογα με τα προϊόντα που καλλιεργούν οι αγρότες. Υπάρχει δηλαδή εποχιακή απασχόληση, κατά περίπτωση και βεβαίως η θλιβερότερη μορφή απασχόλησης είναι στη κτηνοτροφία, όπου επί εικοσιτέσσερις ώρες το εικοσιτετράωρο ο κτηνοτρόφος πρέπει να βρίσκεται επί ποδός. Είναι ζήτημα πώς αυτό ελέγχεται.

Στην παράγραφο 3, πάντα του άρθρου 1, προβλέπονται κάποιες συνέπειες για όσους διακόψουν την αγροτική δραστηριότητα εφόσον βέβαια έχουν τύχει των συγκεκριμένων προνομίων που θα προβλέπει ο νόμος. Ακόμα και στον Αστικό και στον Ποινικό Κώδικα υπάρχουν κάποιες έννοιες όπως είναι η άφευκτη ανάγκη, η ανωτέρω βία, η κατάσταση ανάγκης κλπ. Μπορεί δηλαδή για λόγους πέρα και πάνω από την επιθυμία και τη θέληση του οποιουδήποτε ασχολούμενου,να υπάρξει ένα γεγονός που θα τον εξαναγκάσει για κάποιο διάστημα να διακόψει. Πρέπει να προβλεφθεί η δυνατότητα να συνεχίσει εφόσον αρθούν οι λόγοι της ανώτερης βίας κλπ. η δραστηριότητα, χωρίς αυτές τις συνέπειες. 'Αλλωστε όταν κάποιος ασχολείται για εφτά - οκτώ χρόνια με την αγροτική οικονομία και είναι σαράντα - πενήντα ετών, δύσκολα αλλάζει επάγγελμα. Θα πρέπει, να του τύχει κάποιο ατύχημα πάνω από τις δυνατότητές του. Θα πρέπει λοιπόν, να το δούμε αυτό 

Σελίδα 564 

γιατί αλλιώς ξεπερνούμε τα όρια της ποινικής λογικής.

Ως προς το άρθρο 2 βεβαίως στην παράγραφο 4 η απαλλαγή από το φόρο μεταβίβασης ακινήτων σε έναν από τους συγκυρίους , είναι σωστή διάταξη. Δεν μπορώ να εννοήσω όμως, εάν το μέγεθος μιας αγροτικής έκτασης ή μίας εκμετάλλευσης είναι τεράστιο , γιατί να μην ισχύει, όταν μεταξύ πολλών συγκυρίων μεταβιβάζεται σε δύο, εφ' όσον τα αυτοτελή τεμάχια ή οι αγροτικές εκμεταλλεύσεις είναι βιώσιμες. Η βιωσιμότητα είναι όπως ξέρετε συνάρτηση μεγέθους, απόδοσης. ' Αλλη γεωργική εκμετάλλευση είναι η σιτοκαλλιέργεια, άλλη μπορεί να είναι σε έκταση και σε απόδοση η αρδεύσιμη έκταση, ακόμα και οι εντατικές καλλιέργειες όπως είναι τα θερμοκήπια κλπ.

Την ίδια παρατήρηση θα μπορούσα να κάνω και στη διάταξη της παραγράφου 5 όταν πρόκειται περί συγκληρονόμων.Εφ' όσον δηλαδή το επίκεινο κληρονομικό ακίνητο ή τα ακίνητα, συνολικά, η εκμετάλλευση έχει ένα μέγεθος που μπορεί να προσδιορίζει διαιρετή βιωσιμότητα δηλαδή μπορούν και ένας και δύο συγκληρονόμοι να επιβιώσουν, με κριτήριο πάντα δηλαδή τη βιωσιμότητα , να μην απαγορευθεί η δυνατότητα και σε δεύτερο συγκληρονόμο, να απολαμβάνει τα προβλεπόμενα κίνητρα.

Βεβαίως πρόσωπα δεν είναι μόνο τα φυσικά, είναι και τα νομικά. Αλλά πάντα πίσω από τα νομικά πρόσωπα -γιατί δεν είναι αφηρημένες έννοιες, η νομική διάκριση υπάρχει- είναι και τα φυσικά πρόσωπα. Θα μπορούσαμε να επεκτείνουμε το μέτρο σε νομικά πρόσωπα, όπως είπε χθες και ο κ. Κεδίκογλου. Εγώ απλώς θα ήθελα να προσθέσω κάποια κριτήρια και όρια. Το πρώτο κριτήριο σ' αυτήν την περίπτωση δηλαδή της παροχής κινήτρων και μέτρων για τα νομικά πρόσωπα είναι: Θα πρέπει οι εταίροι να είναι αγρότες υπό την έννοια του άρθρου 1.

Το δεύτερο ότι πρέπει εφ' όσον πρόκειται για ομάδα ουσιαστικά συγκαλλιεργητών, συνεπιχειρηματιών, να έχει ένα ελάχιστο όριο, ένα ελάχιστο μέγεθος ώστε να υπάρχει η βιωσιμότητα. Δηλαδή να ικανοποιεί οικονομικά όλους τους συνεταίρους ή τους εταίρους . Και βεβαίως μία άλλη προϋπόθεση μπορεί να είναι, ότι πρέπει να μπουν σε ένα πρόγραμμα εκμετάλλευσης.

Η παράγραφος 6 χαρακτηρίστηκε ως μία διάταξη σκληρή, αλλά, κύριε Υπουργέ, είναι αναγκαία. Είναι ένα αντικίνητρο για τους μη αγρότες. Αρκεί απλώς να θεωρηθεί ως κριτήριο η χρήση της γης. ' Οταν ένας μη αγρότης αποκτά ιδιοκτησία αγροτική και προτίθεται να ασκήσει το αγροτικό επάγγελμα , τότε να ισχύσει αυτό το μέτρο.

Το μέγα πρόβλημα , η μεγάλη παθολογία όπως ξέρετε της οικογενειακής αγροτικής οικονομίας στη χώρα μαςείναι ο πολυτεμαχισμός. Ο αγροτικός κώδικας με την απαγόρευση της κατάτμησης των αγροτεμαχίων μόνο νομικά πέτυχε να μη μεταβιβάζονται τα αγροτεμάχια διαιρετώς. Στην ουσία η εκμετάλλευση γίνεται πάλι από συγκληρονόμους κατά τρόπο επιμεριστικό, διαιρετό. Συνεπώς στην ουσία δεν κατάφερε τίποτε αυτή η διάταξη.

Βεβαίως υπάρχει και από την άλλη πλευρά και το Κληρονομικό Δίκαιο του Αστικού Κώδικα. Πρέπει νομίζω και στις δυο περιπτώσεις, τόσο στον Αγροτικό Κώδικα, όσο και στο Κληρονομικό Δίκαιο να γίνει μία παρέμβαση. Αν θέλουμε να δημιουργήσουμε βιώσιμες αγροτικές μονάδες-επιχειρήσεις.

Επιμένω σ'αυτήν τη διάταξη, κύριε Υπουργέ, γιατί καταλαβαίνετε πως ο αγροτικός τομέας είναι κατ' εξοχήν το πεδίο που δεν αντέχει άλλα ημίμετρα, άλλες ημιμεταρρυθμίσεις.

Και επειδή πιστεύω ότι δεν είσθε ημιϋπουργός ή ημιπολιτικός, θα δεχθείτε την πρόταση αυτή και δεν θα αλλάξετε τη διάταξη. Τα οδυνηρά όρια της ημιπροστασίας και των ημιμεταρρυθμίσεων, πρέπει επιτέλους να τελειώνουν στο όνομα οποιασδήποτε πολιτικής σκοπιμότητας ή ευκαιριακής αντιμετώπισης ζητημάτων μέσα σε ένα λαϊκισμό που πολλά φόρτωσε στις πλάτες κυρίως των μη προνομιούχων Ελλήνων, για να σας θυμίσω και εκφράσεις παλαιότερης εποχής.

'Ηθελα επίσης να πω, ότι για την παράγραφο 3 του άρθρου 2, έχουμε συζητήσει με τον εισηγητή της Μειοψηφίας και κάναμε μια προσθήκη. Μπορεί δηλαδή να πάει το πρώτο εδάφιο ως άλφα και το δεύτερο ως βήτα, το οποίο αναφέρεται στα μακροπρόθεσμα δάνεια των νέων αγροτών για αγορά γης. 'Εχει διατυπωθεί και από τον Εισηγητή της Μειοψηφίας και νομίζω ότι είναι ένα σημαντικό μέτρο.

Στην παράγραφο 7 του ιδίου άρθρου το μέτρο βεβαίως είναι αντιδικηγορικό, αλλά είναι εξόχως κοινωνικό και πρέπει να ισχύσει.

Στο άρθρο 3 θέλω να δείτε το εδάφιο β' όπου τίθενται προϋποθέσεις για τα μέτρα για τους νέους αγρότες.

(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)

Σας παρακαλώ, κύριε Πρόεδρε, ενάμισι λεπτό θέλω ακριβώς.

Να απαλειφθεί το εδάφιο β'. Νομίζω ότι είναι εκτός κλίματος και πνεύματος του νομοσχεδίου. Αρκεί η αθροιστική συνδρομή των άλλων περιπτώσεων και προϋποθέσεων για την ισχύ των μέτρων αυτών.

Στο άρθρο 4, παράγραφος 1, εδάφιο β', να προστεθεί μετά τη λέξη "τέκνα" και η φράση "ή θετά τέκνα" για την ηθική και υλική εξομοίωση των θετών τέκνων με τα γνήσια και την ενθάρρυνση της υιοθεσίας αγροτοπαίδων. Δεν είναι αυτονόητο ότι ο όρος "τέκνα" συμπεριλαμβάνει πάντα και τα θετά τέκνα.

Θα έλεγα, κύριε Υπουργέ, ότι από το νομοσχέδιο απουσιάζει μία γενναία διάταξη. H καθιέρωση των υποχρεωτικών αναδασμών. 'Οπου έγιναν αναδασμοί, έστω και αν υπήρχαν αντιρρήσεις, το αποτέλεσμα ήταν θετικό και οι πρώτοι που το αποδέχτηκαν ήταν οι αντιρρησίες. Mιλάω από πείρα. Να ξεπεράσουμε, επιτέλους, αυτήν τη χρόνια παθολογία της αγροτικής εκμετάλλευσης που λέγεται πολυτεμαχισμός.

Επειδή δεν έχω άλλο χρόνο, θα έλεγα, ότι μελετώντας με προσοχή το νομοσχέδιο, ότι το βρίσκω απόλυτα θετικό. 'Εχω όμως ένα πρόβλημα. Πώς και με ποιο τρόπο θα μπορούσε να εφαρμοστεί στην περιοχή από όπου προέρχομαι, τα Γρεβενά, όπου οι πιο νέοι κάτοικοι στα χωριά είναι μόλις εξήντα ετών;

Αναμένω πάντα τις απαντήσεις σας για τις γραπτές νομοτεχνικές παρατηρήσεις μου.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, πέρσι τέτοιο καιρό ακριβώς συνεζητείτο στο τότε Τμήμα της Βουλής η πρόταση νόμου της Νέας Δημοκρατίας την οποία υπέγραφαν περί τους εκατό Βουλευτές του κόμματός μας. Εισηγητής της προτάσεως νόμου ήταν ο υποφαινόμενος. Ο ίδιος Υπουργός Γεωργίας ήταν και τότε, ο ίδιος Υπουργός Γεωργίας είναι και σήμερα. Τότε ο κ.Τζουμάκας είχε πει πως βρίσκει σωστή την πρότασή μας, αλλά "έδινε λίγα" η πρότασή μας. Κύριε Υπουργέ, ειλικρινά διάβασα το νομοσχέδιό σας -μάλιστα το μελέτησα, όχι απλώς το διάβασα- και δεν διαπιστώνω πού δίνετε εσείς τα περισσότερα από την περσινή πρόταση νόμου της Νέας Δημοκρατίας, την οποία τότε απορρίψατε.

Σας είχα πει από το Βήμα της Βουλής εισηγούμενος την πρόταση νόμου της Νέας Δημοκρατίας, ότι σας λείπει η λεβεντιά να πείτε, ναι, σε μία πρόταση των πολιτικών σας αντιπάλων, που τη βρίσκετε σωστή. Τότε, λοιπόν, απορρίψατε την πρόταση. 

Φέρατε, λοιπόν, σήμερα το σχέδιο νόμου το δικό σας με τις ίδιες διατάξεις που είχε η πρόταση νόμου της Νέας Δημοκρατίας.

Εμάς, κύριε Υπουργέ, δεν μας απολείπει το πολιτικό θάρρος να αναγνωρίσουμε στους πολιτικούς μας αντιπάλους το σωστό, όταν πράττουν το σωστό. Στη συγκεκριμένη περίπτωση το πράττετε και εμείς έχουμε το θάρρος να πούμε ναι στο δικό σας σχέδιο νόμου και ψηφίζουμε το νομοσχέδιό σας. 'Αλλωστε, κύριοι συνάδελφοι, είναι αυτούσια η πρόταση της Νέας Δημοκρατίας που πέρυσι εσείς απορρίψατε. 

Θα παρακαλέσω τον κ. Σφυρίου να επιτρέψει στον κύριο Υπουργό να με παρακολουθήσει, γιατί εγώ δεν ομιλώ για τα Πρακτικά της Βουλής. Το έχω πει κατ' επανάληψη αυτό.

ΚΟΣΜΑΣ ΣΦΥΡΙΟΥ: Είναι ένα θέμα που συζητήσαμε, κύριε 

Σελίδα 565 

συνάδελφε.

ΗΛΙΑΣ ΒΕΖΔΡΕΒΑΝΗΣ: Δεν ομιλώ για τα Πρακτικά της Βουλής, ομιλώ μήπως με την παρέμβασή μου πείσω τον κύριο Υπουργό να κάνει κάτι, ώστε να βελτιωθεί το νομοσχέδιό του.

Κύριε Υπουργέ, γνωρίζω τη δυσκολία που έχετε στο άρθρο 1 στο χαρακτηρισμό του αγρότη. Και δεν είμαι από τους ανθρώπους που για να κάνω πολιτική θα στραφώ εναντίον σας. Θα σας πω όμως ότι πρέπει να παλέψετε να μεταβληθεί αυτό, γιατί ο 'Ελληνας αγρότης δεν είναι ο Ευρωπαίος αγρότης. Είναι κάτι άλλο. Και σαν μία πρώτη ενέργεια, νομίζω ότι μπορείτε να δεχθείτε, την πρόταση που έκανε ο εισηγητής μας ο κ. Νάκος. Και για να σας διευκολύνω νομοτεχνικά, θα σας έλεγα ότι στον έκτο στίχο της πρώτης παραγράφου του άρθρου 1, που λέει: "Συνολικού τους εισοδήματος" εντός δύο κομμάτων, βάλτε τη φράση "πέραν του ποσού του ενός εκατομμυρίου πεντακοσίων χιλιάδων (1.500.000) δραχμών". 'Ετσι, το καλύπτουμε επί του παρόντος. Γνωρίζω ότι θα έχετε προβλήματα με την Ευρωπαϊκή 'Ενωση, αλλά εκεί ζητώ να παίξετε το ρόλο σας, ώστε να μπορέσει να περάσει. Η πρώτη παρατήρησή μου είναι αυτή. Τα υπόλοιπα τα ψηφίζω, κύριε Υπουργέ, όπως είναι.

Στην έβδομη παράγραφο του άρθρου 2, λέτε "οι αμοιβές των δικηγόρων, των συμβολαιογράφων, κλπ, μειώνονται κατά 90%". Εξαλείψατέ το αυτό, κύριε Υπουργέ. Ούτε το 10% σώζει τους δικηγόρους που τους αφήνετε ούτε και ηθικό είναι, κύριοι συνάδελφοι, έστω και αν μέσα εδώ υπάρχουν πολλοί δικηγόροι. Εάν κάποιος πολίτης θέλει δικηγόρο, θέλει τη δικηγορική συνδρομή στη σύναψη ενός συμβολαίου, να τον καλέσει. 

Πέρασε κάποτε μία διάταξη από εδώ μέσα τόσο χαριστική και δεν χρειάζεται τώρα να τη διαιωνίζουμε.Εφόσον, κύριε Υπουργέ, κόβετε το 90%, απαλείψτε και το 10% για την ηθική τάξη περισσότερο.

Στο άρθρο 5, στην τέταρτη παράγραφο αυτού, θα παρακαλέσω να δεχθείτε την πρόταση του εισηγητού μας του κ. Νάκου να εξαλείψετε τη λέξη "οικισμό". Τους λόγους τους εξήγησε ο κ. Νάκος. Δεν θέλω να κουράσω το Τμήμα, να τους επαναλάβω.

Στο άρθρο 6, κύριε Υπουργέ, λέτε για τα πρόσθετα κίνητρα για τους νέους αγρότες. Επιτρέψτε μου να σας πω ότι είσθε λίγο τσιγγούνης. Στην παράγραφο 3 τα επιτόκια των βραχυπροθέσμων δανείων που χορηγούνται για λειτουργικά έξοδα προς τους νέους αγρότες, ορεινών και μειονεκτικών περιοχών, επιδοτούνται κατά 50% και κατά 35% επιδοτούνται τα επιτόκια των δανείων που χορηγούνται στους νέους αγρότες των λοιπών περιοχών. Θα παρακαλούσα να μετατρέψετε το μεν 50% σε 75% και το 35% σε 50%.

Στην τέταρτη παράγραφο του ιδίου άρθρου, επιδοτείται κατά 35% το επιτόκιο δανείων των νέων αγροτών που κατοικούν σε προβληματικές περιοχές και τουλάχιστον το 25% του εισοδήματός τους προέρχεται από αγροτικές δραστηριότητες. Να είναι 75% το πρώτο και 50% το δεύτερο.

Κάνατε μια προσπάθεια, κύριε Υπουργέ, την οποία εγώ αναγνωρίζω. Παρακολούθησα χθες την ομιλία σας. Τα είκοσι τρία λεπτά της ομιλίας σας ήταν αναφορά εκτός νομοσχεδίου μεν, αλλά μέσα στο πνεύμα των αναγκών της αγροτικής οικονομίας. Είπατε ότι πρέπει να οργανωθούμε και το χάρηκα ιδιαίτερα. Αφού, λοιπόν, κάνετε την προσπάθεια να οργανωθούμε, δώστε αυτήν τη δυνατότητα. Δε χάλασε ο κόσμος.

Στην παράγραφο 4 δεν ξέρω μήπως είναι λάθος. Λέτε "και τουλάχιστον το 25% να προέρχεται από αγροτικές δραστηριότητες". Εάν είναι το 25%, δεν θα είναι αγρότης, αφού στο άρθρο 1 μιλάμε για 50%. Ας το δουν οι τεχνικές σας υπηρεσίες μέχρι να ψηφιστεί το άρθρο.

Καταλήγω με μια ακόμα παρατήρηση στο άρθρο 26 "Μέτρα για τις αγροτικές κατασκευές". Στην πρώτη παράγραφο εδάφιο β' λέτε "οι παραμεθόριες περιοχές που απέχουν είκοσι χιλιόμετρα από τα σύνορα του κράτους". Θα παρακαλέσω, κύριε Υπουργέ, να το κάνετε τριάντα χιλιόμετρα. Ξέρω ότι το έχετε υπόψη σας, αλλά εγώ ξέρω από παραμεθόριο περιοχή. Στα πρώτα είκοσι χιλιόμετρα δεν υπάρχει ψυχή και μάλιστα, τώρα με τα αλβανικά δεν θα έχουμε ούτε φρουρούς. Κάντε το, λοιπόν, τριάντα και αν θέλετε να προστατευθείτε από αυτό που φοβάσθε, ότι θα πέσετε μέσα σε αστικές περιοχές, εξαιρέστε τις αστικές περιοχές άνω των πέντε χιλιάδων κατοίκων. Μην εγκαταλείπετε όμως και μην περιορίζετε σε τόσο μικρό χώρο την ακτίνα εφαρμογής του νόμου.

ΣΤΕΦΑΝΟΣ ΜΑΝΟΣ: Με τα τριάντα χιλιόμετρα ...

ΗΛΙΑΣ ΒΕΖΔΡΕΒΑΝΗΣ: 'Οχι, εμείς είμαστε στα εκατόν τριάντα χιλιόμετρα. Επομένως δε μιλάμε για τα τριάντα. 

Κλείνω με αυτά που είπα, αφού δηλώσω για μια ακόμα φορά ότι εμείς έχουμε την πολιτική λεβεντιά να πούμε "ναι" στους αντιπάλους μας, όταν κάνουν το σωστό, αυτό το οποίο δεν είχατε εσείς, κύριε Υπουργέ, πέρυσι και το εκφράζω ως παράπονο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργόπουλος έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, ελάχιστες παρατηρήσεις θεωρώ αναγκαίο να διατυπώσω, διότι είναι αναντίρρητο ότι το συζητούμενο σχέδιο νόμου αντιμετωπίζει κατά τρόπο αποτελεσματικό σοβαρά προβλήματα των αγροτών και αναβαθμίζει αναμφίβολα το αγροτικό επάγγελμα. 

Η πρώτη επισήμανση που θέλω να κάνω αφορά το άρθρο 2 παράγραφος 6, όπου περιλαμβάνεται ότι τετραπλασιάζεται ο κάθε φορά ισχύον φόρος μεταβιβάσεως για τη μεταβίβαση αγροτικών εκτάσεων από αγρότες σε μη αγρότες. Το ζήτημα που τίθεται είναι το εξής: Ο ένας συμβαλλόμενος είναι οπωσδήποτε αγρότης. Ο άλλος δεν είναι αγρότης και τετραπλασιάζεται ο φόρος μεταβίβασης.

Είναι γνωστό ότι ο φόρος μεταβίβασης καταβάλλεται από τον αγοραστή. Ζήτημα το οποίο τίθεται: 'Οταν τετραπλασιάζεται ο φόρος εις βάρος του αγοραστή αυτό αποτρέπει, δυσχεραίνει την αγορά ή όχι; Διότι πέρα από το τίμημα που έχει συμφωνηθεί, επιβαρύνεται ο αγοραστής και με ένα φόρο που δεν θα κατέβαλε εάν αγόραζε κάποιο άλλο ακίνητο. 

Το δεύτερο ζήτημα που θεωρώ αναγκαίο να τονίσω είναι ότι από τη μία πλευρά έχουμε τον αγρότη και από την άλλη πλευρά το μη αγρότη. Το ζήτημα που τίθεται είναι το εξής: Μήπως η αντιμετώπιση αυτή έρχεται σε αντίθεση με τη σχετική διάταξη του Συντάγματος περί ισότητας των Ελλήνων πολιτών; Απλά σαν ζήτημα το θέτω.

Και περαιτέρω, σε ό,τι αφορά τον όρο μεταβίβαση -και με αυτό τελειώνω: η μεταβίβαση είναι γνωστό ότι είναι δυνατό να γίνει με συμβόλαιο αγοραπωλησίας. 'Ομως, πέρα από το συμβόλαιο αγοραπωλησίας, είναι δυνατόν να γίνει και με δωρεά. Και πέρα από τη δωρεά, είναι δυνατό να γίνει, λόγω κληρονομίας. 

Κατά συνέπεια, όταν έχουμε περίπτωση κληρονομίας, η οποία περιλαμβάνεται στον ευρύτερο όρο της μεταβίβασης από αγρότη στο παιδί του που δεν είναι αγρότης, είναι ορθό να υποχρεώνεται εκείνος στον οποίο μεταβιβάζεται το ακίνητο να πληρώνει τετραπλάσιο φόρο; Πολύ φοβάμαι ότι σ'αυτό το σημείο ερχόμαστε σε μία αντίθεση και με την αντίληψη και με την έννοια του ορθού και κατά πάντα αποτελεσματικού συζητουμένου σχεδίου νόμου.

Και νομίζω ότι η παράγραφος 6 του άρθρου 2 πρέπει να αντιμετωπισθεί κατά τρόπο ουσιαστικό, αποτελεσματικό, στη σωστή και πραγματική του διάταξη.

Αυτές τις παρατηρήσεις είχα να κάνω, κύριε Πρόεδρε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γεωργόπουλο.

Ο κ. Πασσαλίδης έχει το λόγο.

ΘΕΟΔΩΡΟΣ ΠΑΣΣΑΛΙΔΗΣ: Στο άρθρο 2 παράγραφος 2 για τα λαμβανόμενα φορολογικά μέτρα για τους νέους αγρότες, που εκπίπτουν από το φορολογητέο εισόδημα 50% για τα πέντε πρώτα χρόνια και 25% για τα επόμενα πέντε χρόνια, να ισχύσει το 50% για όλα τα χρόνια.

Στο άρθρο 2 παράγραφος 6, αναφέρεται ότι τετραπλασιάζεται κάθε φορά ο ισχύων φόρος για τη μεταβίβαση αγροτικών εκτάσεων από αγρότες σε μη αγρότες, καθώς και από μη αγρότες σε μη αγρότες. Το νομοσχέδιο προβλέπει απαλλαγές στους νέους αγρότες, αλλά επιβάλλει τετραπλασιασμό της

Σελίδα 566 

φορολογίας στους μη αγρότες. Μπαίνει ένας φραγμός στους μη αγρότες για την αγορά γης. Μήπως εδώ προσκρούουμε σε αντισυνταγματικότητα του νόμου στο άρθρο 2 παράγραφος 6;

Στο άρθρο 6 η ονομασία "πράσινο πιστοποιητικό" πρέπει να αντικατασταθεί και αν επιμένετε, καλύτερα πρέπει να ονομάζεται "πιστοποιητικό μάθησης".

Νομίζω ότι η προτεραιότητα που θα δίδεται για πρόσθετες δανειακές διευκολύνσεις, ειδικά για τους αγρότες που θα είναι κάτοχοι του πράσινου πιστοποιητικού, δεν πρέπει να ισχύσει. Υπάρχει το ενδεχόμενο νέοι αγρότες να μην μπορούν να βρεθούν στο χώρο εκπαίδευσης και κατάρτισης και να βρεθούν σε δεύτερη μοίρα από πλευράς δανειακών και άλλων διευκολύνσεων.

Αυτές τις παρατηρήσεις είχα να κάνω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Πασσαλίδη.

Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Θα ήθελα να κάνω, κύριε Πρόεδρε, μερικές πολύ μικρές παρατηρήσεις σε ορισμένα άρθρα για ορισμένα θέματα που μου έκαναν εντύπωση.

Στο άρθρο 1 η τελευταία παράγραφος λέει το εξής: 'Οτι σε περίπτωση μη υποβολής από τον υπόχρεο της δήλωσης -είναι η δήλωση ότι έπαυσε να είναι αγρότης- επιβάλλεται σε αυτόν με απόφαση του Υπουργού Γεωργίας πρόστιμο κλπ. Αυτή η διατύπωση, κύριε Υπουργέ, θα δημιουργήσει γύρω από το γραφείο σας ένα, πως να το πω...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Νταραβέρι.

ΣΤΕΦΑΝΟΣ ΜΑΝΟΣ: Πολλές ευκαιρίες χρηματισμού. Θα σας συνιστούσα, λοιπόν, να αλλάξετε αυτήν τη διατύπωση. Είναι μία διάταξη από εκείνες που θα έλεγα ότι προσελκύουν το χρηματισμό. Είναι φτιαγμένη για να χρηματίζεται κόσμος. Θα σας συνιστούσα, επαναλαμβάνω, να την αλλάξετε και να την έχετε με τελείως άλλη διατύπωση. Δηλαδή, για παράδειγμα, θα μπορούσατε να λέτε με ποια διαδικασία γίνεται και να μην έχετε καμία διακριτική ευχέρεια να επιβάλετε ή να μην επιβάλετε. Κάποιος έκανε κάτι και του λέτε: "Σε προειδοποιώ σε δύο μήνες να κάνεις αυτό που πρέπει να κάνεις και αν δεν το κάνεις, ο νόμος επιβάλλει αυτομάτως" Να μην είναι με απόφαση του Υπουργού.

Στην παράγραφο 7, του άρθρου 2, προβλέπεται η μείωση των αμοιβών των συμβολαιογράφων και των δικηγόρων, αλλά στη συνέχεια λέει ότι για τη μείωση αυτή, για το πώς θα καλυφθεί -για να αναπληρωθεί προφανώς- το ποσό αυτό, θα υπάρξει μία κοινή απόφαση των Υπουργών Οικονομικών και Γεωργίας. Αυτό το οποίο κάνετε για τους δικηγόρους και τους συμβολαιογράφους, δεν το κάνετε για τους μηχανικούς. Στους μηχανικούς περικόπτετε την αμοιβή, αλλά δεν προβλέπετε την ενδεχόμενη αναπλήρωσή της.

Σας επισημαίνω, λοιπόν, την αντίφαση στη συμπεριφορά. 'Αλλη συμπεριφορά για τους μηχανικούς και άλλη συμπεριφορά για τους δικηγόρους και τους συμβολαιογράφους. Αν πάλι με αυτό υπονοείτε ότι η αμοιβή των μηχανικών είναι έτσι και αλλιώς υπερβολική και δεν χρειάζεται να αναπληρωθεί και αν το πιστεύετε αυτό, θα σας συνιστούσα να κάνετε γενική μείωση. Διότι εάν μεν είναι υπερβολική η αμοιβή, τότε ορθώς την περικόπτετε και πρέπει να περικοπεί γενικώς. Αν, όμως, είναι η σωστή αμοιβή, οφείλετε να την αναπληρώσετε.

Λοιπόν, πρέπει να αποφασίσετε τι εκ των δύο θέλετε. Αν με ρωτούσατε εμένα τι θα ήταν σωστό, θα σας έλεγα ότι κατά την αποψή μου θα πρέπει επιτέλους να καταργηθεί η προστασία των επαγγελμάτων που επιβάλλει σε όλους τους πολίτες να πληρώνουν μέρος της αμοιβής ή περισσότερο από την αμοιβή κατά την έκδοση της αδείας. Θα καταργούσα δηλαδή, τελείως την υποχρέωση για προκαταβολή αμοιβής του παρεμβαλομένου μηχανικού. Αυτό θα έκανα εγώ. Αλλά εσείς αυτό που κάνετε τώρα είναι αντιφατικό και πρέπει να διαλέξετε τι από τα δύο θέλετε να κάνετε.

Θα ήθελα να ενισχύσω τις απόψεις που εξέφρασαν χθες ο κ.Καραγκούνης και σήμερα ο κ.Γεωργόπουλος για το ζήτημα που γεννάται με την παράγραφο 6, του άρθρου 2, για τον τετραπλασιασμό του φόρου μεταβίβασης από επαχθή αιτία, από αγρότες σε μη αγρότες. Υποθέτω ότι αυτό που έχετε στο μυαλό σας κατ' αρχήν είναι ότι δεν θέλετε να αλλάζει η χρήση γης. Δηλαδή, δεν θα θέλατε αγροτική γη να μετατραπεί σε κάτι διαφορετικό.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το 40% της γης και πλέον, που καλλιεργείται σήμερα, δεν ανήκει σε αγρότες. Αυτό είναι το πρόβλημα.

ΣΤΕΦΑΝΟΣ ΜΑΝΟΣ: Σύμφωνοι. Λέτε, όμως, ότι επιθυμείτε να βάλετε αυτήν τη διάταξη την απαγορευτική για να μη μεταβιβάσει ένας αγρότης γη σε μη αγρότη. Και υποθέτω ότι πίσω από αυτό κρύβεται η σκέψη ότι ο μη αγρότης θα χρησιμοποιήσει τη γη για μη αγροτική χρήση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι.

ΣΤΕΦΑΝΟΣ ΜΑΝΟΣ: Αν είναι απλώς αυτό που λέτε τώρα, τότε η διάταξη αυτή πράγματι, κατά τη γνώμη μου, θα προσκρούσει σε συνταγματικά εμπόδια. Διότι δεν μπορείτε να απαγορεύσετε σε μένα, ο οποίος δεν είμαι αγρότης, να αγοράζω αγροτική γη διότι φιλοδοξώ να γίνω αγρότης. Δεν μπορείτε να μου το αποκλείσετε αυτό. Θα μπορούσα να θέλω να γίνω κάποτε αγρότης. Και τότε τι θα γίνει; Σας το επισημαίνω αυτό διότι, κατά τη γνώμη μου, αυτή η διάταξη θα πέσει και επίσης, δεν εξυπηρετεί αυτό το οποίο νομίζω ότι πρέπει να επιδιώκετε.

Γενικά θα έλεγα -και αυτό έχει σχέση με την πρώτη μου παρατήρηση για το άρθρο 1 που είπα "με απόφαση του Υπουργού"- ότι παραέχετε πολλές "με απόφαση του Υπουργού" ή παρόμοιες ρυθμίσεις. 'Ολα αυτά -σας βεβαιώνω ότι δεν έχει καμία σχέση με εσάς αυτό- είναι ρυθμίσεις που θα ευνοήσουν τη δημιουργία σημείων νταραβεριού, όπως είπατε σεις. Είναι διατάξεις που πρέπει να αποφύγετε. Θα σας έλεγα δηλαδή, να μπείτε στον κόπο να τα ξαναδείτε, γιατί σε πολλά σημεία έχετε βάλει "με απόφαση του Υπουργού".

Ο Υπουργός δεν αποφασίζει μόνος του με την καλή του κρίση. Κάποιος του το πάει έτοιμο και του το εισηγείται. Ε, αυτός ο κάποιος, λοιπόν, όταν έχει αυτήν τη διακριτική ευχέρεια ο Υπουργός, θα επωφεληθεί του γεγονότος. Και δεν είναι ένας ή δύο. 'Οταν μιλάμε για τους αγρότες, μιλάμε για χιλιάδες περιπτώσεις.

Πρέπει, λοιπόν, κατά τη γνώμη μου, αυτές τις ρυθμίσεις -που είναι διάσπαρτες παντού μέσα στο νομοσχέδιο- να τις διορθώσετε.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Μάνο.

Η παρατήρησή του για την ισότητα των επαγγελμάτων θα πρέπει να ληφθεί υπόψη, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι κύριε Πρόεδρε.

ΣΤΕΦΑΝΟΣ ΜΑΝΟΣ: Εννοεί για τις αμοιβές των μηχανικών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντογιαννόπουλος έχει το λόγο.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ : Κύριε Πρόεδρε, θα ήθελα κι εγώ με τη σειρά μου να ενισχύσω την επιχειρηματολογία του κ. Μάνου και για την περίπτωση της ίσης μεταχείρισης των επαγγελματιών αλλά και την παρατήρηση περί αντιφατικότητας της διάταξης του άρθρου 6 που στην ουσία τιμωρεί την περίπτωση μεταβίβασης αγροτικής έκτασης σε μη νέο αγρότη.

Πιστεύω ότι ο στόχος του νομοσχεδίου είναι απλός, δηλαδή να διευκολύνει τους νέους αγρότες να αγοράσουν γη. Ασφαλώς η απαλλαγή από το φόρο μεταβίβασης μπορεί να φτάσει και στο 100%. Το αντίθετο, ο τετραπλασιασμός της φορολογίας εάν η πώληση γίνεται σε μη νέο αγρότη πλήττει καταρχήν τον ιδιοκτήτη αγρότη ο οποίος στην ουσία δεν μπορεί να μεταβιβάσει την περιουσία του. Αν από τη μία μεριά υποτίθεται ότι διευκολύνουμε τους νέους αγρότες από την άλλη μεριά τιμωρούμε τον ιδιοκτήτη αγρότη γης ο οποίος έχει ανάγκη να μεταβιβάσει τη γη του σε μη αγρότη.

Μετά από αυτές τις παρατηρήσεις θα ήθελα να διατυπώσω ορισμένες γενικότερες σκέψεις και να δικαιολογήσω την 

Σελίδα 567 

κριτική που έκανα στα συγκεκριμένα άρθρα χθες θεωρώντας τα μέτρα που παίρνει σήμερα η Κυβέρνηση, ιδιαίτερα για την ενθάρρυνση των νέων αγροτών είναι και ανεπαρκή και αναποτελεσματικά. Και αυτό διότι είμαι βέβαιος ότι και με αυτά τα μέτρα -αναγνωρίζω ασφαλώς ότι αποτελούν βελτίωση σε σχέση με την υφιστάμενη κατάσταση- δεν θα επιτευχθεί ο στόχος σας. 'Οπως είπαν δε ορισμένοι συνάδελφοι αποτελούν τα μέτρα αυτά αντιγραφή των μέτρων της Νέας Δημοκρατίας. Βέβαια η περίπτωση αυτή δεν εμπίπτει στην απαγόρευση αντιγραφής. Απεναντίας επαινείστε γι' αυτήν την αντιγραφή. 'Ομως τα μέτρα αυτά θα έπρεπε να είναι γενναιότερα. Θα έπρεπε να αξιοποιήσετε ευρύτερα τη δεδομένη πολιτική απόφαση της Ευρωπαϊκής Επιτροπής για στήριξη των νέων αγροτών χωρίς όρια.

(Στο σημείο αυτό την Προεδρική Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Τα κίνητρα που δίνετε για τους νέους αγρότες θα έπρεπε να είναι πολύ πιο γενναία και ευρύτερα, στα πλαίσια της παροχής κινήτρων για να παραμείνουν όχι μόνο οι νέοι αλλά και οι επαγγελματίες αγρότες στα χωράφια τους. Διότι η τάση φυγής είναι πλέον ένα σύμπτωμα καθολικό σε ολόκληρη τη χώρα μας. Προϋπόθεση όμως για να προχωρήσετε σε τέτοια μέτρα είναι πρώτον η επεξεργασία από την πλευρά σας μιας ολοκληρωμένης πολιτικής και αντίστοιχες προτάσεις για να προσαρμοστεί η ελληνική αγροτική οικονομία στα νέα δεδομένα.

Επίσης θα έπρεπε, για να καταλήξουμε σε μια τέτοια σωστή και ολοκληρωμένη πολιτική, να απαλλαγούμε εμείς οι ίδιοι, αλλά και η κοινή γνώμη, από ορισμένες λαθεμένες αντιλήψεις. Μία πρώτη λαθεμένη αντίληψη είναι ότι ο αγροτικός τομέας ιδιαίτερα στη χώρα μας έχει εξαντλήσει τις δυνατότητές του και ότι οδηγούμεθα μοιραία και νομοτελειακά στη συρρίκνωσή του. Αυτό είναι λάθος.

Αντίθετα θα έλεγα ότι ο αγροτικός τομέας στη χώρα μας έχει πολλές δυνατότητες ανάπτυξης και ότι μπορεί να καλύψει τις σημερινές ανάγκες μιας μεγάλης ευρωπαϊκής αγοράς προμηθεύοντάς την βεβαίως με προϊόντα υψηλής ποιότητας.

Αντίθετα, σημειώνω ότι τα παραδοσιακά μειονεκτήματα του αγροτικού τομέα, ο μικρός κλήρος, τα πολλά αγροτικά χέρια, ευνοούν καλλιέργειες αυτής της μορφής, που ζητούν, δηλαδή, όχι ένταση κεφαλαίων και εξοπλισμών, αλλά ένταση εργασίας, δηλαδή περισσότερα αγροτικά χέρια.

Μέσα σε αυτήν την προοπτική θα μπορούσε και η πληγή -όπως έχει εξελιχθεί σήμερα- η προσφορά εργασίας Αλβανών και άλλων αλλοδαπών, να μετατραπεί σε μια προϋπόθεση ανάπτυξης της Ελληνικής υπαίθρου, αντί να την βλέπουμε σαν μια απειλή, όπως σήμερα έχει ακριβώς εξελιχθεί.

Μια δεύτερη λαθεμένη αντίληψη, είναι, ότι ο αγροτικός πληθυσμός στη χώρα μας είναι μεγάλος και κατά συνέπεια οδηγείται στη βίαιη συρρίκνωσή του. Είναι λάθος. Εφόσον η γεωργία μας συμβάλλει κατά 12% στο εθνικό προϊόν, οι αγρότες θα μπορούσαν να καλύπτουν το 28% του συνολικού ενεργού πληθυσμού, σύμφωνα με τις ευρωπαϊκές προδιαγραφές, το 22%, σύμφωνα με τις αμερικανικές προδιαγραφές και το 38%, σύμφωνα με τις γερμανικές προδιαγραφές.

Μια τρίτη λαθεμένη αντίληψη -και είναι αυτή που κατά βάση κυριαρχεί τη δική σας αγροτική πολιτική- είναι ότι η Ευρώπη απαγορεύει οποιαδήποτε ενίσχυση των αγροτών από εθνικούς πόρους. Εδώ είναι ένα σημείο το οποίο πρέπει όλοι μας να το προσέξουμε. Ασφαλώς, η Κοινή Αγροτική Πολιτική απαγορεύει παρεμβάσεις που νοθεύουν τον ελεύθερο σχηματισμό τιμών. Αυτό είναι γεγονός. Αλλά από την άλλη πλευρά, όχι απλώς επιτρέπει, αλλά επιβάλλει, επί τη βάσει της αρχής της επικουρικότητας, να αναπτυχθούν άλλες πολιτικές και άλλες παρεμβάσεις στο ευρύτερο πλαίσιο της οικονομικής δράσης των αγροτών όπως στις υποδομές, στις αγροτικές ασφαλίσεις, στην έρευνα, στην ενέργεια, στο πιστωτικό σύστημα, στη χρηματοδότηση.

Οι άλλες Ευρωπαϊκές χώρες τις έχουν αξιοποιήσει σε μεγάλο βαθμό υπέρ του αγροτικού τους κόσμου, με αποτέλεσμα ο 'Ελληνας αγρότης σήμερα να υφίσταται μια διπλή δυσμενή μεταχείριση. Πρώτον, τη δυσμενή μεταχείριση που επιφυλάσσει η ίδια η Κοινότητα στους αγρότες του νότου σε σύγκριση με τους αγρότες του βορρά, κάτι που και εσείς ο ίδιος αλλά και όλοι μας έχουμε παραδεχθεί, αλλά και μια δυσμενέστερη μεταχείριση, διότι το ελληνικό κράτος διαθέτει τις λιγότερες αγροτικές δαπάνες σχεδόν από όλες τις άλλες Ευρωπαϊκές χώρες.

'Εχω εδώ -και αξίζει να το αναφέρω- μια σύγκριση με το τι συμβαίνει στη Γαλλία. Οι ευρωπαϊκές επιδοτήσεις είναι κατ'αρχήν τριπλάσιες κατά κεφαλήν για κάθε αγρότη στη Γαλλία, από ό,τι στην Ελλάδα, λόγω της διαφορετικής μεταχείρισης βορρά-νότου. 'Ομως, με την παρέμβαση της εθνικής στήριξης, ο Γάλλος αγρότης...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε συνάδελφε, μου επιτρέπετε;

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Ορίστε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν είναι μόνο αυτός ο λόγος. Το γαλλικό κράτος και οι γαλλικές κυβερνήσεις -ήταν θέμα επιλογής τους- μετέφεραν ένα σημαντικό κονδύλι από τα προγράμματα προσανατολισμού στις εγγυήσεις δηλαδή πήγαν και τα προγράμματα προσανατολισμού που είναι για έργα υποδομής στις επιδοτήσεις. Εμείς έχουμε μεγάλο πρόβλημα υποδομών και γι'αυτό δεν μεταφέραμε ποτέ από τις εγγυήσεις στο πρόγραμμα προσανατολισμού. Και συνεχίζουμε να έχουμε πρόβλημα.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Δέχομαι αυτήν την παρατήρηση. Αλλά θα σας ανταπαντήσω ότι...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ειδικά η Γαλλία το έκανε αυτό. Μετέφερε πολλά κονδύλια από τον προσανατολισμό, που ήταν για επενδύσεις και υποδομές -γιατί η Γαλλία έχει λύσει τα προβλήματα αυτά- στην ενίσχυση, όπως πολύ σωστά είπατε. Είναι σωστά αυτά που είπατε. 'Ετσι είναι.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Δέχομαι, κύριε Υπουργέ, την παρατήρησή σας. Αλλά θα μου επιτρέψετε να προσθέσω, ότι εσείς όχι μόνο δεν κάνατε αυτό -και καλά δεν το κάνατε- αλλά μειώσατε το ποσοστό των πιστώσεων του δεύτερου Κοινοτικού Πλαίσιου Στήριξης, που η Νέα Δημοκρατία προόριζε για τον αγροτικό τομέα, αισθητά υπέρ άλλων τομέων. Και αυτό είναι πολιτική επιλογή δική σας.

Επανέρχομαι, λοιπόν, στο παράδειγμα της Γαλλίας, για να σας πω ότι πέρα απ' αυτήν την ευνοϊκή μεταχείριση λόγω της διαφοράς μεταξύ αγροτών βορρά και νότου από τους κοινοτικούς πόρους, προστίθεται η ενίσχυση από κρατικούς πόρους της Γαλλίας, με αποτέλεσμα η μεταχείριση του Γάλλου αγρότη σε σχέση με τον 'Ελληνα γίνεται τελικά επτά φορές πιο ευνοϊκή. Δηλαδή προστίθεται στις κοινοτικές ενισχύσεις ένα ποσοστό 200% από αγροτικές δαπάνες του γαλλικού προϋπολογισμού, ενώ στη χώρα μας το ποσοστό είναι απειροελάχιστο.

Θα σας πω και κάτι ακόμη. Στη χώρα μας η κρατική δαπάνη για αγροτικές ασφαλίσεις κατά κεφαλήν αγρότη είναι περίπου το 12% της αντίστοιχης γαλλικής. Εθνικοποιήθηκε πρόσφατα το σύστημα της αγροτικής ασφάλισης στη Γαλλία.

Περιττό να αναφερθώ στο κόστος ενέργειας, πρώτων υλών για τη γεωργία στη χώρα μας, που παραμένει το υψηλότερο στην Ευρώπη, στο κόστος των λιπασμάτων -στο Φ.Π.Α. είπα και χθες ότι η χώρα μας είναι η πρώτη ανάμεσα στις εννέα ευρωπαϊκές χώρες που έχει τους υψηλότερους συντελεστές- στο κόστος της αγροτικής γης. 'Εχουμε την πιο ακριβή αγροτική γη, ενώ το κόστος για τη μίσθωση μας φέρνει στην τρίτη μίσθωση από πλευράς ακρίβειας. Το δε κόστος του χρήματος είναι τέσσερις φορές ακριβότερο στην Ελλάδα απ' ό,τι στις υπόλοιπες χώρες.

Βλέπουμε συνεπώς ότι η κρίση του αγροτικού τομέα έχει όλα τα στοιχεία μιας έκρηξης που έρχεται, κύριε Υπουργέ. Κι εδώ δεν πρέπει κανένας μας να αυταπατάται ότι το αγροτικό πρόβλημα, εάν δεν γίνουν τολμηρές και ριζικές παρεμβάσεις σε όλα αυτά τα κρίσιμα προβλήματα τα οποία ανέφερα, έχει κιόλας φτάσει στα όρια της έκρηξης. Και αν μετακυλίεται από

Σελίδα 568 

τη μία καλλιεργητική περίοδο στην άλλη, αυτό δεν σημαίνει ότι σεις ως Κυβέρνηση σήμερα ή εμείς αύριο θα απαλλαγούμε από αυτόν τον κίνδυνο. Η βόμβα αυτή να σκάσει με καταστρεπτικές συνέπειες για τη χώρα, για την κοινωνική συνοχή και για την οικονομία.

'Οσο, λοιπόν, είναι ακόμα καιρός πρέπει να γίνει κατανοητό ότι το αγροτικό πρόβλημα δεν προσφέρεται για κανενός είδους εκμετάλλευση, αλλά χρειάζεται απ' όλους μας να επιστρατεύσουμε κάθε πολιτική, κάθε δυνατό μέτρο για να δώσουμε στην αγροτική οικονομία και στον 'Ελληνα αγρότη τη θέση που αξίζει. Και η θέση αυτή δεν είναι η προβληματική σημερινή θέση. Η αγροτική οικονομία μπορεί να γίνει μοχλός ανάπτυξης και οικονομικής και κοινωνικής για τη χώρα μας.

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπανικόλας έχει το λόγο.

ΒΑΣΙΛΕΙΟΣ ΠΑΠΑΝΙΚΟΛΑΣ: Παίρνω το λόγο, κύριε Υπουργέ, για να κάνω δύο επισημάνσεις.

Η πρώτη αφορά το άρθρο 2, παράγραφος 6. Είναι σαφές ότι σκοπός της διάταξης, όπως τίθεται, είναι η καλλιεργήσιμη γη να περιέλθει στους αγρότες αποκλειστικά. Δεκτή η φιλοσοφία, θα πρέπει όμως να παραδεχθούμε ότι υπάρχουν κάποιες ατέλειες στη ρύθμιση. Αυτή η ρύθμιση κρίνεται, τουλάχιστον από εμένα, σαν γενικόλογη και μπορεί να δημιουργήσει αδικίες. Είναι γενικόλογη όσον αφορά τουλάχιστον δύο έννοιες, την έννοια του αγρότη και την έννοια των αγροτικών εκτάσεων. 

Για την έννοια του αγρότη, δεν υπάρχει πρόβλεψη, λόγου χάρη, όταν κάποιος νέος, ο οποίος δεν έχει αυτό το πράσινο πιστοποιητικό, θέλει να αγοράσει μία έκταση για να γίνει αγρότης. Υποχρεώνεται, όπως είναι διατυπωμένη η διάταξη, να πληρώσει τον τετραπλάσιο φόρο.

'Οσον αφορά τις αγροτικές εκτάσεις, ποιες είναι οι αγροτικές εκτάσεις; Θα σας πω ένα παράδειγμα, που έχει σχέση με τη δική μου την περιφέρεια, τα Δωδεκάνησα. Εκεί ισχύει ο θεσμός του κτηματολογίου από το 1924. Το 1924, στη θεμελιώδη καταγραφή, το 90% και πλέον της γης έχει χαρακτηρισθεί σαν γαίες, σαν καλλιεργήσιμη γη. 

Οι εγγραφές του κτηματολογίου, βάση της νομοθεσίας, αποτελούν αμάχητο τεκμήριο. Συνεπώς, θα πρέπει να δεχθούμε ότι η κατάσταση, η οποία είχε αποτυπωθεί το 1924 για τη Ρόδο, για την Κω, για τη Λέρο, όσον αφορά τις γαίες και τις μερίδες των οικοδομών, αυτή ισχύει και σήμερα νομικά. Θα δημιουργούνταν αδικίες, εάν παρέμενε αυτή η διάταξη ως έχει.

Θα πρότεινα, κύριε Υπουργέ, να τετραπλασιάζεται κάθε φορά ο ισχύων φόρος μεταβιβάσεως για τη μεταβίβαση αγροτικών εκτάσεων από αγρότες σε μη αγρότες, καθώς και από μη αγρότες σε μη αγρότες, εφόσον πρόκειται να συνεχίσουν να καλλιεργούνται οι εκτάσεις αυτές ή εάν εντός δύο ετών αποδεδειγμένα δεν χρησιμοποιηθούν για άλλη χρήση ή εάν εντός δύο ετών δεν αποκτήσει ο αγοραστής αυτήν την άδεια εργασίας, αυτό το πράσινο πιστοποιητικό. Νομίζω ότι θα μπορούσε, εάν έμπαινε αυτή η διευκρίνιση, να μην υπάρχει πρόβλημα. 

Η δεύτερη παρατήρηση την οποία θέλω να κάνω, αφορά το άρθρο 5, παράγραφο 2. Τα πεντακόσια και τα χίλια μέτρα τα οποία μπαίνουν, κύριε Υπουργέ, για τα μικρά νησιά ιδίως, είναι πάρα πολλά. Ειδικά για τα νησιά, θα έπρεπε να μειωθεί το πολύ στα διακόσια μέτρα. Θα πρέπει να παραδεχθείτε ότι για τα μικρά νησιά υπάρχει πρόβλημα μ' αυτά τα χίλια μέτρα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Για την κτηνοτροφία το λέω.

ΒΑΣΙΛΕΙΟΣ ΠΑΠΑΝΙΚΟΛΑΣ: Υπάρχουν νησιά, που έχουν κτηνοτροφία και τα περισσότερα έχουν.

Τελείωσα, κύριε Πρόεδρε. Αυτές τις επισημάνσεις ήθελα να κάνω.

ΠΡΟΕΔΡΕΥΩΝ (Νικόλαος Κατσαρός): Ο κ. Τζιτζικώστας έχει το λόγο για προτασσόμενη δευτερολογία.

ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Υπουργέ, δεν θα επαναλάβω τα όσα οι συνάδελφοι έχουν πεί. Θα ήθελα μόνο να σας επιστήσω την προσοχή στο άρθρο 1, στον ορισμό που δίνετε για τον αγρότη. 

Θα πρέπει, έτσι όπως είναι διατυπωμένο το άρθρο, να σκεφθείτε ότι οι συνέπειες της εφαρμογής του μπορούν να προκαλέσουν μεγάλη αναστάτωση στον αγροτικό κόσμο, γιατί το 50% του εισοδήματος σημαίνει ότι, ένας αγρότης που είναι υποχρεωμένος να εργαστεί, πρέπει να έχει τουλάχιστον αγροτικό εισόδημα ένα εκατομμύριο τριακόσιες (1.300.000), ένα εκατομμύριο τετρακόσιες (1.400.000), ένα εκατομμύριο πεντακόσιες χιλιάδες (1.500.000) δραχμές. 

Μπορεί αυτό το εισόδημα να το δεχθούμε ως μικτό και όχι ως καθαρό. Αυτό δεν προσδιορίζεται στο άρθρο, αλλά ας δεχθούμε ότι είναι μικτό.

Στα μεν ορεινά και ημιορεινά αυτό το εισόδημα παράγεται από εκατόν πενήντα (150) ή εκατόν εξήντα (160) στρέμματα. Ξέρετε πολλούς αγρότες που να έχουν εκατόν πενήντα (150) στρέμματα; Αν πάμε στις βαμβακοκαλλιέργειες θα χρειαστούν εξήντα (60) και εβδομήντα (70) στρέμματα. Ξέρετε πόσοι αγρότες περιορίζονται στα εξήντα (60) και εβδομήντα (70) στρέμματα βαμβάκι; Και αν καταφέρουν να επιβιώσουν είναι γιατί πολλοί απ' αυτούς καταβάλλουν μία προσωπική εργασία μέσα στο χωράφι, ούτως ώστε να μπορέσουν να συμπληρώσουν το εισόδημα και να μην έχουν μεγάλο κοστολόγιο.

Θα σας πρότεινα αν βεβαίως δεν αλλάζει τίποτε άλλο, να ξεκινήσει το άρθρο ως εξής: Ως αγρότες θεωρούνται και οι ασχολούμενοι με την κτηνοτροφία κλπ. Να φύγει, δηλαδή, το πρώτο εδάφιο, διότι αυτό σε κάποια φάση θα σας δημιουργήσει τεράστια, όπως είπα, προβλήματα και κυρίως στη διοίκηση. Πώς θα έρθει η διοίκηση να δώσει επιδοτήσεις σε μη αγρότες; Τι θα γίνει με την επιστροφή του ΦΠΑ; Σ' έναν αγρότη σε μία ημιορεινή περιοχή με εκατόν τριάντα (130) στρέμματα το εισόδημα, το οποίο του ζητάτε αν εργάζεται έξι (6) μήνες το χρόνο, δεν μπορεί να τον δικαιολογήσει ως αγρότη. Δεν θα του επιστρέψετε ΦΠΑ, δεν θα μπορέσετε να του δώσετε τη στρεμματική επιδότηση και τι θα γίνει αυτός; Θα πάρει τους δρόμους, θα κατέβει στην πόλη; Αυτό σκεφθείτε το πριν δημιουργηθούν μεγαλύτερα προβλήματα.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κύριος Φούσας έχει το λόγο.

ΑΝΤΩΝΙΟΣ ΦΟΥΣΑΣ: Κύριε Πρόεδρε, θέλω να διευκρινίσω ότι, λόγω συμμετοχής μου στην Οικονομική Επιτροπή, δεν μπόρεσα να παρακολουθήσω όλη τη συζήτηση. Θα κάνω όμως μερικές παρατηρήσεις, τις οποίες παρακαλώ να παρακολουθήσει και ο κύριος Υπουργός.

Η πρώτη παρατήρησή μου είναι ότι το πρόβλημα των αγροτών, κύριε Υπουργέ, είναι πολύ γνωστό. Τα προβλήματα είναι τεράστια, βρίσκονται ασφαλώς σε δραματική κατάσταση, αλλά δεν είναι ώρα αυτό να το εξαντλήσουμε, το έχω αναπτύξει πολλές φορές.

Θέλω, επίσης, να παρατηρήσω ότι αρχικά θα μπορούσε κανείς να συμφωνήσει με αυτά τα μέτρα του νομοσχεδίου, πολύ περισσότερο γιατί αυτά τα μέτρα ήταν στις δύο προτάσεις νόμων της Νέας Δημοκρατίας προ ολίγων μηνών και τα είχαμε συμπεριλάβει και στο προεκλογικό μας πρόγραμμα στο 1996. Αυτά τα είπα απλώς για να τονίσω ότι πράγματι εμείς ως Νέα Δημοκρατία έχουμε κάθε λόγο να συμφωνήσουμε, αλλά τα θεωρώ ότι δεν είναι τόσο τολμηρά όσο θα έπρεπε και δεν γίνονται οι αναγκαίες τομές.

Η πρώτη ειδικότερη παρατήρησή μου είναι για αυτό που επεσήμανε ο κ. Τζιτζικώστας, που και εγώ συμφωνώ. Αν δεν υπάρχει οδηγία της Ευρωπαϊκής 'Ενωσης και δέσμευσή σας ιδίως για την 'Ηπειρο, που έχουμε και οι δύο μας την τιμή να καταγόμαστε από εκεί και όταν λέτε ότι για να θεωρηθεί ένας ως αγρότης πρέπει να έχει το 50% του εισοδήματος από αγροτική απασχόληση- και ξέρουμε τι εισόδημα έχουν εκεί και ξέρουμε τι σημαίνει ένας που εργάζεται ως σερβιτόρος σε μία ταβέρνα ή εργάζεται ως θυρωρός ή εργάζεται σε μία επιχείρηση προσωρινά- θα έχουμε πρόβλημα μέγα. Νομίζω ότι αυτή η διάταξη, αν δεν έχετε δέσμευση από την Ευρωπαϊκή ....

Σελίδα 569 

 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το λέει ο Κανονισμός.

ΑΝΤΩΝΙΟΣ ΦΟΥΣΑΣ: Αν δεν έχετε δέσμευση και μπορείτε να το ξεπεράσετε να δεχθείτε αυτό που σας πρότεινε ο κ. Τζιτζικώστας, δηλαδή οι ασχολούμενοι γενικώς με τη γεωργία. Είναι αυτό θέμα ουσιαστικό. Να σταματήσουμε εκεί και να μη βάλουμε τέτοιους περιορισμούς. Δεν συμφωνείτε; Εκτός αν δεσμεύεστε. Αυτό πάντως ισχύει περισσότερο για τις ορεινές και τις δικές μας περιοχές στην Ηπειρο και άλλες ορεινές περιοχές.

Μία δεύτερη παρατήρηση. Θα σταθώ περισσότερο στο άρθρο 26. Τα είκοσι (20) χιλιόμετρα, όπως σας είπε και ο κ. Βεζδρεβάνης, είναι λίγα. 'Οταν λέτε στο άρθρο 26 για είκοσι (20) χιλιόμετρα στις παραμεθόριες περιοχές...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το έκανα δεκτό.

ΑΝΤΩΝΙΟΣ ΦΟΥΣΑΣ: Θα το κάνετε τριάντα (30). Χαίρω ιδιαίτερα γι' αυτό, γιατί πραγματικά τα είκοσι (20) χιλιόμετρα είναι λίγα. Και ας εξαιρεθούν οι οικισμοί, οι οποίοι υπάγονται στα είκοσι (20) ή τριάντα (30) χιλιόμετρα. Νομίζω ότι κάποιες πόλεις υπάγονται και ας εξαιρεθούν. Χαίρομαι που το δέχεστε, το είχαμε ζητήσει και πριν.

Επίσης, θέλω να πω γι' αυτό που λέτε ότι κατά 30% μειώνονται οι αμοιβές των μηχανικών.'Οπως ξέρετε το 1989-1990 αυξήθηκαν 300%-400%, δεν ενθυμούμαι πόσο. Ξέρετε, επίσης, ότι οι δικηγόροι και οι συμβολαιογράφοι για να κάνουν συμβόλαια τέτοιου είδους δεν αμείβονται ή λαμβάνουν μόνο το 10% όπως και οι υποθηκοφύλακες. Είστε δικηγόρος και ξέρετε. Για τους μηχανικούς το 30% είναι χωρίς αξία. Δηλαδή, τι θα πει ότι μειώνεται κατά 30% η αμοιβή; Γιατί βασικά ο αγρότης που θέλει να κτίσει στην επαρχία ως αγρότης και κτηνοτρόφος έχει σαν πρόβλημα όλα τα έξοδα της άδειας. 'Εχω την πληροφορία ότι θέλατε 40% αλλά τελικά έμεινε στο 30%.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Τι προτείνετε; 

ΑΝΤΩΝΙΟΣ ΦΟΥΣΑΣ: Προτείνω 50% ή ό,τι ισχύει και για τους δικηγόρους, συμβολαιογράφους και υποθηκοφύλακες.

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Φούσα.

ΑΝΤΩΝΙΟΣ ΦΟΥΣΑΣ: 'Ενα λεπτό, κύριε Πρόεδρε.

Επίσης, θέλω να παρατηρήσω ότι γι' αυτό που λέτε, ότι το 50% των ημερών εργασίας για το ΙΚΑ νομίζω ότι εδώ δεν μπορεί να προσδιοριστεί.

Θα αρχίσει ένα αλισβερίσι, ένα παζάρι, για να συμβιβαστούν κλπ. Είναι μεγάλο το πρόβλημα αυτό.

Εγώ θα ήθελα να πω και το εξής. Οποιαδήποτε οικοδομή που γίνεται, έστω και από αγρότη, στην επαρχία είναι χρήσιμη.

ΠΡΟΕΔΡΕΥΩΝ (Νικόλαος Κατσαρός): Τελειώσατε. Ο κ.Κεδίκογλου έχει το λόγο.

ΑΝΤΩΝΙΟΣ ΦΟΥΣΑΣ: Τελειώνω, κύριε Πρόεδρε.

Θα υπάρξει συνεργασία εκεί στην περιοχή. Αλλά έστω στους αγρότες, δώστε σας παρακαλώ περισσότερες δυνατότητες, περισσότερα κίνητρα, περισσότερες ελαφρύνσεις, γενναιότερες...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Γενικώς;

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Φούσα.

Ο κ.Κεδίκογλου, έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δυστυχώς, η συμμετοχή στην Επιτροπή Οικονομικών Υποθέσεων δεν αφήνει μεγαλύτερο χρόνο.

Κύριε Υπουργέ, σας τα είπα χθές. 'Εχετε παραλείψει τα νομικά πρόσωπα. Οι ιχθυοκαλλιέργειες σήμερα είναι νομικά πρόσωπα, είναι γεωργικές επιχειρήσεις πρωτογενούς παραγωγής και μάλιστα κάποιες απ'αυτές είναι και στο χρηματιστήριο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Υπό προϋποθέσεις.

ΒΑΣΙΛΗΣ ΚΕΔΙΚΟΓΛΟΥ: Καμιά αντίρρηση, υπό προϋποθέσεις ασφαλώς. Εφόσον πουλάει ψάρι σκέτο, είναι αγροτική εκμετάλλευση. Λάβετε τα μέτρα σας.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Να είναι και οι ίδιοι αγρότες που θα συγκροτούν τα νομικά πρόσωπα.

ΒΑΣΙΛΗΣ ΚΕΔΙΚΟΓΛΟΥ: Δεν ξέρω αν θα είναι οι ίδιοι αγρότες που θα συγκροτούν τα νομικά πρόσωπα. Εγώ σας επισημαίνω, ότι δεν λαμβάνεται κανένα μέτρο για τα νομικά πρόσωπα και είναι ενδεχόμενο αύριο να υπάρξουν πέντε κληρονόμοι...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μου επιτρέπετε μια διακοπή;

ΒΑΣΙΛΗΣ ΚΕΔΙΚΟΓΛΟΥ: Μα, μόνο δύο (2') λεπτά έχω.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θα απαντήσετε αμέσως.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι σημαντικό, γιατί ξέρω ότι δεν θα διαφωνήσουμε.

Πήγα στη νότιο Ιταλία σε μια επιχείρηση ενός πρίγκηπα που σε τριάντα χιλιάδες στρέμματα καλλιεργούσε αμπέλους. Εγώ αυτό δεν νομίζω ότι πρέπει να το κάνουμε στην Ελλάδα. Πρίγκηψ.

ΒΑΣΙΛΗΣ ΚΕΔΙΚΟΓΛΟΥ: Δεν σας είπα εγώ να το κάνετε. Εγώ σας είπα να υπάρχουν νομικά πρόσωπα να κληρονομούν ένα κτήμα εκατό στρέμματα και να συστήσουν μια εταιρεία να το εκμεταλλευτούν. Αυτό δεν μπορείτε να το αποκλείσετε. Οικονομία της αγοράς έχετε. Θέλουμε, δεν θέλουμε, αυτή είναι. 'Οπως είπα και χθες, είναι λάκος των λεόντων. Πρέπει να γίνουμε λέοντες, για να μπορέσουμε να τα βγάλουμε πέρα.

'Ενα θέμα είναι αυτό. Γι'αυτό, λογαριάστε πολύ σοβαρά τα προβλήματα του άρθρου 2.

Επίσης, στο άρθρο 5, σχετικά με την απόσταση, όταν βάζετε χίλια μέτρα, φοβούμαι, μήπως οδηγείτε την παραγωγική γη, ώστε να γίνει οικόπεδα και αφήσετε πλέον να καλλιεργούνται οι δασικές εκτάσεις με σκέτες πέτρες.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Τι προτείνετε;

ΒΑΣΙΛΗΣ ΚΕΔΙΚΟΓΛΟΥ: Τι προτείνω; Εφόσον είναι γη παραγωγική κοντά στη θάλασσα, να καλλιεργηθεί. Δηλαδή στα Κανατάδικα σε εμάς ή στην Πεδιάδα της Ιστιαίας που σε ζώνη χιλίων μέτρων είναι ο πλέον παραγωγικός τόπος, θα πείτε "δεν έχεις κίνητρα να καλλιεργήσεις" και να το κάνουμε οικόπεδα; Τότε πεθαίνουμε σαν φυλή. 'Υστερα λέμε ότι τον παραγωγικό μας τόπο τον εκχωρούμε, τον κάνουμε οικόπεδα, αντί να κάνουμε τα δάση και τις δασικές εκτάσεις.

Δεν υπάρχει πόλη στον κόσμο που να μην είναι κτισμένη σε δάση. Μόνο στην Ελλάδα συμβαίνει αυτό. 

Πιο κάτω, κύριε Υπουργέ, στα ζητήματα της απαλλαγής που δίνετε για την χρηματοδοτική μίσθωση, δείτε το νομικά το θέμα, γιατί έχω επιφυλάξεις. Σας το είπα και χθες, όσον αφορά το άρθρο 25.

Στο άρθρο 26 λέτε ότι μειώνεται στο 50% ο αριθμός των ημερών εργασίας που προβλέπεται για το ΙΚΑ. Οδηγείτε σε φοροδιαφυγή, σε εισφοροδιαφυγή και περιμένετε να είναι άγιοι οι εργολάβοι; Δεν είναι άγιοι οι εργολάβοι, δεν είναι αγγελούδια. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ.ΠΑΝΑΓΙΩΤΗΣ Ν. ΚΡΗΤΙΚΟΣ)

Είκοσι πέντε θα προβλέπει, είκοσι τέσσερα θα το κανονίσουμε. Βεβαίως, εάν πραγματικώς γίνονται περισσότερα ημερομίσθια, θα πρέπει να πληρωθούν, αλλά δεν θα το κάνουμε. Δίνετε τη δυνατότητα φοροδιαφυγής.

Γιατί μπερδεύετε το ΙΚΑ; Το ΙΚΑ, είναι ΙΚΑ. 'Οσα γίνουν, έγιναν. 'Η πείτε το αλλιώς, ότι δεν ισχύει αυτό, αλλά όσα πραγματικά γίνουν. Αυτό το ΚΗ' ψήφισμα είναι μια μικρή εισφορά, η οποία αφορά τον οικισμό. Αν δεν έχουν και κάποια εισφορά οι κάτοικοι για την πόλη τους, τότε τι κάνουμε;

Τα άλλα που λέτε για αμοιβές μηχανικών κλπ. το καταλαβαίνω. Προσέξτε όμως, αυτές οι αμοιβές είναι οι ελάχιστες του κώδικα. Δεν εμποδίζεται ο μηχανικός ή ο οιοσδήποτε άλλος να πάρει περισσότερα. Επιπλέον τι γίνεται, αν είναι συνεταιρισμός ή ένα νομικό πρόσωπο και όχι απλά ο αγρότης.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το ίδιο ισχύει και με προϋποθέσεις.

Σελίδα 570 

 

ΒΑΣΙΛΗΣ ΚΕΔΙΚΟΓΛΟΥ: Προσέξτε, πώς θα το διατυπώσετε.

Κύριε Πρόεδρε, ευχαριστώ πολύ για την ανοχή σας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Δαβάκης, έχει το λόγο.

ΑΘΑΝΑΣΙΟΣ ΔΑΒΑΚΗΣ: Κύριε Υπουργέ, όπως και χθες είχα τονίσει, θέλω σήμερα να σας πω ορισμένες σκέψεις μου για τα επιμέρους άρθρα. Επαναλαμβάνω και εγώ την πρόταση των συναδέλφων, σχετικά με την αύξηση της επιδοτήσεως του επιτοκίου δανείων των νέων αγροτών από 35%, που το έχετε στο 50%, ώστε να βοηθηθούν διάφορες δραστηριότητες που επιφέρουν σημαντική αύξηση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Σε ποιο άρθρο, κύριε συνάδελφε;

ΑΘΑΝΑΣΙΟΣ ΔΑΒΑΚΗΣ: Στο άρθρο 6, παράγραφος 4, του πρώτου κεφαλαίου. Η επιδότηση του επιτοκίου δανείων των νέων αγροτών να ανέρχεται στο 50%, αντί του 35% που έχετε.

Επίσης στο άρθρο 11 παράγραφος 1 πρέπει στο διοικητικό συμβούλιο του υπό σύσταση οργανισμού, να υπάρξει εκπρόσωπος της Πανελλήνιας 'Ενωσης Γεωπόνων του δημοσίου. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό θα συζητηθεί αύριο.

ΑΘΑΝΑΣΙΟΣ ΔΑΒΑΚΗΣ: Καλώς. Στο άρθρο 16 παράγραφος 6 σχετικά με τους υπαλλήλους των επαρχιακών Αυτοδιοικήσεων...

ΠΡΟΕΔΡΕΥΩΝ (Παναγιώτης Ν. Κρητικός): Και αυτό, κύριε συνάδελφε, θα συζητηθεί αύριο.

Ο κ. Σφυρίου, Κοινοβουλευτικός Εκπρόσωπος του ΠΑΣΟΚ, έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, σε ό,τι αφορά τους συγκεκριμένους στόχους, που υπηρετεί το νομοσχέδιο, νομίζω ότι έχει εξαντληθεί η συζήτηση και έχουν ακουστεί οι απόψεις όλων των κομμάτων. Εγώ θα ήθελα να υπογραμμίσω μόνο, επειδή για πρώτη φορά παίρνω το λόγο κατά τη συζήτηση του νομοσχεδίου αυτού, την ιδιαίτερα θετική συμβολή που θα έχει αυτό στην ενασχόληση των νέων ανθρώπων για την αγροτική δραστηριότητα.

Δεν μπορεί ασφαλώς να θέλει να αναζητεί η Αντιπολίτευση από αυτό το νομοσχέδιο την επίλυση όλων των ζητημάτων που αφορούν τον αγροτικό τομέα, αλλά και δεν μπορεί να λέγει για την αποσπασματικότητά του. Αντίθετα πρέπει να το δει σε συνδυασμό με το πλέγμα όλων των άλλων νομοθετικών πρωτοβουλιών και των άλλων πολιτικών που ασκεί το Υπουργείο Γεωργίας, αν θέλει να κάνει μια υπεύθυνη τοποθέτηση πάνω στην ακολουθούμενη πολιτική στον αγροτικό τομέα.

Νομίζω, όμως, πως καταδείχθηκε, ότι η συντριπτική πλειοψηφία του Κοινοβουλίου, κύριε Υπουργέ, έχει υπογραμμίσει ότι είναι σωστές ή τουλάχιστον είναι προς τη σωστή κατεύθυνση οι διατάξεις τις οποίες εισάγετε προς συζήτηση, κάτι που είναι ιδιαίτερα θετικό αυτή δηλαδή η συναινετική έκφραση απέναντι στο νομοσχέδιο και πιστεύω ότι αυτό απηχεί και την αποδοχή εκ μέρους της συντριπτικής πλειοψηφίας των ίδιων των αγροτών και ιδιαίτερα των νέων.

Δεν θέλω επομένως να καταναλώσω χρόνο στο θέμα αυτών των γενικών τοποθετήσεων. Θα ήθελα, όμως, να κάνω δυο-τρεις παρατηρήσεις στα άρθρα που συζητούνται.

Περιμένουμε, κύριε Υπουργέ, με ενδιαφέρον την τοποθέτησή σας. Και τώρα που θα πάρετε το λόγο πιστεύω ότι θα κάνετε μια αναδιατύπωση της παραγράφου 6 του άρθρου 2, που ήταν επίμαχη, δεδομένου ότι τα πολιτικά κόμματα, δηλαδή και εμείς εκ μέρους της Πλειοψηφίας, αλλά και τα άλλα κόμματα, που είχαμε την ευκαιρία να συνεργαστούμε με τους εκπροσώπους τους εισηγητές κατά τη διάρκεια της συζήτησης, βλέπουμε ότι μπορεί να υπάρξει μια αναδιατύπωση τέτοια, κοινής αποδοχής, που να μην περιορίζει στο ελάχιστο τα προβλήματα, αλλά αντίθετα να τα αντιμετωπίζει αποφασιστικά. Θα τη δούμε τώρα που θα κάνετε την αναδιατύπωση και θα τοποθετηθούμε σε επίπεδο δευτερολογιών.

'Ομως είναι ανάγκη, κύριε Υπουργέ, να υπογραμμίσουμε δύο πράγματα. Πρώτον, σε μερικές περιοχές, όπως τονίστηκε και από άλλους Βουλευτές μέχρι τώρα, υπάρχει κτηματολόγιο. Εμείς έχουμε για παράδειγμα την ιδιαιτερότητα της Δωδεκανήσου, που είναι η μόνη περιοχή όπου υπάρχει κτηματολόγιο, το οποίο αναφέρει το σύνολο σχεδόν των ακινήτων που καταγράφονται ως μερίδες γαιών. "Μερίδες γαιών", σημαίνει, σύμφωνα με τον κτηματολογικό κανονισμό, ότι κατ'αρχήν θεωρούνται όσα προορίζονται για αγροτική χρήση. Αυτό σημαίνει ότι αν εφαρμοστεί η διάταξη αυτή ως έχει, θα δημιουργήσει μύρια όσα προβλήματα και ελπίζω η αναδιατύπωση να καλύπτει το θέμα, γιατί πράγματι θέλει ο νομοθέτης να περιορίσει την μεταβίβαση αγροτικής γης σε μη αγρότες, οι οποίοι τελικά βάζουν τρίτους να την καλλιεργούν και επομένως να στρεβλώνεται η όλη σχέση της αγροτικής παραγωγής με το υποκείμενο της αγροτικής δραστηριότητας που είναι ο καθ'εαυτό αγρότης.

'Ομως να προσέξουμε κάτι, κύριε Υπουργέ, στην αναδιατύπωση που είναι ένα λεπτό σημείο. Ο νέος αγρότης που δεν έχει μπει ακόμη σε μητρώο δεν θα μπορεί να ξεκινά τη δραστηριότητά του αγοράζοντας τέτοια γη. Διότι αν θα την προορίζει αυτός που δεν είναι ακόμη στο μητρώο για αγροτική παραγωγή , ασφαλώς θα δημιουργείται ένα πρόβλημα εάν καλείται αυτός να πληρώσει τετραπλάσιο φόρο.

Δηλαδή τι σημαίνει; Σημαίνει ότι σε μια μεταβατική περίοδο δύο τριών ετών, να δίνεται η ευκαιρία με την ενασχόλησή του περί τα αγροτικά, να μπορεί να είναι αναγνωρισμένος ως αγρότης για να μην έχουμε αυτό το αντικίνητρο στο νέο αγρότη ο οποίος θα πάει να μπει στη δραστηριότητα.

Τέλος, σε ό,τι αφορά την κτηνοτροφική δραστηριότητα. Η κτηνοτροφική δραστηριότητα που βάση της παραγράφου 2 του άρθρου 5 που λέει ότι πρέπει να βρίσκονται ολικά ή μερικά σε ζώνη ακτίνας χιλίων τουλάχιστον μέτρων από τον αιγιαλό, εκεί πάλι, κύριε Υπουργέ πρέπει να επέλθει μία τροποποίηση.

Μπορείτε να σημειώσετε εδώ ότι προκειμένου περί νησιωτικών περιοχών, προκειμένου περί νησιών, να υπάρξει μία εξουσιοδότηση που να μπορεί είτε ο Υπουργός είτε ο κατά τόπους Νομάρχης να προσδιορίζει αυτό το εύρος.

Διότι οι κτηνοτρόφοι για παράδειγμα του Καστελλόριζου, του Αγίου Ευστρατίου ή των Ψαρρών ή άλλων νησιών των Κυκλάδων κλπ. δεν θα μπορούν να αναπτύξουν δραστηριότητες με τις κτηνοτροφικές τους μονάδες, εφ' όσον το πλάτος αυτό της ζώνης των χιλίων μέτρων θα είναι απαγορευτικό.

Επειδή μέσα στο νόμο όλη αυτή η περιπτωσιολογία δεν μπορεί να αντιμετωπισθεί -και είναι φυσικό να μην μπορεί να αντιμετωπισθεί- ας βάλουμε εδώ μια εξουσιοδότηση ειδικά για τα νησιά να κρίνει το εύρος είτε ο Υπουργός είτε σε καλύτερη περίπτωση εγώ θα προτιμούσα να το κρίνει ο κατά τόπους Νομάρχης για να μην ασχολείται ο Υπουργός.

Θέλετε να το κρίνει το Υπουργείο και με εξουσιοδότηση δική σας να προσδιορίζει το εύρος ο Γενικός Γραμματέας του Υπουργείου να μην ασχολείται ο Υπουργός ; Κάντε το. Θέλετε με υπουργική απόφαση; Αλλά όχι όμως με το νόμο να υπάρχει εύρος χιλίων μέτρων που να είναι δεσμευτικό.

Νομίζω ότι αυτό θα λύσει το πρόβλημα για τις περιοχές εκείνες τις νησιωτικές και τα πλάτη αυτών ιδιαίτερα των μικρών νησιών είναι τέτοια που δεν αντέχουν να εξαιρέσουμε τα χίλια μέτρα από τον αιγιαλό.

Αυτά επί του παρόντος. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος να μιλήσει επί της ενότητος.

Ο Υπουργός Γεωργίας κ.Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε έχουν γίνει πολλές παρατηρήσεις οι οποίες έχουν πολύ ενδιαφέρον και βοηθούν πάρα πολύ στο να βελτιώσουμε το νομοσχέδιο γιατί είναι κοινή θέση ότι σε θετική κατεύθυνση.

Θα αρχίσω όμως από το θέμα του άρθρου 1 που αφορά τον ορισμό του αγρότη.Αυτός ο ορισμός είναι ο ορισμός που προβλέπει η Ευρωπαϊκή 'Ενωση. Είναι δηλαδή με βάση την οδηγία και τους κανονισμούς και θα υπάρξει πρόβλημα εάν διαφοροποιήσουμε αυτήν την έννοια όπως είναι και στις δεκαπέντε χώρες της Ευρωπαϊκής ' Ενωσης.

Σελίδα 571 

 

Εγώ συμφωνώ βέβαια και το γνώρισα αυτό καλά φέτος στις αποζημιώσεις, όταν υπήρχαν αγρότες οι οποίοι είχαν και άλλες δραστηριότητες και το εισόδημα ήταν περισσότερο από τις εξωγεωργικές δραστηριότητες με αποτέλεσμα σε πολλές περιοχές να μην μπορούν να πάρουν αποζημιώσεις.

Επειδή, λοιπόν, συμφωνώ, θα κάνω δεκτή αυτήν την παρατήρηση. Μετά, όμως, αρχίζει ο μαραθώνιος για να γίνει αυτό δεκτό από την Ευρωπαϊκή 'Ενωση, δηλαδή το εισόδημα του ενάμισι εκατομμυρίου (1.500.000) δραχμών.

ΑΘΑΝΑΣΙΟΣ ΝΑΚΟΣ: Εννέα χιλιάδες (9.000) μάρκα να τους πείτε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, το ξέρω. Ακούστε. Πριν από την "Ατζέντα 2000", δεν θα το έκανα δεκτό. Δεν το συζητάμε. Είναι σε βάρος μας.

ΓΕΩΡΓΙΟΣ ΤΖΙΤΖΙΚΩΣΤΑΣ: Μου επιτρέπετε μία παρατήρηση;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Παρακαλώ.

ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Υπουργέ, εκείνο το οποίο μπορεί να γίνει είναι να αφαιρεθεί και να μη γίνει κανένας ορισμός.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν γίνεται αυτό.

ΓΕΩΡΓΙΟΣ ΤΖΙΤΖΙΚΩΣΤΑΣ: Να σας πω γιατί. Υπάρχει το παλαιό καθεστώς του αυτοκαλλιεργητού, το οποίο...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν γίνεται αυτό. 'Η θα φτιάξουμε αγροτικό επάγγελμα ή ο καθένας θα είναι παντού. Δεν γίνεται. 'Εχουμε διαφορά εδώ. Είπαμε να συγκροτήσουμε ένα επάγγελμα μέσα σ' αυτόν το χώρο. Αυτό συμβαίνει και στις άλλες χώρες. Δεν είναι δυνατόν να συμβαίνει αυτό εδώ. Δεν μπορεί να είναι όλοι αγρότες, όλοι γεωργοί, όλοι αστοί και όλοι ημιαστοί. Για να μη σας πω τώρα πού πάνε οι επιδοτήσεις. 'Εχω πληροφορηθεί και έχω στοιχεία ότι οι επιδοτήσεις φθάνουν μέχρι και για σκηνοθεσία και για γυρίσματα ταινιών, διότι ο γιος του τάδε αγρότη που πήρε την επιδότηση, την μετέφερε κ.ο.κ. Δηλαδή, ο αγροτικός τομέας φθάνει μέχρι τα στούντιο στην Ελλάδα.

ΑΘΑΝΑΣΙΟΣ ΝΑΚΟΣ: Στα top models φθάνει;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν το αποκλείω καθόλου.

Θα γίνει τώρα μία συζήτηση -όπως είπαμε και χθες το βράδυ- για μία οροφή υποστήριξης απευθείας των παραγωγών και κυρίως των μικρών παραγωγών. Αυτό είναι ένα από τα θέματα των κατευθυντήριων γραμμών της "Ατζέντας 2000".

Επειδή πρόκειται να ενισχύσουν πάρα πολύ τα προϊόντα τους και τις δικές τους επιδιώξεις και επειδή ξέρουν, ότι στο νότο υπάρχει το πρόβλημα των μικρών παραγωγών, που είναι δεδομένο και έχουμε συζητήσει γι' αυτό -υπάρχουν προβλήματα και στην Ισπανία και στην Ελλάδα και στην Ιταλία και στην Ιρλανδία- και επειδή έρχεται τώρα και η διεύρυνση, όπου θα είναι διεύρυνση δεύτερης ταχύτητας -διότι μία απο τις βασικές διατυπώσεις της κατευθυντήριας οδηγίας για τη διεύρυνση είναι πως ό,τι μέχρι τώρα είχαν οι άλλες χώρες δεν θεωρείται ότι αποτελεί κεκτημένο για τις νέες χώρες που θα ενταχθούν, κάτι που εμείς δεν το δεχόμαστε ως χώρα και θα δούμε τι συμμαχίες θα υπάρξουν, γιατί θα έχουμε λάθος διεύρυνση κ.ο.κ.- θα πρέπει να κάνουμε αυτήν τη διατύπωση. Και αρχίζει η μάχη για την αναγνώρισή του, διότι δεν αρκεί που νομοθετείται.

Επίσης, υπάρχουν κάποιες παρατηρήσεις, κύριε Πρόεδρε, που θα ήθελα να κάνω σχετικά με τη νομοτεχνική επεξεργασία της παραγράφου 1, του άρθρου 1. Λέμε: "Αγρότες θεωρούνται οι απασχολούμενοι...". Αντί για το "θεωρούνται" -είναι πλάσμα δικαίου- να πούμε "είναι οι απασχολούμενοι...".

ΑΘΑΝΑΣΙΟΣ ΝΑΚΟΣ: "Νοούνται". 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): "Νοούνται" ή "είναι".

ΓΕΩΡΓΙΟΣ ΤΖΙΤΖΙΚΩΣΤΑΣ: "Είναι".

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Καλύτερα "είναι".

ΠΡΟΕΔΡΕΥΩΝ (Παναγιώτης Ν. Κρητικός): Το "είναι" είναι ουσιαστικότερο και ακριβέστερο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το "θεωρούνται" είναι πλάσμα δικαίου.

Στην ίδια παράγραφο, κύριε Πρόεδρε, του άρθρου 1, εκεί που λέμε "μελισσοτροφία", να γίνει "μελισσοκομία". Είναι καλύτερος ο όρος.

Στη δεύτερη παράγραφο του άρθρου 1, εκεί που λέει "νέοι αγρότες θεωρούνται εκείνοι οι αγρότες που δεν έχουν υπερβεί το 40ό ...", να πούμε "λογίζονται εκείνοι οι αγρότες που δεν έχουν υπερβεί το 40ό έτος της ηλικίας τους".

Στην τρίτη παράγραφο του άρθρου 1, εκεί που λέει ότι "δεν απαιτείται να λαμβάνουν από την απασχόληση ...", να πούμε "να αποκομίζουν από την απασχόληση...". 

ΠΡΟΕΔΡΕΥΩΝ (Παναγιώτης Ν. Κρητικός): Μάλιστα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Επίσης, επί της παραγράφου 3, έγιναν δύο παρατηρήσεις. Μία από κάποιον συνάδελφο του ΠΑΣΟΚ που δεν θυμάμαι αυτήν τη στιγμή και μία από τον κ. Μάνο. Το ένα θέμα είναι ότι κάποιοι από τους νεοεισερχόμενους αγρότες μπορούν να εγκαταλείψουν τη δραστηριότητα αυτή. Και έχουμε ένα αυστηρό πλαίσιο, διότι γίνονται -όπως και σε άλλες χώρες- καταστρατηγήσεις για να πάρουν τις επιδοτήσεις και τις ενισχύσεις και μετά αλλάζουν ξαφνικά επάγγελμα, διότι δεν μπόρεσαν.

Να δεχθούμε και εδώ την ανωτέρα βία ως κατάσταση -δηλαδή αναγκάσθηκε να εγκαταλείψει- και να δώσουμε την ευκαιρία, αν υπάρχει ανωτέρα βία, να μπορέσει μετά να συνεχίσει σε άλλες δραστηριότητες.

Αυτή τη στιγμή όμως δεν είμαι έτοιμος για τη διατύπωση. Επιφυλάσσομαι να φέρω τη διατύπωση αύριο.

ΠΡΟΕΔΡΕΥΩΝ (Παναγιώτης Ν. Κρητικός): Επιφυλάσσεσθε για αύριο, με περαιωμένη τη συζήτηση, να διατυπώσετε τη διάταξη.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Να δεχθούμε και εδώ το καθεστώς της ανωτέρας βίας, γιατί μπορεί να υπάρξουν δυσκολίες. Νομίζω ότι το είπε ο κ. Κωνσταντινίδης. 'Αλλωστε και στο Αστικό Δίκαιο έχουμε πάρα πολλές περιπτώσεις ανωτέρας βίας. Είναι καθεστώς στα πράγματα των ανθρώπων.

Επίσης όσον αφορά αυτό που είπε ο κ. Μάνος, στο τελευταίο εδάφιο της παραγράφου 3 του άρθρου 1, εκεί που λέει "με απόφαση του Υπουργού Γεωργίας" να προστεθεί "ύστερα από εισήγηση της αρμόδιας Γενικής Διεύθυνσης". 

'Ερχομαι τώρα στο άρθρο 2. 

Στην παράγραφο 4 του άρθρου 2 υπάρχει η παρατήρηση που διατυπώθηκε τόσο από το συνάδελφο του Κομμουνιστικού Κόμματος Ελλάδας κ. Κολοζώφ όσο και από άλλους συναδέλφους. Η παράγραφος 4 του άρθρου 2 λέει: "Βεβαιώνεται, χωρίς να εισπράττεται, ο φόρος μεταβιβάσεως ακινήτων, όταν η μεταβίβαση αφορά το σύνολο της αγροτικής εκμετάλλευσης, ανεξάρτητα από το μέγεθός της, σε έναν μόνον από περισσότερους συγκύριους..."

Αυτό το συζητήσαμε και στο Συμβούλιο της Αγροτικής Πολιτικής. Στην Ισπανία το νομοθετικό πλαίσιο είναι τουλάχιστον συν δύο διαδόχους, γιατί εκεί οι εκμεταλλεύσεις είναι μεγάλες. 'Ετσι δίνεται αυτή η δυνατότητα.

Εμείς έχουμε πολύ μικρές εκμεταλλεύσεις. Γι'αυτό και επιλέξαμε "σε έναν μόνον από περισσότερους συγκύριους", για να συγκεντρώσουμε γη δηλαδή.

'Ομως είναι σωστό αυτό που ειπώθηκε ότι θα μπορούμε να πάμε και σε δεύτερο, αν είναι βιώσιμη η εκμετάλλευση. Να δεχθούμε, δηλαδή, αυτόν τον βασικό όρο: 'Οτι για να πάει σε δεύτερο συγκύριο, αν είναι βιώσιμη η εκμετάλλευση.

Δηλαδή να διατυπωθεί ως εξής: "σε έναν μόνον από περισσότερους συγκύριους ή και σε δεύτερο εφόσον είναι βιώσιμη εκμετάλλευση".

ΠΡΟΕΔΡΕΥΩΝ (Παναγιώτης Ν. Κρητικός): Και το κριτήριο της βιωσιμότητας ποιο θα είναι;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι ένα ολόκληρο σχέδιο κύριε Πρόεδρε, επιστημονικό σχέδιο. Το οργανώνουν οι γεωπόνοι και οι γεωτεχνικοί. Αποδεικνύεται μέσα από κανονισμούς, ποιο είναι αυτό που είναι βιώσιμο.

Να σας πω τι γίνεται εδώ. Υπήρχε το πρόβλημα. Απλώς δεν είχαμε αυτή τη σκέψη. ΑΘΑΝΑΣΙΟΣ ΝΑΚΟΣ: Το θέμα είναι πόσο βιώσιμη θα είναι. Ανταγωνιστικά βιώσιμη; 

Σελίδα 572 

 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Φυσικά, μόνον έτσι.

ΑΘΑΝΑΣΙΟΣ ΝΑΚΟΣ: Πώς αποδεικνύεται όμως αυτό.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Και να σας πω γιατί το λέω. Θέλουμε να συνενώσουμε γη, να πάμε στα εκατό στρέμματα στο βαμβάκι. 'Ομως αν κόψουμε πέντε στρέμματα απ' αυτήν την ιδιοκτησία, μπορούμε να κάνουμε εντατικές καλλιέργειες. Και τα πέντε στρέμματα να είναι βιώσιμη εκμετάλλευση και τα ενενήντα πέντε στρέμματα να μην είναι. Να το πω ξανά. Το έχω πει πολλές φορές στη Βουλή. 'Ενα στρέμμα θερμοκήπιο αποδίδει μεγαλύτερο εισόδημα από εκατό στρέμματα καλλιέργειας σιταριού. Αυτό είναι γνωστό. Το ξέρουμε όλοι εδώ. 

Θα έλεγα, λοιπόν, να το προσθέσουμε. 

Εσείς έχετε αμφιβολία; 

ΑΘΑΝΑΣΙΟΣ ΝΑΚΟΣ: Είναι λάθος. 'Η μένουμε στη λογική ότι θέλουμε μεγαλύτερες εκμεταλλεύσεις...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Τότε το αποσύρω, κύριε Πρόεδρε. Συμφωνώ με τον κ. Νάκο. Η αρχική θέση είναι αυτή, να συγκεντρωθεί γη.

Πάμε τώρα στο άρθρο 3.

ΚΟΣΜΑΣ ΣΦΥΡΙΟΥ: Τελειώσατε με το άρθρο 2; 

ΑΘΑΝΑΣΙΟΣ ΝΑΚΟΣ: Μα, κύριε Υπουργέ, είναι...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, όχι διάλογος κατ' αυτόν τον τρόπο. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 2, παράγραφος 6 είναι, κύριε Πρόεδρε, το μεγάλο θέμα.

ΑΘΑΝΑΣΙΟΣ ΝΑΚΟΣ: Μου επιτρέπετε, κύριε Πρόεδρε, μια διακοπή αν δέχεται ο κύριος Υπουργός;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Νάκο.

ΑΘΑΝΑΣΙΟΣ ΝΑΚΟΣ: Κύριε Υπουργέ, είχατε δεχθεί όχι μόνο για το φόρο μεταβίβασης, αλλά και για το φόρο κληρονομιάς, για τη μεταβίβαση για μια δεκαετία. Είναι η παράγραφος 5 του άρθρου 2 που λέει:

"Σε περίπτωση ύπαρξης περισσοτέρων του ενός κληρονόμων μιας γεωργικής εκμετάλλευσης και εφόσον το σύνολο αυτών αποδεχθεί την επί μία δεκαετία τουλάχιστον αποκλειστική διαχείριση της εκμετάλλευσης αυτής από τον ένα εξ αυτών νέο αγρότη, βεβαιώνεται, αλλά δεν εισπράττεται ο φόρος κληρονομιάς". Στην ολοσχερή μεταβίβαση πληρώνεται φόρος κληρονομιάς;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι.

ΑΘΑΝΑΣΙΟΣ ΝΑΚΟΣ: Πού φαίνεται αυτό; Αυτή ήταν η παρατήρηση και τη δεχθήκατε.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Αρα, θα είναι στη μεταβίβαση της παραγράφου 4. Πρέπει να το συμπληρώσουμε εδώ.

ΑΘΑΝΑΣΙΟΣ ΝΑΚΟΣ: Η παράγραφος 4 αφορά φόρο μεταβίβασης. Η παράγραφος 5 αφορά φόρο κληρονομιάς. Είναι άλλος φόρος.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Λέτε ότι δεν έχουμε για το μείζον, για την οριστική μεταβίβαση.

ΑΘΑΝΑΣΙΟΣ ΝΑΚΟΣ: Ε, βέβαια, όταν δεν έχουμε για τα δέκα χρόνια, θα έχουμε για τα δεκαπέντε, για τα είκοσι, εφ' όρου ζωής;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Σωστό είναι αυτό.

Κύριε Πρόεδρε, θα πρέπει να ετοιμάσω μία διατύπωση. Είναι η δεύτερη επιφύλαξη για αύριο, όσον αφορά αυτήν τη διατύπωση, γιατί έχουμε για τη δεκαετία και δεν έχουμε για την οριστική.

ΑΘΑΝΑΣΙΟΣ ΝΑΚΟΣ: 'Οταν λέμε "το σύνολο αυτό να αποδεχθεί τη μεταβίβαση ή την επί μία τουλάχιστον δεκαετία αποκλειστική μεταχείριση της εκμετάλλευσης", τότε βεβαιώνεται, αλλά δεν εισπράττεται ο φόρος κληρονομιάς. 'Αρα, πρέπει να προστεθεί μία λέξη, η μεταβίβαση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα πρέπει να προστεθεί η λέξη "μεταβίβαση".

Στην παράγραφο 5, του άρθρου 2, στην τρίτη σειρά εκεί που λέει "το σύνολο αυτών αποδεχθεί" να προστεθούν οι λέξεις "τη μεταβίβαση ή" και συνεχίζει "την επί μία δεκαετία τουλάχιστον αποκλειστική διαχείριση...".

ΠΡΟΕΔΡΕΥΩΝ (Παναγιώτης Ν. Κρητικός): Γίνεται, λοιπόν, "τη μεταβίβαση ή την επί μία δεκαετία...".

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στην παράγραφο 6, κύριε Πρόεδρε, που είναι το μεγάλο θέμα του άρθρου, ήθελα να το αφήσω για το τέλος, αλλά θα αναφερθώ σ' αυτό τώρα. 

Υπάρχει όντως το θέμα ότι θέλουμε να περάσει η γη που καλλιεργείται στους αγρότες, γιατί πάρα πολλοί άλλοι επαγγελματίες κατέχουν γη την οποία νοικιάζουν μεσιακά και τριτομεσιακά και έχουν εισοδήματα. Οι επαγγελματίες αυτοί είναι δημοσιογράφοι, γιατροί, δικηγόροι, μηχανικοί και άλλοι. Αυτό κάποτε πρέπει να τελειώσει. Είναι ένα διαρθρωτικό φαινόμενο που δεν το έχει καμία άλλη χώρα της Ευρωπαϊκής 'Ενωσης. Δηλαδή, τη γη την κατέχουν οι αγρότες που την καλλιεργούν. Δεν την κατέχουν άλλοι επαγγελματίες. Είναι πάνω από 45% η γη που καλλιεργείται σήμερα και δεν ανήκει στους αγρότες.

Επίσης, θα ήθελα να αναφερθώ σε ένα δεύτερο θέμα που έχει σχέση με την αγορά. Το 50% του εισοδήματος που παράγεται από τους αγρότες δεν το ωφελούνται οι αγρότες. Το ωφελούνται άνθρωποι που κατοικούν στα αστικά κέντρα. Το εισόδημα μεταφέρεται για λόγους άλλους που μπορεί να συζητήσουμε κάποια άλλη στιγμή στη Βουλή.

Αυτά είναι τα δύο μεγάλα θέματα που δημιουργούν μεγάλη ένταση και έχουν σχέση με την κατάσταση που βρίσκεται ο αγροτικός κόσμος.

Εδώ λοιπόν έχουμε μία διάταξη που όντως δημιουργεί προβλήματα σε περιοχές όπου οι εκτάσεις έχουν χαρακτηρισθεί αγροτικές, αλλά όμως είναι σε άλλες χρήσεις. Γι' αυτό ύστερα από συνεννόηση που έκαναν ο εισηγητής της Πλειοψηφίας και ο εισηγητής της Μειοψηφίας, έχουμε μία νέα διατύπωση της παραγράφου 6, του άρθρου 2. 

ΠΡΟΕΔΡΕΥΩΝ (Παναγιώτης Ν. Κρητικός): Να τη διαβάσετε.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): H νέα διατύπωση της παραγράφου 6, του άρθρου 2, έχει ως εξής: "Τετραπλασιάζεται ο κάθε φορά ισχύων φόρος μεταβιβάσεως, για τη μεταβίβαση αγροτικών εκτάσεων από επαχθή αιτία (αγοραπωλησία ή ανταλλαγή) από αγρότες σε μη αγρότες, καθώς και από μη αγρότες σε μη αγρότες, εάν πρόκειται να χρησιμοποιηθούν από τους αγοραστές για αγροτική χρήση, με την εξαίρεση των περιπτώσεων που αφορούν μεταβίβαση των αγροτικών εκμεταλλεύσεων για την ένταξη στο πρόγραμμα πρόωρης συνταξιοδότησης αγροτών στα πλαίσια εφαρμογής του Κανονισμού της ΕΟΚ 2079/1992". Αυτό είναι το πρώτο εδάφιο.

Το δεύτερο εδάφιο στην παράγραφο αυτή έχει ως εξής:"Για τη χρήση των μεταβιβαζομένων αγροτικών εκτάσεων κατατίθεται κατά την υπογραφή των συμβολαίων σχετική υπεύθυνη δήλωση του ν. 1599/86 των αγοραστών στον συμβολαιογράφο και στη Διεύθυνση Αγροτικής Ανάπτυξης της οικείας Νομαρχιακής Αυτοδιοίκησης. Εάν ως χρήση των εκτάσεων δηλωθεί άλλη πλην της αγροτικής, καταβάλλεται ο ισχύων μέχρι τη δημοσίευση του παρόντος νόμου φόρος μεταβιβάσεως ακινήτων. Οι αγοραστές υποχρεούνται εντός τριών ετών από την ημερομηνία αγοράς να προσκομίσουν στην οικεία Διεύθυνση Αγροτικής Ανάπτυξης τα δικαιολογητικά (οικοδομική άδεια ή έγκριση άλλης δημόσιας αρχής κλπ.) που αποδεικνύουν άλλη πλην της αγροτικής χρήσης των εκτάσεων αυτών.

Εάν δεν ικανοποιηθούν οι προϋποθέσεις αυτές, η ανωτέρω Διεύθυνση συντάσσει σχετική διαπιστωτική πράξη, βάσει της οποίας οι αγοραστές είναι υπόχρεοι καταβολής τετραπλασίου φόρου μεταβιβάσεως στην οικεία Δ.Ο.Υ.".

Θα το δώσω αυτό για τα Πρακτικά, κύριε Πρόεδρε. 

Στο σημείο αυτό ο Υπουργός Γεωργίας κ. Στεφ. Τζουμάκας 

Σελίδα 573 

καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:

"'Αρθρο 2 παρ. 6:

6. (α) Τετραπλασιάζεται ο κάθε φορά ισχύων φόρος μεταβιβάσεως, για τη μεταβίβαση αγροτικών εκτάσεων από επαχθή αιτία (αγοραπωλησία ή ανταλλαγή) από αγρότες σε μη αγρότες, καθώς και από μη αγρότες σε μη αγρότες, εάν πρόκειται να χρησιμοποιηθούν από τους αγοραστές για αγροτική χρήση, με την εξαίρεση των περιπτώσεων που αφορούν μεταβίβαση των αγροτικών εκμεταλλεύσεων για την ένταξη στο πρόγραμμα πρόωρης συνταξιοδότησης αγροτών στα πλαίσια εφαρμογής του Κανονισμού (ΕΟΚ) 2079/1992.\

(β) Για τη χρήση των μεταβιβαζόμενων αγροτικών εκτάσεων κατατίθεται, κατά υπογραφή των συμβάσεων, σχετική υπεύθυνη δήλωση (ν. 1599/86) των αγοραστών στο συμβολαιογράφο και στη Διεύθυνση Αγροτικής Ανάπτυξης της οικείας Νομαρχιακής Αυτοδιοίκησης. Εάν ως χρήση των εκτάσεων δηλωθεί άλλη πλην της αγροτικής φορολογείται με τις ισχύουσες διατάξεις, της υφισταμένης νομοθεσίας.

Οι αγοραστές υποχρεούνται εντός τριών ετών από την ημερομηνία αγοράς να προσκομίσουν στην οικεία Διεύθυνση Αγροτικής Ανάπτυξης τα δικαιολογητικά (οικοδομική άδεια ή έγκριση άλλης δημόσιας αρχής κ.λπ.) που αποδεικνύουν άλλη πλην της αγροτικής χρήσης των εκτάσεων αυτών.

Εάν δεν ικανοποιηθούν οι προϋποθέσεις αυτές, η ανωτέρω Διεύθυνση συντάσσει σχετική διαπιστωτική πράξη, βάσει της οποίας οι αγοραστές είναι υπόχρεοι καταβολής τετραπλασίου φόρου μεταβιβάσεως στην οικεία Δ.Ο.Υ.)".

ΑΘΑΝΑΣΙΟΣ ΝΑΚΟΣ: 'Οχι "μέχρι της ισχύος". Το διαβάζετε ξανά;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): "Μέχρι τη δημοσίευση του παρόντος νόμου". 

ΑΘΑΝΑΣΙΟΣ ΝΑΚΟΣ: Είναι λάθος αυτό. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Φορολογείται με την υφιστάμενη νομοθεσία. 

ΑΘΑΝΑΣΙΟΣ ΝΑΚΟΣ: 'Αρα, τι σχέση έχει η ψήφιση αυτού; Δεν εντάσσεται εδώ. Νομίζω ότι δεν είναι κομψή η διατύπωση σ'αυτό το σημείο.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Είναι προϊόν κοινής συνεργασίας, απ'ό,τι είπε ο κύριος Υπουργός.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Επαναλαμβάνω τη νέα διατύπωση: "Εάν ως χρήση των εκτάσεων δηλωθεί άλλη πλην της αγροτικής, φορολογείται με τις ισχύουσες διατάξεις της υφιστάμενης νομοθεσίας". 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, πριν προχωρήσετε, εγώ νομοτεχνικά θα πρόσθετα, αντί να είναι "από αγρότες σε αγρότες", να είναι ενικός, δηλαδή "από αγρότη σε αγρότη, όπως από αγοραστή σε αγοραστή" κλπ. Δεν ξέρω γιατί δεν διατυπώνετε στον ενικό τη διάταξη. Εν πάση περιπτώσει, αν υπάρχει θέμα, είναι νομοτεχνικό και θα το δείτε. Τώρα τελευταία, τι προσθέσατε, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εκανα μια αναδιατύπωση.

ΠΡΟΕΔΡΕΥΩΝ (Παναγιώτης Ν. Κρητικός): Διαβάστε την αναδιατύπωση που ανέφερε ο κ.Νάκος της παραγράφου 6 του άρθρου 2. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στην παράγραφο 6 στο δεύτερο εδάφιο που λέμε "αν ως χρήση των εκτάσεων δηλωθεί άλλη πλην της αγροτικής, φορολογείται με τις ισχύουσες διατάξεις της υφιστάμενης νομοθεσίας". 

ΠΡΟΕΔΡΕΥΩΝ (Παναγιώτης Ν. Κρητικός): Με αυτήν την αναδιατύπωση της παραγράφου 6, θα τεθεί το άρθρο 2 σε ψηφοφορία.

ΟΡΕΣΤΗΣ ΚΟΛΟΖΩΦ: Κύριε Υπουργέ, ο εισηγητής της Πλειοψηφίας είχε κάνει αναφορά και για εξαίρεση για τους νέους αγρότες.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα αναφερθώ τώρα στο θέμα αυτό. 

Δεν υπάρχει πρόβλημα, γιατί σύμφωνα με την παράγραφο 1 έχουμε τη διαδικασία των νεοεισερχόμενων αγροτών. Αυτοί μπορούν να προβαίνουν σε όλες τις ενέργειες, να αγοράζουν γη, γιατί είναι στο καθεστώς των νεοεισερχόμενων αγροτών. Εάν θέλετε να το προσθέσουμε εκεί, δεν έχουμε καμία αντίρρηση.

ΟΡΕΣΤΗΣ ΚΟΛΟΖΩΦ: Δεν νομίζω ότι καλύπτονται. Είναι μη αγρότες και αγοράζουν από αγρότη. Επομένως, η φορολογία ...

ΚΟΣΜΑΣ ΣΦΥΡΙΟΥ: Μπορούμε να σημειώσουμε ότι από τη διάταξη αυτή, στο τέλος αυτού που καταθέσατε, εξαιρούνται οι νεοεισερχόμενοι αγρότες κατά την έννοια τάδε, που γράφεται στο κείμενο. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Καμία αντίρρηση. Εννοείτε ότι οι νεοεισερχόμενοι αγρότες θα προβαίνουν σε ενέργειες, θα αγοράζουν γη, θα μπαίνουν στα σχέδια.

ΚΟΣΜΑΣ ΣΦΥΡΙΟΥ: Αρκεί να μην πληρώνουν το τετραπλάσιο.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν είναι διαδικασία αυτή. Υπό μια έννοια είναι γόνιμη συζήτηση, η οποία απολήγει σε κάποια συμπεράσματα και αποφάσεις κοινής αποδοχής, αλλά όχι έτσι.

ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, νομίζω...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, όχι έτσι. Δεν είναι διαδικασία αυτή. Μιλάει ο ένας, μιλάει ο άλλος. Τα είπατε στις ομιλίες σας.

ΕΜΜΑΝΟΥΗΛ ΣΤΡΑΤΑΚΗΣ: Οι νεοεισερχόμενοι καλύπτονται.

ΠΡΟΕΔΡΕΥΩΝ (Παναγιώτης Ν. Κρητικός): Αν είναι έτσι, γιατί να υπάρχει πλεονασμός; Προσέξτε, κύριοι συνάδελφοι, μήπως νομοθετούμε καθ'υπερβολήν και προκύψει κάτι που δεν θα είναι και νομοτεχνικά κομψό.

ΓΕΩΡΓΙΟΣ ΤΖΙΤΖΙΚΩΣΤΑΣ: Αύριο δεν θα ψηφιστεί;

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά χωρίς συζήτηση, κύριοι συνάδελφοι. Δεν θα κρατήσουμε όλα τα άρθρα για να ψηφιστούν αύριο. Προς Θεού! 'Οπου υπάρχουν κάποιες παρατηρήσεις και τις αποδέχεται ο κύριος Υπουργός, επιφυλάσσεται για τη διατύπωσή τους, αλλά χωρίς συζήτηση. Αύριο, θα ανακοινώσει αποδοχή προτάσεων και δεν θα γίνει περαιτέρω συζήτηση. Δεν θα έχετε αύριο το δικαίωμα να κάνετε οποιαδήποτε παρατήρηση σ'αυτά που ανακοίνωσε ο κύριος Υπουργός.

ΓΕΩΡΓΙΟΣ ΤΖΙΤΖΙΚΩΣΤΑΣ: Συμφωνούμε σ'αυτό. 'Αλλο λέω. Θα πρέπει αύριο να μας μοιραστεί η τελική διατύπωση, ούτως ώστε αν υπάρξει κάποια παρατήρηση...

ΠΡΟΕΔΡΕΥΩΝ (Παναγιώτης Ν. Κρητικός): Μα, είδατε ότι δεν θα γίνει συζήτηση. Δεν μπορεί να γίνει αύριο συζήτηση.

ΓΕΩΡΓΙΟΣ ΤΖΙΤΖΙΚΩΣΤΑΣ: Την ουσία την έχουμε συζητήσει σήμερα, αλλά να μοιραστεί η διατύπωση.

ΠΡΟΕΔΡΕΥΩΝ (Παναγιώτης Ν. Κρητικός): Αλλά αυτό δεν σημαίνει ότι θα υπάρξει ανάγκη νέας συζήτησης. Διπλή συζήτηση δεν μπορεί να γίνει.

Κύριε Υπουργέ, όποια διατύπωση έχετε να κάνετε, κάνετέ την τώρα και επιφυλαχθείτε για ορισμένες περιπτώσεις.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Επιφυλάσσομαι για την περίπτωση των νεοεισερχομένων αγροτών αύριο.

ΠΡΟΕΔΡΕΥΩΝ (Παναγιώτης Ν. Κρητικός): Τα άρθρα αυτά θα τα ψηφίσουμε αύριο με περαιωμένη τη συζήτηση από σήμερα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ακριβώς. 

ΠΡΟΕΔΡΕΥΩΝ (Παναγιώτης Ν. Κρητικός): Κρατάμε το άρθρο 2, για να κάνετε αύριο την οριστική διατύπωση; Νομίζω όμως ότι ολοκληρώθηκε αυτό.

Μπορούμε να το ψηφίσουμε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, με τη φορά που πήρε η συζήτηση -σε συνεννόηση με τον Πρόεδρο κατά την πρωινή συζήτηση- διένειμα ένα κείμενο, με το οποίο προτείνω ορισμένες τροποποιήσεις λεκτικές και άλλες διατυπώσεις, που είναι βελτιωτικές για το νομοσχέδιο. Δεν ξεκίνησα απ' αυτές, αλλά από τις παρατηρήσεις των συναδέλφων.

Σελίδα 574 

 

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά οι περισσότερες είναι στα άρθρα 11 έως 22 που θα συζητήσουμε αύριο.

Λοιπόν, για να μην κάνουμε μακρά συζήτηση, εσείς κρατάτε, για να διατυπώσετε οριστικά αύριο, τα άρθρα 1 και 2.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα. 'Ομως, επειδή έχω μοιράσει το κείμενο και είναι γνωστό στους συναδέλφους και στις υπηρεσίες του Προεδρείου, θα ήθελα να επανέλθω στο άρθρο 1.

Στο άρθρο 1, στο τέλος της παραγράφου 2 προστίθενται τα ακόλουθα εδάφια: 

"Η προϋπόθεση της ηλικίας πρέπει να συντρέχει κατά το χρόνο υποβολής από τον ενδιαφερόμενο νέο αγρότη σχετικής αίτησης ή δήλωσης για την απολαβή των ευεργετημάτων του παρόντος νόμου, όπου απαιτούνται ή κατά την υπογραφή κάθε άλλης σχετικής πράξης.

Για τον υπολογισμό της ηλικίας ως ημερομηνία γεννήσεως λαμβάνεται υπόψη η 1η Ιανουαρίου του έτους γεννήσεως".

Προέκυψε ένα θέμα, κύριε Πρόεδρε, από πότε αρχίζει το τεσσαρακοστό κ.ο.κ.

ΠΡΟΕΔΡΕΥΩΝ (Παναγιώτης Ν. Κρητικός): 'Εχουν διανεμηθεί.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 1 προστίθεται παράγραφος 4 -επειδή τέθηκε το θέμα για τους εργάτες γης- που έχει ως εξής:

"Εργάτες γης. Για την εφαρμογή των διατάξεων του παρόντος νόμου είναι τα έμμισθα ενήλικα φυσικά πρόσωπα που ασχολούνται κατά κύρια απασχόληση και κατά το 50% του συνολικού χρόνου απασχόλησής τους με κάθε είδους αγροτικές εργασίες στις αγροτικές εκμεταλλεύσεις τρίτον και το 50% του συνολικού τους εισοδήματος προέρχεται από την απασχόληση αυτή". 

Στο άρθρο 2, στην παράγραφο 1 η λέξη "προσαυξάνεται" διαγράφεται και αντικαθίσταται από τη λέξη "ανέρχεται". Λέμε "προσαυξάνεται κατά ποσοστό πενήντα τοις εκατό (50%)", ενώ η ορθή διατύπωση είναι "ανέρχεται σε ποσοστό πενήντα τοις εκατό (50%)".

Στο άρθρο 3 δεν έχω δική μου παρατήρηση, αλλά των συναδέλφων. Ο κ. Νάκος πρότεινε στο εδάφιο β' του άρθρου 3, εκεί που λέει "ο κληρονομούμενος είχε ως κύριο επάγγελμα αγροτικές εργασίες", να πούμε "ήταν αγρότης", για να μην επαναλαμβάνουμε. Είναι σωστή η διατύπωση αυτή.

Επίσης και στο εδάφιο γ' που λέει "ο κληρονομούμενος είναι νέος αγρότης και ασχολείται κατά κύριο επάγγελμα..." κλπ., να πούμε "ο κληρονομούμενος είναι νέος αγρότης". Δεν χρειάζεται το υπόλοιπο, αφού στην παράγραφο 1 δίνουμε τον ορισμό του νέου αγρότη.

ΠΡΟΕΔΡΕΥΩΝ (Παναγιώτης Ν. Κρητικός): Τα άλλα είναι περιττά.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 4 έχω δύο τροποποιήσεις. 

Στην παράγραφο 1, με την οποία προστίθενται νέα εδάφια στο τέλος της παραγράφου 1, του άρθρου 40, του ν. 814/1978 αντικαθίστανται οι λέξεις "αιτία θανάτου" με τις λέξεις "λόγω κληρονομικής διαδοχής".

Στην παράγραφο 2 του άρθρου 4 που αντικαθιστά τα πρώτα δύο εδάφια της παραγράφου 4 του άρθρου 40 του ν.814/1978 διαγράφονται οι λέξεις "(εν ζωή, λόγω θανάτου)".

'Ερχομαι τώρα στις παρατηρήσεις των συναδέλφων. Νομίζω ότι ο κύριος Κωνσταντινίδης πρότεινε στο άρθρο 4 στην πρώτη παράγραφο στο β' εκεί που λέει "οι κληρονόμοι ή κληροδόχοι είναι τέκνα..." να προστεθούν οι λέξεις "ή θετά τέκνα".

ΑΘΑΝΑΣΙΟΣ ΝΑΚΟΣ: Αυτό ενοείται.

ΠΡΟΕΔΡΕΥΩΝ (Παναγιώτης Ν. Κρητικός): 'Οταν λέτε "τέκνα" αρκεί. Τα θετά τέκνα εξομοιούνται με τα φυσικά τέκνα σε όλα τα δικαιώματα και σε όλες τις υποχρεώσεις.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Αρα δεν υπάρχει θέμα.

ΠΡΟΕΔΡΕΥΩΝ (Παναγιώτης Ν. Κρητικός): Στην πρακτική εφαρμογή της νομικής επιστήμης μαθαίνονται όλα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν υπάρχει άλλη παρατήρηση στο άρθρο 4.

Στο άρθρο 5 ο κ. Νάκος στην παράγραφο 1 παρατήρησε κάτι στο σημείο που λέει "οι διατάξεις των προηγουμένων εδαφίων δεν εφαρμόζονται στις δικαιοπραξίες του άρθρου 12 του παρόντος νόμου". Ο παρών νόμος στο άρθρο 12 δεν έχει καμμία σχέση με το θέμα. Ο παρών νόμος είναι ο νόμος που τροποποιείται.

ΑΘΑΝΑΣΙΟΣ ΝΑΚΟΣ: Ο 634.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ακριβώς. Εκεί πάει το θέμα. Ο ν.634/77 που τροποποιείται έχει την παράγραφο 1 του άρθρου 12 που λέει αυτό και αυτό το πράγμα. 'Αρα δεν υπάρχει θέμα.

Πάμε στο άρθρο 5 στην παράγραφο 4 όπου τίθεται το θέμα της ακτίνας των μέτρων. Εδώ νομίζω ότι πρέπει να κάνουμε ορισμένες τροποποιήσεις. Την κτηνοτροφία να την αφήσουμε στα χίλια μέτρα και τα πεντακόσια μέτρα να τα κάνουμε τριακόσια. Τη λέξη "οικισμό" να τη διαγράψουμε. Εννοούμε ότι μέσα στα χίλια μέτρα από τη θάλασσα δεν θα οικοδομούνται κτηνοτροφικές εγκαταστάσεις γιατί αποτελούν στοιχεία ρύπανσης. 'Ανω των χιλίων μέτρων μπορούν να γίνονται. Για τη γεωργία είναι μέχρι τα τριακόσια μέτρα.

ΠΡΟΕΔΡΕΥΩΝ (Παναγιώτης Ν. Κρητικός): Στη λέξη "κοινότητας" θα μπει τελεία; Διαγράφετε και τη λέξη "οικισμός";

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, κύριε Πρόεδρε.

Υπάρχει το θέμα που έθεσαν οι συνάδελφοι από τα νησιά ότι ειδικά για τα μικρά νησιά αυτές οι αποστάσεις για την κτηνοτροφία είναι μεγάλες. Γι'αυτό προτείνω να υπάρξει δεύτερο εδάφιο στην παράγραφο 4 ότι "με απόφαση του Υπουργείου Γεωργίας θα προσδιορίζονται για τα μικρά νησιά διαφορετικές αποστάσεις. Για μεν τη γεωργία έως διακόσια μέτρα, για δε την κτηνοτροφία τετρακόσια μέτρα. Αλλά ποια είναι τα μικρά νησιά θα πρέπει να το δούμε.

ΑΘΑΝΑΣΙΟΣ ΝΑΚΟΣ: Να λέτε, "είναι δυνατόν ".

ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Υπουργέ, την παράγραφο 4 να την απαλείψουμε και να πούμε ότι με απόφαση του Υπουργού ορίζεται.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι, θα μας δεσμεύει. 'Οσον αφορά τα μικρά νησιά με απόφαση του Υπουργού, αλλά μόνο για τα μικρά νησιά.

Για τα μικρά νησιά, με απόφαση του Υπουργείου Γεωργίας, στα διακόσια μέτρα για τη γεωργία και τετρακόσια για τη κτηνοτροφία.

ΚΟΣΜΑΣ ΣΦΥΡΙΟΥ: Αυτό θα περιληφθεί στο νόμο;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας):Ναι.

ΠΡΟΕΔΡΕΥΩΝ (Παναγιώτης Ν. Κρητικός): Ναί, ως εδάφιο 3, στη παράγραφο 4.

ΚΟΣΜΑΣ ΣΦΥΡΙΟΥ: Εάν προσδιορίσετε διαφορετικά πλάτη, διακόσια για τη γεωργία και τετρακόσια για τη κτηνοτροφία, τότε δεν θα έχει νόημα η εξουσιοδότηση που παίρνετε. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας):' Εχει με την έννοια ότι πρέπει να προσδιορίσουμε ποια είναι τα νησιά αυτά. Μόνο αυτό.

ΚΟΣΜΑΣ ΣΦΥΡΙΟΥ: Μάλιστα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας):Διότι υπάρχουν νησιά πάρα πολύ μεγάλα, που δεν χρειάζεται να έχουν αυτό το πρόβλημα, αυτή την αντιμετώπιση, να εντάσσονται σ' αυτήν τη ρύθμιση.

ΚΟΣΜΑΣ ΣΦΥΡΙΟΥ: Κατάλαβα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μόνο αυτό δηλαδή. Κατ' αρχήν υπάρχει ο Κανονισμός...

ΠΡΟΕΔΡΕΥΩΝ (Παναγιώτης Ν. Κρητικός): Να προχωρήσουμε, κύριε Υπουργέ, γιατί μακραίνει η συζήτηση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Σφυρίου, υπάρχει ο Κανονισμός της Κοινότητας, που προσδιορίζει ποια είναι τα μικρά νησιά. 'Ομως, εμείς έχουμε τη δυνατότητα στο εσωτερικό να διευρύνουμε αυτόν τον χώρο των λεγόμενων μικρών νησιών, ανάλογα και με δραστηριότητες. Γι' αυτό, λοιπόν, με απόφαση του Υπουργείου Γεωργίας, προσδιορίζεται ποια νησιά εντάσσονται στα μικρά νησιά. Αυτό 

Σελίδα 575 

ακριβώς.

ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, έχετε διαγράψει τη λέξη "οικισμό";

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι.

ΓΕΩΡΓΙΟΣ ΦΛΩΡΙΔΗΣ: Αυτό θα δημιουργήσει τεράστιο πρόβλημα. Αυτή είναι η κρισιμότερη λέξη εκεί μέσα στο χωροταξικό.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν θα υπάρχουν οι κοινότητες.

Ο κ. Νάκος μας ακούει; 

ΠΡΟΕΔΡΕΥΩΝ (Παναγιώτης Ν. Κρητικός): ' Ελαβε υπόψη του το ισχύον καθεστώς ο κ. Νάκος, αλλά αλλάζει το καθεστώς αυτό.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Νάκο, ο συνάδελφος κ. Φλωρίδης, από το Κιλκίς, είπε ότι η κρίσιμη διατύπωση θα είναι ο "οικισμός" στους νέους δήμους, όπου θα είναι το βασικό οργανικό στοιχείο των δήμων.

ΠΡΟΕΔΡΕΥΩΝ (Παναγιώτης Ν. Κρητικός):'Εχει δίκιο ο κ. Φλωρίδης.

ΑΘΑΝΑΣΙΟΣ ΝΑΚΟΣ: Κύριε Πρόεδρε, δεν είναι έτσι. Διότι με τον τελευταίο οικιστικό νόμο που ψηφίσαμε στη Βουλή, πλέον αν γίνουν δήμοι ή παραμείνουν τα συμβούλια περιοχής, αποκτούν γενικό πολεοδομικό σχέδιο. Και γενικό πολεοδομικό σχέδιο, σχεδόν σημαίνει καθορισμός χρήσεων γης. Οπότε εκεί θα ξεκαθαρίσει το θέμα ποια είναι αγροτική εκμετάλλευση και ποια δεν είναι. Διότι δεν θα επιτρέπεται να χτίσεις βιομηχανία ή βιοτεχνία όπου θα έχει καθορισθεί χρήση γης ή γεωργική εκμετάλλευση.

ΠΡΟΕΔΡΕΥΩΝ (Παναγιώτης Ν. Κρητικός): Ας μείνει έτσι λοιπόν.

Είδατε, ότι δεν γίνεται συζήτηση κατ' αυτόν τον τρόπο. Δεν ξέρω σήμερα πώς ξεκινήσαμε αυτήν τη διαδικασία. Η διαδικασία είναι, λόγος αντίλογος, αποδοχή μη αποδοχή, ολοκλήρωση, ψηφοφορία. Εδώ βλέπω μία συζήτηση "χύμα" αν μου επιτρέψετε την έκφραση. Αλλά κάπου πρέπει να την περιορίσουμε.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εχει μεγάλη σημασία.

ΠΡΟΕΔΡΕΥΩΝ (Παναγιώτης Ν. Κρητικός): 'Εχει μεγάλη σημασία, αλλά να καταλήξουμε σε κάποιες αποφάσεις.

ΚΟΣΜΑΣ ΣΦΥΡΙΟΥ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σφυρίου.

ΚΟΣΜΑΣ ΣΦΥΡΙΟΥ: Γνωρίζουμε το νόμο που ψηφίστηκε πρόσφατα από το ΥΠΕΧΩΔΕ. 'Ομως οι σχεδιασμοί αυτοί του ΥΠΕΧΩΔΕ θα γίνουν μετά από ικανό διάστημα, δεν ξέρω αν είναι χρόνια. Οι διατάξεις αυτές θα ισχύουν από της δημοσιεύσεως του νόμου. Επομένως, έχω τη βεβαιότητα, κύριε Υπουργέ, έχω πειστεί απολύτως, ότι πρέπει να παραμείνει η λέξη "οικισμός".

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα παραμείνει η λέξη "οικισμός".

ΚΟΣΜΑΣ ΣΦΥΡΙΟΥ: Διότι, διαφορετικά θα υπάρξει ένα μεταβατικό διάστημα όπου θα υπάρχει τεράστιο πρόβλημα.

ΠΡΟΕΔΡΕΥΩΝ (Παναγιώτης Ν. Κρητικός): Δεν βλάπτει, κύριε Νάκο.

ΚΟΣΜΑΣ ΣΦΥΡΙΟΥ: Και δεν μας δημιουργεί κανένα πρόβλημα να παραμείνει η έννοια "οικισμός". Να παραμείνει. Γιατί υπάρχει και σήμερα, που κάποιες κοινότητες έχουν οικισμούς που υπάγονται και αύριο πολύ περισσότερο, όπου θα υπάρξουν οι δήμοι νέου τύπου.

ΑΘΑΝΑΣΙΟΣ ΝΑΚΟΣ: Δεν είναι έτσι.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

ΚΟΣΜΑΣ ΣΦΥΡΙΟΥ: Τι πρόβλημα σας δημιουργεί;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Σφυρίου.

Η κα Μπενάκη έχει το λόγο. 'Εχει μια παρατήρηση επ' αυτού και πρέπει να λυθεί το θέμα τώρα.

Θα παρακαλέσω από εκεί και πέρα να αλλάξει η διαδικασία της συζήτησης.

'Ορίστε, κυρία Μπενάκη, έχετε το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: 'Εχω και άλλες παρατηρήσεις. Αλλά επειδή γίνεται συζήτηση τώρα για τον οικισμό, φοβούμαι ότι αν μείνει η λέξη "οικισμός" απροσδιόριστα, θα φτάσουμε στο σημείο να έχουν χτίσει πέντε σπίτια, έτσι από πρωτοβουλία ιδιωτική, σε ένα μέρος και να θεωρηθεί οικισμός.

Πρέπει να βρούμε ένα χαρακτηριστικό, ένα περιοριστικό νομικό χαρακτηριστικό των οικισμών, δηλαδή να είναι κάπου εγκεκριμένοι, να είναι αναγνωρισμένοι οικισμοί -δεν ξέρω πως θα το πούμε- γιατί έτσι σε τουριστικές περιοχές ένας συνεταιρισμός δίνει μερικά οικόπεδα ή πηγαίνει μία παρέα και κτίζουν δέκα σπίτια και αυτό ξαφνικά θα θεωρηθεί οικισμός. 

ΚΟΣΜΑΣ ΣΦΥΡΙΟΥ: Κύριε Πρόεδρε, μία διευκρίνηση σε αυτό που λέει η κυρία Μπενάκη. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, να το διευκρινήσετε και εσείς αλλά να τελειώσει αυτή η συζήτηση....

ΚΟΣΜΑΣ ΣΦΥΡΙΟΥ: Να το διευκρινήσω μόνο. 

ΠΡΟΕΔΡΕΥΩΝ (Παναγιώτης Ν. Κρητικός): Nαι, αλλά πέστε μου τι είδους συζήτηση είναι αυτή και πού εντάσσεται στον Κανονισμό. Εντάσσεται στις πρωτολογίες, στις δευτερολογίες, στις παρεμβαλλόμενες ομιλίες.

ΚΟΣΜΑΣ ΣΦΥΡΙΟΥ: Είναι μία εποικοδομητική συζήτηση, κύριε Πρόεδρε.

Οι οικισμοί της χώρας προσδιορίζονται με προεδρικό διάταγμα του 1985. Και στο Υπουργείο Εσωτερικών που περιγράφονται οι δήμοι ένας-ένας και οι κοινότητες μία-μία με βάση αυτό το διάταγμα περιγράφονται ονομαστικά και οι οικισμοί. Αυτούς τους οικισμούς εννοούμε ή τις πρώην κοινότητες που αύριο δεν θα είναι Νομικά Πρόσωπα Δημοσίου Δικαίου και θα είναι οικισμοί. Δεν εννοούμε, φυσικά, μία συστάδα σπιτιών. Και μπορεί επ' αυτού να υπάρξει μία ερμηνευτική δήλωση του Υπουργού η οποία να κατατεθεί τώρα και ας μην περιληφθεί μέσα στο κείμενο του νομοσχεδίου. 

ΑΘΑΝΑΣΙΟΣ ΝΑΚΟΣ: Να βοηθήσω, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Oρίστε, κύριε Νάκο, έχετε το λόγο αλλά να τελειώνει αυτή η συζήτηση σας παρακαλώ.

ΑΘΑΝΑΣΙΟΣ ΝΑΚΟΣ: 'Αλλη είναι η έννοια, κύριε συνάδελφε, του οικισμού όπως αναγράφεται στο Υπουργείο Εσωτερικών και άλλο τα καθορισθέντα με προεδρικά διατάγματα όρια των οικισμών. 'Εχουν καθοριστεί σε εφαρμογή των διατάξεων του 1337 τη διετία 1985-1987 τα όρια όλων των οικισμών. 'Αρα, όταν λέμε όριο οικισμού εννοούμε συγκεκριμένη περιοχή. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ολοκληρώστε και εναπόκειται στον κύριο Υπουργό να αποφασίσει τι αποδέχεται. Είναι στην κρίση του. 

ΑΘΑΝΑΣΙΟΣ ΝΑΚΟΣ: Η λέξη οικισμός θα ερμηνευτεί από τους μηχανικούς και από όλους ότι αφορά τα όρια των οικισμών. Τι λέει λοιπόν; Λέει, ότι δεν πάνε στις ευεργετικές διατάξεις τα οικόπεδα, τα αγροτεμάχια που εφάπτονται των ορίων των οικισμών. Δεν μπορεί να δοθεί άλλη ερμηνεία από τη λέξη "οικισμός" που υπάρχει μέσα. Επειδή, δεν λέω ότι τα όρια αυτά των οικισμών σε εφαρμογή των διατάξεων του 1337 είναι πολύ μεγάλα και μακρυά από τα συνεκτικά κομμάτια των οικισμών περιτεύει η εξαίρεση της επαφής από τους οικισμούς.

ΠΡΟΕΔΡΕΥΩΝ (Παναγιώτης Ν. Κρητικός): 'Εληξε αυτή η συζήτηση, κύριοι συνάδελφοι.'Οταν δεν τηρείται ο Κανονισμός είδατε πώς πλατιάζει η συζήτηση και πως διαχέεται χωρίς να υπάρχει προοπτική τερματισμού.

Σας παρακαλώ, κύριε Υπουργέ, κάντε τις παρατηρήσεις σας και πείτε τι αποδέχεσθε και τι δεν αποδέχεσθε.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Να παραμείνει η λέξη. 

ΠΡΟΕΔΡΕΥΩΝ (Παναγιώτης Ν. Κρητικός): Εντάξει να παραμείνει. Μιλάτε τριάντα επτά λεπτά, κύριοι συνάδελφοι, και έπρεπε να έχει τελειώσει αυτή η συζήτηση μέσα σε πέντε λεπτά.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 6 έγιναν τρεις προτάσεις από τους συναδέλφους. 

Στην παράγραφο 3, εκεί που λέει "τα επιτόκια των βραχυπροθέσμων δανείων που χορηγούνται για λειτουργικά

Σελίδα 576 

έξοδα προς τους νέους αγρότες ορεινών και μειονεκτικών περιοχών επιδοτούνται κατά 50%..." υπάρχει πρόταση από τους συναδέλφους να ανέλθει το ποσοστό αυτό στο 75%. Αυτό το βρίσκω υπερβολικό, αλλά θα μπορούσαμε να φθάσουμε στο 70%. 

ΠΡΟΕΔΡΕΥΩΝ (Παναγιώτης Ν. Κρητικός): Δέχεσθε το 70%, λοιπόν; 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα, κύριε Πρόεδρε.

Στη συνέχεια λέει "κατά 35% επιδοτούνται τα επιτόκια των δανείων που χορηγούνται στους νέους αγρότες των λοιπών περιοχών". Αυτό το ποσοστό, δηλαδή το 35%, να ανέλθει στο 50%.

Επίσης, στην παράγραφο 4 λέει "επιδοτείται κατά 35% το επιτόκιο δανείων των νέων αγροτών που κατοικούν σε προβληματικές περιοχές...". Και αυτό το ποσοστό να ανέλθει στο 50%. 

Εδώ υπάρχει όμως τώρα μία καινούρια διατύπωση που έκαναν οι συνάδελφοι -την επεξεργάστηκαν οι κύριοι Στρατάκης και Νάκος- που αναφέρεται στην επιδότηση του επιτοκίου για μακροχρόνια δάνεια προς αγορά γης. 'Εχει κάνει αυτήν τη διατύπωση ο κ. Νάκος, αλλά δεν έχω το κείμενο.

ΠΡΟΕΔΡΕΥΩΝ (Παναγιώτης Ν. Κρητικός): Την αποδέχεσθε, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα, κύριε Πρόεδρε, την αποδέχομαι.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω τότε τον κ. Νάκο να διαβάσει τη διατύπωση.

ΑΘΑΝΑΣΙΟΣ ΝΑΚΟΣ: "Τα επιτόκια των μακροπροθέσμων δανείων που χορηγούνται, για την αγορά γης προς τους νέους αγρότες ορεινών και μειονεκτικών περιοχών, επιδοτούνται κατά 80%. Κατά 60% επιδοτούνται τα επιτόκια των δανείων που χορηγούνται στους νέους αγρότες των λοιπών περιοχών. Το παραπάνω ποσοστό νοείται σε σχέση με τα επιτόκια τα εκάστοτε εφαρμοζόμενα από το Ταμείο Παρακαταθηκών και Δανείων που χορηγεί δάνεια για ίδιους σκοπούς στους δημοσίους υπαλλήλους".

ΠΡΟΕΔΡΕΥΩΝ (Παναγιώτης Ν. Κρητικός): Αυτό μπαίνει ως εδάφιο δεύτερο;

ΑΘΑΝΑΣΙΟΣ ΝΑΚΟΣ: Μπορεί να μπει σαν τελευταίο εδάφιο της παραγράφου 3 του άρθρου 6.

ΠΡΟΕΔΡΕΥΩΝ (Παναγιώτης Ν. Κρητικός): Δηλαδή, να είναι το τελευταίο εδάφιο της παραγράφου 3. Εν πάση περιπτώσει, νομοτεχνικά θα το εντάξει ο κύριος Υπουργός όπου κρίνει ότι εντάσσεται. Το αποδέχεσθε όπως διαβάστηκε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, θα καταχωριστεί στα Πρακτικά η διατύπωση των κυρίων συναδέλφων και νομοτεχνικά θα το εντάξετε εσείς, κύριε Υπουργέ, όπου νομίζετε, αύριο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Υπάρχει, επίσης, μια άλλη παρατήρηση. Ο κ.Νάκος αναφέρθηκε στην αναπροσαρμογή της φορολόγησης για αγρότες, που είναι άνω των σαράντα ετών, επειδή θα υπάρξει μια ανισορροπία. Αυτό που είπατε, είναι μια γενική διατύπωση. Δεν έχετε κάποια συγκεκριμένη πρόταση γι'αυτό.

ΑΘΑΝΑΣΙΟΣ ΝΑΚΟΣ: Το 75%, ανεξάρτητα από την αξία, να γίνει 50%. Αυτή είναι μια πρόταση. Λέτε στη μεταβίβαση γης, το 75% ...

ΠΡΟΕΔΡΕΥΩΝ (Παναγιώτης Ν. Κρητικός): Μα, δεν έγιναν αυτές οι συζητήσεις από πριν; Επαναλαμβάνονται τώρα; Δεν είναι διαδικασία αυτή. Σας παρακαλώ πολύ. Κύριε Υπουργέ, δέχεσθε ή δεν δέχεσθε εκείνο που πρότεινε ο κ.Νάκος;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Χωρίς διατύπωση συγκεκριμένη, πώς θα το δεχθώ; Είναι μια γενική διατύπωση. Αν υπάρξει συγκεκριμένη διατύπωση, να τη δεχθώ.

ΑΘΑΝΑΣΙΟΣ ΝΑΚΟΣ: Να υπάρξει συγκεκριμένη διατύπωση, είναι εύκολη. Στο άρθρο 5, παράγραφος 1...

ΠΡΟΕΔΡΕΥΩΝ (Παναγιώτης Ν. Κρητικός): Φύγαμε από το άρθρο 5, εδώ και ώρα. Δεν είναι διαδικασία αυτή. Δίνουμε την εντύπωση ότι καλλιεργούμε χωράφια χωρίς σύνορα. Δεν ξέρει κανείς ποιο μερίδιο έχει εδώ μέσα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, δεν έχουμε άλλη διαδικασία.

ΑΘΑΝΑΣΙΟΣ ΝΑΚΟΣ: Κύριε Πρόεδρε, μια τελευταία παραχώρηση, όχι για μας δηλαδή, εμείς δεν είμαστε ούτε παλιοί, ούτε νέοι αγρότες. Θα μπορούσε στο τέλος, όπου αναφέρεται "Σε συμβάσεις αγοράς..." κλπ. "υπό την προϋπόθεση ότι η μεταβίβαση γίνεται σε νέο κατά κύρια απασχόληση αγρότη ηλικίας μέχρι σαράντα χρονών", να προστεθεί ότι για τους λοιπούς αγρότες το παραπάνω ποσοστό προσαρμόζεται στο 50%. Μ'αυτόν τον τρόπο, δεν θα έχουμε ούτε το όριο του ενός εκατομμυρίου (1.000.000), ούτε τίποτε άλλο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Επιφυλάσσομαι, κύριε Πρόεδρε, για αύριο.

ΠΡΟΕΔΡΕΥΩΝ (Παναγιώτης Ν. Κρητικός): Θα πρέπει να κηρυχθεί περαιωμένη η συζήτηση και γι'αυτό.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι ένα πρόβλημα.

ΠΡΟΕΔΡΕΥΩΝ (Παναγιώτης Ν. Κρητικός): Εν πάση περιπτώσει, ας το κρατήσουμε και αυτό, με περαιωμένη τη συζήτηση. Σας είπα, όμως, ότι δεν είναι διαδικασία αυτή. 'Αλλος σπέρνει, άλλος θερίζει, άλλος απλώνει το χέρι πάνω από το φράχτη και κόβει οπώρας. Για το Θεό!

Κύριε Υπουργέ, στο άρθρο 7, έχετε κάποια παρατήρηση;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 7, δεν υπάρχει κάποια παρατήρηση. Επίσης, στο άρθρο 8, δεν υπάρχει κάποια παρατήρηση. Στο άρθρο 9, επίσης, δεν υπάρχει κάποια παρατήρηση.

ΠΡΟΕΔΡΕΥΩΝ (Παναγιώτης Ν. Κρητικός): Στο άρθρο 10, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 10, υπάρχει μια παρατήρηση, που αναφέρεται στην άποψη που εξέφρασε ο συνάδελφος κ.Κολοζώφ, ότι πέρα από τις ομάδες των παραγωγών υπάρχουν και οι παραγωγικοί συνεταιρισμοί. Εννοείτε τους συνεταιρισμούς που έχουν οι αγρότες. Είναι κάτι διαφορετικό οι παραγωγικοί συνεταιρισμοί; 'Εχουμε αυτήν τη στιγμή στον αγροτικό χώρο, δηλαδή από άποψη οργάνωσης των αγροτών, τις ομάδες των παραγωγών, τις ημιεπαγγελματικές οργανώσεις και τους συνεταιρισμούς, πρωτοβάθμιους και δευτεροβάθμιους.

ΟΡΕΣΤΗΣ ΚΟΛΟΖΩΦ: Βάλτε "συνεταιρισμούς".

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Αρα η διατύπωση θα γίνει "...σε λειτουργούσα αποτελεσματικά ομάδα παραγωγών, ή αγροτικό συνεταιρισμό...".

ΠΡΟΕΔΡΕΥΩΝ (Παναγιώτης Ν. Κρητικός): Ας κάνουμε αυτήν τη διατύπωση λοιπόν και το άρθρο 10 θα τεθεί μετά σε ψηφοφορία.

Επί του άρθρου 23, έχετε καμία παρατήρηση, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Επί του άρθρου 24;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Καμία παρατήρηση, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Στο άρθρο 25, για την χρηματοδοτική μίσθωση αγροτικών εκτάσεων;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι.

ΠΡΟΕΔΡΕΥΩΝ (Παναγιώτης Ν. Κρητικός): Στο άρθρο 26;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 26, κατ'αρχήν κάνω δεκτή την πρόταση που έκαναν οι συνάδελφοι, να διευρυνθούν οι παραμεθόριες περιοχές στα τριάντα χιλιόμετρα, αντί για είκοσι χιλιόμετρα, επειδή υπάρχει το γνωστό πρόβλημα. Αναφέρομαι στην παράγραφο 1, στο εδάφιο β'.

ΠΡΟΕΔΡΕΥΩΝ (Παναγιώτης Ν. Κρητικός): Δηλαδή, εκεί που λέει "Οι παραμεθόριες περιοχές που απέχουν είκοσι χιλιόμετρα από τα σύνορα του κράτους". Δηλαδή το είκοσι γίνεται τριάντα.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Επίσης, στην παράγραφο 2, στο εδάφιο α', όπου λέει "Οι αμοιβές των μηχανικών για τη μελέτη και επίβλεψη, όπως αυτές καθορί-

Σελίδα 577 

ζονται από το π.δ..." κλπ., να μειώνονται κατά 50%, αντί για 30%.

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Υπουργέ, θέλω να σας ρωτήσω...

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα προχωρήσω. 'Εχω συνδυασμό. Αυτό το συζητήσαμε και στην Επιτροπή...

ΠΡΟΕΔΡΕΥΩΝ (Παναγιώτης Ν. Κρητικός): Είναι σε συνδυασμό και με άλλες μεταβολές. Να ολοκληρώσουμε, όμως.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα δεχθώ την πρόταση του Προέδρου του κ. Σγουρίδη, που ήταν πριν από εσάς, κύριε Πρόεδρε, και του κ. Μάνου ότι όπως με κοινή απόφαση των Υπουργών Οικονομικών και Γεωργίας καλύπτονται οι αμοιβές των δικηγόρων που δεν εισπράττονται, ακριβώς το ίδιο θα πρέπει να κάνουμε και για τους μηχανικούς.

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Από πού θα καλυφθεί αυτό, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό θα γίνει με κοινή απόφαση των Υπουργών Οικονομικών και Γεωργίας και ΠΕ.ΧΩ.Δ.Ε. για να καλύψουμε τη διαφορά. Επειδή όντως είναι μικρό το 30%, δεν βοηθάει.

'Ολη η ιστορία, κύριε Πρόεδρε, ξεκίνησε από το ότι οι κτηνοτρόφοι κυρίως θέλουν να κάνουν κατασκευές μακράν όχι των οικισμών. Δυστυχώς, υπήρχε μία νομοθετική ρύθμιση του 1990 που επέβαλε σχέδια, μελέτες, ΙΚΑ, ενώ οι άνθρωποι με δικές τους δυνατότητες κτίζουν αυτά τα κτίσματα. Αυτό αποτέλεσε ένα φοβερό κόστος για την κτηνοτροφία και ήταν ένα βασικό πρόβλημα. 

'Ομως, εξ' αυτού του προβλήματος είδαμε γενικότερα και με τους συναδέλφους της Αξιωματικής Αντιπολιτεύσεως το πρόβλημα της υπαίθρου. Μία βασική κατεύθυνση τώρα της "Ατζέντας 2000" θα είναι η ανάπτυξη της υπαίθρου. Οι ενισχύσεις θα περιοριστούν όσον αφορά τα προϊόντα και θα αυξηθούν όσον αφορά την ανάπτυξη της υπαίθρου. Θα πρέπει και εμείς να έχουμε όντως τη στήριξη αυτή. 

Συγκεκριμένα ο Επίτροπος στο Συμβούλιο που είχαμε προχθές για την "Ατζέντα 2000" χρησιμοποίησε τη διατύπωση "η αναζωογόνηση της υπαίθρου".

ΠΡΟΕΔΡΕΥΩΝ (Παναγιώτης Ν. Κρητικός): Κατά συνέπεια όλων αυτών τι λέτε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εφόσον αυξάνουμε αυτήν τη δυνατότητα να μειωθούν τα έξοδα γι' αυτές τις κατασκευές στα ορεινά, στα ημιορεινά και στις μειονεκτικές περιοχές, θα δώσουμε τη δυνατότητα, όπως και στις αμοιβές των δικηγόρων, με κοινή απόφαση των Υπουργών Γεωργίας, Οικονομικών και ΠΕ.ΧΩ.Δ.Ε. να καθορίζεται ο τρόπος κάλυψης της αμοιβής αυτής που αφορά όλες τις μέχρι τώρα δυνατότητες που είχαν οι μηχανικοί.

ΠΡΟΕΔΡΕΥΩΝ (Παναγιώτης Ν. Κρητικός): Διατυπώστε το, λοιπόν, πώς το θέλετε και πείτε μας πού θα τοποθετηθεί στο σχετικό άρθρο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα τοποθετηθεί ως παράγραφος 5 στο άρθρο 26, γιατί έχουμε την παράγραφο 4 που λέει ότι με απόφαση των Υπουργών Οικονομικών και Γεωργίας καθορίζονται οι αναγκαίες λεπτομέρειες της εφαρμογής του παρόντος άρθρου. 

Να μπει μία πέμπτη παράγραφος που να λέει πάλι ότι με απόφαση των Υπουργών Οικονομικών και Γεωργίας καθορίζονται ...

ΠΡΟΕΔΡΕΥΩΝ (Παναγιώτης Ν. Κρητικός): Με κοινή απόφαση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, με κοινή απόφαση, κύριε Πρόεδρε.

... οι διαδικασίες κάλυψης των μειώσεων αυτών των μηχανικών.

ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, να σας βοηθήσω;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε συνάδελφε.

ΓΕΩΡΓΙΟΣ ΦΛΩΡΙΔΗΣ: Μπορείτε να πείτε νομίζω, χωρίς να κάνετε ξανά διατύπωση, ότι οι διατάξεις της παραγράφου 7 του άρθρου 2 θα εφαρμόζονται εν προκειμένω και για την κάλυψη των αμοιβών των μηχανικών και έχετε τελειώσει. Είναι εκεί που λέτε για τους δικηγόρους. Ακριβώς αυτό να πείτε.

ΠΡΟΕΔΡΕΥΩΝ (Παναγιώτης Ν. Κρητικός): Ναι, σωστά. 'Αμα υπάρχει σε προηγούμενη διάταξη την επικαλείσθε και εδώ.

ΓΕΩΡΓΙΟΣ ΦΛΩΡΙΔΗΣ: Ισχύει αναλογικά. Μπορείτε να πείτε, δηλαδή, ότι οι διατάξεις της παραγράφου 7 του άρθρου 2 εφαρμόζονται εν προκειμένω και για την κάλυψη των αμοιβών των μηχανικών.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Συμφωνώ. Είναι πιο σωστή διατύπωση έτσι.

ΠΡΟΕΔΡΕΥΩΝ (Παναγιώτης Ν. Κρητικός): 'Ετσι, όπως το προτείνει ο κύριος συνάδελφος, είναι πιο σωστή και είναι και πάγια η διατύπωση στη νομοθεσία.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Οι διατάξεις, λοιπόν, της παραγράφου 7 του άρθρου 2 εφαρμόζονται αναλογικά και για την κάλυψη της μείωσης των αμοιβών των μηχανικών.

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε τίποτα άλλο, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν έχουμε τίποτα άλλο, κύριε Πρόεδρε.

ΚΟΣΜΑΣ ΣΦΥΡΙΟΥ: Μου επιτρέπετε μία διευκρίνιση, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε.

ΚΟΣΜΑΣ ΣΦΥΡΙΟΥ: Στο τελευταίο άρθρο όταν αναφέρεστε σε τριάντα χιλιόμετρα από σύνορα, αυτό αφορά και το θαλάσσιο χώρο ασφαλώς.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Βέβαια.

ΚΟΣΜΑΣ ΣΦΥΡΙΟΥ: Γιατί έχει σημασία να γραφεί στα Πρακτικά, έτσι όπως είναι διατυπωμένο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Στρατάκης έχει το λόγο.

EMMANOYHΛ ΣΤΡΑΤΑΚΗΣ: Για να μην έχουμε δευτερολογίες, αφού ο κύριος Υπουργός δέχθηκε όλες τις προτάσεις, όπως έγιναν -και νομίζω ότι αυτό συμβάλλει πάρα πολύ στο να πάμε σε ένα πραγματικά σημαντικό νομοσχέδιο- θα κάνω μόνο δύο μικρές παρατηρήσεις.

Η πρώτη αναφέρεται στο άρθρο 26, παράγραφος 1γ' που νομίζω ότι η διατύπωση εκεί, θα πρέπει να γίνει ως εξής: "Οι περιοχές που βρίσκονται στα όρια των αγροτικών περιοχών των οικισμών..." για να καλύψουμε και τα γεωργικά κτίσματα. Διότι έτσι όπως διατυπώνεται "μέσα στα όρια των οικισμών", ίσως εννοηθεί ότι είμαστε μόνο μέσα στους οικισμούς.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στα όρια των αγροτικών περιοχών των οικισμών.

EMMANOYHΛ ΣΤΡΑΤΑΚΗΣ: Των αγροτικών περιοχών. Καλύπτει όλη τη γκάμα των κτισμάτων που θέλουμε να ενισχύσουμε.

ΠΡΟΕΔΡΕΥΩΝ (Παναγιώτης Ν. Κρητικός): Είναι το εδάφιο γ';

EMMANOYHΛ ΣΤΡΑΤΑΚΗΣ: Ναι, είναι το εδάφιο γ'.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Γίνεται δεκτό.

EMMANOYHΛ ΣΤΡΑΤΑΚΗΣ: Το δεύτερο που θέλω να πω είναι ότι αναφερθήκατε στη μείωση των αμοιβών στο 50% για τις περιπτώσεις 1 και 2, όπως προβλέπονται, αλλά νομίζω ότι πρέπει να υπάρξει και μία μεγαλύτερη μείωση για το 60%, δηλαδή να ανέβει στο 80%, όπως είχαμε πει για τις περιπτώσεις των περιφράξεων και τα άλλα που προβλέπονται στο 1γ'.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είναι αυτό που είχαμε πει στη Διαρκή Επιτροπή. Δεκτό.

EMMANOYHΛ ΣΤΡΑΤΑΚΗΣ: Αυτές τις δύο παρατηρήσεις είχα να κάνω, κύριε Πρόεδρε. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Πού βρίσκεται αυτό, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στην παράγραφο 2, κύριε Πρόεδρε, του άρθρου 26, στο εδάφιο α'.

EMMANOYHΛ ΣΤΡΑΤΑΚΗΣ: Το "κατά 60%" γίνεται "κατά 80%".

Σελίδα 578 


ΠΡΟΕΔΡΕΥΩΝ (Παναγιώτης Ν. Κρητικός): Μ' αυτές τις τροποποιήσεις, θα τεθεί το άρθρο σε ψηφοφορία.

Ο κ. Νάκος έχει το λόγο.

ΑΘΑΝΑΣΙΟΣ ΝΑΚΟΣ: Νόμιζα ότι είχατε δεχθεί, κύριε Υπουργέ, στο άρθρο 26, παράγραφος 2, εδάφιο δ' να γίνει: "Μειώνεται στο πενήντα τοις εκατό (50%) ο αριθμός ημερών εργασίας που προβλέπεται απο τις ισχύουσες διατάξεις ως ελάχιστος ... το ΙΚΑ... όπως και ο τεκμαρτός προϋπολογισμός του έργου". Δεν το δέχεσθε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εγινε κάποια συζήτηση, αλλά ήταν γενική η διατύπωση και όχι όπως τη λετε τώρα συγκεκριμένα.

ΑΘΑΝΑΣΙΟΣ ΝΑΚΟΣ: Το ίδιο πράγμα είναι. 

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εγινε μία γενική συζήτηση και οι γενικές συζητήσεις δεν μπορεί να έχουν συγκεκριμένη διατύπωση.

Πώς ακριβώς το είπατε;

ΑΘΑΝΑΣΙΟΣ ΝΑΚΟΣ: "'Οπως και ο τεκμαρτός προϋπολογισμός του έργου".

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Σε ποια σειρά να το προσθέσουμε;

ΑΘΑΝΑΣΙΟΣ ΝΑΚΟΣ: Στο τέλος.

Το ξαναλέω. 'Αρθρο 26, παράγραφος 2, εδάφιο δ' λέει: "Μειώνεται στο πενήντα τοις εκατό (50%)... υποχρεωτικά απαιτούμενος για τον υπολογισμό των καταβλητέων εισφορών προς το Ι.Κ.Α. για τα οικοδομοτεχνικά έργα" και να προστεθεί, "όπως επίσης και ο τεκμαρτός προϋπολογισμός του έργου".

ΠΡΟΕΔΡΕΥΩΝ (Παναγιώτης Ν. Κρητικός): Συνέχεια του εδαφίου δ' δηλαδή.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Και μ' αυτήν την τροποποίηση στο εδάφιο δ' της παραγράφου 2, του άρθρου 26, ολοκληρώνεται η συζήτηση επί του άρθρου αυτού.

Η κ. Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Μία ερώτηση έχω για το άρθρο 2, κύριε Πρόεδρε. Νομίζω ότι συζητούμε όλη την ενότητα. 'Ετσι δεν είναι;

Επειδή δεν ήμουν εδώ και ζητώ προκαταβολικά συγγνώμη, γιατί έπρεπε να είμαι στη Διάσκεψη των Προέδρων ...

ΠΡΟΕΔΡΕΥΩΝ (Παναγιώτης Ν. Κρητικός): Αυτό έχετε υπόψη σας ότι θα ψηφισθεί αύριο, με περαιωμένη τη συζήτηση από σήμερα.

ΑΝΝΑ ΜΠΕΝΑΚΗ-ΨΑΡΟΥΔΑ: Επομένως, πρέπει να το πω αυτό που έχω να πω.

ΠΡΟΕΔΡΕΥΩΝ (Παναγιώτης Ν. Κρητικός): Να το πείτε.

ΑΝΝΑ ΜΠΕΝΑΚΗ-ΨΑΡΟΥΔΑ: Τελικά, αν κατάλαβα καλά, όπως μου εξήγησαν οι συνάδελφοι, παραμένει ο τετραπλασιασμός του όρου μεταβιβάσεως για πώληση απο μη αγρότη σε μη αγρότη.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, εφόσον θα συνεχισθεί η εκμετάλλευση ως αγροτική γη. Αν πουληθεί για οποιονδήποτε άλλο λόγο, είναι δυνατή η πώληση. Αλλά εάν θα πωληθεί από ένα δικηγόρο π.χ. που έχει εκατό στρέμματα και τα καλλιεργεί, σε έναν άλλο δικηγόρο για να συνεχίσει αυτός να καλλιεργεί τα εκατό στρέμματα, θα έχει τετραπλάσιο φόρο. Αυτό λέμε.

ΑΝΝΑ ΜΠΕΝΑΚΗ-ΨΑΡΟΥΔΑ: Αυτό δεν είναι άνιση μεταχείριση;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κάποια στιγμή πρέπει να πάρουμε κάποιες αποφάσεις. Αλλιώς θα έχουμε το 40% των καλλιεργούμενων εκτάσεων της γης, χωρίς να τα καλλιεργούν αγρότες. 

ΑΝΝΑ ΜΠΕΝΑΚΗ-ΨΑΡΟΥΔΑ: Με συγχωρείτε, δεν είμαι ειδική βέβαια στα αγροτικά, αλλά μπορεί να μην είναι εκατό στρέμματα, αλλά να είναι πέντε στρέμματα με δέκα ελιές, που τις έχει ένας μη αγρότης και μαζεύει απλώς τις ελιές του και τρώει το λάδι του.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Και θέλει να τις πουλήσει σε έναν πάλι μη αγρότη.

ΑΝΝΑ ΜΠΕΝΑΚΗ-ΨΑΡΟΥΔΑ: Υπό το αυτό καθεστώς.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό δε συμβαίνει σε καμιά άλλη χώρα της Ευρωπαϊκής 'Ενωσης.

ΑΝΝΑ ΜΠΕΝΑΚΗ-ΨΑΡΟΥΔΑ: Τι να κάνουμε; Συμβαίνει σε μεγάλη έκταση στην Ελλάδα, κύριε Υπουργέ. Απαγορεύεται από την Ευρωπαϊκή 'Ενωση; Μπορεί να μη συμβαίνει, αλλά δεν απαγορεύεται.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Συμβαίνει το φαινόμενο να έχουμε εφοπλιστές που να παίρνουν επιδότηση για το λάδι...

ΑΝΝΑ ΜΠΕΝΑΚΗ-ΨΑΡΟΥΔΑ: Δεν είπαμε για επιδότηση...

ΠΡΟΕΔΡΕΥΩΝ (Παναγιώτης Ν. Κρητικός): 'Εχει τις απόψεις του ο κύριος Υπουργός...

ΑΝΝΑ ΜΠΕΝΑΚΗ-ΨΑΡΟΥΔΑ: ...αλλά το να υπάρχει αγροτική εκμετάλλευση, δεν εξαρτάται από την επιδότηση. Μπορείς να έχεις πέντε ή επτά στρέμματα, με είκοσι ρίζες ελιές, να βγάζεις τρεις τενεκέδες λάδι που να τα καταναλίσκει η οικογένειά σου και το πουλάς αυτό. Πρέπει ο άλλος να πληρώσει τετραπλάσιο φόρο; Γιατί αυτό καταλαβαίνω. Δημιουργείται κοινωνικό πρόβλημα γιατί στην Ελλάδα επιχωριάζει το είδος καλώς ή κακώς και δεν απαγορεύεται να επιχωριάζει. Αν απαγορεύεται να το ξέρουμε.

ΠΡΟΕΔΡΕΥΩΝ (Παναγιώτης Ν. Κρητικός): Εγώ έχω από τον πατέρα μου τέσσερα στρέμματα με ελιές, αλλά δεν τις πουλώ ούτε σε αγρότη ούτε πουθενά αλλού. Κι έτσι δεν με απασχολεί το πρόβλημα.

ΑΝΝΑ ΜΠΕΝΑΚΗ-ΨΑΡΟΥΔΑ: Tις ελιές και το λάδι δεν τα πουλάτε, τα τρώτε εσείς. Αλλά κάποια στιγμή αν θελήσετε να το πουλήσετε γιατί έχετε κάποια ανάγκη, πώς θα το κάνετε αν ο αγοραστής θα πρέπει να πληρώσει τον τετραπλάσιο φόρο; Θα πρέπει να είμαστε και ρεαλιστές σ'αυτό το θέμα.

Κύριε Υπουργέ, για σκεφθείτε το αυτό το πράγμα διότι είμαι βέβαιη ότι αν ψηφισθεί κάτι τέτοιο πρώτον θα κριθεί οπωσδήποτε αντισυνταγματικό, δεν μπορεί να γίνει αυτή η άμεση ανατροπή και δεύτερον θα υποχρεωθείτε σε λίγο να φέρετε διάταξη για να το διορθώνετε.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων των κεφαλαίων Α' και Γ' του νομοσχεδίου του Υπουργείου Γεωργίας.

Το άρθρο 1 κρατείται, με περαιωμένη τη συζήτηση και επιφυλάσσεται ο κύριος Υπουργός να κάνει την τελική διατύπωση αύριο. 

Το άρθρο 2 επίσης κρατείται με την επιφύλαξη του κυρίου Υπουργού να κάνει την τελική διατύπωση αύριο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, έληξε το θέμα του άρθρου 2 με την παρατήρηση που έκανε ο κ. Νάκος.

ΠΡΟΕΔΡΕΥΩΝ (Παναγιώτης Ν. Κρητικός): Εντάξει.

Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό ομοφώνως όπως τροποποιήθηκε από τον Υπουργό.

Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 3 έγινε δεκτό ομοφώνως όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 4 έγινε δεκτό ομοφώνως όπως τροποποιήθηκε από τον κύριο Υπουργό.

Κύριε Υπουργέ, έχετε κρατήσει το άρθρο 5;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είπαμε για τα μικρά νησιά, κύριε Πρόεδρε, που θα φέρω μια διατύπωση αύριο. 'Αλλο τίποτα δεν υπάρχει.

ΠΡΟΕΔΡΕΥΩΝ (Παναγιώτης Ν. Κρητικός): Στην απόφαση δηλαδή του Υπουργού απομένει ο προσδιορισμός και ο 

Σελίδα 579 

ορισμός των μικρών νησιών. Κατά τα άλλα διατυπώσατε και τα μέτρα, δηλαδή την απόσταση.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ακριβώς. Δεν υπάρχει κανένα πρόβλημα.

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Τμήμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 5 έγινε δεκτό ομοφώνως όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 6 έγινε δεκτό ομοφώνως όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 7 όπως έχει στην έκθεση της Διαρκούς Επιτροπής;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 7 έγινε δεκτό ομοφώνως όπως έχει στην έκθεση της Διαρκούς Επιτροπής.

Ερωτάται το Τμήμα: Γίνεται δεκτό το άρθρο 8 όπως έχει στην έκθεση της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό δεκτό.

ΟΡΕΣΤΗΣ ΚΟΛΟΖΩΦ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 8 έγινε δεκτό κατά πλειοψηφία όπως έχει στην έκθεση της Διαρκούς Επιτροπής.

Ερωτάται το Τμήμα: Γίνεται δεκτό το άρθρο 9 όπως έχει στην έκθεση της Διαρκούς Επιτροπής;

ΟΛΟΙ ΟΙ ΒΟΥΛΕΥΤΕΣ:Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 9 έγινε δεκτό ομοφώνως όπως έχει στην έκθεση της Διαρκούς Επιτροπής.

Ερωτάται το Τμήμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ:Δεκτό, δεκτό.

ΟΡΕΣΤΗΣ ΚΟΛΟΖΩΦ: Κατά πλειοψηφία

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 10 έγινε δεκτό κατά πλειοψηφία όπως τροποποιήθηκε από τον κύριο Υπουργό.

'Αρθρο 23.

Ερωτάται το Τμήμα: Γίνεται δεκτό το άρθρο 23 ως έχει στο Πρακτικό της Διαρκούς Επιτροπής;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Το άρθρο 23 έγινε δεκτό ομοφώνως, ως έχει στο Πρακτικό της Διαρκούς Επιτροπής.

'Αρθρο 24.

Ερωτάται το Τμήμα: Γίνεται δεκτό το άρθρο 24 ως έχει στο Πρακτικό της Διαρκούς Επιτροπής;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός):Συνεπώς το άρθρο 24 έγινε δεκτό ομοφώνως, ως έχει στο Πρακτικό της Διαρκούς Επιτροπής.

'Αρθρο 25.

Ερωτάται το Τμήμα: Γίνεται δεκτό το άρθρο 25 ως έχει στο Πρακτικό της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΟΡΕΣΤΗΣ ΚΟΛΟΖΩΦ:Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 25 έγινε δεκτό κατά πλειοψηφία, ως έχει στο Πρακτικό της Διαρκούς Επιτροπής.

'Αρθρο 26.

Ερωτάται το Τμήμα: Γίνεται δεκτό το άρθρο 26, όπως τροποποιήθηκε από τον κύριο Υπουργό;

ΠΟΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Κατά πλειοψηφία ή ομοφώνως; 

ΑΘΑΝΑΣΙΟΣ ΝΑΚΟΣ: Εμείς τα δεχόμαστε τα άρθρα, κύριε Πρόεδρε. 

ΟΡΕΣΤΗΣ ΚΟΛΟΖΩΦ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά έστω και ένας να μειοψηφεί, είναι κατά πλειοψηφία.

ΑΘΑΝΑΣΙΟΣ ΝΑΚΟΣ: Να γραφεί," πλην Λακεδαιμονίων"!

ΠΡΟΕΔΡΕΥΩΝ (Παναγιώτης Ν. Κρητικός): Δεν ξέρω αν τους δέχεται η Λακεδαίμων!

Το άρθρο 26 έγινε δεκτό κατά πλειοψηφία ομοφώνως όπως τροποποιήθηκε από τον κύριο Υπουργό.

Κρατήσαμε προς ψήφιση με περαιωμένη τη συζήτηση τα άρθρα τα οποία ανέφερα και κατά τα συμφωνηθέντα στο σημείο αυτό, πριν λύσουμε τη συνεδρίαση ο κ. Νάκος θα έχει το λόγο.

ΑΘΑΝΑΣΙΟΣ ΝΑΚΟΣ: Κύριε Πρόεδρε, θα ήθελα δι' υμών να ρωτήσω τον κύριο Υπουργό. Είχαμε καταθέσει μία τροπολογία σε άλλα νομοσχέδια, που αφορά τις διώξεις των αγροτών. 'Εχουμε τη δυνατότητα να την καταθέσουμε τώρα εκπρόθεσμη. 

Σας ερωτώ αν έχετε διάθεση να λύσουμε και αυτό το τεράστιο πρόβλημα, να μην συρθούν οι αγρότες στα δικαστήρια και να τραβήξουμε μία γραμμή, να γυρίσουμε καινούρια σελίδα, τη στιγμή που με ομόφωνες σχεδόν αποφάσεις της Βουλής και με τη συνεργασία που επιδείξαμε, λάβαμε μέτρα για τον 'Ελληνα αγρότη.

Νομίζω ότι σήμερα νομοθετούμε μερικά από αυτά που ήταν αιτήματα των αγροτών. Θα τους στείλουμε στα δικαστήρια γιατί ζήτησαν αυτά τα οποία εμείς κάναμε αποδεκτά σήμερα; Νομίζω ότι πρέπει κύριε Υπουργέ, ανεξάρτητα απ' ότι έγινε, μέσα στο πλαίσιο της καλής θέλησης, την τροπολογία που είχαμε καταθέσει να την κάνετε αποδεκτή, να την προσθέσουμε αύριο στο παρόν νομοσχέδιο...

ΠΡΟΕΔΡΕΥΩΝ (Παναγιώτης Ν. Κρητικός): Την έχετε καταθέσει;

ΑΘΑΝΑΣΙΟΣ ΝΑΚΟΣ: 'Οχι, μπορώ να την καταθέσω τώρα, εκπρόθεσμη.

ΠΡΟΕΔΡΕΥΩΝ (Παναγιώτης Ν. Κρητικός): Δικαίωμά σας είναι να την καταθέσετε. Από εκεί και πέρα, είναι δικαίωμα του κυρίου Υπουργού να πει αν την δέχεται.

ΑΘΑΝΑΣΙΟΣ ΝΑΚΟΣ: Ερωτώ τον κύριο Υπουργό: Να γίνει έτσι ή να την καταθέσουμε εμπρόθεσμη στα χρέη των γεωργικών συνεταιρισμών;

Νομίζω όμως ότι κομψότερο θα ήταν να δηλώσουμε σήμερα τη συμπαράστασή μας στον 'Ελληνα αγρότη.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κατσαρός έχει το λόγο.

Ο Θεσσαλικός κάμπος ξεσηκώνεται πάλι, κύριε Υπουργέ, αλλά στη Βουλή!

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δυστυχώς υπάρχει αυτός ο κίνδυνος και μόνο εκ του λόγου των διώξεων.

Κύριε Υπουργέ, συνεχίζονται οι δίκες. Μάλιστα άρχισαν και μερικές άλλες δίκες. Κατατίθενται αγωγές από ΟΣΕ, ΚΤΕΛ, κλπ. για πολλά δισεκατομμύρια δραχμές εις βάρος των αγροτών.

Λυπάμαι πάρα πολύ που αυτό συμβαίνει στις μέρες σας. Είναι η πρώτη φορά τουλάχιστον στα τελευταία δεκάξι χρόνια που είμαι Βουλευτής -αλλά δεν είχα ακούσει να συνέβη και πιο μπροστά- που φθάσαμε στο σημείο να κατατίθενται αγωγές πολλών δισεκατομμυρίων για ζημιές δήθεν από αγροτικές κινητοποιήσεις ή για οποιεσδήποτε άλλες κινητοποιήσεις. Αυτή η ιστορία πρέπει να τελειώσει. Και κυρίως πρέπει να τελειώσει η ιστορία των καταδικών σε πολύμηνες φυλακίσεις αγροτών που απλώς διεκδίκησαν το δίκαιό τους.

Νομίζω ότι θα εκτεθεί πάρα πολύ σοβαρά η Κυβέρνηση αν έλθουν κάποια δικαστήρια -και να είστε βέβαιος ότι θα έλθουν- και φθάσουν μέχρι του σημείου υποχρεώσουν τους αγρότες να καταβάλουν αποζημιώσεις. Είναι αρκετό το βάρος των πολλών μέχρι τώρα καταδικών αγροτών. Πρέπει να τελειώσει αυτή η ιστορία.

Νομίζω και αύριο μπορεί εκπροθέσμως να κατατεθεί η

Σελίδα 580 

τροπολογία και να την αποδεχθείτε, αλλά πολύ περισσότερο μπορεί να κατατεθεί στο προσεχές νομοσχέδιο για τα γεωργικά φάρμακα, αρκεί να υπάρξει από της πλευράς της Κυβέρνησης κάποια εκδήλωση πρόθεσης τακτοποίησης του θέματος.

ΠΡΟΕΔΡΕΥΩΝ (Παναγιώτης Ν. Κρητικός): Μπορούσατε και κατ' ιδίαν να θέσετε το θέμα στον Υπουργό, να υπάρξει απάντηση, χωρίς να γίνεται συζήτηση κατ' αυτόν τον τρόπο.

Ορίστε, κύριε Υπουργέ, έχετε το λόγο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, έχει ξανατεθεί το θέμα αυτό και στην Κοινοβουλευτική Επιτροπή. Το πρόβλημα ασφαλώς είναι πολιτικό και αυτή άλλωστε ήταν και η θέση που εξέφρασα πολλές φορές ως Υπουργός Γεωργίας. Η Κυβέρνηση, όμως, είναι αντίθετη στο να προχωρήσει σε μία τέτοια ρύθμιση και ασφαλώς και εμείς δεν είμαστε υπέρ της γνώμης -όπως είπε και ο Δ' Αντιπρόεδρος, ο κ. Κατσαρός- ότι πρέπει να υπάρξουν τέτοιες αποφάσεις σε βάρος των αγροτών. Υπάρχουν ορισμένα όρια, όμως και αυτά τα όρια, παρ'όλο που ο κ. Νάκος είπε ότι σήμερα πλέον πάμε σε μία άλλη περίοδο, δεν έχουν διευκρινιστεί από όλους όσον αφορά το πολιτικό μέρος.

ΑΘΑΝΑΣΙΟΣ ΝΑΚΟΣ: Αρχίστε την καινούρια περίοδο, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κοιτάξτε να δείτε, στο πολιτικό μέρος εγώ συμφωνώ μαζί σας. 'Αρα λοιπόν εσείς και εμείς ξεκινάμε μία καινούρια περίοδο. Αυτό όμως πρέπει να ισχύσει για όλους όσον αφορά τα πολιτικά θέματα. Είναι θέμα πολιτικής άποψης. Δεν συμφωνούν όλες οι πλευρές στη χώρα γι' αυτό το θέμα.

'Οσον αφορά το θέμα της τροπολογίας, η Κυβέρνηση δε συμφωνεί. Δεν είναι θέμα Υπουργού Γεωργίας. Η Κυβέρνηση δεν συμφωνεί! 

ΠΡΟΕΔΡΕΥΩΝ (Παναγιώτης Ν. Κρητικός): Μάλιστα.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 13.55' λύεται η συνεδρίαση για αύριο ημέρα Πέμπτη 31 Ιουλίου 1997 και ώρα 10.00' π.μ. με αντικείμενο εργασιών του Τμήματος νομοθετική εργασία: Συνέχιση της συζήτησης επί των υπολοίπων άρθρων και του συνόλου του σχεδίου νόμου του Υπουργείου Γεωργίας: "Μέτρα για τους νέους αγρότες, σύσταση Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης και άλλες διατάξεις.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
