ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ  Δ’

Τρίτη 28 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Θ. Πάγκαλου και κ. Ν. Χριστοδουλάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 52ο Λύκειο Αθηνών, σελ.
4. Επί του Κανονισμού, σελ.
5. Επί προσωπικού θέματος, σελ.
6. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τη χορήγηση αδειών άσκησης ποινικής δίωξης κατά Βουλευτών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπ. Οικονομίας και Οικονομικών: «Κύρωση της Σύμβασης της Στοκχόλμης για τους ‘Εμμονους Οργανικούς Ρύπους (Persistent Organic Pollutants –POPs)”, σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπ. Μεταφορών και Επικοινωνιών: «Οργάνωση και λειτουργία αρχών ελέγχου κυκλοφορίας των οχημάτων-ρυθμίσεις για τις επιβατικές μεταφορές και άλλες διατάξεις», σελ.
3. Συζήτηση επί των άρθρων του σχεδίου νόμου του Υπ. Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημοσίου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.

ΟΜΙΛΗΤΕΣ
Α. Επί του Κανονισμού:
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΜΑΓΓΙΝΑΣ Β., σελ.
ΜΑΝΟΣ Σ., σελ.
ΠΑΡΑΣΚΕΥΑΣ Ι., σελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΧΑΤΖΗΓΑΚΗΣ Σ., σελ.

Β. Επί προσωπικού θέματος:
ΠΑΝΤΟΥΛΑΣ Ι., σελ.
ΣΤΡΑΤΑΚΗΣ Ε., σελ.
ΤΖΙΜΑΣ Μ., σελ.
ΤΡΑΓΑΚΗΣ Ι., σελ.

Γ. Επί του σχεδίου νόμου του Υπ. Μεταφορών και Επικοινωνιών: 
ΛΙΑΠΗΣ Μ., σελ.

Δ. Επί του σχεδίου νόμου του Υπ. Εσωτερικών, Δημόσιας Διοίκησης και Αποκέντρωσης:
ΑΝΔΡΕΟΥΛΑΚΟΣ Α., σελ.
ΒΛΑΤΗΣ Ι., σελ.
ΓΕΙΤΟΝΑΣ Κ., σελ.
ΔΕΡΜΕΝΤΖΟΠΟΥΛΟΣ Α., σελ.
ΕΞΑΡΧΟΣ Β., σελ.
ΚΑΙΣΕΡΛΗΣ Κ., σελ.
ΚΑΛΟΓΗΡΟΥ Χ., σελ.
ΚΑΡΑΓΚΟΥΝΗΣ Α., σελ.
ΚΑΡΠΟΥΖΑΣ Α., σελ.
ΚΙΛΤΙΔΗΣ Κ., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΟΥΤΣΟΥΚΟΣ Ι., σελ.
ΚΩΝΣΤΑΝΤΑΡΑΣ Δ., σελ.
ΚΩΣΤΟΠΟΥΛΟΣ Α., σελ.
ΜΑΡΚΟΠΟΥΛΟΣ Κ., σελ.
ΜΠΕΝΟΣ Σ., σελ.
ΟΘΩΝΑΣ Ε., σελ.
ΟΙΚΟΝΟΜΟΥ Β., σελ.
ΠΑΝΤΟΥΛΑΣ Ι., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΙΩΑΝΝΟΥ Μ., σελ.
ΠΑΡΑΣΚΕΥΑΣ Ι., σελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΖΙΜΑΣ Μ., σελ.
ΤΣΙΟΓΚΑΣ Δ., σελ.
ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ SΔ΄
      Τρίτη 28 Φεβρουαρίου 2006
      Αθήνα, σήμερα στις 28 Φεβρουαρίου 2006, ημέρα Τρίτη και ώρα 18.38΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Μαργαρίτη Τζίμα, Βουλευτή Δράμας, τα ακόλουθα:  
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία τα Σωματεία Συμβασιούχων στα Κ.Ε.Π. ζητούν τη σύσταση και πλήρωση θέσεων μόνιμου προσωπικού στα Κ.Ε.Π. όλων των μέχρι τώρα εργαζομένων.
      2) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Δήμος Ολύμπου Λάρισας ζητεί να ενισχυθεί οικονομικά για να αντιμετωπίσει προβλήματα που προκάλεσε η κακοκαιρία στην περιοχή του.
      3) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Σωματείο Εργαζομένων  Καζίνο – Ξενοδοχείου και Τελεφερίκ Πάρνηθας καταγγέλλει τη μη παραλαβή των αποσπασμάτων ατομικών λογαριασμών ασφάλισης  (μηχανογραφημένα ένσημα) από το σύνολο των εργαζομένων στην επιχείρηση.
      4) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία φορείς της Λάρισας ζητούν να μην απελευθερωθεί το ωράριο των καταστημάτων.
      5) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία ο Δήμος Μηχανιώνας Θεσσαλονίκης ζητεί να μη μετακινηθούν υπάλληλοι του Κέντρου Υγείας Μηχανιώνας.
      6) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία ο Δήμος Γόννων Λάρισας ζητεί την επίλυση προβλημάτων που εμποδίζουν την ομαλή εξέλιξη της διαδικασίας αποκατάστασης των σεισμοπλήκτων της περιοχής του.
      7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί τη μετατροπή των συμβάσεων των μελών του σε αορίστου χρόνου.
      8) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Σωματείο Ορυχείων – Σταθμών Δ.Ε.Η. – Μεγαλόπολης καταγγέλλει την έλλειψη προγραμματισμού και την αποσπασματική αντιμετώπιση των προβλημάτων στην ανάπτυξη των Ορυχείων του Λιγνιτορικού  Κέντρου Μεγαλόπολης.
      9) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία εκπαιδευτικοί που διδάσκουν στα Δημόσια Ινστιτούτα Επαγγελματικής Κατάρτισης (Ι.Ε.Κ.) καταγγέλλουν πως στα Ι.Ε.Κ. Χαϊδαρίου, Ηλιούπολης, Κηφισιάς και Αιγάλεω οι προσλήψεις εκπαιδευτικών γίνονται με αδιαφανείς διαδικασίες.
      10) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία τα Εργατοϋπαλληλικά Κέντρα Φλώρινας, Καστοριάς, Δράμας, Βέροιας – Αλεξάνδρειας και Ναούσης δηλώνουν πως δεν θα δεχθούν τις προτάσεις του Σ.Ε.Β. για το πάγωμα των αυξήσεων στους μισθούς των εργαζομένων στους Νομούς Δράμας, Ημαθίας, Καστοριάς και Φλώρινας και πως το πρόβλημα της ανεργίας δεν αντιμετωπίζεται με μείωση των αποδοχών, αλλά με τη δημιουργία νέων θέσεων εργασίας.
      11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Δικαστικών Υπαλλήλων Ελλάδος ζητεί την ικανοποίηση εργασιακών και οικονομικών αιτημάτων της.
      12) Ο Βουλευτής Β΄ Αθηνών κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία το Σωματείο Επαγγελματιών Ιδιωτικών Κέντρων Προσχολικής Αγωγής και Εκπαίδευσης Αν. Μακεδονίας – Θράκης υποβάλλει προτάσεις του για τη βελτίωση της λειτουργίας των Ιδιωτικών Βρεφικών και Παιδικών Σταθμών.
      13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμαρχος Αμοργού ζητεί τη διατήρηση και λειτουργία του Ειρηνοδικείου Αμοργού.
      14) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Νομαρχιακή Αυτοδιοίκηση Κυκλάδων ζητεί την τακτική και πυκνή ακτοπλοϊκή σύνδεση των Κυκλάδων με τον Πειραιά.
      15) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Ακράτας Αχαΐας ζητεί τη συνέχιση της λειτουργίας του τραπεζικού καταστήματος της Ε.Τ.Ε. στην Ακράτα.
      16) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας σχετικά με την αντιμετώπιση των φίλαθλων του Ο.Φ.Η. από τον αστυνομικό διευθυντή της Λάρισας.
      17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται να παραμείνει η έδρα του Ευρωπαϊκού Οργανισμού για την ασφάλεια των δικτύων και των πληροφοριών στο Ηράκλειο Κρήτης.
      18) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Επαγγελματιών Ψαράδων «Η ΤΡΑΤΑ» ζητεί να χορηγείται στα μέλη του και ερασιτεχνική άδεια αλιείας σκάφους.
      19) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την επαναλειτουργία του αρχαιολογικού χώρου του Ακρωτηρίου Θήρας.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Υδρούσας Κυκλάδων ζητεί τη χρηματοδότηση της ασφαλτόστρωσης του αγροτικού οδικού δικτύου του.
      21) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Σωματείο Ραδιοταξί Αριδαίας Πέλλας «Ερμής» ζητεί να του εξοφληθούν από τη Νομαρχιακή Αυτοδιοίκηση Πέλλας τα ποσά που δικαιούται από τις μεταφορές των παιδιών της επαρχίας Πέλλας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6487/17-1-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./466/9-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6487/17-1-06 ερώτησης του Βουλευτή κ. Δ. Πιπεργιά, σχετικά με την κατασκευή νέας Δημοτικής Αγοράς Χαλκίδας, σας πληροφορούμε τα εξής:
      Όπως απαντάμε και στη με αριθμό πρωτοκόλλου 6959/27-1-06 ερώτησή σας οι εργασίες για την κατασκευή νέας Δημοτικής Αγοράς στη Χαλκίδα θα προχωρήσουν αφού το Κεντρικό Αρχαιολογικό Συμβούλιο Νεωτέρων Μνημείων εκδώσει την απόφασή του και αυτή είναι αρνητική όσον αφορά το χαρακτηρισμό της Αγοράς ως μνημείο.
      Αφ΄ ής στιγμής μία ομάδα πολιτών εξέφρασε την επιθυμία να χαρακτηρισθεί μνημείο η εν λόγω Αγορά, οι αρμόδιες υπηρεσίες του Υπουργείου Πολιτισμού οφείλουν να εξετάσουν το αίτημά τους. Το θέμα εξετάστηκε αρχικά από το Κεντρικό Αρχαιολογικό Συμβούλιο Νεωτέρων Μνημείων, το οποίο ομόφωνα γνωμοδότησε για τη σύσταση της επιτροπής και τη διενέργεια αυτοψίας στο κτίριο της Δημοτικής Αγοράς.
      Επί του παρόντος αναμένεται το πόρισμα της Επιτροπής προκειμένου το Συμβούλιο να εκδώσει την τελική απόφασή του.
      Πρέπει να γίνει κατανοητό και δη από τις Τοπικές Αρχές ότι για την κάθε ενέργεια υπάρχουν συγκεκριμένες διαδικασίες, τις οποίες οφείλουμε να σεβόμαστε και να τηρούμε στα πλαίσια της χρηστής διοίκησης.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 4783/21-11-05 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./348/30-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 4783/21-11-05 ερώτησης του Βουλευτή κ. Στ. Καλαφάτη σχετικά με αγάλματα της εποχής του Γαλερίου γνωστά ως “Incantadas” που αφαιρέθηκαν από τη Θεσσαλονίκη περίπου το 1864 και μεταφέρθηκαν στη Γαλλία, σας αναφέρουμε τα εξής:
      Ως προς το πρώτο ερώτημα, το Υπουργείο Πολιτισμού εξετάζει όλα τα ενδεχόμενα - υπό τις σωστές πάντα προϋποθέσεις - για την επιστροφή πολιτιστικών αγαθών. Δεν αποτελεί μέλημά του η σύγκρουση και η διαμάχη με τα Μουσεία στο εξωτερικό, αντίθετα ενδιαφέρεται για μία διευρυμένη μουσειακή συνεργασία. Σε αυτό το πλαίσιο και με αμοιβαία αποδεκτούς όρους, οι αρμόδιες υπηρεσίες του Υπουργείου Πολιτισμού είναι πρόθυμες να εξετάσουν κάθε σχετική περίπτωση επιστροφής πολιτιστικών αγαθών καθώς και να προβούν στις απαραίτητες ενέργειες έχοντας πάντα υπόψη τη διεθνή νομοθεσία και τα σχετικά νομικά κείμενα.
      Ως προς το δεύτερο ερώτημα, σας γνωρίζουμε ότι δεν υπάρχει νομοθετικό πλαίσιο που επιτρέπει τη διεκδίκηση πολιτιστικών αγαθών, τα οποία απομακρύνθηκαν παράνομα κατά τους προηγούμενους αιώνες. Μετά την υπογραφή της Σύμβασης της ΟΥΝΕΣΚΟ σχετικά με τα ληπτέα μέτρα για την απαγόρευση και παρεμπόδιση της παράνομης εισαγωγής, εξαγωγής και μεταβίβασης της κυριότητας των πολιτιστικών αγαθών (Παρίσι, 1970), έχουν δημιουργηθεί οι κατάλληλες συνθήκες που περιορίζουν την παράνομη διακίνηση πολιτιστικών αγαθών και διαμορφώνουν ένα πλαίσιο μελλοντικής διεκδίκησης ορισμένων εξ αυτών, τα οποία όμως αφαιρέθηκαν μετά το έτος 1970 - έτος υπογραφής της εν λόγω Σύμβασης - από τις χώρες προέλευσής τους. Όντως, η εν λόγω Σύμβαση δεν εφαρμόζεται αναδρομικά για πολιτιστικά αγαθά που αφαιρέθηκαν παρανόμως πριν το 1970. Για τις εν λόγω περιπτώσεις προέχουν οι αγαστές διμερείς σχέσεις μεταξύ των κρατών και η ανάπτυξη συνεργασίας μεταξύ των Μουσείων, στοιχεία τα οποία μπορεί να οδηγήσουν σε θετικά αποτελέσματα.
      Αναφορικά με το τρίτο ερώτημα σας γνωρίζουμε ότι η Σύμβαση για τα κλαπέντα ή παρανόμως εξαχθέντα πολιτιστικά αγαθά (UNIDROIT, Ρώμη 1995) έχει ήδη υπογραφεί από τη χώρα μας και η διαδικασία βρίσκεται στο στάδιο της επικύρωσης προκειμένου να καταστεί δυνατή η εφαρμογή της.
      Είναι εμφανές ότι το Υπουργείο Πολιτισμού θέτει ως βασική προτεραιότητα την προστασία της πολιτιστικής κληρονομιάς της χώρας και προβαίνει στην υπογραφή και επικύρωση των διεθνών συμβάσεων που ενισχύουν το πλέγμα της εν λόγω προστασίας για τις αρχαιότητες, οι οποίες με νόμιμο ή παράνομο τρόπο βρίσκονται στο εξωτερικό.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 6119/3-1-06 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 386/20-1-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 3/1/2006 ερώτησης του Βουλευτή κ. Χρ. Αηδόνη, σας γνωρίζουμε ότι το ΕΚΑΕ λειτουργεί σήμερα κανονικά ως υπηρεσία του ΟΑΚΑ. Σύμφωνα με το άρθρο 38 Ν.2725/1999, θα έπρεπε μέσα σε έξι μήνες από την δημοσίευση του νόμου αυτού, να εκδοθεί προεδρικό διάταγμα για τον επανακαθορισμό της νομικής υπόστασης και λειτουργίας του ΕΚΑΕ και την μετονομασία του σε ΕΚΑΕΤ. Όμως, το παραπάνω διάταγμα ουδέποτε εξεδόθη.
      Με δεδομένη αυτή την απαράδεκτη καθυστέρηση, αλλά και την ανάγκη επανεξέτασης του ρόλου του ΕΚΑΕ, ιδίως μετά τις τελευταίες εξελίξεις σχετικά με την διεθνή συνεργασία για την αντιμετώπιση του ντόπιγκ, η λειτουργία και οι αρμοδιότητες του ΕΚΑΕ, θα αντιμετωπισθούν συνολικά στον νέο αθλητικό νόμο που επεξεργαζόμαστε.
      Ως προς τα επί μέρους τιθέμενα ερωτήματα, σας διαβιβάζουμε το υπ' αριθ. 2/202/19-1-2006 έγγραφο του ΟΑΚΑ με τα ζητηθέντα στοιχεία.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 6523/17-1-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./Κ.Ε./471/8-2-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. Πρωτοκόλλου 6523/17-1-06 Ερώτησης του Βουλευτή κ. Β. Κεγκέρογλου, σχετικά με το Αρχαιολογικό Μουσείο Ηρακλείου, εις το εξής 'ΆΜΗ", σας πληροφορούμε τα εξής:
      Το κτήριο του Αρχαιολογικό Μουσείο Ηρακλείου, επιβαρυμένο εδώ και πολλά έτη λόγω παλαιότητας, οριακής συντήρησης και μεταγενέστερων επεμβάσεων (κλιματιστική εγκατάσταση, ψευδοροφές) είναι γνωστό ότι παρουσιάζει προβλήματα. Ωστόσο, όπως έχουμε ανακοινώσει, υλοποιείται η ανέγερση δύο νέων κτηρίων επέκτασης, των οποίων η περάτωση προβλέπεται να ολοκληρωθεί το Μάιο του 2006, σύμφωνα με το χρονοδιάγραμμα που έχει υποβάλει η εργολήπτρια εταιρία στην επιβλέπουσα το έργο αρμόδια υπηρεσία του Υπουργείου Πολιτισμού, Διεύθυνση Εκτέλεσης Έργων Μουσείων.
      Μετέπειτα, θα ακολουθήσει η μεταφορά των αρχαίων συλλογών από τις αποθήκες καθώς και της Έκθεσης του Μουσείου στο νέο κτήριο για προσωρινή φύλαξη. Εν συνεχεία θ'αρχίσουν οι εργασίες ενίσχυσης του κεντρικού κτηρίου (Α) του Μουσείου προς το τέλος του 2006 ή αρχές του 2007.
      Καθίσταται σαφές ότι τα χρόνια προβλήματα του κτηρίου θα αντιμετωπιστούν ριζικά με σταδιακό ρυθμό στα πλαίσια του εν λόγω ευρέως κτηριακού προγράμματος στατικής ενίσχυσης.
      Η αναφερόμενη στην εν λόγω ερώτηση κοινοβουλευτικού ελέγχου εισροή ομβρίων στην αίθουσα 3 του Μουσείου, ήταν στην πραγματικότητα μία μικρή σταγονορροή από την εσχάρα του κλιματισμού, η οποία διακόπηκε σύντομα παρά την εντονότατη ολονύχτια βροχόπτωση. Ως προς την διείσδυση ομβρίων (έντονη επί διήμερο σταγονορροή) που σημειώθηκε την Κυριακή, 15/1/2006, από την οροφή στο χώρο της Γραμματείας της συστεγαζόμενης ΚΓ΄ ΕΠΚΑ (και όχι ΙΓ΄ ΕΠΚΑ όπως αναφέρεται στην εν λόγω ερώτηση) στην πτέρυγα γραφείων του κτηρίου του ΑΜΗ, δεν προκάλεσε καμία καταστροφή εγγράφων αρχείου ή υπολογιστών και προφανώς οφειλόταν σε (μη ορατή) τοπική επίπτωση εξαιτίας του πρόσφατου ισχυρότατου σεισμού σε συνδυασμό με μικρή αποκόλληση της μεμβράνης μόνωσης της στέγης και μερικής θραύσης σωληνώσεων της κλιματιστικής εγκατάστασης στη στέγη λόγω, επίσης, της έντασης σεισμικής της δόνησης.
      Για προληπτικούς λόγους και προκειμένου να πραγματοποιηθεί έλεγχος της έκτασης της διαβροχής της οροφής και της κατάστασης του οπλισμού, ο χώρος της Γραμματείας της ΚΓΈΠΚΑ εκκενώθηκε με εντολή της αρμόδιας Προϊσταμένης και το προσωπικό στεγάστηκε προσωρινά σε άλλους χώρους μετά από υπόδειξη μηχανικών της Νομαρχίας Ηρακλείου, οι οποίοι πραγματοποιούν ελέγχους σε δημόσια κτήρια μετά τον σεισμό.
      Επιπρόσθετα και προς απόδειξη της απόλυτης επίγνωσης από πλευράς Υπουργείου Πολιτισμού της κατάστασης, πραγματοποιήθηκε την Πέμπτη 19/01/2006 αφενός αυτοψία από μηχανικούς της αρμόδιας υπηρεσίας του Υπουργείου Πολιτισμού, που είχαν ειδοποιηθεί για το θέμα καθώς και αφετέρου τεχνικός έλεγχος για τυχόν απαιτούμενη επέμβαση σε συνεννόηση με την εργολήπτρια εταιρεία του εκτελούμενου κτηριακού έργου.
      Οι αρμόδιες υπηρεσίες του Υπουργείου Πολιτισμού βρίσκονται σε συνεχή επικοινωνία με το Αρχαιολογικό Μουσείο Ηρακλείου, προκειμένου να αντιμετωπίζονται εγκαίρως τα όποια προβλήματα έχοντας ως γνώμονα την αποπεράτωση του κτιριακού προγράμματος, το οποίο θα δώσει πνοή στη λειτουργία του Μουσείου και θα αναβαθμίσει την εικόνα του διεθνώς.
      Το Υπουργείο Πολιτισμού γνωρίζει ότι το Αρχαιολογικό Μουσείο Ηρακλείου στερείται για πολλά χρόνια του κατάλληλου κτιρίου γι'αυτό και έχει θέσει έμπρακτα με βάση τα ως άνω προαναφερθέντα, ως βασικό στόχο την αποκατάσταση των κτιριακών εγκαταστάσεων προκειμένου το συγκεκριμένο Μουσείο ν' αποκτήσει τη θέση που του αξίζει στο διεθνές μουσειακό στερέωμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 3452/14-10-05 ερώτηση της Βουλευτού  κ. Αθανασίας Μερεντίτη δόθηκε με το υπ’ αριθμ. 495/21-11-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντάς στην παραπάνω ερώτηση που κατέθεσε η Βουλευτής κ. Α. Μερεντίτη, σας πληροφορούμε τα εξής:
      Τα σιτηρά, μεταξύ των οποίων και το καλαμπόκι, διέπονται από την Κοινή Οργάνωση Αγοράς, στο πλαίσιο της οποίας ορίζεται θεσμική τιμή παρέμβασης. Η εν λόγω τιμή είναι κοινή για όλα τα σιτηρά και έχει καθοριστεί από την περίοδο 2001/2002 σε 101,31€/τόνο, σε επίπεδο Ευρωπαϊκής Ένωσης.
      Ως προς τις διαμορφούμενες τιμές του καλαμποκιού, το Υπουργείο Αγροτικής Ανάπτυξης και Τροφίμων παρακολουθεί, χωρίς να μπορεί να παρεμβαίνει, τη διαμόρφωση των τιμών στην ελεύθερη αγορά, η οποία εξαρτάται από τις εκάστοτε διαμορφούμενες συνθήκες αγοράς και ζήτησης, τόσο της εθνικής όσο και της ευρωπαϊκής.
      Η παρατηρούμενη πτωτική πορεία της τιμής διάθεσης του καλαμποκιού οφείλεται στην ευρύτερη κατάσταση της αγοράς, η οποία διαμορφώθηκε ως εξής:
      - Οι διαμορφούμενες τιμές ελεύθερης αγοράς στις αντιπροσωπευτικές αγορές της Ευρωπαϊκής Ένωσης κυμαίνονται περί τα 120,5 €/τόνο.
      - Η παραγωγή καλαμποκιού σχεδόν διπλασιάστηκε στην Ε.Ε. σε σχέση με την προηγούμενη περίοδο, λόγω της διεύρυνσης (παραγωγή 2004 Ε.Ε.-15 53,7 εκατ. τόνοι, 2005 Ε.Ε. -2583 εκατ. τόνοι).
      - Παρουσιάστηκε αύξηση των αδιάθετων αποθεμάτων καλαμποκιού στην Ε.Ε., το μεγαλύτερο μέρος των οποίων είναι προέλευσης Ουγγαρίας, χώρας Κράτους -Μέλους που έχει πρόσβαση διάθεσης καλαμποκιού στις λοιπές χώρες της Ε.Ε.
      Όσον αφορά στις εισαγωγές σιτηρών, με δεδομένη την όλη κατάσταση στην αγορά, το Υπουργείο Αγροτικής Ανάπτυξης και
      Τροφίμων εξέδωσε Υπουργική Απόφαση, σύμφωνα με την οποία το εισαγόμενο καλαμπόκι από τρίτες χώρες ελέγχεται επισταμένως με συστηματικούς ελέγχους για την ποιότητα και τη φυτοϋγειονομική κατάσταση του προϊόντος, από τις Διευθύνσεις Αγροτικής Ανάπτυξης των Ν.Α. και τα Περιφερειακά Κέντρα Ποιοτικού Ελέγχου Φυτικής Παραγωγής (ΠΚΠΕΦΠ).
      Σημειώνεται ότι βρίσκεται προς έκδοση, σχέδιο ΚΥΑ σχετικά με την εφαρμογή του Παρακρατήματος του τομέα των αροτραίων καλλιεργειών, ώστε να δίδεται πρόσθετη στρεμματική ενίσχυση στους παραγωγούς καλαμποκιού και σκληρού σίτου. Το ποσό της πρόσθετης στρεμματικής ενίσχυσης, που θα χορηγείται σε ετήσια βάση στους παραγωγούς, θα καθορίζεται με Απόφαση του Υπουργού Αγροτικής Ανάπτυξης και Τροφίμων, ανάλογα με τη συνολική έκταση της χώρας, που θα καλλιεργηθεί με καλαμπόκι και σκληρό σιτάρι.
      Ο Υφυπουργός
      Α. ΚΟΝΤΟΣ»
      6. Στην με αριθμό 6337/121-06 ερώτηση της Βουλευτού  κ. Αικατερίνης Περλεπέ-Σηφουνάκη δόθηκε με το υπ’ αριθμ. 4182/ΙΗ/24-1-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6337/12-1-06, την οποία κατέθεσε η Βουλευτής κ. Κατερίνα Περλεπέ-Σηφουνάκη, σας γνωρίζουμε τα ακόλουθα:
      Οι υποψήφιοι για εισαγωγή στη τριτοβάθμια εκπαίδευση απόφοιτοι Λυκείου ή ΤΕΕ σε ποσοστό θέσεων 3% επί του αριθμού εισακτέων με την ειδική κατηγορία των ασθενών, είναι αυτοί που πάσχουν από τις χρόνιες ασθένειες, οι οποίες αναφέρονται κατηγορηματικά στις διατάξεις της παραγρ. VII του άρθρου 46 του Ν.1946/1991 (ΦΕΚ 69-Α΄) και του άρθρου 12 του Ν.2640/1998 (ΦΕΚ 206 Α') και επαναλαμβάνονται στην παράγρ.9 του άρθρου 1 της αριθμ.152/Β6/1504/23-5-2001 (ΦΕΚ 659-Β΄) Υπουργικής Απόφασης και οι αναφερόμενες στην παράγραφο 8 του άρθρου 6 του Ν.3027/2002 (ΦΕΚ152-Α).
      Η επιλογή των υποψηφίων σε τμήμα Πανεπιστημίου ή ΤΕΙ γίνεται από τα τμήματα των σχολών στα οποία καταθέτει την αίτησή του ο υποψήφιος και εφόσον η αρμόδια Α/θμια Υγειονομική επιτροπή κρίνει ότι εμπίπτουν σε κάποια από τις ρητά αναφερόμενες στις οικείες διατάξεις για τις περιπτώσεις ασθενειών.
      Οι αιτήσεις των υποψηφίων που ανήκουν στην ειδική κατηγορία «των πασχόντων από σοβαρές ασθένειες» κατατίθενται σε μία ή και σε περισσότερες από μία σχολές από τους ίδιους τους υποψηφίους μετά την ανακοίνωση των αποτελεσμάτων των εισαγωγικών εξετάσεων στις οποίες μπορούν να συμμετάσχουν και οι εν λόγω υποψήφιοι.
      Η πολιτεία παρέχει στους υποψηφίους που ανήκουν στην παραπάνω ειδική κατηγορία μια επιπλέον ευκαιρία προκειμένου να διεκδικήσουν την εισαγωγή τους στην Τριτοβάθμια Εκπ/ση χωρίς να τους διαχωρίζει από τους λοιπούς εισαγόμενους.
      Η ανακοίνωση των αποτελεσμάτων γίνεται από το κάθε τμήμα χωριστά, επειδή εξαρτάται από τον αριθμό των υποψηφίων και των αριθμό εισακτέων και το βαθμό απολυτηρίου υποψηφίων.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      7. Στην με αριθμό 6137/5-1-06 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 2132/ΙΗ/26-1-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6137/5-1-06 την οποία κατέθεσαν οι Βουλευτές κ.κ. Νικ. Γκατζής και Τάκ. Τσιόγκας και αφορά σε σχολικό συγκρότημα του Βόλου σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/1994, Ν.2240/1994 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η ετήσια επιχορήγηση της Ν.Α. Μαγνησίας για το έτος 2005 ανήλθε στο ποσό των 1.630.000,00 €.
      Όπως μας ενημέρωσε ο Ο.Σ.Κ. με σχετικό έγγραφό του με την αριθμ. ΣΤ1/104911/5-10-2005 Υπουργ. Απόφαση έχει εγκριθεί έκτακτη επιχορήγηση ύψους 500.000,00 ευρώ για τον Ν. Μαγνησίας.
      Επισημαίνεται ότι σύμφωνα με τον Ν.2880/01 άρθρο 13 οι ΟΤΑ χρηματοδοτούνται από το ΥΠΕΣΔΔΑ για τις επισκευές και συντηρήσεις των σχολικών μονάδων της περιφέρειας τους.
      Το ΥΠΕΠΘ δεν διαθέτει σχετικό κωδικό στο Π.Δ.Ε. για χρηματοδότηση.
      Τέλος το ΥΠΕΠΘ θα φροντίσει στο πλαίσιο των χρηματοοικονομικών δυνατοτήτων του Π.Δ.Ε. για το 2006, για επαρκή χρηματοδότηση της Ν.Α. Μαγνησίας προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 6147/5-1-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 864/24-1-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κ.κ. Α. Τζέκης, Γ. Χουρμουζιάδης, σας διαβιβάζουμε συνημμένα τα με αριθμ. πρωτ. 171/16-1-2006 και 1425/13-1-2006 έγγραφα του Ειδικού Γραμματέα του Γ΄ ΚΠΣ και του Προέδρου του ΕΛΓΑ αντίστοιχα, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 6282/11-1-06 ερώτηση του Βουλευτή κ. Ιωάννου Μπουγά δόθηκε με το υπ’ αριθμ. Β13-26/27-1-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 6282/11-1-2006 ερώτηση που κατέθεσε στη Βουλή των Ελλήνων ο Βουλευτής κ. Ι Μπούγας με θέμα «Έλεγχος προϊόντων τροφίμων για τη χημική ουσία ΙΤΧ», σας επισυνάπτουμε το με αριθμ πρωτ 1050/23-1-2006 έγγραφο του Ενιαίου φορέα Ελέγχου Τροφίμων (Ε.Φ.Ε.Τ).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 3380/12-10-05 ερώτηση των Βουλευτών κ.κ. Δημητρίου Τσιόγκα και Νικολάου Γκατζή δόθηκε με το υπ’ αριθμ. 112860/ΙΗ/7-11-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3380/12-10-2005, την οποία κατέθεσαν οι Βουλευτές κ.κ. Τάκης Τσιόγκας, Νίκος Γκατζής και Αντώνης Σκυλλάκος, σας γνωρίζουμε τα ακόλουθα:
      Η μετατροπή της σύμβασης ορισμένων καθαριστριών σχολείων από μίσθωσης έργου σε σύμβαση αορίστου χρόνου μερικής απασχόλησης προβλέπεται από τις διατάξεις του άρθρου 2 §2 του ν. 3174/03, του άρθρου 2 §2 του ν. 3250/04 και του άρθρου 11 του Π.Δ. 164/04.
      Το Κεντρικό Υπηρεσιακό Συμβούλιο Διοικητικού Προσωπικού του Υπουργείου Εθνικής Παιδείας και Θρησκευμάτων (ΚΥΣΔΙΠ) έκρινε, βασιζόμενο στις αναφορές των περιφερειακών υπηρεσιών του Υπουργείου (Διευθύνσεις και Γραφεία Πρωτοβάθμιας και Δευτεροβάθμιας Εκπαίδευσης), ότι για τον καθαρισμό μιας αίθουσας χρειάζονται κατά μέσο όρο 30' περίπου.
      Δεδομένου ότι σύμφωνα με την εγκύκλιο αριθμ. 1Β/4701/17-4-84 παρασχέθηκε η δυνατότητα αμοιβής και για την καθαριότητα των διαφόρων - εκτός των αιθουσών διδασκαλίας - χώρων (εργαστήρια, γραφεία διδασκόντων, γυμναστήρια κ.λ.π.), είναι αυτονόητο ότι κατά την υπογραφή των συμβάσεων προσμετρήθηκαν στις αίθουσες και οι χώροι αυτοί.
      Σημειώνεται τέλος ότι στην Πρωτοβάθμια Εκπαίδευση 752 καθαρίστριες καθαρίζουν από 1 μέχρι 3 αίθουσες την ημέρα.
      Ο Υφυπουργός
      ΓΕΩΡΓΙΟΣ ΚΑΛΟΣ»
      11. Στην με αριθμό 1660/31-8-05 ερώτηση του Βουλευτή κ. Νικόλαου Νικολόπουλου δόθηκε με το υπ’ αριθμ. 227/23-9-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Νικολόπουλος, σας πληροφορούμε τα εξής:
      Σύμφωνα με το άρθρο 117 του Συντάγματος, καθώς και τα άρθρα 38 και 41 του Ν. 998/79, είναι υποχρεωτική η κήρυξη ως αναδασωτέων από τον Περιφερειάρχη των εκτάσεων που καταστράφηκαν από παράνομη αποψίλωση, υλοτομία ή πυρκαγιά, εντός προθεσμίας 3 μηνών από την καταστολή αυτής, διαφορετικά εφαρμόζονται οι κυρώσεις του άρθρου 259 του Ποινικού Κώδικα ( άρθρο 1, παρ. 15 του Ν. 3208/2003).
      Σε ό,τι αφορά την υπαγωγή ή μη της έκτασης που καταστράφηκε από την πυρκαγιά στις διατάξεις της Δασικής Νομοθεσίας ενόψει του νέου ορισμού (άρθρο 1, παρ.1 του Ν .3208/2003), τούτο διευκρινίζεται από την εισήγηση, για την κήρυξη της συγκεκριμένης έκτασης ως αναδασωτέας. Ωστόσο, ακόμα και στην περίπτωση που η δασοκάλυψη της έκτασης ανέρχεται σε ποσοστό κάτω του 25% (15%-25%), έχουν δοθεί οδηγίες με την 99059/1995/14-6-2005 εγκύκλιο για την προώθηση της διαδικασίας κήρυξης ενόψει της 202/2005 απόφασης του Τμήματος Αναστολών του ΣτΕ μέχρι την έκδοση της οριστικής Απόφασής του.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      12. Στην με αριθμό 1637/30-8-05 ερώτηση των Βουλευτών κ.κ. Νικολάου Γκατζή και Δημητρίου Τσιόγκα δόθηκε με το υπ’ αριθμ. 47590/21-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικά έγγραφα της Περιφέρειας Θεσσαλίας και της Ν.Α. Λάρισας, σας πληροφορούμε τα εξής:
      Οι βλάβες στο τμήμα αυτό του οδικού δικτύου θα αποκατασταθούν άμεσα από την εργολαβία των συντηρήσεων του Νομαρχιακού προγράμματος του έτους 2005. 
      Οι κατολισθήσεις στον ίδιο δρόμο, λόγω της σοβαρότητας της επέμβασης, θα αντιμετωπιστούν με ξεχωριστή εργολαβία στο προσεχές μέλλον.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      13. Στην με αριθμό 1829/6-9-05 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 2/47473/0022/21-9-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αρ.1829/6-9-2005 ερώτησης που κατατέθηκε στη Βουλή από την Βουλευτή κα. Κρινιώ Κανελλοπούλου, από πλευράς δικής μας αρμοδιότητας, πληροφορούμε την Εθνική Αντιπροσωπεία τα εξής:
      1. Οι διατάξεις του Μέρους Α' του ν.3205/2003 «Μισθολογικές ρυθμίσεις υπαλλήλων και λειτουργών Δημοσίου κλπ.» (ΦΕΚ 297/Α') συμπεριλαμβάνουν και τους γεωτεχνικούς δημοσίους υπαλλήλους.
      2. Σύμφωνα με τη διάταξη της §11 του άρθρου 8 του πιο πάνω νόμου χορηγείται επίδομα ειδικών συνθηκών και εργασίας, κλιμακούμενο κατά κατηγορίες, στο οποίο ενοποιήθηκαν συγκεκριμένα επιδόματα ανθυγιεινής, επικίνδυνης και ειδικών συνθηκών εργασίας, μεταξύ των οποίων και εκείνο του άρθρου 1 του ν.977/1997 των κτηνίατρων του Υπουργείου Αγροτικής Ανάπτυξης και Τροφίμων.
      Τα αιτήματα γενικά για αύξηση του επιδόματος ειδικών συνθηκών εργασίας τελούν υπόψη της Υπηρεσίας μας και θα μελετηθούν σε μελλοντική αναμόρφωση του μισθολογίου του προσωπικού του Δημοσίου, των ΟΤΑ κλπ. ΝΠΔΔ.
      Ο Υφυπουργός
      ΠΕΤΡΟΣ ΔΟΥΚΑΣ»
      14. Στην με αριθμό 1089/8-8-05 ερώτηση των Βουλευτών κ.κ. Νικολάου Γκατζή και Δημητρίου Τσιόγκα δόθηκε με το υπ’ αριθμ. 81415/ΙΗ/5-9-2005 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      Απαντώντας στην ερώτηση με αριθμό 1089/8-8-05 την οποία κατέθεσαν οι Βουλευτές κ.κ. Νικ. Γκατζής και Τακ. Τσιόγκας και αναφέρεται στα Εξοπλιστικά Μέσα του 1ου Δημοτικού Σχολείου Ζαγοράς Ν. Μαγνησίας, ο ΟΣΚ ΑΕ μας πληροφόρησε ότι:
      Με τα αριθμ. 1617/11-7-05, 1618/11-57-05 και 1623/11-7-05 Δελτία Αποστολής του προς τον συμβεβλημένo μεταφορέα, διέθεσε τα ακόλουθα Εξοπλιστικά Μέσα:
      α) (1 τεμ.) Γραφείο Π - (1 τεμ.) Κάθισμα μεταλ. Περιστρεφόμενο (7 τεμ. ) Ξύλινα γραφεία Η/Υ.
      β) (2 τεμ.) Χαρτοστάτες
      γ) (1 τεμ.) Η/Υ
      Τα εναπομείναντα είδη θα αποσταλούν από αναμενόμενες παραλαβές.
      Τέλος σας γνωρίζουμε ότι οι αποστολές Εξοπλιστικών Μέσων είναι συνεχείς προς όλα τα Σχολεία της Επικράτειας.
      Ο Υφυπουργός
      ΓΕΩΡΓΙΟΣ ΚΑΛΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζίμα.
      Κυρίες και κύριοι συνάδελφοι εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου.
      Η πρώτη με αριθμό 3007/5-10-2005 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Οικονομίας και Οικονομικών, σχετικά με την ένταξη των Νομών Δωδεκανήσου, Λέσβου, Σάμου και Χίου, στο μέτρο επιδότησης των επιτοκίων δανεισμού των κεφαλαίων κίνησης των εμπορικών επιχειρήσεων, διαγράφεται λόγω κωλύματος του κυρίου Υπουργού.
      Η δεύτερη με αριθμό 3829/24-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την κάλυψη από εθνικούς πόρους των ζημιών που προκλήθηκαν στις πτηνοτροφικές μονάδες από τη γρίπη των πουλερικών, διαγράφεται λόγω κωλύματος του κυρίου Υπουργού.
      Αναφορές και ερωτήσεις δευτέρου κύκλου.
      Η πρώτη με αριθμό 6517/17-01-2006 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση του προβλήματος διάθεσης της συσσωρευμένης λυματολάσπης στην Ψυττάλεια και τη δημιουργία νέων χώρων υγειονομικής ταφής απορριμμάτων διαγράφεται λόγω κωλύματος του κυρίου Υπουργού.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, επιτρέπετε; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ασφαλώς είναι δικαίωμα, εκ του Κανονισμού, των Υπουργών να δηλώνουν κώλυμα. Αλλά ήθελα να παρακαλέσω το Προεδρείο να κάνει σύσταση στους κυρίους Υπουργούς, να έρχονται όταν πρόκειται μάλιστα για ερωτήσεις οι οποίες δεν έχουν απαντηθεί, όπως είναι εν προκειμένω οι συζητούμενες. Η ερώτηση η δική μου έχει κατατεθεί στα μέσα Ιανουαρίου. Δεν απαντήθηκε γραπτώς, την καταθέτω με τη διαδικασία που προβλέπει ο Κανονισμός για να συζητηθεί ως επίκαιρη ερώτηση και δηλώνεται κώλυμα. Ε, νομίζω ότι τουλάχιστον δεν είναι παραδεκτή πολιτικά αυτή η στάση. Θα πρέπει να γίνει από το Προεδρείο σύσταση στους κυρίους Υπουργούς. Δηλαδή, τώρα αναγκαζόμαστε να επανακαταθέσουμε τις ερωτήσεις για να συζητηθούν, αν συζητηθούν, κάποτε. Νομίζω ότι θα πρέπει να γίνει σχετική σύσταση προς τους κυρίους Υπουργούς από το Προεδρείο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, και εσείς έχετε δίκιο και οι Υπουργοί έχουν δίκιο. Εσείς έχετε δίκιο –ο Βουλευτής εννοώ, δεν εννοώ εσάς προσωπικά- διότι βεβαίως μπαίνετε σε μια διαδικασία και αναγκάζεστε να προβείτε σε μια ενέργεια εκ νέου, να επανακαταθέσετε την ερώτηση. 
      Οι Υπουργοί  από την άλλη άποψη ξέρετε ότι έχουν τα καθήκοντά τους, όπως άλλωστε και σεις το είπατε και είναι ιδιαίτερα φορτισμένοι και επομένως και εκείνοι έχουν τα δίκια τους. 
      Εν πάση περιπτώσει εγώ θα το μεταφέρω το αίτημά σας γιατί είναι λογικό. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει η προεκφώνηση των νομοσχεδίων.
      Υπουργείου Μεταφορών και Επικοινωνιών.
      Ψήφιση στο σύνολο του σχεδίου νόμου: «Οργάνωση και λειτουργία αρχών ελέγχου κυκλοφορίας των οχημάτων – Ρυθμίσεις για τις επιβατικές μεταφορές και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εσωτερικών, Δημόσιας Διοίκησης και Αποκέντρωσης.
      Συνέχιση της συζήτησης επί των άρθρων και του συνόλου του σχεδίου νόμου: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Εμπορικής Ναυτιλίας. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Αναβάθμιση και αναδιάρθρωση της ναυτικής εκπαίδευσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις ασκήσεις ΝΑΤΟ μετά των συνημμένων Παραρτημάτων    Α και Β αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης της Στοκχόλμης για τους Έμμονους Οργανικούς Ρύπους (Persistent Organic Pollutants – POPs)».
      Κύριοι συνάδελφοι, αυτό το νομοσχέδιο έχει ψηφιστεί ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ  ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο του Υπουργείου Οικονομίας και Οικονομικών: «Κύρωση της Σύμβασης της Στοκχόλμης για τους Έμμονους Οργανικούς Ρύπους (Persistent Organic Pollutants – POPs)» έγινε δεκτό ομοφώνως κατ’ αρχήν, κατ’ άρθρον και στο σύνολο και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ  ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.  
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ  ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.  
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ  ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.  
      Επανερχόμαστε στη συζήτηση του πρώτου νομοσχεδίου της ημερησίας διάταξης του Υπουργείου Μεταφορών και Επικοινωνιών: «Οργάνωση και λειτουργία αρχών ελέγχου κυκλοφορίας των οχημάτων – Ρυθμίσεις για τις επιβατικές μεταφορές και άλλες διατάξεις».
      Κύριε Υπουργέ, θέλετε να κάνετε κάποια παρατήρηση;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριε Πρόεδρε, μια μικρή αλλαγή θέλω. Να διαγραφεί μια λέξη που δεν αλλάζει το νόημα. 
      Είναι το άρθρο 4 παράγραφος 1 περίπτωση 33 όπου διαγράφεται η λέξη «εκσκαφείς» μετά τη λέξη «προϊόν». 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα αν γίνεται δεκτό στο σύνολο με τη φραστική διόρθωση που έκανε ο κύριος Υπουργός το νομοσχέδιο του Υπουργείου Μεταφορών και Επικοινωνιών: «Οργάνωση και λειτουργία αρχών ελέγχου κυκλοφορίας των οχημάτων – Ρυθμίσεις για τις επιβατικές μεταφορές και άλλες διατάξεις».
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Μεταφορών και Επικοινωνιών: «Οργάνωση και λειτουργία αρχών ελέγχου κυκλοφορίας των οχημάτων – Ρυθμίσεις για τις επιβατικές μεταφορές και άλλες διατάξεις» έγινε δεκτό και στο σύνολο, με τη λεκτική συμπλήρωση του κυρίου Υπουργού, κατά πλειοψηφία και έχει ως εξής:
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης, ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα παρέσχε την ζητηθείσα εξουσιοδότηση. 
      Επανερχόμαστε τώρα στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης. 
      Συνέχιση της συζήτησης επί των άρθρων και του συνόλου του σχεδίου νόμου: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, θα μου επιτρέψετε εισερχόμενοι στα άρθρα να κάνουμε κάποιες λεκτικές διορθώσεις και μια διευκρίνιση. 
      Στην παράγραφο 1 του άρθρου 26 του σχεδίου νόμου μετά τις λέξεις «από ίδιους πόρους», τίθεται κόμμα και προστίθενται οι λέξεις: «συμπεριλαμβανομένων των κεντρικών αυτοτελών πόρων». Διευκρινιστικό αυτό. 
      Στην παράγραφο 4 του άρθρου 26 του σχεδίου νόμου η ημερομηνία 28.2.2006, που είναι η καταληκτική ημερομηνία για το θέμα της νομιμοποίησης των μεταναστών, αντικαθίσταται από την ημερομηνία 30.4.2006 και η ημερομηνία 30.4.2006 από την ημερομηνία 31.5.2006. Δίνουμε περαιτέρω παράταση για να μπορέσει να υπάρξει περισσότερος χρόνος για τη νομιμοποίηση των μεταναστών.
      Για να μην παρεξηγηθώ, θα θυμάσθε ότι είχα πει πως δεν είμαστε δογματικοί και ότι σε μία πρωτόγνωρη διαδικασία νομιμοποίησης θα υπάρξει η άνεση εκείνη που είναι απαραίτητη για να λυθεί το πρόβλημα. 
      Τέλος, παράκλησή μου είναι, στην τροπολογία με γενικό αριθμό 561 και ειδικό αριθμό 63/17.2.2006 ενώ από την παράγραφο 1 έως την παράγραφο 4 τα ζητήματα θα μας απασχολήσουν θα αποτελέσουν αυτοτελές και ενιαίο άρθρο, οι υπόλοιπες παράγραφοι, επειδή σχετίζονται με διατάξεις οι οποίες ήδη υπάρχουν στο σχέδιο νόμου το οποίο έχουμε καταθέσει, δηλαδή, οι παράγραφοι 5 και 9, να συζητηθούν με τα οικεία άρθρα ώστε να υπάρξει μία ενιαία συζήτηση. Δεν σημαίνει, δηλαδή, ότι συζητάμε όλη την τροπολογία σήμερα. Απλά συζητάμε τα κομμάτια εκείνα τα οποία σχετίζονται άμεσα με τα άρθρα για να μπορέσει ακριβώς στην πορεία μετά όταν ο νόμος θα ψηφισθεί, τότε να υπάρχει ενιαίο κείμενο των άρθρων και όχι παραπομπή στο ίδιο νομοσχέδιο από άρθρο σε άρθρο.
      Ευχαριστώ.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, στο άρθρο 17 …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Ρόβλια, αν κοιτάξετε την τροπολογία αυτή…
      ΣΩΚΡΑΤΗΣ ΚΟΣΜΙΔΗΣ: Ποια τροπολογία;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι η τροπολογία με γενικό αριθμό 561 και ειδικό αριθμό 63/17.2.2006. Η τροπολογία αυτή έχει ορισμένες ρυθμίσεις οι οποίες αφορούν το κυρίως κείμενο. 
      ΚΩΝΣΤΑΝΤΙΝΟΣ ΡΟΒΛΙΑΣ: Ποιες παράγραφοι; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Οι παράγραφοι 5 έως 9, κύριε Ρόβλια. Αυτές θα συζητηθούν μαζί με τα άρθρα γιατί συνδέονται και πρέπει να υπάρχει η ενότητα της ρύθμισης.
      ΣΩΚΡΑΤΗΣ ΚΟΣΜΙΔΗΣ: Η τροπολογία με αριθμό 515 είναι αυτή που λέτε και περιέχει αυτά που λέτε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, το νομοσχέδιο ψηφίστηκε ως γνωστόν επί της αρχής στη συνεδρίαση της Πέμπτης 23ης Φεβρουαρίου 2006. Στη σημερινή συνεδρίαση θα συζητηθούν τα άρθρα του νομοσχεδίου ως ενότητα μαζί με τις παραγράφους 5, 6, 7, 8 και 9 της τροπολογίας 561/63. Το νομοσχέδιο έχει τριάντα δύο άρθρα και υπάρχουν επίσης τρεις τροπολογίες υπουργικές και τέσσερις εμπρόθεσμες Βουλευτών. Μετά τους εισηγητές και τους ειδικούς αγορητές θα μιλήσουν έξι συνάδελφοι επί της αρχής και επί των άρθρων, οι οποίοι δεν μίλησαν στη συνεδρίαση της Πέμπτης και θα ακολουθήσουν όσοι εγγραφούν στη σημερινή συνεδρίαση.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ρόβλια.
      ΚΩΝΣΤΑΝΤΙΝΟΣ ΡΟΒΛΙΑΣ: Για να βεβαιωθούμε ότι μιλάμε για τα ίδια άρθρα και παραγράφους, όσον αφορά στις κοινότητες που αποσπώνται από τον «ΚΑΠΟΔΙΣΤΡΙΑ» …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξεχωριστά.
      ΚΩΝΣΤΑΝΤΙΝΟΣ ΡΟΒΛΙΑΣ: Όμως είναι η παράγραφος 6.
      ΣΩΚΡΑΤΗΣ ΚΟΣΜΙΔΗΣ: Κάποιο λάθος έχετε κάνει. 
      ΚΩΝΣΤΑΝΤΙΝΟΣ ΡΟΒΛΙΑΣ: Γι’ αυτό σας λέω, ας το διευκρινίσουμε λίγο.
      Θα τη συζητήσετε σήμερα; Τι σχέση έχει με το νομοσχέδιο; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί συναρτάται με το άρθρο 30. Δεν το κάνω για να δημιουργήσω προβλήματα, κύριε Ρόβλια. Διαφορετικά θα έχουμε παραπομπή άλλου άρθρου σε άλλο του νομοσχεδίου.
      ΠΡΟΕΔΡΕΥΩΝ (Σωτήρης Χατζηγάκης): Είναι σαφές. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, επιτρέψτε μου να εκφράσω τη διαφωνία μας! 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ρόβλια.
      ΚΩΝΣΤΑΝΤΙΝΟΣ ΡΟΒΛΙΑΣ: Οι Βουλευτές και η κοινή γνώμη είναι ενημερωμένοι ότι οι τροπολογίες, περιλαμβανομένης της κρίσιμης τροπολογίας που αφορά τον «ΚΑΠΟΔΙΣΤΡΙΑ», θα συζητηθούν αύριο. 
      Το ΠΑ.ΣΟ.Κ. διαφωνεί  στο να ενσωματωθεί. Nα συζητηθεί στην τρίτη συνεδρίαση -που είπαμε ότι θα είναι την Τετάρτη- όπου θα συζητηθούν οι τροπολογίες. 
      Συνεπώς το ΠΑ.ΣΟ.Κ. εκφράζει τη διαφωνία του ειδικά για την παράγραφο 6 να συζητηθεί σήμερα, κύριε Πρόεδρε. Οφείλουμε να καταθέσουμε αυτή την άποψη και να ζητήσουμε από τον Υπουργό να αφήσει την τροπολογία να συζητηθεί αύριο. 
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε, η πάγια τακτική μέχρι σήμερα ήταν να εξαντλούνται οι μέρες εκείνες που προσδιορίστηκαν στη Διάσκεψη των Προέδρων και αν δεν είναι εφικτό να μιλήσουν όλοι οι Βουλευτές, να πάμε και σε άλλη συνεδρίαση. 
      ΚΩΝΣΤΑΝΤΙΝΟΣ ΡΟΒΛΙΑΣ: Άλλο αυτό και άλλο αυτό που προτείνει ο κύριος Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Αυτό ακριβώς λέω, κύριε Ρόβλια. Ο κύριος Υπουργός, για να βοηθήσει στην ταχύτερη εξέλιξη της συνεδρίασης, κάνει αυτή την τροποποίηση, έτσι ώστε να μπορέσουν όλοι οι συνάδελφοι να λάβουν μέρος στη συζήτηση των άρθρων και των παραγράφων εκείνων που θα ενταχθούν στο άρθρο 30. Έτσι και η συζήτηση επί των άρθρων θα γίνει ολοκληρωμένη και δεν θα χρειαστεί να πάμε σε άλλη συνεδρίαση. Αν χρειαστεί, θα δούμε. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δεν νομίζω ότι αυτή η παράγραφος 6 έχει σχέση με το νομοσχέδιο. Είναι μια τροπολογία άσχετη με το νομοσχέδιο, που αφορά τις κοινότητες που αποσπώνται από τον «ΚΑΠΟΔΙΣΤΡΙΑ». 
      ΠΡΟΕΔΡΕΥΩΝ (Σωτήρης Χατζηγάκης): Σε αυτό σας απήντησε ο κύριος Υπουργός. 
      Ορίστε, κύριε Τασούλα. Θέλετε να πάρετε το λόγο; 
      ΚΩΝΣΤΑΝΤΙΝΟΣ ΚΙΛΤΙΔΗΣ: Υπάρχει ο προηγούμενος κατάλογος, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ναι, υπάρχει ο κατάλογος. Όπως γίνεται συνήθως, θα προηγηθούν οι εισηγητές και μετά θα πάμε στους έξι. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, πώς ελύθη το θέμα που θέτω; 
      ΠΡΟΕΔΡΕΥΩΝ (Σωτήρης Χατζηγάκης): Όπως συνήθως γίνεται, κύριε Ρόβλια, σ΄ αυτές τις περιπτώσεις. Γίνεται μια πρόταση και …
      Ορίστε, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, δεν προκύπτει από πουθενά ότι η κοινή γνώμη έχει προϊδεαστεί  πως απαραιτήτως η τροπολογία που αφορά στις κοινότητες που γίνονται αυτόνομες θα συζητηθεί αύριο. Άλλωστε, αυτό δεν μπορεί να το προεξοφλήσει κανείς, ακόμη και αν δεν είχε πάρει αυτή την πρωτοβουλία ο κύριος Υπουργός, δεδομένου ότι δεν ξέρουμε εκ προοιμίου τον αριθμό των ομιλητών που θα είχαν εγγραφεί για το κυρίως σώμα του νομοσχεδίου. 
      Εν πάση περιπτώσει, το άρθρο 30 έχει επικεφαλίδα «Ρυθμίσεις επί μέρους ζητημάτων Ο.Τ.Α. πρώτου βαθμού». Συνεπώς είναι πολύ φυσικό να ενσωματώνεται νομοτεχνικά και λογικά καλύτερα σ΄ αυτό το άρθρο. Τολμώ να πω ότι εν όψει του θορύβου που επιχειρείται αδίκως να δημιουργηθεί είναι πολύ καλύτερο αυτή η ιστορία να ξεκαθαρίσει όσο το δυνατόν νωρίτερα. Επομένως συμφωνούμε να συζητηθεί σήμερα στο άρθρο 30 αυτή η τροπολογία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τασούλα. Άλλωστε ...
      ΚΩΝΣΤΑΝΤΙΝΟΣ ΓΕΙΤΟΝΑΣ: Να αποφασίσει το Σώμα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ωραία, λοιπόν.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέστε το θέμα σε ψηφοφορία. Κοιτάξτε όμως πριν αν υπάρχει ο απαιτούμενος αριθμός…
      ΠΡΟΕΔΡΕΥΩΝ (Σωτήρης Χατζηγάκης):  Κύριε Γείτονα, ξέρετε πολύ καλά πώς λειτουργεί το κοινοβουλευτικό μας σύστημα.  Αν αμφισβητείτε την πλειοψηφία, κάντε πρόταση ονομαστικής ψηφοφορίας. Δεν θα αλλάξω εγώ τους κοινοβουλευτικούς κανόνες που ισχύουν επί τόσα χρόνια! Εάν θέλετε να το θέσω...
      ΚΩΝΣΤΑΝΤΙΝΟΣ ΓΕΙΤΟΝΑΣ: Μου επιτρέπετε, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι κλασική η περίπτωση. Μόνο αν συμφωνεί το Σώμα.  Διαφορετικά θα πάει με τη σειρά.
      ΠΡΟΕΔΡΕΥΩΝ (Σωτήρης Χατζηγάκης): Ξέρετε πολύ καλά τι συμβαίνει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Το ξέρω. 
      ΠΡΟΕΔΡΕΥΩΝ (Σωτήρης Χατζηγάκης):  Επομένως; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Πρέπει, όμως, να συμφωνούν και οι άλλες πτέρυγες, για να γίνει αυτή η μεταφορά της συζήτησης. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θέλετε το λόγο; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε. 
      Θα ήθελα να θυμίσω στους συναδέλφους το άρθρο 101 παράγραφος 3 του Κανονισμού: «Οι τροπολογίες συζητούνται και ψηφίζονται από κοινού με το κείμενο του άρθρου στο οποίο αναφέρονται και με τη χρονολογική σειρά κατάθεσής τους. Τροπολογίες που δεν σχετίζονται με συγκεκριμένο άρθρο συζητούνται και ψηφίζονται με τη χρονολογική σειρά της κατάθεσής τους μετά το τέλος της συζήτησης».
      Κοιτάξτε το άρθρο 30. Περιλαμβάνει τις διατάξεις περί Τοπικής Αυτοδιοίκησης. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν σχετίζεται, κύριε Υπουργέ! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από εκεί και πέρα δεν χρειάζεται άλλη συζήτηση. Απλώς εφαρμόζουμε το άρθρο 101 παράγραφος 3 του Κανονισμού της Βουλής. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ρόβλια. Και να κλείσουμε μ΄ αυτό.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θέλω να απαντήσω στον κύριο Υπουργό αφ΄ενός μεν ότι, κατά την άποψή μας, αυτή η τροπολογία δεν σχετίζεται με το άρθρο 30 του νομοσχεδίου, αφ΄ ετέρου -και πιο σημαντικό- πως δεν μιλάμε για μια τροπολογία. 
      Εδώ ο κύριος Υπουργός αποφασίζει και κόβει στη μέση μία τροπολογία, που έχει έντεκα επί μέρους τροπολογίες, και λέει ότι οι μισές πάνε σήμερα και οι μισές αύριο. Με συγχωρείτε, αλλά είναι αυθαίρετη αυτή η επιλογή και πραγματικά θέλουμε να αποφανθεί το Σώμα.
      ΠΡΟΕΔΡΕΥΩΝ (Σωτήρης Χατζηγάκης): Μάλιστα.
      Ορίστε, κύριε Κοσμίδη.
      ΣΩΚΡΑΤΗΣ ΚΟΣΜΙΔΗΣ: Κύριε Πρόεδρε, τεχνικά, σύμφωνα με τον Κανονισμό, η τροπολογία αυτή, ως άσχετη με τη διάταξη στην οποία επιθυμεί ο Υπουργός να την ενσωματώσει, συζητείται αύριο. Και αύριο που θα συζητηθεί, εάν ψηφιστεί, μπορεί να ενταχθεί σε οποιοδήποτε άρθρο θα έχει ήδη ψηφιστεί, ως παράγραφος κ.λπ..
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν γίνεται έτσι.
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν γίνεται αυτό.
      ΣΩΚΡΑΤΗΣ ΚΟΣΜΙΔΗΣ: Γίνεται. Σας παρακαλώ! Γίνεται!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εκ των υστέρων;
      ΣΩΚΡΑΤΗΣ ΚΟΣΜΙΔΗΣ: Γίνεται!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κοσμίδη…
      ΣΩΚΡΑΤΗΣ ΚΟΣΜΙΔΗΣ: Αυτό γίνεται!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επιτρέψτε μου…
      ΣΩΚΡΑΤΗΣ ΚΟΣΜΙΔΗΣ: Κάθε τροπολογία είτε ως νέο άρθρο προστίθεται στο νομοσχέδιο, του οποίου τα άρθρα έχουν ψηφιστεί, ή ενσωματώνεται ως παράγραφος σε άρθρο που έχει ήδη ψηφιστεί. Αυτή είναι πάγια τακτική…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κοσμίδη – επιτρέψτε μου, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
      ΣΩΚΡΑΤΗΣ ΚΟΣΜΙΔΗΣ: … και σε καμία περίπτωση η διάταξη για την απόσπαση Κοινοτήτων…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κοσμίδη, γνωρίζετε ότι όταν ψηφιστεί ένα άρθρο…
      ΣΩΚΡΑΤΗΣ ΚΟΣΜΙΔΗΣ: … δεν έχει καμία σχέση με το άρθρο 30.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν ψηφιστεί ένα άρθρο, κύριε Κοσμίδη…
      ΠΡΟΕΔΡΕΥΩΝ (Σωτήρης Χατζηγάκης): Μάλιστα.
      ΣΩΚΡΑΤΗΣ ΚΟΣΜΙΔΗΣ: Δεν τροποποιεί τίποτε απ΄ αυτό που στην επιτροπή έχει ψηφιστεί ως άρθρο 30. Τίποτε δεν τροποποιεί!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κοσμίδη, το γνωρίζετε πολύ καλά ότι, όταν ψηφιστεί ένα άρθρο, δεν μπορεί να τροποποιηθεί στη συνέχεια με τροπολογία.
      ΣΩΚΡΑΤΗΣ ΚΟΣΜΙΔΗΣ: Μα, εσείς δεν τροποποιείτε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτή είναι η πρακτική που έχουμε ακολουθήσει.
      ΣΩΚΡΑΤΗΣ ΚΟΣΜΙΔΗΣ: Προσθέτετε, δεν τροποποιείτε.
      ΠΡΟΕΔΡΕΥΩΝ (Σωτήρης Χατζηγάκης): Καλώς, κύριοι συνάδελφοι, καθίστε.
      Κυρίες και κύριοι συνάδελφοι, τίθεται το θέμα σε ψηφοφορία.
      Οι αποδεχόμενοι την πρόταση του Υπουργού ότι μπορεί να τεθούν οι παράγραφοι 5, 6, 7, 8 και 9 της τροπολογίας 561 ως προσθήκη στο άρθρο 30 του νομοσχεδίου, να εγερθούν.
      (Εγείρονται οι αποδεχόμενοι την πρόταση)
      Είναι προφανές ότι ηγέρθησαν οι περισσότεροι.
      Συνεπώς η πρόταση του κυρίου Υπουργού έγινε δεκτή κατά πλειοψηφία και προχωρούμε στη συζήτηση του νομοσχεδίου.
      Ο κ. Μαργαρίτης Τζίμας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, ζητώ το λόγο. Αμφισβητείται το αποτέλεσμα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ…
      ΚΩΝΣΤΑΝΤΙΝΟΣ ΡΟΒΛΙΑΣ: Αμφισβητείται το αποτέλεσμα. Δώστε μας το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Τζίμα, επάνω.
      ΚΩΝΣΤΑΝΤΙΝΟΣ ΡΟΒΛΙΑΣ: Δώστε μου το λόγο. Είμαι Κοινοβουλευτικός Εκπρόσωπος.
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, είστε έγκριτος περί τα νομικά…
      ΚΩΝΣΤΑΝΤΙΝΟΣ ΡΟΒΛΙΑΣ: Σας παρακαλώ! Αμφισβητούμε το αποτέλεσμα!
      ΠΡΟΕΔΡΕΥΩΝ (Σωτήρης Χατζηγάκης): Ξέρετε το νομοθετικό πλαίσιο, το Σύνταγμά μας και το πολίτευμά μας πώς λειτουργεί.
      ΚΩΝΣΤΑΝΤΙΝΟΣ ΡΟΒΛΙΑΣ: Στερείτε το δικαίωμα να αμφισβητήσουμε το αποτέλεσμα;
      ΠΡΟΕΔΡΕΥΩΝ (Σωτήρης Χατζηγάκης): Εάν αμφισβητείτε το αποτέλεσμα, κάντε πρόταση ονομαστικής ψηφοφορίας.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν είναι έτσι. Δεν χρειάζεται πρόταση ονομαστικής.
      ΠΡΟΕΔΡΕΥΩΝ (Σωτήρης Χατζηγάκης): Έτσι ακριβώς είναι!
      Ορίστε, κύριε Τζίμα.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν χρειάζεται πρόταση, κύριε Πρόεδρε. Όταν αμφισβητείται το αποτέλεσμα…
      (Θόρυβος από την πτέρυγα της Νέας Δημοκρατίας)
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν μπορώ να καταλάβω τη διαφωνία ορισμένων συναδέλφων της Αξιωματικής Αντιπολίτευσης για την κοινή συζήτηση ενός ζητήματος…
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, πώς συζητάμε;
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Ρόβλια.
      ΜΑΡΓΑΡΙΤΗΣ ΤΖΙΜΑΣ: … το οποίο απασχολεί σήμερα μια μερίδα της ελληνικής κοινωνίας…
      ΚΩΝΣΤΑΝΤΙΝΟΣ ΡΟΒΛΙΑΣ: Αποφασίσαμε να τα συζητήσουμε μαζί;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ καθίστε, κύριε Ρόβλια! Καθίστε στη θέση σας!
      ΚΩΝΣΤΑΝΤΙΝΟΣ ΡΟΒΛΙΑΣ: Μα, πείτε μας πώς θα συζητήσουμε τα άρθρα!
      ΠΡΟΕΔΡΕΥΩΝ (Σωτήρης Χατζηγάκης): Όλα μαζί. Το είπα, σας το διάβασα. Όλα μαζί τα άρθρα.
      ΚΩΝΣΤΑΝΤΙΝΟΣ ΡΟΒΛΙΑΣ: Τριάντα άρθρα;
      ΠΡΟΕΔΡΕΥΩΝ (Σωτήρης Χατζηγάκης): Τριάντα άρθρα. Δεν είναι η πρώτη φορά.
      ΚΩΝΣΤΑΝΤΙΝΟΣ ΡΟΒΛΙΑΣ: Ποιος το αποφασίζει αυτό, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Ρόβλια, παρακαλώ!
      ΚΩΝΣΤΑΝΤΙΝΟΣ ΡΟΒΛΙΑΣ: Πότε το είπατε, κύριε Πρόεδρε; Δεν ρωτηθήκαμε εμείς.
      ΜΑΡΓΑΡΙΤΗΣ ΤΖΙΜΑΣ: Κύριε συνάδελφε, έχω ξεκινήσει, αν δεν κάνω λάθος.
      Το χρόνο, κύριε Πρόεδρε.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ…
      ΠΡΟΕΔΡΕΥΩΝ (Σωτήρης Χατζηγάκης): Κύριε Ρόβλια, παρακαλώ πολύ!
      Συνεχίστε, κύριε Τζίμα.
      ΜΑΡΓΑΡΙΤΗΣ ΤΖΙΜΑΣ: Κύριε συνάδελφε, έχω την εντύπωση πως δεν διαβάσατε την 561 τροπολογία του Υπουργού. Διότι και η παράγραφος 6, που προστίθεται στο άρθρο 30 και αναφέρεται στις κοινότητες, σας προϊδέασε. Ξέρατε ότι θα συζητηθεί μαζί με το άρθρο 30, όπως και η παράγραφος 7 με το άρθρο 27 και η παράγραφος 8 με το άρθρο 29. Επομένως δεν είναι κάτι πρωτόγνωρο. Γνωρίζατε από την προπερασμένη Παρασκευή την ταυτόχρονη συζήτηση των άρθρων και των τροπολογιών, αφού είναι η εισαγωγή τους.
      Εν πάση περιπτώσει, επειδή ξεκινήσαμε με το ζήτημα αυτό, έχω το δικαίωμα κι εγώ να ξεκινήσω με την επίμαχη τροπολογία, που εισάγεται στο άρθρο 30, την παράγραφο 6, και αναφέρεται στις πρώην κοινότητες Βραχασίου, Μιλάτου και Ζωνιανών.
      Αυτό που πρέπει να σημειώσω ιδιαίτερα, κυρίες και κύριοι συνάδελφοι, είναι ότι εσείς τώρα, οι συνάδελφοι του ΠΑ.ΣΟ.Κ., χαίρεστε γιατί νομίζετε πως αυτές οι κινητοποιήσεις κατοίκων κοινοτήτων από ολόκληρη την Ελλάδα στρέφονται εναντίον της Κυβέρνησης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς λυπούμαστε. 
      ΜΑΡΓΑΡΙΤΗΣ ΤΖΙΜΑΣ: Αλλά δεν υπάρχει, κύριοι συνάδελφοι, καλύτερη επιβεβαίωση ότι ο «ΚΑΠΟΔΙΣΤΡΙΑΣ» που κάνατε το 1997, δεν λειτουργεί. Οι διαδηλωτές έξω από τη Βουλή και σε ολόκληρη την Ελλάδα στην ουσία καταγγέλλουν τον «ΚΑΠΟΔΙΣΤΡΙΑ» που εσείς κάνατε χωρίς διάλογο και χωρίς συμμετοχή των πολιτών. Αυτή η Κυβέρνηση καλείται να ακούσει αυτό το μήνυμα και να διορθώσει τα κακώς κείμενα που εσείς πράξατε την προηγούμενη δεκαετία.
      Κυρίες και κύριοι συνάδελφοι, θα αναφέρω τρεις χαρακτηριστικές περιπτώσεις, για να σας αποδείξω για μια ακόμη φορά την πελατειακή λογική, με την οποία διαιρέσατε την Ελλάδα σε καποδιστριακούς δήμους. 
      Νομοί που είχαν Υπουργούς εκείνη την εποχή, έκαναν δεκάδες καποδιστριακούς δήμους και νομοί με μεγαλύτερο πληθυσμό έκαναν πολύ λιγότερους καποδιστριακούς δήμους. 
      Για παράδειγμα ο Νομός Φλώρινας, από τον οποίο κατάγεται ο πρώην Υφυπουργός Αθλητισμού κ. Λιάνης, με πληθυσμό ογδόντα πέντε χιλιάδες κατοίκους - ογδόντα πέντε χιλιάδες ψηφοφόρους- είχε, έχει δώδεκα Ο.Τ.Α. και ο Νομός Δράμας με εκατόν δεκαοκτώ χιλιάδες εκλογικό σώμα μόνο εννέα. Με ποια λογική, λοιπόν, δώσατε στο Νομό Φωκίδας -που κατήγετο  άλλος Υπουργός- επί των ημερών σας με εκλογικό σώμα πενήντα χιλιάδες κατοίκων δώδεκα Ο.Τ.Α. και σε άλλους νομούς με διπλάσιο εκλογικό σώμα δώσατε λιγότερους Ο.Τ.Α.;
      Άλλο παράδειγμα. Στην εκλογική περιφέρεια του Αλέκου Παπαδόπουλου, πρώην Υπουργού Εσωτερικών, στη Θεσπρωτία με πενήντα οκτώ χιλιάδες εκλογικό σώμα δώσατε δέκα Ο.Τ.Α. και στο Νομό Δράμας με εκατόν δέκα οκτώ χιλιάδες εκλογικό Σώμα δώσατε εννέα Ο.Τ.Α.. Αυτή ήταν η αξιοκρατία; Αυτή ήταν η λογική με την οποία προχωρήσατε στην αναδιάρθρωση της χώρας; Σεβαστήκατε την ιστορικότητα; Σεβαστήκατε την ιδιαιτερότητα μιας περιοχής; Στον ηρωικό Βόλακα της Δράμας, το παλικάρι και ο ήρωας του Βόλακα ο ΄Αρμενο Κούπτσιος απαγχονίστηκε από τους κατακτητές στην κεντρική πλατεία Ελευθερίας της Δράμας. Οι ήρωες του Δοξάτου, που σκοτώθηκαν από τους κατακτητές, ζητούν να βρουν δικαίωση. Τι έρχεστε εδώ τώρα και μας λέτε ότι κάνετε μία δίκαιη κατανομή του «ΚΑΠΟΔΙΣΤΡΙΑ»; 
      Εγώ είμαι βέβαιος ότι η Κυβέρνηση και ο Υπουργός ακούει τη φωνή διαμαρτυρίας του λαού σήμερα, η οποία δεν στρέφεται εναντίον της Κυβέρνησης, αλλά στρέφεται εναντίον της δικής σας πελατειακής κατανομής του «ΚΑΠΟΔΙΣΤΡΙΑ» τα προηγούμενα χρόνια. 
      Συζητάμε, λοιπόν, σήμερα ένα νομοσχέδιο το οποίο δίνει το δικαίωμα και στους ιδιώτες, αλλά και σε όλους τους Έλληνες πολίτες να αξιοποιήσουν περαιτέρω τις υπηρεσίες, τις πληροφορίες, τις οποίες κατέχει ο δημόσιος τομέας. Μελετούμε και συζητούμε την περαιτέρω χρήση πληροφοριών, όχι πρωτογενώς, αλλά δευτερογενώς. 
      Στην έννοια, όπως λένε και τα αντίστοιχα άρθρα, του εγγράφου προς περαιτέρω χρήση, εμπίπτει κάθε έγγραφο το οποίο εκδίδεται ή κατέχεται από φορείς του δημόσιου τομέα, όπως είναι μελέτες, πρακτικά, στατιστικά, εγκύκλιοι, οδηγίες, απαντήσεις αρχών και γνωμοδοτήσεις. 
      Είναι αυτονόητο ότι οι ρυθμίσεις του νομοσχεδίου δεν εφαρμόζονται σε πληροφορίες που αφορούν την προστασία εθνικής ασφάλειας, της εθνικής άμυνας και της δημόσιας τάξης. 
      Σύμφωνα με το σχετικό άρθρο του προωθούμενου νομοσχεδίου, ο φορέας του δημοσίου επεξεργάζεται την αίτηση για περαιτέρω χρήση με ηλεκτρονικά μέσα, τηρώντας τις προβλεπόμενες προθεσμίες, όπως συγκεκριμένα αναφέρεται στο αντίστοιχο άρθρο του νομοσχεδίου. 
      Οι φορείς του δημόσιου τομέα μπορούν να επιτρέπουν την άνευ όρων περαιτέρω χρήση εγγράφων, ή να επιβάλλουν όρους μέσω αδειοδότησης, ή να επιβάλλουν και άλλους τρόπους, συμπεριλαμβανομένης και της επιβολής τελών. 
      Πρέπει να τονίσουμε ότι λαμβάνεται ιδιαίτερη πρόνοια για την αποφυγή μονοπώλησης των πληροφοριών από ιδιώτες, ή φορείς του δημόσιου τομέα.
      Το νομοσχέδιο αυτό ρυθμίζει και ζητήματα των Κέντρων Εξυπηρέτησης Πολιτών. Ήταν μία επιλογή δική σας, τη σεβαστήκαμε, την επεκτείναμε. Πάνω από χίλια Κέντρα Εξυπηρέτησης Πολιτών έχουν υποστεί διάχυση σε ολόκληρη την Ελλάδα και στόχος μας είναι να τα μετατρέψουμε σε κέντρα ολοκληρωμένων συναλλαγών.
      Γι’ αυτό ακριβώς ιδρύεται Διεύθυνση Οργάνωσης και Λειτουργίας των Κ.Ε.Π., κάτι το οποίο δεν υπήρχε μέχρι σήμερα, ένα συντονιστικό όργανο το οποίο θα έχει ως στόχο να ρυθμίζει τις διατάξεις, αλλά και να διευθύνει όλα τα Κέντρα Εξυπηρέτησης Πολιτών.
      Επίσης, με την αντίστοιχη διάταξη, ρυθμίζονται θέματα κινητικότητας του μόνιμου προσωπικού. Υπάλληλος που τοποθετείται σε Κ.Ε.Π. θα παραμένει στην υπηρεσία επί μια πενταετία, για να αξιοποιούμε την εμπειρία την οποία αποκτά ο αντίστοιχος υπάλληλος.
      Όταν εργαζόμενος στο δημόσιο αποβιώσει –ρυθμίζουμε αυτό το κοινωνικό ζήτημα- δικαίωμα να διοριστούν μέλη της οικογένειάς του στο δημόσιο έχουν για μια πενταετία τα παιδιά του και οι συγγενείς του από την ώρα που θα ενηλικιωθούν, κάτι που δεν ρύθμιζε η προηγούμενη νομοθεσία.
      Επίσης στη Γενική Γραμματεία Πολιτικής Προστασίας δημιουργείται ομάδα αναγνώρισης θυμάτων καταστροφών και η Ελλάδα εντάσσεται μέσα στις πενήντα χώρες σε ολόκληρο τον κόσμο που θα έχουν αντίστοιχη ομάδα, η οποία θα επεμβαίνει στις αναγνωρίσεις θυμάτων των καταστροφών.
      Ρυθμίζεται μια σειρά μεγάλων ουσιαστικών και λειτουργικών ζητημάτων των Οργανισμών Τοπικής Αυτοδιοίκησης. Και όσον αφορά τον έλεγχο νομιμότητας των δαπανών συνιστώνται διάφορες επιτροπές στο Υπουργείο Εσωτερικών, Δημόσιας Διοίκησης και Αποκέντρωσης. 
      Καταργείται η αντισυνταγματική πρόβλεψη του δικού σας νόμου, ποσοστού 15% των γυναικών στη Δημοτική Αστυνομία. Δεν υπάρχει πλέον αυτός ο περιορισμός. Με το αντίστοιχο άρθρο ρυθμίζεται τι θα συμβεί με τους δημοτικούς αστυνόμους οι οποίοι πέρασαν αλλά δεν έχουν προσληφθεί. Όλα αυτά τα ρυθμίζει το αντίστοιχο άρθρο του σχετικού νομοσχεδίου.
      Όσοι δικαιώθηκαν με τελεσίδικη απόφαση διορίζονται σε κενές οργανικές θέσεις. Λαμβάνεται επίσης μέριμνα για τους ήδη υπηρετούντες υπαλλήλους στη Δημοτική Αστυνομία. Καταργούνται οι διατάξεις για τους δήμους που λειτουργούν στη περιφέρειά τους λιμάνια και δεν μπορούσαν να επιβάλλουν το αντίστοιχο τέλος.
      Επίσης παρέχεται στους Ο.Τ.Α. η δυνατότητα να συγχωνεύσουν νομικά πρόσωπα δημοσίου δικαίου με δημοτικό ίδρυμα που είχαν παρεμφερή σκοπό. Στον ίδιο Ο.Τ.Α. είχαμε ιδρύματα και νομικά πρόσωπα δημοσίου δικαίου, όπως βρεφονηπιακούς σταθμούς, ιδρύματα, με αποτέλεσμα να έχουμε σπατάλη χρημάτων και όχι ορθολογιστική χρήση του προσωπικού. Ρυθμίζεται, λοιπόν και αυτό το ζήτημα.
      Παρέχεται η δυνατότητα στους Ο.Τ.Α. να προχωρούν σε ηλεκτρονική καταχώρηση των ληξιαρχικών γεγονότων, εφόσον έχουν την αντίστοιχη μηχανοργάνωση, ένα πάγιο αίτημα της Τοπικής Αυτοδιοίκησης. 
      Αντιμετωπίζεται ένα ζήτημα της ανεργίας που υπάρχει στην ελληνική περιφέρεια, ιδιαίτερα, σε νομούς που έχουμε αυξημένο ποσοστό ανεργίας, ομαδικές απολύσεις. Δίνεται η δυνατότητα στους Ο.Τ.Α., αφού καταρτίσουν επιχειρησιακό πρόγραμμα, να το καταθέσουν στο Υπουργείο Εσωτερικών και να το αντιμετωπίσουν, προσλαμβάνοντας τους αντίστοιχους ανέργους με κριτήρια που είναι ο χρόνος ανεργίας, το πόσο κοντά είναι στη σύνταξη και το πόσα προστατευόμενα μέλη έχουν στην οικογένειά τους.
      Επίσης ρυθμίζονται ζητήματα Νομαρχιακής Αυτοδιοίκησης. Θα μπορούν πλέον οι νομάρχες να προσλαμβάνουν προσωπικό ιδιωτικού δικαίου, ορισμένου ή αορίστου χρόνου και τους μετακλητούς υπαλλήλους, με δικά τους έσοδα, χωρίς να ζητούν την έγκριση του κράτους και της τριμερούς επιτροπής.
      Επίσης, οι τσιγγάνοι εντάσσονται σε μια ειδική κοινωνική ομάδα για να αντιμετωπιστεί η έγκριση των ρυμοτομικών σχεδίων για τις επεκτάσεις όπου πρόκειται να εγκατασταθούν, σε εφαρμογή ενός γιγαντιαίου προγράμματος που έχει σήμερα σε εξέλιξη το Υπουργείο Εσωτερικών.
      Τέλος, κύριες και κύριοι συνάδελφοι, πρέπει να τονίσουμε ότι τα άρθρα αυτού του νομοσχεδίου είναι άρθρα τα οποία εισάγουν περισσότερο την Ελλάδα στην «Κοινωνία της Πληροφορίας», δίνουν την δυνατότητα στους Έλληνες πολίτες, στους ιδιώτες να δημιουργήσουν ένα οικονομικό δεδομένο ανταγωνιστικό, βασισμένο στη γνώση και την πληροφορία και ρυθμίζονται ζητήματα του Α΄ και Β΄ βαθμού αυτοδιοίκησης, για τους οποίους η σημερινή Κυβέρνηση δεν αφαίρεσε κανέναν απολύτως πόρο. 
      Ίσως μετά τον πόλεμο είναι η μόνη Κυβέρνηση η οποία δεν αφαιρεί θεσμοθετημένους πόρους από την ελληνική αυτοδιοίκηση. Επιστρέφει πόρους που παρακρατήθηκαν από τις προηγούμενες κυβερνήσεις του ΠΑΣΟΚ, από το 1989 που ισχύει ο ν.1828/89 μέχρι και πρόσφατα με ένα χρονοδιάγραμμα πενταετίας.
      Πενταπλασιάσαμε σχεδόν τα έσοδα της Νομαρχιακής Αυτοδιοίκησης. Αυτά είναι ζητήματα τα οποία έχουν απεγκλωβίσει την ελληνική αυτοδιοίκηση και τη βάζουν ισότιμο εταίρο στα ευρωπαϊκά όργανα ενόψει του Δ΄ Κοινοτικού Πλαισίου Στήριξης, γι΄ αυτό εισηγούμαι την ψήφιση των σχετικών άρθρων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων είκοσι ένας μαθητές και μαθήτριες και δύο συνοδοί-καθηγητές από το 52ο Λύκειο Αθηνών.
      Τους καλωσορίζουμε!
      (Χειροκροτήματα από όλες τις πτέρυγες της Βουλής)
      Επίσης, έχω την τιμή να σας ανακοινώσω ότι ο συνάδελφος κ. Πάγκαλος ζητεί άδεια απουσίας από τις εργασίες της Βουλής για το διάστημα 6.3.2006 μέχρι 21.3.2006 λόγω μετάβασής του στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ακόμη, ο συνάδελφος κ. Χριστοδουλάκης ζητεί άδεια απουσίας από τις εργασίες της Βουλής για το διάστημα 5.3.2006 μέχρι και 11.3.2006 λόγω μετάβασής του στο Λάος προκειμένου να συμμετάσχει σε αποστολή της Παγκόσμιας Τράπεζας η οποία θα εξετάσει τα αναπτυξιακά έργα της περιοχής. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Υπάρχει, κύριοι συνάδελφοι, ένα αίτημα του κ. Ρόβλια και του κ. Γείτονα οι οποίοι ζητούν το λόγο επί του Κανονισμού για παράβαση των άρθρων 72 και 62 του Κανονισμού της Βουλής.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κατ’ αρχήν αμφισβητήθηκε σύμφωνα με το άρθρο 72 παράγραφος 1β το αποτέλεσμα της ψηφοφορίας με το οποίο το Σώμα κατά την άποψή σας αποφάσισε να συζητηθούν μαζί με τα άρθρα και ένα μέρος των τροπολογιών κατά την πρόταση του κυρίου Υπουργού.
      Κατά την άποψή μας, εφόσον αμφισβητήθηκε το αποτέλεσμα της δι’ εγέρσεως ψηφοφορίας, παρέλκει η κατάθεση εγγράφου είκοσι Βουλευτών και αμφισβητούντος του Κοινοβουλευτικού Εκπροσώπου του αποτελέσματος οφείλετε να προχωρήσετε σε ονομαστική ψηφοφορία.
      Δεύτερον, όσον αφορά την ενσωμάτωση των τροπολογιών με το άρθρο 30: Το άρθρο 30 αναφέρεται σε θέματα δημοτικής αστυνομίας και σε θέματα ληξιαρχικών βιβλίων. Όπως αντιλαμβάνεσθε είναι απολύτως άσχετο με την τροπολογία για τις κοινότητες που εξέρχονται του «ΚΑΠΟΔΙΣΤΡΙΑ».
      Και τρίτον, κύριε Πρόεδρε, παραβιάστηκε ο Κανονισμός της Βουλής διότι δεν ερωτήθηκε το Σώμα, δεν ερωτήθηκε ο Κοινοβουλευτικός Εκπρόσωπος για τον τρόπο με τον οποίο θα οργανωθεί η συζήτηση. αποφασίσατε ότι θα συζητηθούν όλα τα άρθρα μαζί, δηλαδή τριάντα άρθρα και τέσσερις τροπολογίες με δυνατότητα ομιλίας οκτώ λεπτών στον κάθε ομιλητή. Για όνομα του Θεού, κύριε Πρόεδρε. Σε οκτώ λεπτά δεν προλαβαίνουν ούτε να διαβαστούν οι επικεφαλίδες των τριάντα άρθρων και των τεσσάρων τροπολογιών. Και εν πάση περιπτώσει, παραβιάστηκε κατάφορα ο Κανονισμός διότι δεν ζητήθηκε η άποψή μας επ’ αυτού. Δεν εκφράσαμε ούτε καν άποψη, όχι ψηφοφορία.
      ΠΡΟΕΔΡΕΥΩΝ (Σωτήρης Χατζηγάκης): Κύριε Ρόβλια, βάσει του άρθρου το οποίο εσείς επικαλείσθε, αν υπάρχει αμφισβήτηση, χρειάζεται έγγραφη αίτηση του 1/20 των Βουλευτών οπότε πάμε στο άρθρο 72 παράγραφος 1 και θα γίνει ψηφοφορία ονομαστική εφόσον το ζητήσει ο 1/20 των Βουλευτών όπως προβλέπει ο Κανονισμός.
      Τώρα, ως προς τα άλλα πρωτίστως αδικείτε το Προεδρείο. Έδωσα τρεις φορές το λόγο σε σας, έδωσα το λόγο στον κ. Γείτονα, έδωσα το λόγο στον κ. Κοσμίδη. Μέχρι καταχρήσεως εδόθη ο λόγος. Επομένως μη με αδικείτε σε αυτό το κεφάλαιο. Έδωσα, δηλαδή, το λόγο σε όλους και δεν μπορείτε να το αμφισβητήσετε.
      Τώρα, τι έγινε σε ό,τι αφορά τη διαδικασία. Στη Διάσκεψη των Προέδρων αποφασίστηκαν δύο συνεδριάσεις. Εάν όπως γίνεται κατά τα ειωθότα δεν επαρκέσουν οι δύο συνεδριάσεις για να συζητηθούν τα άρθρα και οι τροπολογίες, βεβαίως, θα συζητήσουμε και για τρίτη ημέρα. Όπως γίνεται πάντα δηλαδή. Πρέπει να σας πω ότι μέχρι αυτήν τη στιγμή είναι τριάντα εγγεγραμμένοι συν έξι από την προηγούμενη συνεδρίασή μας. Έχουμε, δηλαδή, στο σύνολο τριάντα έξι συναδέλφους. Επομένως υπάρχει μία πλήρης συμμετοχή των Βουλευτών στη διαδικασία και νομίζω ότι δεν συντρέχει λόγος.
      ΚΩΝΣΤΑΝΤΙΝΟΣ ΡΟΒΛΙΑΣ: Με τη μικρή εμπειρία που έχω σ’ αυτήν την Αίθουσα, νομίζω ότι είναι η πρώτη φορά που σε μία ενότητα συζητούνται τριάντα άρθρα και τέσσερις τροπολογίες. Εν πάση περιπτώσει, πράγματι, μας δώσατε τη δυνατότητα να μιλήσουμε, αλλά όχι εφ’ όλων των θεμάτων, όχι επί του θέματος του πώς θα συζητηθούν τα άρθρα, σε μία, σε δύο ή σε τρεις ενότητες, διότι σας θυμίζω ότι αυτό το νομοσχέδιο έχει τρία κεφάλαια. Το ένα είναι η ενσωμάτωση της οδηγίας και τα άλλα είναι άσχετα.
      ΠΡΟΕΔΡΕΥΩΝ (Σωτήρης Χατζηγάκης): Δεν είναι η πρώτη φορά, συνηθίζεται.
      ΚΩΝΣΤΑΝΤΙΝΟΣ ΡΟΒΛΙΑΣ: Επ’ αυτού του θέματος επιτρέψτε μου να πω –και αν υπάρχει αμφισβήτηση μπορούμε να δούμε τα Πρακτικά- ότι δεν ερωτηθήκαμε. Εν πάση περιπτώσει, τώρα που μας δίνεται η δυνατότητα εκφράζουμε τη διαφωνία μας στο να συζητηθούν 34 άρθρα σε οκτώ λεπτά για κάθε ομιλητή. Είναι αδύνατον, κύριε Πρόεδρε, είναι προσχηματικό.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρόεδρος έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα, κύριε Πρόεδρε, για να ενημερωθούν και οι συνάδελφοι που το πρώτον σ’ αυτήν την περίοδο είναι Βουλευτές, να πω τα εξής: Η Διάσκεψη των Προέδρων καθορίζει αριθμό συνεδριάσεων για ένα νομοσχέδιο για το οποίο έχουν διατεθεί τουλάχιστον τρεις συνεδριάσεις στις Διαρκείς Επιτροπές ή έχει γίνει ακρόαση φορέων σ’ αυτές και καθορίζει το χρόνο που θα κατανεμηθεί στα κόμματα ανάλογα με τη δύναμή τους. Στη διάρκεια αυτών των συνεδριάσεων γίνεται η συζήτηση επί της αρχής και επί των άρθρων και ο Κανονισμός καθορίζει το χρόνο που θα διατεθεί και για τη συζήτηση επί της αρχής και για τη συζήτηση επί των άρθρων, ώστε έστω και με τον περιορισμό του χρόνου να γίνει ουσιαστική συζήτηση γιατί τα κόμματα καθορίζουν ποιοι θα μιλήσουν επί της αρχής, ποιοι θα μιλήσουν επί των άρθρων, ποιος θα μιλήσει σ’ εκείνο το άρθρο, ποιος στο άλλο. Επίσης, ο Κανονισμός λέει ότι στη δεύτερη αυτή περίπτωση η Διάσκεψη των Προέδρων καθορίζει και τις ενότητες των άρθρων. Η απόφαση αυτή έρχεται στην Ολομέλεια ως πρόταση της Διασκέψεως. 
      Κύριε Πρόεδρε, είστε παλαιός κι εσείς σ’ αυτήν την Αίθουσα, όπως και ο παρακαθήμενος είναι πλέον παλαιός και αυτός. Μέχρι πριν από μία περίοδο ή δύο ήταν κι εκείνος νέος. Στην προσπάθειά μου να διευκολύνω την ομαλή διεξαγωγή των συζητήσεων σ’ αυτήν την Αίθουσα, πάντοτε πίστευα ότι τα Κοινοβούλια χωρίς πολυφωνία, τα Κοινοβούλια όπου δεν κυριαρχεί η φωνή και η θέληση της πλειοψηφίας δεν είναι Κοινοβούλια που ταιριάζουν στη δική μας αντίληψη περί δημοκρατίας. Για να μη φθειρόμαστε σε συζητήσεις ή σε αντεγκλήσεις όπου δικαίως η Αντιπολίτευση θα ζητούσε τη δυνατότητα ουσιαστικότερης συμμετοχής στις συζητήσεις, γι’ αυτόν το λόγο και για να μη δημιουργούνται και προβλήματα στο εσωτερικό των κομμάτων -διότι τα κόμματα μεν, τα δύο μεγάλα κυρίως, τα μικρότερα κόμματα οργανώνουν τη δουλειά τους με άλλον τρόπο, τα μεγαλύτερα κόμματα έχουν και τους Βουλευτές που συμμετέχουν σε κάθε Διαρκή Επιτροπή και τους Βουλευτές που έχουν ένα ειδικότερο αντικείμενο, έχουν πολλούς Βουλευτές και μπορούν να τους κατανείμουν αναλόγως- για να μην έχουμε, λοιπόν, το πρόβλημα επειδή πολλοί συνάδελφοι από τα δύο μεγάλα κόμματα θέλουν να παίρνουν το λόγο και για να μη δημιουργούνται ζητήματα, επαναλαμβάνω ότι είπαμε να συμφωνήσουμε -όταν το θέλουμε να μη μοιράζουμε λεπτά και δευτερόλεπτα στα κόμματα, αλλά να συζητούμε πραγματικά σε ενότητες. Θέλω να επικαλεστώ τη μαρτυρία όλων όσοι υπήρξαν σε προηγούμενες αυτής της περιόδου περιόδους και συνόδους της Βουλής. 
      Ρωτούσαμε, κύριε Πρόεδρε, πάντοτε, αρχίζοντας μάλιστα απ’ τα δύο μικρότερα κόμματα, επειδή συνήθως εκείνα έχουν λόγους καμιά φορά και πολιτικούς να θέλουν μια διαφορετική διάταξη της συζητήσεως. Προσπαθούσαμε να βρούμε έναν modus vivendi σε ό,τι αφορά τις ενότητες. Και μάλιστα ρωτούσαμε –και παρακαλώ τον κ. Κουβέλη, τους συναδέλφους του Κομμουνιστικού Κόμματος, τους παλαιούς εδώ της Νέας Δημοκρατίας να το επιβεβαιώσουν- τα εξής: Μήπως για κάποιο άρθρο, για κάποια ενότητα έχετε ιδιαίτερο ενδιαφέρον; Μήπως θέλετε να συζητηθεί χωριστά; Και αυτό το έκανα εν γνώσει μου διότι για κάποιο άρθρο η Μείζων Αντιπολίτευση μπορεί να ήθελε να υποβάλει και μυστική ψηφοφορία. Δεν είναι έτσι, κύριε Παυλόπουλε;
      Σας παρακαλώ, λοιπόν, να ξαναγυρίσουμε εκεί όπου με τη συζήτηση όχι επί της ουσίας, αλλά επί της διαδικασίας μπορούμε να συμφωνούμε. Επί της ουσίας ασφαλώς όχι μόνο μπορούμε, αλλά πρέπει να έχουμε διαφορετικές απόψεις. Αλίμονο εάν κάποια στιγμή εδώ μέσα κυριαρχούσε η ίδια άποψη. 
      Αυτό σας παρακαλώ και χωρίς ψηφοφορίες, όπως σωστά το είπατε κατά τον Κανονισμό ότι πρέπει να αμφισβητηθεί από το 1/30, να ζητηθεί κ.λπ., χωρίς να χάνουμε σε αυτές τις δύσκολες και εριστικού χαρακτήρα διαδικασίες. Εγώ πιστεύω ότι πρέπει να πείτε μήπως τα κόμματα της Αντιπολιτεύσεως έχουν περισσότερο ενδιαφέρον για κάποια άρθρα από αυτά τα τριάντα τρία, να γίνουν δύο ενότητες ή να ξεχωρίσει κάποιο άρθρο. 
      Εγώ αυτό σας εισηγούμαι με απόλυτη καλή πίστη και χωρίς καμιά διάθεση αντιδικίας με το Προεδρείο. Διότι, δυστυχώς, όταν αισθάνομαι την ανάγκη να πω τη γνώμη μου, το Προεδρείο συνήθως αισθάνεται σαν να του κάνω κριτική. 
      ΠΡΟΕΔΡΕΥΩΝ (Σωτήρης Χατζηγάκης): Δεν αισθάνεται, κύριε Πρόεδρε, αυτό το πράγμα.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν σας κάνω κριτική, βοηθείστε να καταναλώνουμε το χρόνο μας επί της ουσίας και όχι επί της διαδικασίας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, μου επιτρέπετε. Κατ’ αρχήν και το Προεδρείο και η Βουλή σας σέβεται και σας εκτιμά. Επομένως πάντοτε με ιδιαίτερο ενδιαφέρον και προσοχή σας ακούει, τουλάχιστον, όσον αφορά εμένα. Σας παρακολούθησα από την αρχή της παρεμβάσεώς σας μέχρι το τέλος. Και, πράγματι, είναι μια πρόταση αυτή που κάνετε. 
      Η δική μας η πρόταση είναι –για να συμπορευτούμε και με αυτά που αποφασίσαμε στη Διάσκεψη- να αρχίσει η συζήτηση όπως ξεκίνησε –δηλαδή όλων των άρθρων με την τροποποίηση που έκανε ο Υπουργός- και επειδή είναι ήδη, όπως με πληροφορούν οι συνεργάτες μου εδώ, τριάντα οκτώ ομιλητές, θα συνεχίσουμε την επόμενη μέρα. Κύριε Πρόεδρε, θα ήθελα να με ακούσετε γιατί, κυρίως, σε εσάς απευθύνομαι.
      ΑΠΟΣΤΟΛΟΣ ΚΑΚΛΑΜΑΝΗΣ: Σας ακούω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Επομένως θα συνεχίσουμε, εφόσον δεν τελειώσουμε απόψε, σε άλλη συνεδρίαση αύριο,…
      ΣΤΕΦΑΝΟΣ ΜΑΝΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Μάνο.
      …όπως ακριβώς αποφασίσαμε και στη Διάσκεψη, ότι εφόσον δεν είναι –που δεν θα είναι σήμερα- αρκετή η συνεδρίαση, θα μεταφέρουμε τη συζήτησή  μας αύριο. Επομένως κάθε συνάδελφος θα έχει όλο το χρόνο να διατυπώσει…
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριοι συνάδελφοι. Όλοι τώρα επί του διαδικαστικού θα μιλήσετε; 
      Κύριε Ρόβλια, καθίστε κάτω. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Απαγορεύεται, κύριε Πρόεδρε; Απαγορεύεται να θέλουμε να μιλήσουμε; 
      ΠΡΟΕΔΡΕΥΩΝ (Σωτήρης Χατζηγάκης): Απαγορεύεται στο διαδικαστικό. Απαγορεύεται, κύριε συνάδελφε. Μίλησε ο Κοινοβουλευτικός σας Εκπρόσωπος, μίλησε ο Πρόεδρος ο κ. Κακλαμάνης. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Να μιλήσω θέλω. Έχω άποψη. 
      ΠΡΟΕΔΡΕΥΩΝ (Σωτήρης Χατζηγάκης): Όλοι έχουν απόψεις, αλλά στο διαδικαστικό δεν μιλάνε όλοι. Εν πάση περιπτώσει.
      Συνεπώς θα συνεχίσουμε έτσι και θα πάμε αύριο. Όλοι οι συνάδελφοι θα μιλήσουν με όλη την άνεση –η ψηφοφορία θα γίνει αύριο- σε δύο  ημέρες. 
      Ο κ. Μαγγίνας έχει το λόγο. 
      ΒΑΣΙΛΕΙΟΣ ΜΑΓΓΙΝΑΣ: Ευχαριστώ, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Μαγγίνα, με συγχωρείτε εάν έχετε την καλοσύνη. 
      ΒΑΣΙΛΕΙΟΣ ΜΑΓΓΙΝΑΣ: Παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα να πω ότι στη Διάσκεψη, κύριε Πρόεδρε, όπως ξέρετε, παίρνουμε αυτές τις αποφάσεις υπό την προϋπόθεση ότι δεν θα κατατεθούν τροπολογίες μετά τη Διάσκεψή μας. Και σας θυμίζω ότι σχετικά με την τροπολογία του κυρίου Υπουργού, αυτήν την, πραγματικά, εξαιρετικά πολυσέλιδη, εδώ είπαμε, κύριε Πρόεδρε, ότι θα διατεθεί χωριστή συνεδρίαση .
      Απόψε ο κύριος Υφυπουργός απ’ ό,τι με πληροφόρησε ο κ. Γείτονας, ο κ. Ρόβλιας και ο κ. Κοσμίδης, είπε ότι θα πάρω από αυτήν την τροπολογία κάποιες από αυτές τις παραγράφους που θα συζητηθούν με αυτό το άρθρο. 
      Όπως ξέρετε από τον Κανονισμό αυτό γίνεται μόνο όταν ολοκληρωθεί η συζήτηση του νομοσχεδίου οπότε γίνεται και αυτή η αναδιάταξη: Μία παράγραφος ή μια τροπολογία που έχει πάει στο τάδε άρθρο πηγαίνει σ’ εκείνο που ταιριάζει κ.λπ.. 
      Η τροπολογία αυτή, κύριε Πρόεδρε, δεν είναι επί του άρθρου τάδε για να τη συζητήσουμε, σύμφωνα με τον Κανονισμό, στο άρθρο τάδε. Είναι μια αυτοτελής τροπολογία, η οποία θα συζητηθεί –λέει- αυτοτελώς ως άρθρο. Προτείνετε άρθρο και δεν προτείνετε να προστεθεί παράγραφος τάδε στο άρθρο δείνα του νομοσχεδίου. 
      Σας παρακαλώ, αυτά τα στοιχειώδη να τα σεβαστούμε και ο Υπουργός ας σεβαστεί και εκείνος αυτό που ζητούσε και το Προεδρείο επέβαλε στην τότε κυβέρνηση, πολλές φορές με δυσφορία των αρμοδίων Υπουργών. 
      (Χειροκροτήματα από την πτέρυγα του ΠΑ.ΣΟ.Κ.).
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Μαγγίνα, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κατ’ αρχήν, θέλω να πληροφορήσω τον αγαπητό κ. Κακλαμάνη ότι η συγκεκριμένη τροπολογία στην οποία αναφέρεται προστίθεται ως έκτη παράγραφος στο άρθρο 30. Αυτό είναι το ένα. Και δεύτερον, έχει κατατεθεί από τις 17 του μηνός. 
      Αλλά δεν μένω σ’ αυτό το διαδικαστικό. Η ουσία είναι ότι χρειάζεται χρόνος. Αφ’ ης στιγμής όπως είπατε, κύριε Πρόεδρε –και μαρτυρώ επ’ αυτού, έτσι είναι- στη Διάσκεψη των Προέδρων έγινε αυτή η συζήτηση –και μάλιστα με πρωτοβουλία σας και νομίζω ότι δεν υπήρξε από κανέναν αντίρρηση- εάν ο χρόνος δεν επαρκέσει, να δοθεί και νέα συνεδρίαση. 
      Συμφωνεί το Προεδρείο, συμφωνεί η Κυβέρνηση. Μην δημιουργούμε θέμα εκ του μη όντως. Θα υπάρξει πλήρης, απόλυτη άνεση …
      ΠΡΟΕΔΡΕΥΩΝ (Σωτήρης Χατζηγάκης): Κι όταν μάλιστα δεν ξεκίνησε η συζήτηση. Επομένως όλοι οι συνάδελφοι έχουν …
      ΒΑΣΙΛΕΙΟΣ ΜΑΓΓΙΝΑΣ: … να μιλήσουν όλοι οι συνάδελφοι. Δεν υπάρχει κανένα θέμα. Να προχωρήσουμε, λοιπόν, στη συζήτηση. Νομίζω ότι καταναλώνουμε χρόνο αδίκως, ασκόπως, σε βάρος της ουσίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγγίνα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Κύριε Πρόεδρε, το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το λόγο, κύριε Πρόεδρε,.
      ΣΤΕΦΑΝΟΣ ΜΑΝΟΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει θέμα. Παρακαλώ, κύριοι συνάδελφοι.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Ζητώ τον λόγο επί του Κανονισμού.
      ΠΡΟΕΔΡΕΥΩΝ (Σωτήρης Χατζηγάκης): Προχωρούμε, λοιπόν. 
      Ο κ. Παρασκευάς έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Επί του Κανονισμού, κύριε Πρόεδρε ...
      ΠΡΟΕΔΡΕΥΩΝ (Σωτήρης Χατζηγάκης): Αν έχετε αντίρρηση και θεωρείτε ότι παραβιάζεται άρθρο του Κανονισμού, να προχωρήσετε στη διαδικασία.
      Ορίστε, κύριε Παρασκευά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Βεβαίως θεωρώ ότι παραβιάζεται ο Κανονισμός.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, έχω ζητήσει το λόγο.
      ΠΡΟΕΔΡΕΥΩΝ (Σωτήρης Χατζηγάκης): Έδωσα το λόγο στον πρώτο. Έδωσα το λόγο στον κ. Κακλαμάνη …
      ΚΩΝΣΤΑΝΤΙΝΟΣ ΓΕΙΤΟΝΑΣ: Είχα υπογράψει και εγώ το αίτημα για τον κανονισμό. Θέλω να μου δώσετε τον λόγο.
      ΠΡΟΕΔΡΕΥΩΝ (Σωτήρης Χατζηγάκης): Θέλετε και εσείς επί του ιδίου θέματος να μιλήσετε; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Πρόεδρε, ζητώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, βασιστήκατε –και προχωρήσατε και σε ψηφοφορία- να υιοθετήσετε την άποψη του κ. Παυλόπουλου ότι μπορεί από την τροπολογία να πάρει παραγράφους και να συζητηθούν σε ένα άσχετο άρθρο του νομοσχεδίου. Επικαλέστηκε ο κύριος Υπουργός στο άρθρο 101…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γείτονα, αναφέρεστε σε παράβαση άλλου άρθρου. Εδώ το αίτημά σας αναφέρεται στα άρθρα 72 και 62. Σ’ αυτό έδωσα μια απάντηση. Θέλετε να προσθέσετε κάτι σ’ αυτό; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε. Το άρθρο 101 παράγραφος 3 …
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Κύριε Πρόεδρε, θα σηκωθώ να φύγω από εδώ μέσα ... 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ, κύριε συνάδελφε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Δεν ταξίδεψα για να αντιμετωπίζω την άρνησή σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, ήρεμα.
      ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Γείτονα.
      Κύριε συνάδελφε, δεν θα κάνω μάθημα επί του Κανονισμού. Διαβάστε τον Κανονισμό …
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Έχω ζητήσει το λόγο επί του Κανονισμού.
      ΠΡΟΕΔΡΕΥΩΝ (Σωτήρης Χατζηγάκης): … κι αν έχετε το δικαίωμα, ζητήστε το. Παρακαλώ!
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Επί του Κανονισμού τον θέλω
      ΠΡΟΕΔΡΕΥΩΝ (Σωτήρης Χατζηγάκης): Επί του Κανονισμού θέλει έγγραφο πρόταση με δύο υπογραφές. 
      ΣΤΕΦΑΝΟΣ ΜΑΝΟΣ: Κύριε Πρόεδρε, το λόγο επί του Κανονισμού.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, ισχύει το ίδιο και για εσάς.
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Επιλεκτικά τον δίνετε. Τον δίνετε όποτε θέλετε. Και το εννοώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ας ηρεμήσουμε λίγο …
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Δεν υπάρχουν προνόμια.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αναφέρομαι, λοιπόν, στο εξής. Μετά την τοποθέτηση του κ. Παυλόπουλου προχωρήσατε σε ψηφοφορία της οποίας αμφισβητούμε εμείς το αποτέλεσμα. 
      Αλλά πέραν τούτου –κι αυτό δεν μου δώσατε την ευκαιρία προηγουμένως να το επισημάνω- η αναφορά του στο άρθρο 101 παράγραφος 3 είναι λανθασμένη. Διότι, τι λέει το άρθρο 101 παράγραφος 3; 
      Θα σας πω, για το ακούσουν όλοι οι συνάδελφοι. Λέει ότι «οι τροπολογίες συζητούνται και ψηφίζονται από κοινού με το κείμενο του άρθρου στο οποίο αναφέρονται και με την χρονολογική σειρά κατάθεσής τους». Δεν υπάρχει αναφορά των παραγράφων αυτών τις οποίες απέσπασε από το αυτοτελές κείμενο της τροπολογίας ο κ. Παυλόπουλος στο άρθρο 30, για να συζητηθούν εκεί. 
      Το σωστό, λοιπόν, είναι να αποκατασταθεί η κοινοβουλευτική τάξη, να συζητήσουμε έστω όπως λέτε σε μια ενότητα όλα τα άρθρα του νομοσχεδίου και οι επίμαχες τροπολογίες να συζητηθούν χωριστά. Και οι επίμαχες παράγραφοι. Αλλιώς παραβιάζεται ο κανονισμός, κύριε Πρόεδρε. Πώς να το κάνουμε;
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Γείτονα. Ο κ. Παρασκευάς έχει το λόγο. 
      ΣΤΕΦΑΝΟΣ ΜΑΝΟΣ: Κύριε Πρόεδρε, μισό λεπτό. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Εύβοιας): Αυτό είναι πραξικόπημα.
      ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Παρασκευά. 
      ΣΤΕΦΑΝΟΣ ΜΑΝΟΣ: Κύριε Πρόεδρε…
      ΙΩΑΝΝΗΣ ΠΑΡΑΣΚΕΥΑΣ: Διαμαρτύρεται ο κ. Μάνος, κύριε Πρόεδρε. Είναι ανεξάρτητος Βουλευτής. 
      ΠΡΟΕΔΡΕΥΩΝ ( Σωτήρης Χατζηγάκης): Κύριε Παρασκευά, σας παρακαλώ πολύ. Θέλετε να μιλήσετε ή δεν θέλετε; 
      ΙΩΑΝΝΗΣ ΠΑΡΑΣΚΕΥΑΣ: Θα επαναλάβω αυτό που έχω πει και άλλη φορά, κύριε Πρόεδρε. 
      (Θόρυβος στην Αίθουσα)
      ΙΩΑΝΝΗΣ ΙΩΑΝΝΙΔΗΣ: Καλά μας κάνουν.
      ΣΤΕΦΑΝΟΣ ΜΑΝΟΣ: Μην αυθαιρετείτε, κύριε Πρόεδρε. Μου ζητήσατε να σας δώσω γραπτή αίτηση. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, καθίστε σας παρακαλώ. Δεν έχετε το δικαίωμα, καθίστε κάτω. Ορίστε, κύριε Παρασκευά.
      ΣΤΕΦΑΝΟΣ ΜΑΝΟΣ: Κύριε Πρόεδρε… 
      ΠΡΟΕΔΡΕΥΩΝ ( Σωτήρης Χατζηγάκης): Θα σας διαγράψω, κύριε Παρασκευά. 
      ΙΩΑΝΝΗΣ ΠΑΡΑΣΚΕΥΑΣ: Μπορείτε να το κάνετε αυτό; Τα έχετε κάνει όλα σήμερα. Τα έχετε κάνει όλα. Θέλω ησυχία για να μπορέσω να μιλήσω. Δεν  μπορώ να συγκεντρωθώ. 
      ΠΡΟΕΔΡΕΥΩΝ ( Σωτήρης Χατζηγάκης): Σας έδωσα το λόγο. Ορίστε. 
      ΣΤΕΦΑΝΟΣ ΜΑΝΟΣ: Κύριε Πρόεδρε, μου ζητήσατε γραπτή αίτηση και σας την έφερα. Ζητάω το λόγο επί του Κανονισμού. 
      ΠΡΟΕΔΡΕΥΩΝ ( Σωτήρης Χατζηγάκης): Κύριε Παρασκευά, θέλετε να μιλήσετε; 
      ΣΤΕΦΑΝΟΣ ΜΑΝΟΣ: Κύριε Πρόεδρε…
      ΠΡΟΕΔΡΕΥΩΝ ( Σωτήρης Χατζηγάκης): Καθίστε, κύριε Μάνο. Δεν θα σας δώσω το λόγο. Επιμείνετε αν θέλετε.
      Ορίστε, κύριε Παρασκευά. 
      ΙΩΑΝΝΗΣ ΠΑΡΑΣΚΕΥΑΣ: Να καθίσει ο κ. Μάνος για να πάρω το λόγο. 
      ΠΡΟΕΔΡΕΥΩΝ ( Σωτήρης Χατζηγάκης): Ξεκινήστε, κύριε Παρασκευά. 
      ΙΩΑΝΝΗΣ ΠΑΡΑΣΚΕΥΑΣ: Να καθίσει ο κ. Μάνος. Για όνομα του Θεού. 
      ΣΤΕΦΑΝΟΣ ΜΑΝΟΣ: Κύριε Πρόεδρε…
      ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Παρασκευά.
      ΙΩΑΝΝΗΣ ΠΑΡΑΣΚΕΥΑΣ: Συνάδελφε, κύριε Μάνο, μπορούμε να μιλάμε μαζί. 
      Επανέλαβα, κύριε Πρόεδρε, σε προηγούμενη συνεδρίαση ότι έχει σαφείς δεξιόστροφες ροπές το Προεδρείο. Και το αποδεικνύει ξανά και σήμερα με το χειρότερο τρόπο. Αλλά αυτό το οποίο δεν περίμενα είναι ότι ο κ. Υπουργός, έγκριτος νομικός και παλιός κοινοβουλευτικός, θα συνέπραττε, ουσιαστικά, σε μια τέτοια παραβίαση του Κανονισμού. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μπορώ να έχω το λόγο, κύριε Πρόεδρε. Κύριε Παρασκευά, μου επιτρέπετε; 
      ΙΩΑΝΝΗΣ ΠΑΡΑΣΚΕΥΑΣ: Σαφώς, κύριε Υπουργέ, γιατί εσείς δημιουργήσατε όλη αυτήν την ένταση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Παρασκευά.
      ΙΩΑΝΝΗΣ ΠΑΡΑΣΚΕΥΑΣ: Σαφώς εσείς τη δημιουργήσατε. Με την πρότασή σας να συζητηθεί η σχετική τροπολογία με άρθρα του νομοσχεδίου. Και δημιουργήσατε αυτήν την ένταση. Και δεν είναι επιτρεπτό μεταξύ συναδέλφων να δημιουργούνται αυτά τα φαινόμενα. 
      ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Παρασκευά. Κύριε Πρόεδρε, ευχαριστώ που μου δίνετε το λόγο.
      Κύριοι συνάδελφοι, από την πλευρά της Κυβέρνησης δεν υπήρξε κανενός είδους πρόθεση να συζητηθεί ούτε εν τάχει το νομοσχέδιο, ούτε η τροπολογία. Τεχνικοί λόγοι το επέβαλλαν. Αν θέλετε να κάνουμε ονομαστική ψηφοφορία, να την κάνουμε. Και ξέρετε ποιο θα είναι το αποτέλεσμα. Την κάνουμε ό,τι ώρα θέλετε, αν επιμένετε να την κάνουμε. Θα σας κάνω όμως μια πρόταση. Αλλά αν θέλετε να την κάνουμε, να την κάνουμε. Νομίζετε εκεί είναι το ζήτημα; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι εκεί το πρόβλημα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο κ. Κακλαμάνης κάτι σας είπε πριν. Εγώ δέχομαι αυτή τη στιγμή, εφόσον το Προεδρείο συναινεί, τα δυο κεφάλαια να συζητηθούν σήμερα. Το τρίτο κεφάλαιο, το οποίο όμως πρέπει να συζητηθεί με την επίμαχη τροπολογία, να συζητηθεί αύριο. Το τρίτο κεφάλαιο αλλά μαζί με τις τροπολογίες να συζητηθεί αύριο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό λέμε.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό λέμε από την αρχή. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τεχνικοί λόγοι μου επέβαλλαν, όπως έχω καταθέσει την τροπολογία και την έχω καταθέσει ως παράγραφο του άρθρου 30, να πω ότι έπρεπε να συζητηθεί σήμερα.
      Λοιπόν, σας προτείνω να συζητηθούν οι δύο ενότητες, πρώτο και δεύτερο κεφάλαιο, σήμερα και η τρίτη ενότητα αύριο μαζί με τις τροπολογίες. Αλλά αύριο θα συζητήσουμε και την ενότητα και τις τροπολογίες. Η παράκληση είναι να μην θεωρηθεί ότι θα θέλουμε και άλλη συνεδρίαση για τις τροπολογίες. Συμφωνείτε ή θα πάμε διαφορετικά με ονομαστική ψηφοφορία; 
      ΠΡΟΕΔΡΕΥΩΝ ( Σωτήρης Χατζηγάκης): Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ ( Σωτήρης Χατζηγάκης): Η Βουλή ενέκρινε. 
      Ορίστε, κύριε Παρασκευά. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, για την τροπολογία γραφτήκαμε σήμερα. 
       (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Οι συνάδελφοι μπορούν να διαγραφούν και να γραφούν αύριο, αν θέλουν. 
      ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, θα γραφούμε ξανά αύριο; 
      ΠΡΟΕΔΡΕΥΩΝ (Σωτήρης Χατζηγάκης): Αύριο θα γραφείτε. Εφόσον έγινε δεκτή η πρόταση του Υπουργού, θα πρέπει να γραφείτε αύριο. 
      Ορίστε, κύριε Παρασκευά, έχετε το λόγο.
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, απωλέσθη ο χρόνος της ομιλίας μου. 
      ΠΡΟΕΔΡΕΥΩΝ (Σωτήρης Χατζηγάκης): Σας μηδένισα το χρόνο, κύριε συνάδελφε. Ορίστε, έχετε το λόγο.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ πολύ, κύριε Πρόεδρε.
      Παρά την παρέμβαση του κυρίου Υπουργού και την εξομάλυνση της κατάστασης, αυτό θα πρέπει να προβληματίσει το Προεδρείο, κύριε Πρόεδρε, γιατί εάν με ηρεμία συζητούσαμε, ουσιαστικά, τα διαδικαστικά θέματα, δεν θα είχαμε φθάσει σ’ αυτό το σημείο. 
      Ζητήθηκε από τον Κοινοβουλευτικό Εκπρόσωπο του ΠΑ.ΣΟ.Κ. τόσες φορές να πάρει το λόγο, ούτως ώστε να διευθετηθεί το πρόβλημα. Εσείς όμως…
      (Θόρυβος στην Αίθουσα)
      Έγινε πολύ θορυβώδης η συνεδρίαση, γιατί δυστυχώς –και μπορώ να το πω αυτό- όχι ότι δεν λειτουργεί καλά το Προεδρείο, αλλά στην προσπάθειά του να διευκολύνει τον κύριο Υπουργό και να διευκολύνει μία διαδικασία –η οποία δεν έχει κανένα, μα κανένα άλλο αντικειμενικό στόχο, αλλά την πολιτική υποβάθμιση του συγκεκριμένου προβλήματος- δημιουργήθηκε όλη αυτή η ένταση στη Βουλή.
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Πες τους και άλλα. 
      ΙΩΑΝΝΗΣ ΠΑΡΑΣΚΕΥΑΣ:  Ο κύριος  Υπουργός δεν ήθελε, ουσιαστικά, να διευθετήσει ένα τυπικό πρόβλημα το οποίο υπάρχει εάν η συγκεκριμένη τροπολογία αναγραφόταν ως παράγραφος του άρθρου 30 ή αν θα συζητιόταν ως ξεχωριστό άρθρο. Το μόνο που ήθελε ο κύριος Υπουργός ήταν ένα: Λόγω του θορύβου που δημιουργήθηκε με τη σχετική τροπολογία, ήθελε να το ενσωματώσει μέσα στη συνολική διαδικασία του σχεδίου νόμου, ούτως ώστε να μην δοθεί η ευκαιρία στους συναδέλφους και των δύο παρατάξεων να καταθέσουν τις απόψεις τους για το τι σημαίνει αυτή η σχετική τροπολογία.
      Κύριε Υπουργέ, σας ζητήθηκε να απαντήσετε επί της τροπολογίας για ποιο λόγο γίνεται λόγος γι’ αυτές μόνο τις τρεις κοινότητες; Όπως, έχετε διαπιστώσει, έτσι όπως το θέσατε το πρόβλημα, κύριε Υπουργέ, και έτσι όπως μεταφέρετε τα ζητήματα, είμαστε αναγκασμένοι να μιλήσουμε επί της τροπολογίας, γιατί εσείς την αναδείξατε και υποβαθμίσατε, ουσιαστικά, το σχέδιο νόμου. Υποβαθμίσατε το νομοσχέδιο και αναδείξατε σαν μείζον θέμα το θέμα, τελικά, της απόστασης των τριών κοινοτήτων και την τροπολογία. 
      Επ’ αυτού, ουσιαστικά, θέλουν να τοποθετηθούν οι συνάδελφοι και αυτό το οποίο λέγαμε και έλεγε και ο Κοινοβουλευτικός σας Εκπρόσωπος ήταν ότι θα έπρεπε να συζητηθεί η διαδικασία με την οποία θα ψηφιζόταν το σχετικό νομοσχέδιο. 
      Θα ήθελα, κύριε Υπουργέ, να αναφερθώ επ’ ολίγον στο νομοσχέδιο. Ανεδείχθησαν κατά τη συζήτηση του σχεδίου νόμου και οι παραλείψεις –οι εσκεμμένες και οι σαφείς διατυπώσεις- και η σπουδή της Κυβέρνησης για την υιοθέτηση μίας οδηγίας αβασάνιστα και χωρίς μελέτη των επιπτώσεων και αναδεικνύεται ως στόχος και της οδηγίας και της Κυβέρνησης, ο οποίος δεν είναι άλλος από την εμπορευματοποίηση και την εκμετάλλευση ενός πανάκριβου κοινωνικού αγαθού.
      Κύριοι συνάδελφοι, για όσους, πράγματι, θέλουν να εστιάσουν την προσοχή τους στην ουσιαστική ερμηνεία των προθέσεων και στοχεύσεων του σχεδίου νόμου που έχει τον τίτλο: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», θα πρέπει να σταθούν με προσοχή στην ερμηνεία των όρων που χρησιμοποιούνται, δηλαδή στους όρους «πρόσβαση» και «εμπορική εκμετάλλευση».
      Δεν είναι όροι, αγαπητοί συνάδελφοι, με κοινή ερμηνεία. Δεν έχουν την ίδια βαρύτητα, δεν είναι ταυτόσημοι, όπως θέλει να μας πείσει -ή καλύτερα να μας παγιδεύσει- το συγκεκριμένο σχέδιο νόμου. 
      Χρησιμοποιήθηκε, κύριε Υπουργέ, από τους συντάκτες της οδηγίας για να δικαιολογηθεί δήθεν η ανάγκη έκδοσής της για την ύπαρξη κοινωνικής συναίνεσης και τέλος, για τη συσκότιση των πραγματικών στοχεύσεων και των αρνητικών συνεπειών και επιπτώσεων.
      Στην αρχική μορφή της οδηγίας, αγαπητοί συνάδελφοι, ο όρος «εμπορική εκμετάλλευση» συνυπήρχε με τον όρο «περαιτέρω χρήση». Στην πορεία απαλείφθηκε ο όρος από τον τίτλο, για να εισαχθεί από το «παράθυρο» στο κείμενο της οδηγίας και στη συνέχεια στο σχέδιο νόμου.
      Έχουν καταντήσει φετίχ, αγαπητοί συνάδελφοι, μερικοί όροι. Ανταγωνισμός, επιχειρηματικότητα, γνώση, κοινωνία της πληροφορίας, ελεύθερη οικονομία, πρόσβαση κ.λπ.. Απλά και καθαρά. Είναι απόλυτα συμβατό το σχέδιο νόμου και οι οδηγίες στο διαμορφούμενο περιβάλλον. Εξυπηρετεί την τάση εμπορευματοποίησης των πάντων.
      Και μία επισήμανση. Η εμπορευματοποίηση κοινωνικών αγαθών και υπηρεσιών, αγαπητοί συνάδελφοι,  δεν ωφελεί τον πολίτη. Απαξιώνει το δημόσιο φορέα ακόμα περισσότερο. Καταργεί την ισότητα των πολιτών και δεν δημιουργεί, όπως κάποιοι ισχυρίζονται, την κοινωνία ίσων ευκαιριών. Οι δήθεν ίσες ευκαιρίες ενισχύουν την ανισότητα και βαθαίνουν το χάσμα ανάμεσα στους έχοντες τη δυνατότητα αξιοποίησης αυτού του κοινωνικού πλούτου και στους άλλους, τους μη έχοντες. 
      Είναι στρεβλή η άποψη ότι η επιχειρηματικότητα συμβάλλει στην οικονομική ανάπτυξη. Επιχειρηματικότητα και οικονομική ανάπτυξη δεν είναι όροι ταυτόσημοι. Ο πρώτος όρος υπηρετεί το ατομικό κέρδος και ο δεύτερος το εθνικό συμφέρον. «Άλλα τα μάτια του λαγού και άλλα της κουκουβάγιας», όπως θα έλεγε ο λαός.
      Κύριε Υπουργέ, ο μεγάλος αριθμός των τροπολογιών που έχει κατατεθεί και μάλιστα με ευθύνη δική σας, καταστρατηγεί τον Κανονισμό της Βουλής και είναι αίολη η ερμηνεία την οποία προσπαθείτε να δώσετε ότι είναι σχετικές με το νομοσχέδιο, όπως αίολη είναι και η προσπάθεια την οποία κάνατε προηγουμένως, να συζητηθεί η σχετική τροπολογία της απόσχισης κοινοτήτων μαζί με το άρθρο 30 του σχετικού νομοσχεδίου.
      Είστε έγκριτος νομικός, κύριε Υπουργέ και βαθύς γνώστης των κοινοβουλευτικών διαδικασιών. Γιατί αποδέχεστε αυτή την υποβάθμιση με την υιοθέτηση μεθόδων νομοθετικής εργασίας που δεν συνάδουν ούτε με το προσωπικό σας ήθος ούτε με την κοινοβουλευτική σας εμπειρία ούτε και με τη λειτουργία σας; 
      Να αποσυρθούν, κύριε Υπουργέ, όλες οι τροπολογίες. Είναι οκτώ τροπολογίες και αγγίζουν περίπου δεκαοκτώ διαφορετικά θέματα. Δεν είναι δυνατόν σε ένα νομοσχέδιο να κατατίθεται τόσο μεγάλος αριθμός τροπολογιών. Ανοίξατε τους ασκούς του Αιόλου, οι οποίοι θα σας παρασύρουν. Να είστε απόλυτα βέβαιοι γι’ αυτό.
      Αν είστε, κύριε Υπουργέ, δέσμιος εντολών και επιμένετε στη συζήτηση των τροπολογιών, τότε επί της ουσίας θα τα πούμε αύριο, εφόσον έγινε αυτή η συμφωνία, μετά από αυτό το οποίο δηλώσατε προηγουμένως.
      Είναι σαφές ότι δεν ψηφίζουμε επί της αρχής το σχέδιο νόμου. Είναι σαφές ότι καταψηφίζουμε το σύνολο των άρθρων του σχεδίου νόμου, είναι σαφές ότι καταψηφίζουμε τις τροπολογίες του κ. Υπουργού, είναι σαφές ότι καταψηφίζουμε μετά βδελυγμίας την τροπολογία που αφορά την απόσχιση κοινοτήτων και τις βολές κατά του «ΚΑΠΟΔΙΣΤΡΙΑ». 
      Σας χαρίζουμε, αγαπητοί συνάδελφοι της Νέας Δημοκρατίας, εξ ολοκλήρου την τιμή να υπηρετήσετε την πολιτική της εκμετάλλευσης των πάντων, των κοινωνικών αγαθών, των υπηρεσιών, των ανθρωπίνων αξιών, του εθνικού πλούτου και της ανθρώπινης αξιοπρέπειας. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παρασκευά.
      Ο κ. Τσιόγκας έχει το λόγο.
      ΣΤΕΦΑΝΟΣ ΜΑΝΟΣ: Σε μένα δεν θα δώσετε το λόγο, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Θέλετε να μιλήσετε επί του Κανονισμού;
      ΣΤΕΦΑΝΟΣ ΜΑΝΟΣ: Ναι.
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε. Νόμιζα ότι μετά από την παρέμβαση ...
      ΣΤΕΦΑΝΟΣ ΜΑΝΟΣ: Νομίζατε ότι μπορούσατε να με κάνετε να σιωπήσω οριστικώς, διότι αυτό επιδιώξατε. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε συνάδελφε. Κατ’ αρχάς, οριστικώς δεν θα το επεδίωκα ποτέ. Θεώρησα ότι μετά την παρέμβαση του κυρίου Υπουργού εξέλειπε ο λόγος.
      Εφόσον, όμως, θέλετε το λόγο επί του Κανονισμού, ορίστε έχετε το δικαίωμα να μιλήσετε.
      ΣΤΕΦΑΝΟΣ ΜΑΝΟΣ: Χαίρομαι κατ’ αρχήν που έχετε αυτήν την αίσθηση, διότι πράγματι τη δική σας αυθαιρεσία τη θεράπευσε η πρόταση του Υπουργού, χάριν στον οποίο τώρα εκλογικεύεται η συζήτηση, αυτό που οφείλατε από την αρχή να έχετε κάνει εσείς. Δεν έχω τίποτε άλλο να πω. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, όπως ξέρετε, η διαδικασία είχε ξεκινήσει με πρόταση του κυρίου Υπουργού. Εφόσον η Κυβέρνηση και ο Υπουργός ήθελαν να αλλάξουν τη διαδικασία και το ενέκρινε η Βουλή, εξέλιπε ο πρώτος λόγος. Το Προεδρείο απλώς διαιτητεύει σε αυτήν την υπόθεση και δεν παίρνει το ίδιο πρωτοβουλίες γι΄ αυτά τα θέματα.
      ΣΤΕΦΑΝΟΣ ΜΑΝΟΣ: Τη συζήτηση σε ενότητες δεν την όρισε ο Υπουργός, αλλά εσείς και ερμηνεύσατε, μάλιστα, λάθος τον Κανονισμό. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Μάνο, δεν παρακολουθήσατε τη συζήτηση.
      Κύριοι συνάδελφοι, συζητούμε τα άρθρα 1 έως 25. Επομένως, όσοι συνάδελφοι ενεγράφησαν θα μιλήσουν γι’ αυτά τα άρθρα. Όσοι συνάδελφοι θέλουν να αναφερθούν στην τροπολογία θα μιλήσουν αύριο. 
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θέλω να ξεκινήσω και εγώ από το επίμαχο ζήτημα που συζητάμε σήμερα και θέλω να γυρίσω λίγα χρόνια πίσω, γιατί ως κόμμα καταψηφίσαμε τον «ΚΑΠΟΔΙΣΤΡΙΑ» και τονίσαμε ότι συνενώσεις με το ζόρι δεν μπορούν να γίνουν. Υποστηρίξαμε και υποστηρίζουμε τις εθελοντικές συνενώσεις, αλλά σε καμία περίπτωση το «αποφασίζουμε και διατάζουμε», να συνενωθούν οι δήμοι, όπως ορίζει η κεντρική εξουσία.
      Επίσης τονίσαμε ότι ο «ΚΑΠΟΔΙΣΤΡΙΑΣ» δημιούργησε προβλήματα όλα αυτά τα χρόνια. Εγκαταλείφθηκαν τα χωριά, τα οποία όλα τα προηγούμενα χρόνια είχαν στο χωριό τον πρόεδρο, το κοινοτικό συμβούλιο που έλυναν προβλήματα στο μέτρο των δυνατοτήτων, αλλά και των πόρων που είχαν στη διάθεσή τους. Σήμερα τα τοπικά συμβούλια δεν έχουν αρμοδιότητες να κάνουν έστω και το παραμικρό έργο. Λένε στους κατοίκους, λόγω της σωρείας των προβλημάτων που διογκώνονται καθημερινά στα χωριά: «Πηγαίνετε στο δήμαρχο», που πρέπει να πούμε ότι συνήθως είναι μακριά από τα χωριά και τα προβλήματα. Η πλειοψηφία των δημάρχων συνήθως κοιτά την έδρα του δήμου και έχει εγκαταλείψει τα χωριά. 
      Επίσης, πρέπει να πούμε ότι με τον «ΚΑΠΟΔΙΣΤΡΙΑ» συγκεντρώθηκαν όλες οι υπηρεσίες στην έδρα του δήμου και όσα έργα γίνονται, κυρίως ξεκινούν από την έδρα του δήμου ή γίνονται εκεί, αφήνοντας πίσω τα χωριά.
      Ο «ΚΑΠΟΔΙΣΤΡΙΑΣ» επιτάχυνε την ερήμωση της υπαίθρου. Εμείς λέμε «ναι» σε αυτές τις κοινότητες που αναφέρονται στη συγκεκριμένη διάταξη που συζητούμε, λέμε «ναι» στις κοινότητες που αυτονομούνται. Όμως, θέλουμε η αυτονομία των κοινοτήτων να επεκταθεί και να συμπεριλάβει όλες τις κοινότητες που ζητούν την αυτονομία  τους. Τέτοιες κοινότητες υπάρχουν δεκάδες, όπως όλοι γνωρίζετε τις τελευταίες ημέρες από τις κινητοποιήσεις, οι οποίες έφθασαν και έξω από το Κοινοβούλιο.
      Εγώ θέλω να ξεκινήσω από την Τσαριτσάνη που είναι στο Νομό Λάρισας. Η Τσαριτσάνη αντιτάχθηκε από την πρώτη στιγμή στον «ΚΑΠΟΔΙΣΤΡΙΑ» μαζί και άλλες κοινότητες του Νομού Λάρισας, όπως είναι η Ραψάνη και η Φαλάνη. Η Τσαριτσάνη δεν εντάχθηκε ποτέ στο Δήμο Ελασσόνας, με αποτέλεσμα να αντιμετωπίζει όλα τα χρόνια σωρεία προβλημάτων, ενώ δεν έγινε ποτέ ούτε ένα έργο για τη βελτίωση της ζωής των κατοίκων. Οι αγώνες και η επιμονή των κατοίκων της Τσαριτσάνης για την αυτονομία, η πίεση προς όλες τις κατευθύνσεις υποχρέωσε την Κυβέρνηση να φέρει τη συγκεκριμένη διάταξη. Όμως, βλέπουμε ότι η συγκεκριμένη διάταξη αφορά μόνο τρεις κοινότητες και μάλιστα στη μία, απ’ ό,τι διαβάζουμε, υπάρχουν και προβλήματα με το ένα από τα δύο χωριά. 
      Υπάρχουν, όμως, δεκάδες κοινότητες που βρίσκονται σε κινητοποιήσεις και εμείς θέλουμε να επεκταθεί αυτή η διάταξη και σε όσες κοινότητες το θέλουν, όπως για παράδειγμα η Φαλάνη, η Ραψάνη, ο Πλαταμώνας και δεκάδες άλλες που βρίσκονται σε αναβρασμό και, όπως υποστηρίζουν, ο «ΚΑΠΟΔΙΣΤΡΙΑΣ» τους γύρισε πολλά χρόνια πίσω σε όλα τα επίπεδα. Ιδιαίτερα οι ορεινές κοινότητες ερημώνουν και η ερήμωση είναι αποτέλεσμα των πολιτικών που εφαρμόζονται από τις κυβερνήσεις της Νέας Δημοκρατίας και του ΠΑ.ΣΟ.Κ.. 
      Άρα, λοιπόν, με ή χωρίς τον «ΚΑΠΟΔΙΣΤΡΙΑ» -και το λέμε αυτό προς όλες τις κατευθύνσεις- εάν δεν δοθούν χρήματα στις κοινότητες, εάν δεν αλλάξει η πολιτική στην Τοπική Αυτοδιοίκηση με τους αυθαίρετα παρακρατημένους φόρους και τα δισεκατομμύρια που έπρεπε να δοθούν στις κοινότητες και τους δήμους, δεν θα υπάρξουν λύσεις στα προβλήματα.
      Άρα, λοιπόν, χρειάζεται μια άλλη πολιτική, έξω από την πολιτική της ερήμωσης των κοινοτήτων. 
      Ο «ΚΑΠΟΔΙΣΤΡΙΑΣ» συνδέεται άμεσα με τις δημοτικές και νομαρχιακές εκλογές για τον έλεγχο των δήμων και των νομαρχιών, αλλά και για τον ανταγωνισμό που υπάρχει στο κεφάλαιο, για το ποιος θα αρπάξει το μεγαλύτερο κομμάτι των έργων. Και δεν υπάρχει τομέας που να μην έχει βάλει στο στόχαστρό του το κεφάλαιο. Τα έργα υποδομής στους δήμους, η καθαριότητα, η αποκομιδή των απορριμμάτων, η διαχείριση των απορριμμάτων, το νερό, οι παιδικοί σταθμοί, οι συγκοινωνίες, οι βιολογικοί καθαρισμοί, ο αθλητισμός, η πρόνοια, ο πολιτισμός, η παιδεία, η υγεία, τα πάρκα, τα πάρκινγκ, οι ελεύθεροι χώροι, παραλίες, οι ορεινοί όγκοι, όλα έχουν μπει στο στόχαστρο του μεγάλου κεφαλαίου. Όλα αυτά δείχνουν ότι πρέπει να ελέγξουν πλήρως την Τοπική Αυτοδιοίκηση. Γι’ αυτό ετοιμάζονται να φέρουν και τον δεύτερο «ΚΑΠΟΔΙΣΤΡΙΑ», με οδηγία και κατεύθυνση της Ευρωπαϊκής Ένωσης, όπου θα προχωρήσουν σε νέες και μεγαλύτερες συνενώσεις, σε λιγότερους δήμους, στους μισούς απ’ αυτούς που υπάρχουν σήμερα. Και σ’ αυτό συμφωνούν και η Νέα Δημοκρατία και το ΠΑ.ΣΟ.Κ.. Γι’ αυτό έχουν ψηφίσει από κοινού και η Νέα Δημοκρατία και το ΠΑ.ΣΟ.Κ., αλλά και ο Συνασπισμός το ανάλογο νομοθετικό πλαίσιο με το οποίο έχουν μετατρέψει τους δήμους σε μηχανισμό συσσώρευσης κερδών για το κεφάλαιο. Έχουν γίνει οι δήμοι φοροεισπράκτορες, έχουν γίνει το μακρύ χέρι της εκάστοτε κυβέρνησης, καταληστεύοντας τα λαϊκά στρώματα και τους κατοίκους. Τα επόμενα χρόνια, εάν δεν αλλάξει ο συσχετισμός των δυνάμεων στην Τοπική Αυτοδιοίκηση, τα μεγάλα συμφέροντα θα πάρουν στα χέρια τους όλες τις υποδομές των δήμων και στη συνέχει θα πάρουν και τις υπηρεσίες των δήμων, τις οποίες θα πληρώνει πανάκριβα ο ελληνικός λαός. 
      Όλα αυτά, ενόψει των δημοτικών εκλογών, θα μας τα παρουσιάσουν, ως ανάπτυξη. Η πραγματικότητα, όμως, είναι άλλη. Η πραγματικότητα είναι η παράδοση όλων των τομέων της ζωής του λαού, στους δήμους και τις κοινότητες, στην εξουσία του κεφαλαίου. 
      Εμείς αντιταχθήκαμε στον «ΚΑΠΟΔΙΣΤΡΙΑ» και σε όλα τα παραπάνω σχέδια και τα επόμενα χρόνια η ζωή θα γίνει πιο δύσκολη για τα λαϊκά στρώματα και για τους κατοίκους των χωριών, ιδιαίτερα για τη νεολαία. Γι’ αυτό, λοιπόν, καταψηφίσαμε τον «ΚΑΠΟΔΙΣΤΡΙΑ», γιατί πιστεύουμε ότι οι συνενώσεις δεν μπορούν να γίνονται υποχρεωτικά. Αντίθετα, πιστεύουμε ότι αυτό πρέπει να γίνεται με τη θέληση των κατοίκων της κάθε κοινότητας και σε καμία περίπτωση κανένας, μα κανένας, δεν μπορεί να υποχρεώσει τους κατοίκους μιας κοινότητας να πάνε με το ζόρι σε ένα δήμο. Αντίθετα, με τον «ΚΑΠΟΔΙΣΤΡΙΑ» επιδιώκεται ο μεγαλύτερος έλεγχος όλων των έργων, όπως είπα από το κεφάλαιο. Επίσης, επιδιώκεται ο μεγαλύτερος έλεγχος πολιτικά των δήμων, καθώς και το γεγονός ότι η εξουσία ακόμα και με το δεύτερο «ΚΑΠΟΔΙΣΤΡΙΑ» θα απομακρυνθεί ακόμη περισσότερο από τους κατοίκους. Θα είναι πολύ μακριά δηλαδή από τα προβλήματα και τους κατοίκους. 
      Γι’ αυτό, λοιπόν, είπαμε ότι συμφωνούμε με την πρόταση για την αυτονομία των τριών κοινοτήτων της Τσαριτσάνης, του Βραχασίου και των Ζονιανών, αλλά υποστηρίζουμε ότι η συγκεκριμένη διάταξη έπρεπε να συμπεριλάβει και άλλες κοινότητες που θέλουν την αυτονομία τους, όπως η Ραψάνη, η Φαλάνη, ο Πλαταμώνας και δεκάδες άλλες. Τα υπόλοιπα, κύριε Πρόεδρε, στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Κύριε Πρόεδρε, παρά το γεγονός ότι θα συζητήσουμε αύριο για το σχετικό άρθρο 30, αλλά και την επίσης σχετική τροπολογία που αφορά στο Βραχάσι, στην Τσαριτσάνη και στα Ζονιανά, σπεύδω από σήμερα, επειδή έγινε μεγάλη συζήτηση, να επαναλάβω ακριβέστερα αυτό που είπα στη συζήτηση επί της αρχής. 
      Εμείς συμφωνούμε για τη ρύθμιση που προωθείτε για το Βραχάσι, την Τσαριτσάνη και τα Ζονιανά, αλλά με την ταυτόχρονη επισήμανση ότι χρειάζεται ένας συνολικότερος ανακαθορισμός του «ΚΑΠΟΔΙΣΤΡΙΑ», προκειμένου να δούμε ζητήματα τα οποία υπάρχουν, ζητήματα τα οποία έχουν σχέση με μια λαθεμένη χωροθεσία που έγινε όταν ψηφίζονταν τότε ο καποδιστριακός δήμος.
      Θα έλεγα προς τους συναδέλφους του ΠΑ.ΣΟ.Κ. ότι το να ανακαθοριστούν μερικά ζητήματα που έχουν σχέση με τη χωροθεσία που έγινε τότε, σε καμία περίπτωση δεν σημαίνει αμφισβήτηση της ορθότητας της ρύθμισης για τη συνένωση κοινοτήτων που επετεύχθη με το νόμο, τον ονομαζόμενο «ΚΑΠΟΔΙΣΤΡΙΑΣ». Δεν μπορώ να αντιληφθώ γιατί τόση περιχαράκωση αναφορικά με μία ρύθμιση η οποία, επαναλαμβάνω, έχει τα ορθά της στοιχεία, αλλά ταυτόχρονα η ίδια η ζωή έχει αναδείξει πως υπάρχουν και ζητήματα που πρέπει να αντιμετωπιστούν και επαναλαμβάνω να ανακαθοριστούν. Θα πούμε περισσότερα όμως, όταν θα γίνει η σχετική συζήτηση στα οικεία άρθρα και στην οικεία τροπολογία.
      Σε ό,τι αφορά τα άρθρα από το 1 έως το 25, δεν θα επαναλάβω, κύριε Πρόεδρε, τα όσα είπα επί της αρχής αναφορικά με την εμπορευματοποίηση της περαιτέρω χρήσης των πληροφοριών που απορρέουν από έγγραφα του δημοσίου. Εκείνο όμως το οποίο νομίζω ότι είναι χρήσιμο να επαναληφθεί, είναι ότι αυτή η εμπορευματοποίηση γίνεται με έναν τρόπο τελείως αναντίστοιχο προς το δημόσιο συμφέρον. 
      Επίσης εκείνο που θέλω να επαναλάβω είναι ότι αυτή η περαιτέρω χρήση των δημοσίων εγγράφων, κυρίες και κύριοι συνάδελφοι, δεν εξασφαλίζει το θεσμικό αντίβαρο της προστασίας απορρήτων ή και της προστασίας των προσωπικών δεδομένων. Γι’ αυτόν τον λόγο, όλα τα σχετικά άρθρα και όπως αναφέρονται στο νομοσχέδιο και που έχουν σχέση με αυτό το ζήτημα, δηλαδή με την περαιτέρω χρήση πληροφοριών του δημόσιου τομέα, τα καταψηφίζουμε. 
      Σε ό,τι αφορά το άρθρο 15, αναφορικά με τα Κέντρα Εξυπηρέτησης Πολιτών, είναι ορθή η ρύθμιση, κύριε Υφυπουργέ, σύμφωνα με την οποία όλη η λειτουργία των Κ.Ε.Π. εντάσσεται σε μία ενιαία ρύθμιση, προκειμένου επίσης με έναν ενιαίο τρόπο, να αντιμετωπίζεται ο τομέας, το αντικείμενο που πρέπει να διεκπεραιώνουν τα Κ.Ε.Π.. Εκείνο όμως που με βρίσκει αντίθετο –σας το είπα και στην επί της αρχής συζήτηση- είναι η πολυμορφία των εργασιακών σχέσεων που υπάρχουν στο χώρο των Κ.Ε.Π., μία πολυμορφία η οποία διαμορφώνει στοιχεία άνισης μεταχείρισης, με ό,τι αυτό συνεπάγεται και λειτουργικά για τους εκεί εργαζόμενους. Θα έλεγα ότι είναι ένα ζήτημα το οποίο πρέπει να αντιμετωπιστεί, έτσι ώστε να εξασφαλιστεί η αναγκαία όσο και χρήσιμη ομοιομορφία των εργασιακών σχέσεων των απασχολουμένων στα Κ.Ε.Π..
      Περαιτέρω, είναι ορθή η ρύθμιση του άρθρου 22 για τα θέματα του Συνηγόρου του Πολίτη και νομίζω ότι η συγκεκριμένη διάταξη απαντά θετικά στην υπάρχουσα κατάσταση όσο και στην ανάγκη αντιμετώπισης του σχετικού ζητήματος, το οποίο ρυθμίζεται με το άρθρο 22 του συζητουμένου σχεδίου νόμου. 
      Με αυτές τις παρατηρήσεις, κύριε Πρόεδρε, έχω ολοκληρώσει. Καταψηφίζω όλα τα άρθρα πλην του άρθρου 22 που αφορά στη ρύθμιση θεμάτων Συνηγόρου του Πολίτη και βεβαίως τη σχετική διάταξη που αναφέρεται στην ένταξη υπό ενιαία διεύθυνση, εποπτεία και καθοδήγηση των Κ.Ε.Π..
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, συγνώμη, μπορώ να ρωτήσω κάτι τον κύριο συνάδελφο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τι εννοείτε με τον όρο «ομοιομορφία των εργασιακών σχέσεων»; 
      ΦΩΤΗΣ ΚΟΥΒΕΛΗΣ: Ο κύριος Υφυπουργός με ρωτά τι εννοώ με τον όρο «να εξασφαλιστεί η αναγκαία ομοιομορφία των εργασιακών σχέσεων στο χώρο των Κ.Ε.Π.». Αναφέρομαι στο στοιχείο της μόνιμης σχέσης που πρέπει να έχουν οι εργαζόμενοι στα Κ.Ε.Π., κύριε Υφυπουργέ. Περί αυτού πρόκειται και νομίζω ότι είναι ένας σαφής λόγος. Βεβαίως μπορεί να διαφωνείτε, σεβαστή η διαφωνία, αλλά σεβαστή και η δική μας διεκδίκηση να υπάρξει η μονιμότητα …
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχουμε αντίρρηση με αυτό. 
      ΦΩΤΗΣ ΚΟΥΒΕΛΗΣ: Χαίρομαι που το ακούω, ότι δεν έχετε αντίρρηση να υπάρξει η μονιμότητα για όλους αυτούς τους εργαζομένους στο χώρο των Κ.Ε.Π.. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουβέλη.
      Κύριοι συνάδελφοι, εισερχόμαστε στον κατάλογο των εγγεγραμμένων ομιλητών. Σας υπενθυμίζω ότι οι πρώτοι έξι είναι από την προηγούμενη συνεδρίαση επί της αρχής του νομοσχεδίου αυτού και θα προταχθούν. 
      ΙΩΑΝΝΗΣ ΚΟΥΤΣΟΥΚΟΣ: Αύριο θα συζητήσουμε τα υπόλοιπα άρθρα; 
      ΠΡΟΕΔΡΕΥΩΝ (Σωτήρης Χατζηγάκης): Θα συζητήσουμε από το 25 μέχρι τέλος και την τροπολογία. Επομένως όσοι απόψε δεν αναφέρονται στα άρθρα από 1 μέχρι 25 μπορούν να διαγραφούν και να εγγραφούν αύριο. 
      Ο κ. Κωνσταντάρας έχει το λόγο. 
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Κύριε Πρόεδρε, ελάχιστα θα μιλήσω και επί της ουσίας. Δεν θα αναφερθώ σε οποιοδήποτε άλλο θέμα της επικαιρότητος ή μη, παρά το γεγονός ότι αν και μου πήρε αρκετό χρόνο, έστω και καθυστερημένα, τελικά κατάλαβα ότι είναι κοινή πρακτική το συζητούμενο νομοσχέδιο να είναι απλώς ένα περιτύλιγμα, να είναι απλώς το εφαλτήριο για άλλες αναφορές.
      Εγώ ως καινούργιος θέλω να μάθω και δεν θέλω να κάνω τον έξυπνο σε κανέναν, αλλά με τέτοια πράγματα που παρακολουθήσαμε σήμερα, καλύτερα να μη μάθω. Θα πω, λοιπόν, λίγες κουβέντες για το νομοσχέδιο. 
      Προς την κατεύθυνση του εκσυγχρονισμού της δημόσιας διοίκησης στη χώρα μας και της εναρμόνισης με τα ισχύοντα σε αναπτυγμένα κράτη της Ευρώπης και του δυτικού κόσμου, έχουμε μια ακόμη απόδειξη ότι παρά τα τόσα  ακούμε κάθε ημέρα είτε εδώ μέσα είτε έξω, κυρίως στα τηλεοπτικά παράθυρα, προχωράμε στην εκπλήρωση των υποχρεώσεών μας, των δεσμεύσεών μας των κυβερνητικών και εισπράττουμε τα μηνύματα της κοινωνίας. 
      Ανάμεσα σε αυτά τα μηνύματα της κοινωνίας είναι βεβαίως και η αμφισβήτηση, λογικό παρεπόμενο της πολιτικής και κοινοβουλευτικής δράσης. Ακούμε, λοιπόν, την αμφισβήτηση από όπου και αν προέρχεται και τη λαμβάνουμε υπ’ όψιν μας, αλλά τις πολιτικές μας αποφάσεις τις κάνουμε πράξη και δεν υποκύπτουμε σε αυτές τις πιέσεις, γιατί ξέρουμε ότι ο λογαριασμός θα έλθει αρκετά αργότερα, τότε που οι διαφωνούντες και οι αμφισβητούντες χάριν της αμφισβήτησης και μόνο θα έχουν ελπίζω πειστεί. 
      Γι’ αυτό εμείς μιλάμε για ένα κράτος που θα εξυπηρετεί τους πολίτες και θα αξιοποιεί όλες τις αξιοποιήσιμες πηγές. 
      Με αυτό το νομοσχέδιο δημιουργείται ένα θεσμικό πλαίσιο για την αξιοποίηση ενός πολύ σημαντικού οικονομικού αγαθού αναξιοποίητου, ακατέργαστου, ανεπεξέργαστου, τις πληροφορίες όλες που κατέχει ο δημόσιος τομέας. Η πρόσβαση και η δυνατότητα ευρύτερης χρήσης αυτού του είδους των πληροφοριών που δίνεται με τις ρυθμίσεις που προωθεί το παρόν νομοσχέδιο περιέχουν εν δυνάμει σημαντικά οφέλη για τους πολίτες, αλλά και για τις επιχειρήσεις που θα προβούν στην εκμετάλλευσή τους. Διάχυση της πληροφορίας, οι ίδιοι κανόνες για τη διαχείριση της δημόσιας πληροφορίας με τους εταίρους μας, ύψιστος βαθμός διαφάνειας, ασφάλεια δικαίου για τους συντελεστές αγοράς, πράγματα που έλειπαν και λείπουν σήμερα στην εποχή του διαδικτύου, στην εποχή της πληροφορίας που θα εξυπηρετεί την καθημερινότητά μας και τη δημοκρατία και την ανταγωνιστικότητα και τη δημόσια ζωή και σωστή δημοκρατική διαχείριση ενός αγαθού που σύμφωνα με τη μελέτη που έκανε η Ευρωπαϊκή Ένωση αντιστοιχεί στο 1% του Α.Ε.Π.. Η αξία –τα είπαμε και την περασμένη εβδομάδα- των πληροφοριών του δημόσιου τομέα ξεπερνά τα 68.000.000.000 ευρώ, μία αξία που επιστρέφεται στον πολίτη.
      Όχι πλέον αγνοημένοι και παραμερισμένοι πολίτες στην ψηφιακή εποχή. Πλέον κάθε πολίτης ή επιχείρηση θα μπορεί με μια απλή αίτηση να έχει πρόσβαση σε πληροφορίες που θα τις αξιοποιήσει είτε για έρευνα είτε για εμπορική εκμετάλλευση καταβάλλοντας ένα λογικό αντίτιμο. Με τη δυνατότητα πρόσβασης που δίνεται από το νομοσχέδιο σε κάθε ενδιαφερόμενο στα έγγραφα του δημόσιου τομέα, παύει και το μονοπωλιακό καθεστώς που κατείχε το δημόσιο και που αφορούσε τα έγγραφά του. Μπορεί βέβαια να αποκτούν οι ιδιώτες και οι επιχειρήσεις τη δυνατότητα αξιοποίησης των πληροφοριών του δημοσίου, όχι όμως ανεξέλεγκτα. Υπάρχει παράλληλη πρόβλεψη για την προστασία των πνευματικών δικαιωμάτων που ανήκουν σε φυσικά ή νομικά πρόσωπα, την προστασία των προσωπικών δεδομένων και την προστασία της δημόσιας τάξης. Και πολύ σωστά από τη δυνατότητα αξιοποίησης των πληροφοριών αυτών εξαιρούνται έγγραφα που κατέχουν δημόσιοι ραδιοτηλεπτικοί φορείς καθώς και τα έγγραφα που βρίσκονται σε μουσεία, βιβλιοθήκες ή σε εκπαιδευτικά, ερευνητικά και πολιτιστικά ιδρύματα. Για τα έγγραφα των εν λόγω ιδρυμάτων περιμένουμε ότι θα ληφθεί, έχει εξαγγελθεί, ειδικότερη ρύθμιση, όπως αναφέρεται στην αιτιολογική έκθεση του νομοσχεδίου. 
      Ειδικά για τις βιβλιοθήκες μια σύντομη παρατήρηση. Σε όλες σχεδόν τις βιβλιοθήκες του εξωτερικού οι ενδιαφερόμενοι χρήστες του περιεχομένου τους έχουν τη δυνατότητα όχι μόνο ηλεκτρονικής πρόσβασης στο υλικό που τους ενδιαφέρει, αλλά και ηλεκτρονικής παραγγελίας του, καταβάλλοντας βεβαίως το αντίστοιχο τίμημα. Δυστυχώς στη χώρα μας τουλάχιστον ακόμα δεν υπάρχει αυτή η δυνατότητα. Και αν υπάρχει, σίγουρα δεν είναι γενικευμένη. Αυτή η έλλειψη δημιουργεί πολύ μεγάλο πρόβλημα στους ενδιαφερόμενους ερευνητές και κατ’ επέκταση αποτελεί εμπόδιο για την ανάπτυξη της έρευνας στη χώρα μας. Θα μπορούσαμε, λοιπόν, θα μπορούσε ο Υπουργός με τη ρύθμιση που θα φέρει πιθανότατα να υπάρχει και πρόβλεψη για την άρση αυτής της δυσκολίας. 
      Τελειώνοντας, θα ήθελα να συγχαρώ τους συντάκτες του νομοσχεδίου για την αλλαγή που προτείνουν στο καθεστώς που ίσχυε μέχρι τώρα για τα τέκνα υπαλλήλου που απεβίωσε κατά την εκτέλεση υπηρεσιακού καθήκοντος. Ξεπερνιέται έτσι το πρόβλημα που υπήρχε, εφόσον τα τέκνα ήταν ανήλικα, με τον ορισμό της πενταετίας για να γίνει χρήση του ευεργετήματος. Αυτά και σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Βλατής. 
      ΙΩΑΝΝΗΣ ΒΛΑΤΗΣ: Κυρίες και κύριοι συνάδελφοι, δύο χρόνια κυβερνητικής θητείας της Νέας Δημοκρατίας  κλείνουμε σε επτά μόλις μέρες. Δυο μόλις χρόνια και η Kυβέρνηση φαίνεται ότι υποφέρει από τα σύνδρομα της πρόωρης γήρανσης. 
      Πού είναι η φρεσκάδα του πρωτάρη, πού είναι η λεβεντιά της νιότης, που είναι οι νέες ιδέες που παρήγαγε η Νέα Δημοκρατία στα χρόνια της αντιπολίτευσης, που είναι η συζήτηση για το μέλλον και την προοπτική της χώρας; 
      Συζητούμε σήμερα, υποτίθεται, ένα νομοσχέδιο για το οποίο ο κάθε καλόπιστος θα μπορούσε να θεωρήσει ότι μας οδηγεί στο μέλλον. Στον αιώνα της πληροφορίας και της γνώσης συζητούμε για την αξιοποίηση με σύγχρονα μέσα του πραγματικά πολύτιμου πληροφοριακού υλικού που έχει παράγει, που έχει συλλέξει και κατέχει σήμερα το δημόσιο, πώς οι Ελληνίδες και οι Έλληνες θα μπορούν γρήγορα, με ασφάλεια και φθηνά να βρίσκουν και να αξιοποιούν τον πλούτο αυτό. Ποια λοιπόν καλύτερη ευκαιρία για να συμφωνήσουμε, να ομονοήσουμε, να εμπλουτίσουμε εμείς με τις ιδέες μας και να παράξουμε ένα χρήσιμο νόμο; 
      Δυστυχώς, κυρίες και κύριοι συνάδελφοι, η πεζή πραγματικότητα μας προσγειώνει ανώμαλα. Αντί να συζητούμε πώς θα οργανωθεί καλύτερα αυτή η προσπάθεια, πώς θα διασφαλίσουμε τα προσωπικά δεδομένα -ας πούμε- με ποιους μηχανισμούς θα εξασφαλίσουμε ότι αυτές οι πληροφορίες δεν θα γίνουν αντικείμενο κερδοσκοπίας, τι βλέπουμε σήμερα;
      Η ίδια η Κυβέρνηση με απόλυτη ευθύνη της υποβαθμίζει αυτό το θέμα, που είναι και ο κορμός, όπως είπα στην αρχή του νομοσχεδίου, στην απλή επικύρωση μιας κοινοτικής οδηγίας. Η ίδια η Κυβέρνηση το υποβαθμίζει ενσωματώνοντας στο νομοσχέδιο αυτό άλλες τόσες διατάξεις που αφορούν άσχετα θέματα διοίκησης, πολλά εκ των οποίων σοβαρά, που θα έπρεπε όμως να αποτελέσουν αντικείμενο ενός άλλου νομοσχεδίου. Η ίδια η Κυβέρνηση στην ουσία του καταψηφίζει το νομοσχέδιο. Γι’ αυτό και θα το καταψηφίσουμε και εμείς, γιατί σήμερα συζητούμε ένα μη νομοσχέδιο. 
      Δεν έφτανε όμως αυτό, κυρίες και κύριοι συνάδελφοι, για να συμπληρωθεί το κακό. Έπρεπε να έρθουν την τελευταία στιγμή και έντεκα τροπολογίες, κυριολεκτικά νύχτα! Και όλα αυτά, για να χαθεί μέσα στο πλήθος, μέσα στην ομίχλη των πολλών τροπολογιών η απαράδεκτη τροπολογία που βάζει βόμβα στα θεμέλια του χάρτη της Τοπικής Αυτοδιοίκησης. Η Κυβέρνηση των υποσχέσεων που χάθηκαν στο δρόμο, η Κυβέρνηση των δήθεν μεταρρυθμίσεων που αποδεικνύεται ότι είναι για πολύ λίγους, η Κυβέρνηση της απραξίας στην εξωτερική πολιτική, η Κυβέρνηση της συγκάλυψης του σκανδάλου των υποκλοπών , του μεγαλύτερου σκανδάλου μετά την Μεταπολίτευση αποδεικνύεται και πρωταθλήτρια της μικροπολιτικής πονηρίας. 
      Και δυστυχώς, σήμερα βλέπω με έκπληξη  και κάποιους συμμάχους της σ’ αυτό το θέμα, οι οποίοι είναι « και με τον αστυφύλαξ και με τον χωροφύλαξ». Προηγουμένως ακούσαμε τον εισηγητή του Κομμουνιστικού Κόμματος, ο οποίος από την μια μεριά κατηγορούσε το ΠΑ.ΣΟ.Κ. και την Νέα Δημοκρατία ότι συμφώνησαν στο θεσμικό πλαίσιο και σήμερα έρχεται να συμφωνήσει με την τροπολογία αυτή. 
      ΑΝΤΩΝΙΟΣ ΦΟΥΣΑΣ: Εμείς είμαστε ειλικρινείς, κύριε συνάδελφε. 
      ΙΩΑΝΝΗΣ ΒΛΑΤΗΣ: Γιατί, κύριε συνάδελφε; Δεν έχουμε δικαίωμα να πούμε την άποψη μας εδώ μέσα στο Κοινοβούλιο;
      ΑΝΤΩΝΙΟΣ ΦΟΥΣΑΣ: Με χαρά σας ακούμε. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. 
      Συνεχίστε, κύριε Βλατή.
      ΙΩΑΝΝΗΣ ΒΛΑΤΗΣ: Δεν έχει το σθένος η Κυβέρνηση να φέρει ολοκληρωμένη πρόταση στη Βουλή για την οργάνωση της Τοπικής Αυτοδιοίκησης, για το αν θέλει λιγότερους και πιο ισχυρούς δήμους, για το αν θέλει περιφερειακή ανάπτυξη ή αν θέλει περισσότερους μικρότερους και αδύναμους Ο.Τ.Α., για να ελέγχονται καλύτερα από την εξουσία. Μα, κύριε συνάδελφε, δεν ξέρετε ότι δεν θα είστε αιωνίως στην εξουσία; Δεν έχει το σθένος να υποστεί τη βάσανο της συζήτησης αυτής, γιατί τότε θα αποκαλυφθεί το έλλειμμα πολιτικής, το έλλειμμα στρατηγικής που χαρακτηρίζει την κυβερνώσα παράταξη.
      Τι κάνατε, λοιπόν, σήμερα; Τι κάνει σήμερα η Κυβέρνηση; Φέρνει τρεις χαρακτηριστικές περιπτώσεις, προεκλογικές δεσμεύσεις. Αλήθεια μόνο τρεις ήταν οι προεκλογικές δεσμεύσεις ή ήταν και άλλες πενήντα τρεις από μικρότερα στελέχη, τις οποίες δεν υλοποιείτε σήμερα; Και γιατί άραγε, σας ρωτώ, μόνο τρεις και όχι και τις υπόλοιπες; Για τις υπόλοιπες ψεύδεστε ή τους κλείνετε το μάτι ότι με παρόμοιες διαδικασίες θα δημιουργήσετε και άλλους αυτόνομους Ο.Τ.Α., κοινότητες ή δήμους; 
      Κύριε Υπουργέ, αποσύρετε αυτήν την τροπολογία. Αντί για τέτοιες διατάξεις φέρτε επιτέλους τον κώδικα Τοπικής Αυτοδιοίκησης. Εδώ και δύο χρόνια από εβδομάδα σε εβδομάδα πάμε.  Ήταν σχεδόν έτοιμος κατά δική σας ομολογία. Ανοίξτε επιτέλους τα χαρτιά σας για τις προτάσεις της Νέας Δημοκρατίας στα θέματα αυτοδιοίκησης στην επικείμενη συνταγματική αναθεώρηση, για τα οποία δε μας είπατε τίποτα. Στα δεκαεπτά σημεία του ο Πρωθυπουργός ξέχασε να αναφέρει την Τοπική Αυτοδιοίκηση. Έχετε άποψη; Θα φέρετε κάποια σημεία; Ανοίξτε τα. Αυτά πρέπει να συζητήσουμε. Αυτά αφορούν το μέλλον της χώρας μας.
      Αποκαλύψτε επιτέλους τις θέσεις σας για την περιφερειακή ανάπτυξη. 
      Μέχρι σήμερα το μόνο που ανακοινώσατε είναι οι πέντε υπερπεριφέρειες, που θα διαχειριστούν τους πόρους του Δ΄ Κοινοτικού Πλαισίου Στήριξης. Ο ασφυκτικός, δηλαδή, έλεγχος από την Κυβέρνηση των πόρων που υποτίθεται ότι πρέπει να κατευθυνθούν προς την περιφέρεια. Ποιος θα τους διαχειριστεί αυτούς τους πόρους; 
      Επιτέλους, πρέπει να μας το πείτε. Επιτέλους ανοίξτε τα χαρτιά σας, κύριε Υπουργέ. Επιτέλους γίνετε χρήσιμοι για τον τόπο μας.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, αγαπητοί συνάδελφοι, πιστεύω ότι η κατατεθείσα τροπολογία τείνει να ακυρώσει το περιεχόμενο του νομοσχεδίου, το οποίο είναι και αξιοζήλευτο και εναρμονισμένο με την ευρωπαϊκή οδηγία. 
      Όλοι μας κατά καιρούς ζούμε την αδυναμία άντλησης πληροφοριών από το δημόσιο. Πιστεύω, δηλαδή, ακράδαντα -κάτι που είναι κοινή πεποίθηση και των πολιτών- ότι η διάδοση και η γνώση των πληροφοριών μέσω του δημοσίου είναι το μέγα ζητούμενο διαχρονικά.
      Ελπίζω, κύριε Υπουργέ, με τη θέσπιση του θεσμικού πλαισίου αυτό να λάβει σάρκα και οστά. Διότι, ως είθισται στην πατρίδα μας, νόμοι υπάρχουν πολλοί, αλλά δυστυχώς δεν υλοποιούνται για να γίνουν κτήμα και της κοινωνίας και των πολιτών.
      Με αφορμή την κατάθεση αυτού του νομοσχεδίου και την ψήφιση, κύριε Υπουργέ, θέλω να πω τα εξής: Έχετε πολλές σωστές ρυθμίσεις για τα ΚΕΠ. Νομίζω ότι είναι η ενδεδειγμένη ευκαιρία να θυμίσει κανείς ότι πρέπει να λάβετε υπ’ όψιν στον υπολογισμό των εργαζομένων, αυτούς που οι νομαρχίες ή οι δήμοι είχαν αποσπάσει -κάτι που το ρυθμίζετε τώρα στο νομοσχέδιο- μονίμους υπαλλήλους, διότι η τότε κυβέρνηση δεν είχε προβλέψει ποιος θα υπογράφει. Όχι μόνο το γνήσιο της υπογραφής. Και οι νομάρχες –τουλάχιστον στην έκφραση των νομαρχιακών Κ.Ε.Π., τουλάχιστον από την εμπειρία του Κιλκίς- ξέρουμε ότι είχαν αποσπασμένους τρεις μονίμους δημοσίους υπαλλήλους, οι οποίοι και πρέπει να συνυπολογιστούν στους εργαζομένους, για να μη μείνουν εκτός των διαδικασιών μονιμοποιήσεως αυτοί που εργάζονταν ως έκτακτο προσωπικό.
      Πριν από τις εκλογές, κύριε Υπουργέ, αγαπητοί συνάδελφοι του ΠΑ.ΣΟ.Κ. –προπάντων, όμως, πρέπει να το λάβει σοβαρά υπ’ όψιν ο Υπουργός και το Υπουργείο- με Κοινή Υπουργική Απόφαση του Υπουργείου Οικονομίας και Οικονομικών και του Υπουργείου Εσωτερικών οι λεγόμενοι «κοινοτικοί εισπράκτορες» είχαν όλοι δια μαγείας μεταταγεί στις Δ.Ο.Υ.. Απέμειναν ως δια μαγείας μόνο πενήντα δευτέρας κατηγορίας τέτοιοι υπάλληλοι. Και καλείστε αυτή την αδικία, κύριε Υπουργέ, σε συνεννόηση με το Υπουργείο Οικονομίας και Οικονομικών –πιστεύω- να τη λύσετε. 
      Έρχομαι τώρα στην πολυθρύλητη τροπολογία. Είμαι πεπεισμένος, αγαπητοί συνάδελφοι και κύριε Υπουργέ, ότι τα ζητήματα που απασχολούν τις κοινωνίες και τους πολίτες δεν μπορεί κανένας ούτε να τα σκεπάσει ούτε να τα αγνοήσει. Και πρέπει κανείς να βρεθεί μπροστά από αυτά τα προβλήματα της κοινωνίας -και αυτό το πράττω χωρίς λαϊκισμό, γιατί ακούστηκαν και όλα τα συναφή όντας Βουλευτής Συμπολιτεύσεως, γιατί δεν έχω ανάγκη από το λαϊκισμό, διότι υπήρξα φύση και θέση λαϊκός, γέννημα και θρέμμα αυτής της λαϊκής αντίληψης- και να πει την αλήθεια κατάματα στον ελληνικό λαό, στους Έλληνες πολίτες και προπάντων στο μέλλον και στην ιστορία της πατρίδας μας.
      Ο «ΚΑΠΟΔΙΣΤΡΙΑΣ» τι ήταν, αγαπητοί συνάδελφοι;
      ΒΑΣΙΛΕΙΟΣ ΟΙΚΟΝΟΜΟΥ: Κυβερνήτης...
      ΚΩΝΣΤΑΝΤΙΝΟΣ ΚΙΛΤΙΔΗΣ: Ήταν κάτι το ιδιαίτερο ως νομοθέτημα; Ήθελε καμία φιλοσοφία να πάρεις μολύβι και χαρτί και να λες κατά τον πιο πρόχειρο τρόπο: «Αυτές οι πέντε κοινότητες κάνουν ένα δήμο», «Αυτές οι δέκα κάνουν έναν άλλο δήμο»; Και αυτό θεωρήθηκε μεγάλη μεταρρύθμιση στην πατρίδα μας.
      Αγαπητοί συνάδελφοι, το ευρωπαϊκό κεκτημένο –γιατί κάποια πράγματα πρέπει να λεχθούν σήμερα με αφορμή αυτή την τροπολογία- λέει αυτό που άλλοι πολιτικοί ονειρεύτηκαν παλαιότερα, από το 1920 και ύστερα και που δυστυχώς δεν έγινε πράξη στην πατρίδα μας. Οι Ευρωπαίοι έκαναν κωμοπόλεις και πόλεις στην περιφέρεια και γι’ αυτό οι δήμοι είναι μεγάλα πληθυσμιακά συγκροτήματα.
      Στην πατρίδα μας αυτό δεν ευτυχήσαμε να το δούμε. Δεν ευτυχήσαμε να δούμε ούτε τις αγροτοπόλεις, ούτε, κατά τη σύγχρονη πολιτική έκφραση, τις κωμοπόλεις και τα κεφαλοχώρια. Αυτή είναι η αναγκαιότητα που αναδεικνύεται, εάν θέλουμε να είμαστε ειλικρινείς, για την ανασυγκρότηση της περιφέρειας. Η έκκληση γίνεται προς τον κύριο Υπουργό και το αρμόδιο Υπουργείο. Εάν με ειλικρίνεια προσεγγίσουμε την ανασυγκρότηση της περιφέρειας, πρέπει υποχρεωτικά να κάνουμε εστίες ζωής συγκεντρωμένες.
      Βλέπω τον παριστάμενο κ. Τσοχατζόπουλο, που κάποτε ήταν Υπουργός Εσωτερικών. Είχε ξεκινήσει μία προσπάθεια με τα Συμβούλια Περιοχής. Οι προκαθήμενοί του είχαν κάνει τις γεωγραφικές ενότητες, για να θυμίσω την ιστορική διαδρομή αυτής της εξέλιξης. Αυτά προέβλεπε ο τότε νομοθέτης ότι θα συντείνουν και θα συγκλίνουν στη δημιουργία μεγάλων εστιών ζωής στην περιφέρεια, για να μπορέσουμε να δώσουμε την προσομοίωση της ζωής της περιφέρειας με των αστικών κέντρων.
      Ειδάλλως εθελοτυφλούμε, αγαπητοί συνάδελφοι, εάν νομίζουμε ότι συνενώσεις τύπου «ΚΑΠΟΔΙΣΤΡΙΑ» διοικητικού χαρακτήρα, μπορούν  να λύσουν το πρόβλημα της περιφέρειας. Με αφορμή αυτήν την τροπολογία ένιωσα την ανάγκη αυτές οι προτάσεις να κατατεθούν σ’ αυτήν την Αίθουσα και γι’ αυτό το λόγο το πράττω.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      Όσον αφορά στον «ΚΑΠΟΔΙΣΤΡΙΑ», πόσα κίνητρα δόθηκαν τότε, αγαπητοί συνάδελφοι; Τι να πρωτοθυμηθεί κανείς; Πόσα πάρθηκαν πίσω αυτήν τη στιγμή που μιλάμε σ’ αυτήν την Αίθουσα; Τι απέμεινε τελικά από το όλο αυτό εγχείρημα; Πώς μπορεί κάποιος να λέει ότι δεν θα ανοίξει το θέμα «ΚΑΠΟΔΙΣΤΡΙΑ»; Επικαλούνται οι συνάδελφοι και οι κυβερνώντες του ΠΑ.ΣΟ.Κ ότι δήθεν έφεραν το τέλειο ιδεολόγημα, το τέλειο δημιούργημα. Μα, δεν το ζει η ύπαιθρος αυτό. Δεν υπάρχει αυτή η αλήθεια καταγεγραμμένη σ’ αυτή τη μικρή ιστορική διαδρομή. Είναι επιτακτική η ανάγκη να ανοίξει το θέμα. Όχι ότι δεν έχει συνέχεια το κράτος. Όχι ότι δεν πρέπει κανείς να λάβει υπ’ όψιν του ό,τι έγινε. Όμως, είναι δεδομένο ότι πρέπει να αναδιαταχθεί  και να ξαναγίνει ο γεωγραφικός, κοινοτικός και δημοτικός χάρτης στην περιφέρεια. 
      Έτσι, λοιπόν, στην ιδιαίτερη πατρίδα μου ο «ΚΑΠΟΔΙΣΤΡΙΑΣ» προέβλεπε ύπαρξη ιστορικών κοινοτήτων. 
      Νομίζω, κύριε Υπουργέ, ότι η Νέα Σάντα ήταν από τότε το αίτημα της ιστορικής κοινότητας του Ποντιακού Ελληνισμού, αίτημα του παγκόσμιου Ποντιακού Ελληνισμού. 
      Σας καταθέτω το αίτημα της Πανποντιακής Ομοσπονδίας Ελλάδος, που επιμένει σ’ αυτό. Οφείλουμε να σκύψουμε με περισσότερο σεβασμό στο αίτημα αυτό.
      (Στο σημείο αυτό ο Βουλευτής κ. Κωνσταντίνος Κιλτίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εάν, αγαπητοί συνάδελφοι του ΠΑ.ΣΟ.Κ., θέλετε να υλοποιήσετε τις επιταγές που δεν υλοποιήσατε τότε, να σκύψετε και εσείς κατά τα ιστορικά κεκτημένα του νομοσχεδίου του «ΚΑΠΟΔΙΣΤΡΙΑ», να συζητήσετε και να ζητήσετε το Δοξάτο, ο Χορτιάτης, η Σάντα να δικαιούνται αυτή την ιστορικότητα και την ανάδειξή τους.
      Πιστεύω, αγαπητοί συνάδελφοι, ότι σ’ αυτήν τη ζωή, εφόσον τα νομοθετήματα το επιτρέπουν, θα πρέπει να θυμηθούμε τα λόγια ενός δασκάλου μου. Και εάν σ’ αυτήν τη ζωή αρνούνται κάποιοι ότι υπάρχουν γονίδια, που υπάρχουν γονίδια, τουλάχιστον ας σεβαστούμε ότι υπάρχουν μνημίδια. Η Νέα Σάντα και ο Ποντιακός Ελληνισμός δικαιούνται την εστία τους, αυτή που θα αντιπροσωπεύει την ιστορία της γενοκτονίας του Ποντιακού και του ευρύτερου Ελληνισμού και το αίτημα της σημερινής αναγκαιότητας που αναδεικνύει ο «ΚΑΠΟΔΙΣΤΡΙΑΣ» και η πραγματικότητα της σημερινής τροπολογίας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κιλτίδη.
      Το λόγο έχει ο συνάδελφος κ. Απόστολος Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, με το συζητούμενο νομοσχέδιο ενσωματώνεται στην ελληνική έννομη τάξη η υπ’ αριθμ. 98/2003 οδηγία του Ευρωπαϊκού Κοινοβουλίου και Συμβουλίου με την οποία παρέχεται το δικαίωμα εκμετάλλευσης των πληροφοριών και των πληροφοριακών πόρων του δημοσίου τομέα από επιχειρηματικούς, οικονομικούς, κοινωνικούς, επιστημονικούς, διοικητικούς τομείς, δηλαδή, επιδιώκεται χωρίς φραγμούς και γραφειοκρατικούς περιορισμούς να γίνει η ακώλυτη χρήση από το σύνολο των πολιτών και των κοινωνιών αυτού του τεράστιου πλήθους των πληροφοριών που συγκεντρώνει, παράγει και επεξεργάζεται ο Δημόσιος Τομέας.
      Αναμφίβολα οι πληροφορίες που συγκεντρώνει ο Δημόσιος Τομέας αποτελούν αγαθό τεράστιας οικονομικής, κοινωνικής και αναπτυξιακής σημασίας και πρέπει να διαχέονται χωρίς περιορισμούς και διακρίσεις σε όλους τους πολίτες.
      Ο δρόμος προς την αξιοποίηση της Κοινωνίας της Πληροφορίας με την ταχύτατη ανάπτυξη των νέων τεχνολογιών, τη ψηφιακή πραγματικότητα, τη χρήση του διαδικτύου για κάθε σχεδόν ενασχόληση και σκοπό, συνιστά μελλοντικό μονόδρομο για την οικονομική ανάπτυξη, την καταπολέμηση της φτώχειας και της ακρίβειας και πολύ περισσότερο την καταπολέμηση του σύγχρονου κοινωνικού εφιάλτη που είναι δυστυχώς γνωστός σε όλους μας ως ανεργία.
      Στο δεύτερο κεφάλαιο ρυθμίζονται διάφορα διοικητικά θέματα του Υπουργείου και ειδικότερα: Θέματα οργάνωσης, στελέχωσης και λειτουργίας των Κ.Ε.Π. Ο πρόχειρος, θα έλεγα, και προεκλογικός σχεδιασμός ίδρυσης των Κ.Ε.Π., που έκανε η κυβέρνηση του ΠΑ.ΣΟ.Κ. αποκάλυψε στην πράξη μεγάλες αδυναμίες λειτουργίας. Καταγράφει ομηρίες υπαλλήλων που διορίστηκαν όπως διορίστηκαν και τώρα έρχεται η Κυβέρνηση της Νέας Δημοκρατίας να δώσει ουσιαστικές και λειτουργικές και γιατί όχι και λυτρωτικές λύσεις.
      Άξια προσοχής και δικαίας κοινωνικής επιδοκιμασίας κρίνεται η διάταξη η οποία αφορά πρόσληψη στο δημόσιο συγγενούς προσώπου αποβιώσαντος κατά την εκτέλεση του καθήκοντος, όπως και άλλες διατάξεις με τις οποίες ρυθμίζονται εκκρεμή θέματα δήμων και κοινοτήτων. 
      Ασπίδα, όμως, προστασίας και ελπίδας και μεγάλης κρατικής φροντίδας συνιστά η τροπολογία που αφορά τα στεγαστικά προγράμματα αποκατάστασης των Ελλήνων τσιγγάνων και ιδιαίτερα η επαγγελματική αποκατάσταση των κοινωνικών ομάδων και των ατόμων που καθίστανται άνεργοι συνεπεία ομαδικών απολύσεων επειδή έκλεισαν οι επιχειρήσεις όπου εργαζόντουσαν.
      Κύριε Υπουργέ, η πρωτοποριακή αυτή θεσμοθέτηση ειδικού καθεστώτος μερικής απασχόλησης στο δημόσιο, στους Ο.Τ.Α., στα διάφορα νομικά πρόσωπα, στους δημόσιους οργανισμούς, για τα άτομα που διαβιούν σε περιοχές με έντονο πρόβλημα ανεργίας ή γιατί έχασαν τη δουλειά τους από το κλείσιμο των επιχειρήσεων, συνιστά πέρα πάσας αμφιβολίας γενναία πολιτική απόφαση κοινωνικής ευθύνης και ευαισθησίας. Και γι’ αυτό πρέπει τουλάχιστον αυτή τη διάταξη να την ψηφίσουμε όλοι. 
      Όμως, κύριε Πρόεδρε, το εξόχως αυτό κοινωνικό, διοικητικό αλλά αναπτυξιακό και τεχνολογικά σύγχρονο νομοσχέδιο το επισκιάζει δυστυχώς η τροπολογία για την αυτονόμηση από τους «Καποδιστριακούς Δήμους» των τεσσάρων κοινοτήτων. Και μάλιστα στο σημείο αυτό επιχαίρουν οι συνάδελφοι του ΠΑ.ΣΟ.Κ. διερωτώμενοι γιατί κάποιοι Βουλευτές της Κυβέρνησης διατυπώνουν αμφιβολίες και αιτήματα να γίνουν και ακόμη περισσότερες αυτονομήσεις. Και πολύ περισσότερο επιχαίρουν γιατί γίνονται κινητοποιήσεις των τοπικών κοινωνιών.
      Κύριοι συνάδελφοι του ΠΑ.ΣΟ.Κ., αυτές οι κινητοποιήσεις των πολιτών, αυτές οι τοποθετήσεις των κυβερνητικών Βουλευτών επί της συγκεκριμένης τροπολογίας, είναι η φωνή της άλλης Ελλάδας, είναι η φωνή της Περιφέρειας, είναι η φωνή των αδικιών που συσσωρεύσατε εσείς τσουβαλιάζοντας τις κοινότητες σε δήμους που πραγματικά δεν είχαν καμία ψυχολογική επαφή μεταξύ τους. 
      Και σ’ αυτό το σημείο θα μου επιτρέψετε να επικαλεστώ την τροπολογία την οποία κατέθεσε ο εκλεκτός συνάδελφος κ.Παπαγεωργίου του ΠΑ.ΣΟ.Κ. Δεν θα αναφέρω τους αντικειμενικούς λόγους πάνω στους οποίους στηρίζει το αίτημά του για αυτονόμηση μιας κοινότητας. Σας διαβάζω μόνο «…το εν λόγω αίτημά τους βρίσκει έρεισμα και στα δημοκρατικά ιδεώδη, σύμφωνα με το οποίο οι πολίτες δικαιούνται και οφείλουν να έχουν κυρίαρχη γνώμη για τον τρόπο που θα αυτοδιοικηθούν και όχι χωρίς ψυχική διάθεση και τη βούληση να παραμένουν στη διοικητική δομή ενός Οργανισμού Τοπικής Αυτοδιοίκησης ο οποίος αισθάνεται ότι δεν τους εκφράζει...»
      Αυτά, κύριοι συνάδελφοι του ΠΑ.ΣΟ.Κ. τα αμφισβητείτε; Έγιναν ή δεν έγιναν στην πράξη; 
      Και λέει από το Βήμα αυτό ο Κοινοβουλευτικός Εκπρόσωπος του ΠΑ.ΣΟ.Κ.: «Δεν θα γίνουμε μέρος του προβλήματος». 
      Κύριοι συνάδελφοι, δεν είστε μέρος του προβλήματος, είστε το όλο πρόβλημα. Εσείς δημιουργήσατε το πρόβλημα. Δεν το δημιουργήσαμε εμείς. Και εμείς ερχόμαστε ως Κυβέρνηση της Νέας Δημοκρατίας να άρουμε τις αδικίες.
      Θεωρώ πραγματικά ευτυχή αυτή την ώρα, που έρχεται η συγκεκριμένη τροπολογία για τις τέσσερις συγκεκριμένες κοινότητες.
      Θα ήθελα όμως να επισημάνω, κύριε Υπουργέ, ότι σας δίνεται η χρυσή ευκαιρία να αποκαταστήσει η Κυβέρνηση της Νέας Δημοκρατίας όλες αυτές τις αδικίες, διότι πράγματι οι αδικίες είναι και δεδομένες και καταγεγραμμένες, αυτό δεν το αμφισβητεί κανείς.
      Θα ήθελα να απευθυνθώ προς τους συναδέλφους του ΠΑ.ΣΟ.Κ. και να τους πω το εξής: Δεν είναι θέμα ικανοποίησης υποσχέσεων, κύριοι συνάδελφοι,  η τροπολογία η οποία καλούμαστε να ψηφίσουμε. Είναι δημοκρατικό χρέος να σεβαστούμε τη βούληση των πολιτών, το δικαίωμά τους να αυτοδιοικηθούν, όπως πιστεύουν. Εσείς βεβαίως, συμπεριφερόμενοι τότε αλαζονικά και ετσιθεληματικά, τους τσουβαλιάσατε σε αταίριαστους δήμους και κοινότητες.
       Κύριε Υπουργέ, αναμφισβήτητα ο ν. 2539/1997 που θέσπισε τη σημερινή πρωτοβάθμια Τοπική Αυτοδιοίκηση,  δηλαδή τους «Καποδιστριακούς Δήμους», υπήρξε προϊόν αναγκαστικής συνένωσης. Κυριάρχησαν δυστυχώς καθαρά κομματικές σκοπιμότητες από τους τότε κρατούντες και νομοθετούντες. Αβασάνιστα -θα έλεγα- και αλαζονικά διέγραψαν μονοκονδυλιά ιστορικά και εκπαιδευτικά δεδομένα, οικονομικά, κοινωνικά, πολιτιστικά ήθη και έθιμα, νοοτροπίες και θεσμούς, διοικητικές αρμοδιότητες και αναπτυξιακές δυνατότητες και διαμόρφωσαν ένα πλέγμα Τοπικής Αυτοδιοίκησης, στο οποίο δυστυχώς μέχρι σήμερα πολλές κοινότητες δεν κατόρθωσαν να ενσωματωθούν. 
      Η Νέα Δημοκρατία ως αντιπολίτευση τότε είχε καταγράψει όλες αυτές τις αδικίες, τις είχε αναδείξει και είχε ζητήσει –αλλά επί ματαίω- την αποκατάσταση από τους τότε κυβερνώντες. Και θα μου επιτρέψετε, κύριε Υπουργέ, να πω το εξής: Το ότι έγιναν καταφανείς αδικίες, το ότι κυριάρχησαν κομματικοί υπολογισμοί, το ότι αγνοήθηκαν και περιφρονήθηκαν προκλητικά η βούληση και τα δικαιώματα των πολιτών κατά την αναγκαστική συνένωση, ούτε μας επιτρέπεται να τα λησμονήσουμε ούτε να τα ξεπεράσουμε. Πιστεύω ότι χρειάζεται αναδιάταξη σε ορισμένες περιπτώσεις των Καποδιστριακών Δήμων και Κοινοτήτων, σύμφωνα με το θέλημα των κατοίκων.  Συνιστά οφειλόμενο χρέος και σε καμία περίπτωση δεν μπορεί να εκληφθεί ως πολυδιάσπαση του «ΚΑΠΟΔΙΣΤΡΙΑ». 
      Ιδιαίτερα στο Νομό Αιτωλοακαρνανίας, από τον οποίο κατάγομαι, υπάρχουν συγκεκριμένες περιπτώσεις που έχουν καταγραφεί αδικίες. Ο Δήμος Αγίου Κωνσταντίνου, μοναδικός Δήμος στην Ελλάδα, καταργήθηκε για να ενσωματωθεί με τον άλλο, διότι έτσι εξυπηρετούντο οι ψήφοι και οι κομματικές σκοπιμότητες των τότε κυβερνώντων. Η μεγάλη Κοινότητα Κατοχής με τρεισήμισι χιλιάδες κατοίκους ενσωματώθηκε σε ένα Δήμο που δεν έίχαν ποτέ καμία σχέση μεταξύ τους. Όχι μόνο αυτό, αλλά δημιουργήθηκε και ένας δήμος, ο οποίος πήρε μισές κοινότητες από την Επαρχία Μεσολογγίου και μισές κοινότητες από την Επαρχία Ναυπάκτου, με αποτέλεσμα και σήμερα ακόμα αλλού να πληρώνουν το φως, αλλού να πληρώνουν το νερό, αλλού να πληρώνουν το τηλέφωνο, αλλού να πηγαίνουν για ληξιαρχικές πράξεις. Αντιλαμβάνεστε ότι αυτές οι αδικίες είναι καταγεγραμμένες και πρέπει να δικαιωθούν. 
      Θα μου επιτρέψετε όμως, κύριε Πρόεδρε, γιατί πιστεύω ότι χρειάζεται και μία πρόταση. Το πρόβλημα είναι δύσκολο. Ασφαλώς και έχει περάσει σημαντικό χρονικό διάστημα και έχουν παγιωθεί κάποιες καταστάσεις, αλλά ουδέποτε μπορεί να ξεχαστούν και να ξεπεραστούν οι αδικίες αυτές, για τις οποίες υπεύθυνες είναι οι τότε κυβερνήσεις του ΠΑ.ΣΟ.Κ..
      Εγώ θα χαιρετήσω την άποψη του Συνασπισμού που ζήτησε πράγματι αναδιάταξη σε πολλές περιπτώσεις των δήμων και κοινοτήτων. Θεωρώ ότι είναι απαραίτητο να δημιουργηθεί ένα θεσμικό πλαίσιο αναδιάταξης δήμων και κοινοτήτων με προκαθορισμένα κριτήρια και προϋποθέσεις. Ιδιαίτερα για τις επερχόμενες εκλογές στους Ο.Τ.Α., Νομαρχιακές και Δήμων, πιστεύω ότι όσες κοινότητες επιθυμούν να αποσπαστούν από κάποιους δήμους και να ενσωματωθούν σε ένα άλλο δήμο, διότι έτσι εξυπηρετούνται εκπαιδευτικά και κοινωνικά, πρέπει να τους δοθεί το δικαίωμα από τώρα να γίνει, με απόφαση βεβαίως των Δημοτικών Συμβουλίων. 
      Εάν πρόκειται επίσης για συνένωση δήμων -που υπάρχει και αυτό καταγεγραμμένο, κάποιοι δήμοι θεωρούνται μικροί και θέλουν να συνενωθούν- θα πρέπει με αποφάσεις των διοικητικών συμβουλίων τους να τους το επιτρέψετε τώρα να γίνει. Αλλά για όσες κοινότητες θέλουν να αυτονομηθούν ή να συγκροτήσουν ακόμα και έναν καινούργιο δήμο, εφ’ όσον πληρούν τις προϋποθέσεις και τα κριτήρια που θα ορίσει το θεσμικό πλαίσιο το οποίο θα κοινολογηθεί, εκτιμώ ότι είναι μεγάλη ευκαιρία στις εκλογές που θα γίνουν μεθαύριο, στις 13 του Νοέμβρη, να στηθεί μια ακόμη κάλπη, και να γίνει δημοψήφισμα για όλους εκείνους που θέλουν να δημιουργήσουν αυτόνομη κοινότητα ή αυτόνομους δήμους, ένα δημοψήφισμα η εγκυρότητα του οποίου δεν θα αμφισβητείται από κανέναν απολύτως, δεδομένου ότι θα γίνει και με δικαστικούς αντιπροσώπους και εκεί ο καθένας θα σκεφτεί ψύχραιμα αν θα πρέπει να αυτονομηθεί ή αν θα πρέπει να προσκολληθεί σε κάποιο δήμο και το λέω αυτό, κύριε Πρόεδρε, διότι εκτιμώ και πιστεύω ότι στο μέλλον ασφαλώς και χρειάζεται ένας νέος χάρτης Τοπικής Αυτοδιοίκησης και είναι πολύ ενδεχόμενο να πάμε και σε λιγότερους δήμους ή να πάμε και σε λιγότερες νομαρχίες ή να πάμε και σε λιγότερες Περιφέρειες.
      Γι’ αυτό λοιπόν και καλώ εδώ τους βουλευτές του ΠΑ.ΣΟ.Κ. να συνειδητοποιήσουν ότι έγιναν αδικίες. 
      Αυτός ο κόσμος που διαδηλώνει και διαμαρτύρεται σήμερα δεν ζητάει τίποτα άλλο παρά να αποκαταστήσουμε τις αδικίες. Κατά συνέπεια οφείλουμε να συμβάλουμε σε αυτή την κατεύθυνση ούτως ώστε να αρθούν οι αδικίες και να πάμε στον μέλλον σε ένα χάρτη της Τοπικής Αυτοδιοίκησης που θα είναι και αποτελεσματικός και δίκαιος. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ο συνάδελφος κύριος Όθωνας Εμμανουήλ έχει το λόγο.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. 
      Στην παρέμβασή του ο Υπουργός την Πέμπτη εξέφρασε σε κάποιο σημείο της ομιλίας του τη λύπη του γιατί κάποιες λεπτομέρειες που περιλήφθηκαν στο νομοσχέδιο μονοπωλούν την ουσία της συζήτησης αφήνοντας στη σκιά τις τόσο ουσιαστικές ρυθμίσεις που ο κορμός του νομοσχεδίου επιφέρει σε σχέση με την περαιτέρω χρήση των πληροφοριών του δημόσιου τομέα. Άραγε ποιος ευθύνεται γι’ αυτό; Ένας Υπουργός που πράγματι θέλει να προστατέψει τη συζήτηση ενός νομοσχεδίου, το κάνει πάρεργο μιας συρραφής τροπολογιών ασχέτων θεμάτων που καταργούν στην ουσία το νομοσχέδιο και μεταφέρουν το κέντρο βάρους της συζήτησης και όταν μάλιστα έχει πλήρη επίγνωση ότι μεταξύ αυτής της σωρείας των τροπολογιών περίοπτη θέση κατέχει και αποδείχθηκε στην πράξη και δεν νομίζω ότι πάσχει από πολιτική προβλεπτικότητα ο κύριος Υπουργός, αυτή η τροπολογία της ντροπής, η τροπολογία του πολιτικού αμοραλισμού, η τροπολογία που έπρεπε να έρθει νύχτα την Παρασκευή της 17ης του Φλεβάρη, γιατί δεν αντέχει προφανώς το φως της ημέρας. Η τροπολογία που μετέτρεψε σε λίγα εικοσιτετράωρα ολόκληρη την Ελλάδα σε μια μορφή που κατά τα άλλα ταιριάζει με την επικαιρότητα, σε μια μορφή καρνάβαλου. Και το άρμα αυτού του καρνάβαλου είναι η Πλατεία Συντάγματος και από σήμερα η Βουλή και θα συνεχιστεί και αύριο. 
      Κύριε Υπουργέ, η σχέση της παράταξής σας με την αντίληψη της αποκέντρωσης, με την Αυτοδιοίκηση και το ρόλο της είναι ιστορικά γνωστή. Δεν έχουν ούτε οι πολίτες και πολύ περισσότερο εμείς καμία ιδιαίτερα απαίτηση ειλικρινά από εσάς, παρά μόνο μια. Αφού δεν μπορείτε και δεν θέλετε, είναι προφανές να δημιουργήσετε, τουλάχιστον μη καταστρέφετε. Γιατί ανεξαρτήτως διακηρύξεων είναι  σε όλους γνωστά και ήταν εκ των προτέρων γνωστά τα αποτελέσματα αυτής σας της πρωτοβουλίας. Είναι ήδη ορατά. Με αποκλειστική ευθύνη της Κυβέρνησής σας τροφοδοτήθηκε μια σοβαρότατη κρίση στην αυτοδιοίκηση της χώρας και αντί σήμερα εν όψει των αυτοδιοικητικών εκλογών του Οκτωβρίου, να συμβάλετε στο να ανοίξει μια συζήτηση επί της ουσίας για το παρόν και το μέλλον των αυτοδιοικητικών θεσμών, για καλύτερες και φιλικότερες υπηρεσίες προς τον πολίτη, για το ποια σχήματα και μέσα από ποιες νέες πρωτοβουλίες, μέσω ενός ανοικτού διαλόγου που μπορούμε να καταλήξουμε ως πολιτικό σύστημα θα υπηρετήσουν ικανοποιητικότερα τις αναπτυξιακές ανάγκες της χώρας, τι κάνετε; Αφυπνίζετε τοπικιστικά ένστικτα, υποδαυλίζετε διχασμούς, υιοθετείτε λαϊκίστικα επιχειρήματα, επιβραβεύετε παρωχημένες αντιλήψεις που δεν ταιριάζουν σε μια σύγχρονη προοδευτική ευρωπαϊκή κοινωνία που θέλουμε να πιστεύουμε ότι μετά από χρόνια η ελληνική κοινωνία πήρε τέτοια χαρακτηριστικά.
      Το κάνετε, κύριε Υπουργέ, για λόγους πελατειακούς, για λόγους μικροκομματικούς και για όλους αυτούς τους λόγους δεν διστάζετε να προβάλετε το δικό σας σύγχρονο όραμα για την Αυτοδιοίκηση στην πατρίδα μας. Δυστυχώς το όραμά σας δεν είναι άλλο παρά η επιστροφή στον κοινοτάρχη- ληξίαρχο. Όλους αυτούς τους ανθρώπους που το ΠΑ.ΣΟ.Κ. με τις θεσμικές του παρεμβάσεις έκανε να ξεχάσει η ελληνική ύπαιθρος που είχαν στην τσέπη τους τη σφραγίδα και έδιναν βεβαιώσεις θανάτου και γέννησης και ασκούσαν με πολύ μεγάλη επιμέλεια την αρμοδιότητα των νεκροταφείων.
      Και μάλιστα, στην επιχειρηματολογία που αφορά στο ότι δήθεν εμείς δεν ανοίγουμε συνολικά το θέμα, αλλά επεμβαίνουμε σε κάποιες οριακές –δήθεν- με ιδιαίτερα χαρακτηριστικά περιπτώσεις, τα ίδια τα Πρακτικά της Βουλής από τις παρεμβάσεις τόσο του αξιότιμου εισηγητή της Πλειοψηφίας όσο και του ίδιου του κυρίου Υπουργού ουσιαστικά δείχνουν την πραγματική πρόθεση. 
      Μ’ αυτήν την τροπολογία ανοίγουμε τη συζήτηση, τροφοδοτούμε όλες τις εστίες -που είτε διατηρούνταν σ’ έναν βαθμό είτε είχαν ουσιαστικά σιγάσει- όπου βρήκαν φωνή ξανά δεκάδες περιπτώσεις σε όλη την Ελλάδα και τους κλείνουμε το μάτι ότι μετά την ψήφιση του Κώδικα Δήμων και Κοινοτήτων, εδώ είμαστε –λέει- να δούμε πάλι ξανά οριακές περιπτώσεις, να δούμε πού υπάρχει η μεγαλύτερη δυνατή συναίνεση και να παρέμβουμε ξανά στο θέμα. Αν αυτό δεν είναι η ουσιαστική κατάργηση του Σχεδίου Καποδίστρια, δεν μπορώ να καταλάβω τι είναι όλη αυτή η αντίληψη, η πρακτική και η τακτική. Πείτε το ευθέως δεδομένου ότι ήδη σε τοποθετήσεις αρκετών –για να μην πω των περισσοτέρων- συναδέλφων της Πλειοψηφίας είναι σαφής η αντίληψη και καταγράφεται. Δεν πιστεύετε στο θεσμό και θέλετε να τον καταργήσετε.
      Εν πάση περιπτώσει, κύριε Υπουργέ, εγώ σας λέω απολύτως ειλικρινά ότι θα προτιμούσα να δηλώσετε τη «δόξα» του Πετρόμπεη Μαυρομιχάλη και να «δολοφονήσετε» τον Καποδίστρια. Καταργήστε τον, αφού αυτή είναι η αντίληψή σας! Λυπάμαι που επιλέγετε το ρόλο του «Εφιάλτη» και ανοίγετε την κερκόπορτα εκείνη που θα επιφέρει το ίδιο αποτέλεσμα με μια πολύ συγκεκριμένη και οδυνηρή για τον τόπο διαδικασία και αποτέλεσμα.
      Πιστεύω ότι συμφωνούμε –θεωρητικά, γιατί πρακτικά εσείς άλλα δείχνετε- ότι το μέλλον των θεσμών είναι μια πολύ σοβαρή υπόθεση για να γίνεται βορά σε φθηνούς μικροκομματικούς υπολογισμούς, σε αλόγιστες προεκλογικές υποσχέσεις και σε πελατειακές λογικές.
      Επίσης, κύριε Υπουργέ, επειδή στην παρέμβασή σας την προηγούμενη Πέμπτη λόγω του μεγάλου βάρους της ενοχής γι’ αυτήν την πράξη φαίνεται ότι ψάχνετε συνενόχους και κάνετε μια αναφορά σε συναδέλφους από την Κοινοβουλευτική Ομάδα του ΠΑ.ΣΟ.Κ. που δήθεν υιοθετούν αιτήματα ή περιφέρονται υιοθετώντας αιτήματα, θέλω να σας καταστήσω σαφές ότι η θέση του ΠΑ.ΣΟ.Κ. είναι καθαρή, διαυγής, στέρεη και αδιαπραγμάτευτη. Πιστεύουμε ότι η αναγκαιότητα του παρόντος και του μέλλοντος είναι ευρύτερα και ισχυρότερα πολιτικά, βιώσιμα αυτοδιοικητικά σχήματα. Επίσης, λέμε ότι με το όποιο πρόσκαιρο κόστος, η αναγκαιότητα για τη χώρα είναι οι ευρύτερες συνενώσεις και προτείνουμε ένα δεύτερο κύκλο συνενώσεων
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Παράλληλα, λέμε ότι οι όποιες τυχόν χωροταξικές αδυναμίες μπορούν να διορθωθούν στο πλαίσιο αυτού του νέου σχεδιασμού, μπαίνοντας αυτές οι περιπτώσεις σε ακόμα μεγαλύτερα σχήματα. Όμως, ως ΠΑ.ΣΟ.Κ. λέμε ρητά και κατηγορηματικά «όχι» σε οποιαδήποτε συζήτηση αυτονόμησης κοινοτήτων. Δεν συμπράττουμε, δεν συνεργούμε, δεν υιοθετούμε τέτοια αιτήματα! Πρέπει να καταλάβετε καλά ότι το έγκλημα θα το κάνετε μόνος σας! 
      Κλείνοντας, θα μου επιτρέψετε να σας κάνω μία ιδιαίτερη αναφορά, γιατί εάν στις τρεις κατ’ αρχήν περιπτώσεις που υιοθετείτε και δικαιώνετε –εντός εισαγωγικών- κάνετε λάθος, στη μία εξ αυτών που αφορά το Νομό μου -και αναφέρομαι στα Ζωνιανά- κάνετε έγκλημα, κύριε Παυλόπουλε! Κάνετε έγκλημα, διότι πρόκειται για ένα αίτημα που δεν το υιοθετεί καν η πλειοψηφία της τοπικής κοινωνίας και πιθανόν να μην το ξέρετε, αλλά πρόκειται για μια δυναμική και οργανωμένη μειοψηφία που έχει επιβάλλει όρους διεξαγωγής της συζήτησης στην περιοχή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε! Σας παρακαλώ επιτρέψτε μου να συνεχίσω, γιατί είναι πολύ χρήσιμο να καταλάβει ο κύριος Υπουργός ότι αυτό το ζήτημα εκτός από τις άλλες προεκτάσεις, έχει και κοινωνικές και δεν θα ήθελα, αν ο λαός και ο  Θεός θέλει –από διαφορετική, βέβαια, πλευρά των εδράνων- να συνυπάρξουμε στο μέλλον, να επικαλεστώ αυτό που σας λέω σήμερα, κύριε Παυλόπουλε! 
      Είπατε προχθές ότι δεν τους θέλει κανείς, ούτε τα Ανώγεια ούτε ο Δήμος Κουλούκωνα. Σας πληροφορώ ότι στο Δήμο Κουλούκωνα, η Κοινότητα Ζωνιανών λειτουργεί τα τελευταία δύο χρόνια χωρίς πρόβλημα. Δεν υπάρχει αυτή η διάσταση για την οποία σας έχουν πείσει διάφοροι πολιτικοί παράγοντες -ισχυρότατοι- και εκτός Νομού Ρεθύμνου και οι οποίοι σας οδήγησαν στην υιοθέτηση ενός αιτήματος, το οποίο δεν εκφράζει καν την τοπική κοινωνία, εκτός από τη θεσμική και πολιτική διαφωνία που εμείς ως ΠΑ.ΣΟ.Κ. έχουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Δράττομαι της ευκαιρίας να αναφέρω απλώς –με αφορμή αυτά που είπε ο κ. Όθωνας, αλλά όχι απευθυνόμενος στον κ. Όθωνα- ότι πέρα από τα κόμματα, οι Βουλευτές, βάσει του άρθρου 60 παράγραφος 1 του Συντάγματος, έχουν το δικαίωμα απεριόριστης έκφρασης γνώμης. Παρακαλώ αυτό να γίνει σεβαστό. Δεν υπάρχουν μόνο κόμματα. Υπάρχουν και Βουλευτές, που λειτουργούν εδώ ως μέλη της Εθνικής Αντιπροσωπείας. 
      Το λόγο έχει ο κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, πιστεύω ότι πρέπει να ξεκινήσουμε από τη διαπίστωση ότι σήμερα η Εθνική μας Αντιπροσωπεία συζητάει ουσιαστικά τέσσερα νομοσχέδια σε ένα. «Συσκευασία»! 
      Κύριε Υπουργέ, η πρακτική σας –θα το πούμε για άλλη μια φορά από αυτό εδώ το Βήμα- υποβαθμίζει και αποδυναμώνει τη λειτουργία της δημοκρατίας μας. Ευθύνες έχει και το Προεδρείο, κύριε Πρόεδρε. Δεν μπορεί ο κύριος Υπουργός να ενσωματώνει δεκατρείς διαφορετικές τροπολογίες σε τρεις, για να είναι τυπικά εντάξει απέναντι στον Κανονισμό. Δεν μπορεί ο κύριος Πρωθυπουργός να απουσιάζει από τη Βουλή, να μην έρχεται στην Ώρα του Πρωθυπουργού και την τακτική της υποβάθμισης του Κοινοβουλίου να τη συνεχίζουν και οι Υπουργοί του. 
      Θέλω να ξεκινήσω από τον κορμό του σχεδίου νόμου. Είναι η ενσωμάτωση της οδηγίας για την περαιτέρω χρήση των πληροφοριών του δημόσιου τομέα. Και επειδή άκουσα πολύ καλά λόγια από τους συναδέλφους της Νέας Δημοκρατίας γι’ αυτήν την οδηγία, θέλω να γνωρίζετε ότι ο συμβιβασμός έγινε, όταν η Ελληνική Προεδρία είχε την ευθύνη του συμβιβασμού. 
      Είναι μια πολύ καλή οδηγία. Δίνει τη δυνατότητα να έχουμε καλύτερη επιχειρηματικότητα στη χώρα μας. Δίνει τη δυνατότητα πρόσβασης στην «Κοινωνία της Πληροφορίας» και εμείς καταφέραμε, παρ’ ότι υπήρχαν αντιρρήσεις από πλευράς Αυστρίας και Γερμανίας, να καταλήξουμε σε αυτόν τον συμβιβασμό, που η αμέσως επόμενη προεδρία τυπικά επικύρωσε και, βέβαια, η Κυβέρνηση με καθυστέρηση έφερε εδώ. 
      Θέλω ακόμη να σας τονίσω ότι, σε σχέση με την πρακτική εφαρμογή της, ουσιαστικά το Υπουργείο Εσωτερικών δεν έχει κάνει τίποτα, εκτός από μία εγκύκλιο. Πολύ φοβάμαι ότι ένα τόσο χρήσιμο εργαλείο θα μείνει γράμμα κενό.
      Σε σχέση με τις τροπολογίες, θα ήθελα να σταθώ, κύριε Υπουργέ, κατ’ αρχήν στις παρατάσεις που δίνετε σε σχέση με το θέμα της νομιμοποίησης των οικονομικών μεταναστών. Τότε είχαμε καταθέσει σοβαρές επιφυλάξεις για την επιτυχία των νέων ρυθμίσεων του ν. 3386. 
      Θα ήταν πολύ θετικό να μας πείτε σήμερα τα αποτελέσματα, πόσοι μπήκαν στο πρόγραμμα της νομιμοποίησης. Σας είχαμε πει ότι δεν θα μπουν στο πρόγραμμα νομιμοποίησης, παρ’ ότι –απ’ ό,τι θυμάμαι- είχατε βάλει στόχο γύρω στους εκατό χιλιάδες, λόγω των γραφειοκρατικών διαδικασιών, λόγω του υψηλού κόστους νομιμοποίησης, λόγω της σύγχυσης, που επικρατούσε σε σχέση με τις διατάξεις του προηγούμενου νόμου και του νόμου που εσείς ψηφίσατε. Δεν μας ακούσατε. Φέρνετε συνεχώς τροπολογίες. 
      Θα πάω στα ζητήματα των τροπολογιών σε σχέση με τη μερική απασχόληση. Επειδή έχω λίγο χρόνο, αναφέρομαι μόνο σε αυτά που σας είπε η Κεντρική Ένωση Δήμων και Κοινοτήτων Ελλάδας. Ποτέ δεν συνεργαστήκατε ουσιαστικά ούτε με την Ε.Ν.Α.Ε. ούτε με την Κ.Ε.Δ.Κ.Ε.. Όταν διαφωνούν μαζί σας, τους υβρίζετε –γιατί περί αυτού πρόκειται- όταν λέτε: «Ξέρετε, επί ΠΑ.ΣΟ.Κ. δεν τα λέγατε αυτά. Σήμερα διαφωνείτε, ενώ οι προτάσεις είναι σωστές, τεκμηριωμένες και δίνουν απαντήσεις σε ουσιαστικά προβλήματα». 
      Έρχομαι τώρα στα ζητήματα που αφορούν την Τοπική Αυτοδιοίκηση και κυρίως στα μεγάλα θέματα της Τοπικής Αυτοδιοίκησης. Τι υποσχεθήκατε; Δεν έχω χρόνο να τα διαβάσω. Τι έχετε κάνει μετά από δύο χρόνια; Έχετε τηρήσει μόνο μία προεκλογική σας δέσμευση. Ποιο; Το 42% σε σχέση με την εκλογή των δημάρχων και των νομαρχών από την πρώτη Κυριακή, τη μόνη προεκλογική σας δέσμευση. Μπορούμε να τα βάλουμε όλα κάτω. Όλα τα άλλα είναι στον αέρα. 
      Σήμερα τι έρχεσθε και απαντάτε; Τι υλοποιείτε; Ό,τι δεσμεύτηκε ο Πρωθυπουργός της χώρας on camera. Έψαξαν και βρήκαν σε ποιους τρεις δήμους της Ελλάδας ο κ. Καραμανλής είπε: «Εμείς θα καταργήσουμε τον ΚΑΠΟΔΙΣΤΡΙΑ». Τους βρήκαν. Βέβαια, μάλλον ξέχασαν το Μαρμαρά.
      Αλλά δεν μου λέτε, κύριε Υπουργέ, τι θα κάνετε με τα «λόγω τιμής» των Υπουργών της Κυβέρνησης και των άλλων στελεχών, με τις επιστολές, με τις δεσμεύσεις; Σήμερα πολύ σωστά είπε προηγουμένως ο κύριος Πρόεδρος ότι καταθέτουν οι Βουλευτές τις δικές τους προτάσεις.
      Θα ξηλώσετε τον «ΚΑΠΟΔΙΣΤΡΙΑ», μια μεγάλη θεσμική τομή στο γενικότερο πλέγμα των τομών της Τοπικής Αυτοδιοίκησης; Ειλικρινά, θυμάστε εσείς ως Κυβέρνηση κανένα θεσμό γύρω από την Τοπική Αυτοδιοίκηση ή καμία τομή, που την πήγατε μπροστά; Να σας θυμίσω εδώ ότι καταψηφίσατε τα θέματα των Περιφερειών, τη Νομαρχιακή Αυτοδιοίκηση, όταν φέραμε τον πρώτο νόμο για την Τοπική Αυτοδιοίκηση και για την κατάργηση του ελέγχου σκοπιμότητας;
      Πού είσαστε στην Τοπική Αυτοδιοίκηση; Πάντα μας πηγαίνατε πίσω. Οπισθοδρόμηση. Αυτό κάνετε και σήμερα, κύριε Υπουργέ. Και σας θυμίζω εδώ ότι υποσχεθήκατε μεταφορά αρμοδιοτήτων στην Τοπική Αυτοδιοίκηση. Καμία αρμοδιότητα δεν μεταφέρθηκε στους Οργανισμούς Τοπικής Αυτοδιοίκησης. Διαβάστε τις διαμαρτυρίες της Ε.Ν.Α.Ε. – γιατί κυρίως από τη Νομαρχιακή Αυτοδιοίκηση αφαιρείτε πόρους.
      Να σας θυμίσω ότι τα περιφερειακά προγράμματα μειώθηκαν δραστικά; Να σας θυμίσω ότι στον Προϋπολογισμό σε πραγματικές τιμές έχουμε μείωση της ενίσχυσης της Τοπικής Αυτοδιοίκησης; Το μόνο που έχετε να λέτε είναι αυτά τα προνοιακά επιδόματα στην Νομαρχιακή Αυτοδιοίκηση, μια αυτονόητη δέσμευση όλων –και του ΠΑ.ΣΟ.Κ. ήταν δέσμευση…
      ΜΑΡΓΑΡΙΤΗΣ ΤΖΙΜΑΣ: Το κάναμε όμως.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μόνον αυτό κάνατε. Μόνο!
      ΜΑΡΓΑΡΙΤΗΣ ΤΖΙΜΑΣ: Γιατί δεν το κάνατε εσείς;
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας απαντώ: ήταν μια παράλειψή μας, αλλά στο προεκλογικό μας πρόγραμμα ήταν και δική μας δέσμευση. Αυτό είναι το μέτρο που πήρατε στα δύο χρόνια ή που θα πάρετε τα επόμενα χρόνια για την Τοπική Αυτοδιοίκηση;
      Να σας θυμίσω τις επιλεκτικές χρηματοδοτήσεις; Για πηγαίνετε στο Υπουργείο Πολιτισμού να δείτε πόσα λεφτά πήγαν στην Αρκαδία. Για πηγαίνετε στο Υπουργείο Αθλητισμού, να δείτε πόσα λεφτά πάνε στη Θεσσαλονίκη και δεν πάνε στους άλλους νομούς της χώρας. Και θεσμοθετήσατε τις επιλεκτικές χρηματοδοτήσεις.
      Και σήμερα, με την τροπολογία που φέρνετε για τη μερική απασχόληση, σε αυτή τη λογική πάτε, για να γίνουν προσλήψεις εν όψει των Δημοτικών και Νομαρχιακών εκλογών στους «δικούς σας» δήμους και να στηρίξετε τους «δικούς σας» υποψήφιους. Αυτή είναι η λογική σας: το πελατειακό κράτος. Το πελατειακό κράτος είναι η κυρίαρχη αντίληψή σας, η κυρίαρχη λογική σας, η διαμεσολάβηση, ο παραγοντισμός, περί αυτού πρόκειται. Τι είναι όλα αυτά που ζούμε σήμερα στην Ελλάδα; Ανοίξατε τους ασκούς του Αιόλου. Πώς θα τους μαζέψετε;
      Και έρχεται ο κ. Παυλόπουλος και τι λέει; Θα σας κάνουμε συμμέτοχους. Απευθύνεται στους Βουλευτές του ΠΑ.ΣΟ.Κ. και λέει «ελάτε να υπογράψουμε όλοι μαζί κι εγώ ό,τι υπογράψουμε όλοι μαζί θα το κάνω δεκτό». Ε, δεν θα υπογράψουμε, κύριε Παυλόπουλε! Και ξέρετε γιατί δεν θα υπογράψουμε; Δεν θα υπογράψουμε τροπολογία. Να τις υπογράψετε εσείς και να πάτε στα χωριά σας! Και να δω τι θα κάνει ο κ. Παυλόπουλος. Λέει ότι θα φέρει με το Δημοτικό Κώδικα εξουσιοδότηση με προεδρικά διατάγματα, να προχωρήσει σε αναγνώριση και άλλων κοινοτήτων. Να δω πού θα το μαζέψει το πράγμα! Δικό σας είναι το πρόβλημα.
      Εμείς απαντάμε σοβαρά και υπεύθυνα, κυρίες και κύριοι: νέος «Καποδίστριας», με διάλογο. Γιατί με περισσότερο διάλογο τώρα; Γιατί τώρα, κύριοι συνάδελφοι, υπάρχει ένα κεκτημένο συνείδησης στον ελληνικό λαό σε σχέση με τη συλλογικότητα και τη συνεργασία. Στο χωριό το δικό μου, που ήσαν αντίθετοι να συνενωθούν στο πλαίσιο του Δήμου Λευκασίου, σήμερα ξέρετε τι λένε αυτοί που ήσαν αντίθετοι; Να πάμε μαζί με τα Καλάβρυτα, να κάνουμε ένα μεγαλύτερο οργανισμό. Άρχισε να διαμορφώνεται πλέον μια συνείδηση της διακοινοτικής συνεργασίας, την οποία εσείς χτυπάτε. Και αυτό με ενοχλεί περισσότερο.
      Γιατί άκουσα κάποιο συνάδελφο να μιλάει για ιστορικές κοινότητες ή για λάθη που κάναμε εμείς, γιατί αναγνωρίσαμε κάποιες κοινότητες. Ίσως να ήταν λάθος αυτό. Όλες οι κοινότητες στην Ελλάδα έχουν τη δική τους ιστορία και ξεχωριστή ιστορία. Και αλίμονο αν πάμε σε μια δημοπρασία, σε μια λογική του ποια κοινότητα έχει γράψει περισσότερη ιστορία, για να την κρατήσουμε ως κοινότητα.
      Εδώ, λοιπόν, εμείς απαντάμε ότι ναι, μέσα από τη διαδικασία των νέων συνενώσεων θα δούμε και τις τυχόν αδικίες. Φέρτε ένα πρόγραμμα, που είπε ο συνάδελφος από την Αιτωλοακαρνανία, με αρχές, με στόχους, με διάλογο, να πάμε σε παραπέρα συνενώσεις και όχι να μπαίνουμε σε ψεύτικους τοπικούς ανταγωνισμούς.
      Αλλά, βλέπετε, η συντήρηση όπου γης τον τοπικισμό τον είχε κυρίαρχη ιδεολογία. Και ο τοπικισμός είναι παραγοντισμός. Και ο τοπικισμός είναι, κύριοι συνάδελφοι, φαυλότητα. Είναι σκληρή η λέξη που χρησιμοποιώ, αλλά περί αυτού πρόκειται.
      Και σήμερα δεν κάνει τίποτε άλλο ο κύριος Υπουργός –και λυπάμαι γι’ αυτό- παρά να προστατεύει μόνο τον Πρωθυπουργό. Γιατί αυτά τα είχε υποσχεθεί ο ίδιος ο Πρωθυπουργός. Όλους εσάς, όλα τα στελέχη της Νέας Δημοκρατίας τα έχει αφήσει έκθετα. Κατά την άποψή μου, καλώς. Και έκθετο έπρεπε να έχει αφήσει και τον Πρωθυπουργό της χώρας, που για να πάρει την εξουσία, υποσχέθηκε τα πάντα σε όλους.
      Δεν υπήρξε κοινωνική ομάδα, κοινωνική τάξη, ομάδα συμφερόντων που να είπε «ναι» ο κ. Καραμανλής. Και αυτά είπε στο Βραχάσι και ακούμε σήμερα τον κ. Ζουράρη, τον οποίο ακολουθούμε, να λέει άλλα πράγματα. Γιατί ένωσε τους δυο μαζί; Είπε για τα Ζολιανά, ή για κάπου αλλού; 
      Έτσι, κυρίες και κύριοι συνάδελφοι, δεν γίνεται πολιτική, έτσι δεν πάει ο τόπος μπροστά. Και επιτέλους, κύριε Υπουργέ, να καταλάβετε ότι έχετε χρέος να βάλετε ένα λιθαράκι και να πάει αυτός ο έρημος τόπος μπροστά. Δυστυχώς, δεν το κάνετε. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κυρίες και κύριοι συνάδελφοι, η Αξιωματική Αντιπολίτευση κατά τη συζήτηση του προκείμενου σχεδίου νόμου απέδειξε δυο πράγματα που διαχρονικά τη διακρίνουν.  Το πρώτο: «Όταν δεν έχει επιχειρήματα για ένα νομοσχέδιο, πιάνεται από οτιδήποτε άλλο που δεν αφορά το νομοσχέδιο. Και με αυτό που καταπιάνεται –και αυτό είναι το δεύτερο που τη διακρίνει και την χαρακτηρίζει- το διαστρέφει προκλητικά για να το φέρει στα μέτρα της. Είναι η προκρούστεια λογική του ΠΑ.ΣΟ.Κ., το οποίο πάντα έλεγε τη μισή αλήθεια και την υπόλοιπη μισή τη διαστρέβλωνε κατά τα μέτρα του. Και θα σας το αποδείξω στην πορεία αυτό το πράγμα.
      Σε ό,τι αφορά το σχέδιο νόμου. Το σχέδιο νόμου αφορά την εφαρμογή μιας κοινοτικής οδηγίας. Δεν ακούστηκε σχεδόν καμία παρατήρηση. Τη μόνη παρατήρηση που βρήκαν κάποιοι να μας πουν είναι ότι αυτή η κοινοτική Οδηγία είχε γίνει με τη συμβολή της κυβέρνησης ΠΑ.ΣΟ.Κ. την εποχή εκείνη. Λες και αυτό είναι κάτι το οποίο δεν ήταν χρέος να γίνει. Πράγματι έτσι έγινε. Το ζήτημα είναι ότι τώρα έρχεται η εφαρμογή της και συντομότερα από πολλές άλλες χώρες, και μεγάλες χώρες της Ευρωπαϊκής Ένωσης. Γιατί είναι ένα πολύ σοβαρό και πολύ δύσκολο θέμα. Εμείς το φέρνουμε πολύ γρήγορα.
      Σπεύδω να σας πω –έτσι για να μη μένουν εντυπώσεις- ότι αυτή η Κυβέρνηση δεν κάνει νομοσχέδια για να τα πετάει στο μέλλον και να μην τα εφαρμόζει, όπως έκαναν οι κυβερνήσεις του ΠΑ.ΣΟ.Κ., που ψήφιζαν νομοσχέδια ων ουκ έστι αριθμός για να μην τα εφαρμόσουν. Η Κυβέρνηση πριν ψηφίσει το σχετικό νομοσχέδιο, έχει ήδη εκδώσει εγκυκλίους εφαρμογής. 
      Καταθέτω στα Πρακτικά της Βουλής τις δυο εγκυκλίους εφαρμογής που ήδη έχουμε εκδώσει και έχουν σταλεί σε όλους τους φορείς του δημόσιου τομέα, οι οποίοι έχουν σχετικές πληροφορίες, αφού έχει γίνει και συνεννόηση με την Αρχή Προστασίας Προσωπικών Δεδομένων για το ποια είναι τα στοιχεία που πραγματικά εμπίπτουν στο πλαίσιο του σχεδίου νόμου και πώς πρέπει να ενημερωθούν ευθύς εξ αρχής και οι ιδιώτες εκείνοι που θέλουν να πάρουν την άδεια για να παρέχουν τη χρησιμοποίηση της δημόσιας πληροφορίας.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος καταθέτει για τα Πρακτικά τις προαναφερθείσες  εγκυκλίους, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ξέρετε γιατί το κάναμε; Επειδή η αναρχία, που άφησε η Κυβέρνηση του ΠΑ.ΣΟ.Κ. στον τομέα της διαχείρισης της δημόσιας πληροφορίας, με την κατάθεση του σχεδίου νόμου θα μπορούσε να ενταθεί, αν κάποιοι, την τελευταία στιγμή, εν όψει των αρχών που θέτει το νομοσχέδιο θα ήθελαν να εκμεταλλευθούν το στάδιο αυτό προ του νομοσχεδίου, για να μπορέσουν να εξασφαλίσουν όλα αυτά που εξασφάλιζαν  όλα τα προηγούμενα χρόνια με μονοπωλιακές χρησιμοποιήσεις δημόσιας πληροφορίας και κερδοσκοπίας σε βάρος των πολιτών. 
      Έτσι συμπεριφέρεται η Κυβέρνηση Καραμανλή. Εκδίδει εγκυκλίους εφαρμογής πριν από την ψήφιση ενός νόμου, όταν αυτό είναι αναγκαίο, για να διασφαλισθεί η εφαρμογή του σχεδίου νόμου. Αυτό, σε απάντηση του συναδέλφου που με ρώτησε ότι δεν έχουμε κάνει τίποτε για την εφαρμογή. Εξ ιδίων κρίνει τα αλλότρια. 
      Κατά τα λοιπά, τη φιλοσοφία του σχεδίου νόμου την ξέρετε. Η φιλοσοφία αυτή έγκειται κατά κύριο λόγο στο ότι, όπως είναι γνωστό, η δημόσια πληροφορία σε όλη την Ευρώπη και στην Ελλάδα είναι ένα δημόσιο αγαθό. Η χρησιμοποίησή της πρέπει να γίνεται επωφελεία του κοινωνικού συνόλου. Και όπου χρειάζεται να δίνεται άδεια, για να παρέχεται περαιτέρω αυτή η πληροφορία, αυτή πρέπει να δίνεται υπό όρους που διασφαλίζουν και τον πλουραλισμό και την ελευθερία πρόσβασης, αλλά και την αποφυγή της εκμετάλλευσης. 
      Αυτό κάνει αυτό το σχέδιο νόμου, χρησιμοποιώντας την ίδια την κοινοτική οδηγία, την οποία πολλές φορές επαναλαμβάνει. Γιατί –και το γνωρίζετε, κύριοι συνάδελφοι, ιδίως όσοι ξέρετε πολύ καλά τα κοινοτικά δεδομένα- οι κοινοτικές οδηγίες σήμερα είναι πολύ λεπτομερείς και οι αποκλίσεις από το κείμενο των οδηγιών σε πολλά ζητήματα δημιουργούν θέματα.
      Αυτή είναι η απάντηση σε όλους εκείνους που με ρώτησαν για ποιο λόγο συμβαίνει να επαναλαμβάνουμε, σε συγκεκριμένα θέματα, τις διατάξεις της κοινοτικής οδηγίας. 
      Σε ό,τι αφορά το ζήτημα των Κ.Ε.Π. -που είναι άλλο- θα μιλήσει ο κ. Ανδρεουλάκος. Είναι εδώ και ο κ. Μπένος. Τα είπαμε. Σήμερα δεν ελέχθη τίποτα για το θέμα αυτό. Αλλά θα ήθελα να ξανατονίσω και να ξαναφέρω ορισμένους αριθμούς, γιατί πολλά λέγονται εδώ και σίγουρα δεν αποδίδουν την πραγματική κατάσταση. 
      Το είπα και το επαναλαμβάνω, ήταν μια σωστή ιδέα του Σταύρου του Μπένου --που αφέθηκε στην πορεία στην τύχη- την οποία εμείς την ανορθώσαμε. Θα το επαναλαμβάνω μονότονα, για να μπορείτε να παίρνετε τους αριθμούς και να καταλαβαίνετε τι πρόοδος συντελέστηκε σε αυτόν τον τομέα στα δύο μόλις χρόνια που κυβερνάει η Κυβέρνηση Καραμανλή, για να δείτε πως ακριβώς συμπεριφερόμαστε απέναντι στους θεσμούς. 
      Αφήσατε το 2003 τα ΚΕΠ να διαχειρισθούν συνολικά τετρακόσιες είκοσι τρεις χιλιάδες επτακόσιες πενήντα εννέα υποθέσεις και να έχουν πάει στα ΚΕΠ τριακόσιοι πενήντα έξι χιλιάδες οκτακόσιοι εβδομήντα δύο πολίτες. Το 2004 είχαμε ένα εκατομμύριο εξακόσιες σαράντα τρεις χιλιάδες τριακόσιες δεκατρείς υποθέσεις. Δηλαδή έχουμε τετρακόσιες είκοσι τρεις χιλιάδες επτακόσιες πενήντα εννέα υποθέσεις το 2003 και ένα εκατομμύριο εξακόσιες σαράντα τρεις χιλιάδες τριακόσιες δεκατρείς υποθέσεις το 2004. Το 2005 είχαμε δύο εκατομμύρια τριακόσιες πέντε χιλιάδες εκατόν ενενήντα πέντε υποθέσεις. Όσον αφορά την πρόσβαση των πολιτών επαναλαμβάνω το εξής, τριακόσιες πενήντα έξι χιλιάδες οκτακόσιες εβδομήντα δύο επί των ημερών σας το 2003, ένα εκατομμύριο τριακόσιες δεκαέξι χιλιάδες πεντακόσιες πέντε το 2004, ένα εκατομμύριο πεντακόσιες είκοσι επτά χιλιάδες πεντακόσιες δεκαέξι το 2005. Τι σύγκριση έχουν αυτοί οι αριθμοί με αυτά που αφήσατε; Τι αποδεικνύουν όλα αυτά; 
      Ο θεσμός ήταν σωστός, σας είπα και πάλι. Αλλά το λέω επειδή είναι παρών και ο κ. Μπένος, και ας μου καταλογίζουν ότι αυτό αφορά μια παλιά φιλία. Το γέρας του κ. Μπένου γιατί εμπνεύστηκε ένα χρήσιμο θεσμό ήταν διπλό δυστυχώς: Να πάει σπίτι του στον επόμενο ανασχηματισμό και ο διάδοχός του να μην ασχοληθεί καθόλου με το θεσμό αυτό και να φθάσουμε εκεί που φθάσαμε. Να καταθέτω τότε ερωτήσεις ως Κοινοβουλευτικός Εκπρόσωπος γιατί έκλειναν Κ.Ε.Π., γιατί δεν είχαν ούτε το θεσμικό υπόβαθρο, ούτε την οικονομική δυνατότητα. Τώρα αγωνιζόμαστε γι’ αυτό. 
      Έρχομαι στο θέμα της Τοπικής Αυτοδιοίκησης το οποίο θίξατε. Εγώ πίστευα ότι θα μας δοθεί η ευκαιρία αύριο, αλλά το θίξατε. Πρέπει να απαντήσω πολύ σύντομα σε ορισμένα θέματα, αν και θα πούμε περισσότερα αύριο. Μη μου λέτε τι έχει κάνει αυτή η Κυβέρνηση γιατί το ξέρετε πολύ καλά ότι σε δυο χρόνια έχουν γίνει όσα δεν έγιναν τουλάχιστον την προηγούμενη δεκαετία.
      Τι να σας θυμίσω για το θεσμό της Τοπικής Αυτοδιοίκησης; Πρώτα απ’ όλα ακόμη και τώρα κλείνουμε τρύπες από διάφορα κενά που αφήσατε. Είναι έτοιμος ένας κώδικας σε συναινετικό κλίμα, ο οποίος κατατίθεται τις επόμενες μέρες στη Βουλή. Φαίνεται ότι κάποιοι έχουν άγνοια του τι σημαίνει κώδικας ώστε, λέει, «θα φέρω διάταξη…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Θα χρειαστώ μερικά λεπτά ακόμη, κύριε Πρόεδρε. 
      «Θα φέρω, λέει, διάταξη μέσα στον κώδικα στην οποία θα λέω ότι με διάταγμα μπορεί να υπάρχουν και νέοι δήμοι». Δεν έχει καταλάβει φαίνεται ο συνάδελφος ότι ψηφίζεται με τη διαδικασία των κωδίκων και αυτό το κείμενο που έχουμε ολοκληρώσει δεν μπορεί να αλλάξει ούτε κατά κεραία. Δεν γνωρίζουν ούτε καν αυτό, ούτε καν αυτή τη διαδικασία. 
      (Θόρυβος από την πτέρυγα του ΠΑ.ΣΟ.Κ.)
      Σκεφθείτε! Ή την γνωρίζουν -γιατί δεν μπορώ να φανταστώ τέτοια άγνοια μέσα σε αυτήν την Αίθουσα- αλλά η διαστρέβλωση της πραγματικότητας είναι προκλητική. Ξέρετε άλλωστε πάρα πολύ καλά ότι όλοι σας στην προσπάθεια διαστρέβλωσης έχετε και τη συμπαράσταση αρκετών οι οποίοι συντρέχουν! 
      Σας διαβεβαιώ λοιπόν ότι ο κώδικας είναι αυτός που συμφωνήσαμε με την Κ.Ε.Δ.Κ.Ε., είναι στο Γενικό Λογιστήριο και κατατίθεται τις επόμενες μέρες στη Βουλή. Επειδή χρησιμοποιήσατε άλλες φράσεις, δεν έχει τίποτα απ’ αυτές τις αθλιότητες που ακούστηκαν προηγουμένως εδώ ότι θα περιέχει. Όλα αυτά είναι προκλητική διαστρέβλωση της πραγματικότητας. 
      Σε ό,τι αφορά μόνο τα οικονομικά μεγέθη εγώ δεν θα πάψω να λέω αυτό που γνωρίζετε: Πως σε ό,τι αφορά την Τοπική Αυτοδιοίκηση Α΄ Βαθμού, το περίφημο «ΕΠΤΑ» -το ειδικό πρόγραμμα Τοπικής Αυτοδιοίκησης για τον Α΄ Βαθμό- για τον «ΚΑΠΟΔΙΣΤΡΙΑ», που τόσο  πολύ είχατε υποσχεθεί ότι θα τον στηρίξετε, σ’ επτά χρόνια έδινε 1,7 δισεκατομμύρια ευρώ. Και τώρα για πέντε χρόνια, με το «ΘΗΣΕΑ», είναι 3,5 δισεκατομμύρια ευρώ συν τις συμπράξεις του δημόσιου και ιδιωτικού τομέα. Τι σύγκριση έχουν αυτά που κάνουμε εμείς με αυτά που είχατε κάνει; 
      Τη δε Νομαρχιακή Αυτοδιοίκηση τι θέλετε και τη θυμίζετε, αφού γνωρίζετε ότι η κ. Γεννηματά –και βεβαίως δεν πρόσκειται στη Νέα Δημοκρατία και δεν το εξέτασα ποτέ προς αυτήν την κατεύθυνση- εκλιπαρούσε έξω από το γραφείο του κ. Σημίτη για πόρους. 
      Και ξέρετε πολύ καλά ότι οι καθαροί πόροι της Νομαρχιακής Αυτοδιοίκησης το 2004, με προϋπολογισμό κυβέρνησης Σημίτη, ήταν 109.000.000 ευρώ. Την επόμενη χρόνια σε αυτήν την κακή οικονομική συγκυρία ήταν 218.000.000 ευρώ και στο φετινό προϋπολογισμό είναι πάνω από 330.000.000 ευρώ. 
      Αυτή είναι η απάντηση της Κυβέρνησης Καραμανλή, συν όλο το θεσμικό πλαίσιο, ο νέος κώδικας της Τοπικής Αυτοδιοίκησης Α΄ Βαθμού και ο κώδικας, ο οποίος ετοιμάζεται σιγά-σιγά για τη Νομαρχιακή Αυτοδιοίκηση και που ελπίζουμε ότι θα είναι έτοιμος μέσα στην Άνοιξη του 2006. Δεν αξιωθήκατε πέρα από τα οικονομικά ούτε έναν κώδικα να κάνετε. Την ιδρύσατε και την αφήσατε στην τύχη της. Δεν πιστέψατε σε αυτήν.
      Και αυτή είναι η απάντηση και του κ. Κουκουλόπουλου και της κ. Γενημματά. Αλλιώς γιατί να μου πουν εμένα όταν ανέλαβα τα καθήκοντά μου ρητώς –τα λόγια είναι δικά τους- ότι και ο Α΄ και ο Β΄ βαθμός Τοπικής Αυτοδιοίκησης βρίσκονται υπό κατάρρευση; Αν τα είχατε κάνει καλά για ποιο λόγο δύο εκπρόσωποι Τοπικής Αυτοδιοίκησης, τους οποίους γνωρίζετε πολύ καλά, να μου λένε ότι είναι υπό κατάρρευση; Ποιοι οδήγησαν στην κατάρρευση τους Οργανισμούς Τοπικής Αυτοδιοίκησης; Μπορείτε να μου πείτε;
      Και σε ό,τι αφορά τα υπόλοιπα ζητήματα για τα οποία θα συζητήσουμε αύριο, νομίζω πως περίσσεψε η υποκρισία και η ανακρίβεια μέσα σε αυτήν την Αίθουσα. Περίσσεψε πραγματικά και περίσσεψε γιατί γνωρίζετε πολύ καλά και θα το επαναλάβω για μια ακόμα φορά, ότι η Νέα Δημοκρατία ως αντιπολίτευση το 1998 είχε πει ρητώς ότι αν κέρδιζε τις εκλογές του 2000 θα έκανε αναδιάταξη του «ΚΑΠΟΔΙΣΤΡΙΑ» με τοπικά δημοψηφίσματα και συναινετικές διαδικασίες όπως και αρχικά το είχε σκεφτεί το ΠΑ.ΣΟ.Κ. άσχετα αν σε μια νύχτα έκανε ό,τι έκανε. 
      Χάσαμε τις εκλογές του 2000. Ευθαρσώς η Νέα Δημοκρατία –και αύριο θα δείτε στο πρόγραμμά της verbatim τι λέγεται- είπε ότι από τη στιγμή που εφαρμόστηκε για έξι ολόκληρα χρόνια ο θεσμός, από τη στιγμή που τρέχει το Γ΄ Κοινοτικό Πλαίσιο Στήριξης είναι αδύνατον να υπάρξει οποιαδήποτε αναδιάταξη. Και ο Πρωθυπουργός περαιτέρω πρόσφατα είπε και στην Κ.Ε.Δ.Κ.Ε. και στην Ε.Ν.Α.Ε., στην κοινή συνάντηση που είχαν, ότι αρχίζει αμέσως μετά την ψήφιση του κώδικα για την Τοπική Αυτοδιοίκηση Α΄ βαθμού το δημόσιο διάλογο με τα Κόμματα, με την Κ.Ε.Δ.Κ.Ε., με την Ε.Ν.Α.Ε., για το νέο διοικητικό χάρτη της χώρας. Και είπε και προ των εκλογών και στο πρόγραμμά μας και στη Διεθνή Έκθεση Θεσσαλονίκης, όταν του ετέθη ερώτηση στο Βελλίδειο όταν ήταν Αρχηγός της Αξιωματικής Αντιπολίτευσης, τι θα γίνει με το θέμα του «ΚΑΠΟΔΙΣΤΡΙΑ». Ότι μόνο οριακές περιπτώσεις κοινοτήτων που δεν λειτουργούν θα αντιμετωπίσουμε και όχι άλλες. 
      Τώρα που ερχόμαστε λοιπόν και κάνουμε πράξη μια προεκλογική μας δέσμευση μας μέμφεστε. Άλλες φορές μας λέτε, δεν κάνετε αυτά που υποσχεθήκατε, τώρα επειδή το κάνουμε λέτε ότι εκπληρώνουμε προεκλογικές δεσμεύσεις! Μα, δεν μας εξέλεξε ο ελληνικός λαός για αυτό; Δεν μας εξέλεξε για να κάνουμε πράξη αυτά για τα οποία δεσμευθήκαμε; Και ο Πρωθυπουργός ό,τι είπε το κάνει κατά κεραία. Γιατί μέμφεσθε γι’ αυτό και δεν μέμφεσθε για το γεγονός ότι άλλα λέγατε τόσα χρόνια στους ανθρώπους –και θα σας αποδείξω τώρα τι λέγατε- και άλλα κάνατε στην πραγματικότητα.
      Τι είχε πει λοιπόν τότε ο Πρωθυπουργός; Ότι έχουμε κοινότητες που είναι κλειστές, κοινότητες που δεν λειτούργησαν ποτέ, κοινότητες οι οποίες ξέρετε πολύ καλά υπό ποιες συνθήκες αυτήν τη στιγμή συνυπάρχουν. Δεν έχουμε ούτε εκλεγμένες αρχές, οι άνθρωποι τρέχουν στα δικαστήρια, ορισμένες θρήνησαν νεκρούς. Προς Θεού –και το διευκρινίζω και το έχω πει πολλές φορές- δεν ωθεί η Νέα Δημοκρατία σε ακραίες συμπεριφορές. Τις καταδικάζει απερίφραστα. Είναι όμως μια πραγματική κατάσταση τριών κοινοτήτων όπως ξέρετε και γι’ αυτές ακριβώς, όπως είχαμε δεσμευθεί, πήραμε την πρωτοβουλία να το φέρουμε εδώ γιατί δεν λειτουργούν. Από εκεί και πέρα, θα ήθελα όμως -να δείτε ποια πραγματικά είναι η συνέπεια εκείνων τα οποία λέτε- να σας πω και να σας θυμίσω τι ελέχθη στο συνέδριο της Κ.Ε.Δ.Κ.Ε. στο Ηράκλειο Κρήτης στις 21 Οκτωβρίου του 2004 παρόντος εμού, του κ. Παπανδρέου και του κ. Κουκουλόπουλου. Τότε λοιπόν, επειδή είχαν έλθει εκεί και διαμαρτύρονταν οι κάτοικοι του Βραχασίου, λέει ο κ. Παπανδρέου, παρόντων των εκπροσώπων, μέσα στην αίθουσα της Κ.Ε.Δ.Κ.Ε.: «Βλέπουμε να έχει καλλιεργήσει» -μιλάει για τη Νέα Δημοκρατία- «προεκλογικά μεγάλες προσδοκίες σε ό,τι αφορά θέματα όπως το Βραχάσι. Και εδώ κύριε Υπουργέ των Εσωτερικών καθίστε στο τραπέζι του διαλόγου με το Βραχάσι και με την Κ.Ε.Δ.Κ.Ε. και δώστε λύση στο πρόβλημα». 
      Και ο κ. Κουκουλόπουλος μου απαντάει στη συνέχεια όταν συζητήσαμε στην πορεία. Ο ίδιος ο κ. Κουκουλόπουλος. Εάν θέλετε, μου λέει, να κάνετε ρύθμιση για το Βραχάσι, όπως έχετε δεσμευτεί προεκλογικά, κάντε τη ρύθμιση με νομοθετική παρέμβαση όχι μέσω του κώδικα. Τον κώδικα μην το θίξετε καθόλου στο θέμα αυτό. Και του απαντώ, «βεβαίως και θα το κάνω με νομοθετική παρέμβαση γιατί δεν εννοώ να ανατρέψω μια κατάσταση που έχει παγιωθεί μέσα από τον κώδικα». 
      Ένας Αρχηγός της Αξιωματικής Αντιπολίτευσης που μου λέει…
      ΜΙΛΤΙΑΔΗΣ ΠΑΠΑΙΩΑΝΝΟΥ: Τι είπε;
      ΠΡΟΚΟΠΗΣ ΠΑΥΛΟΠΟΥΛΟΣ ( Υπουργός Εσωτερικών, Δημόσιας Διοίκησης και Αποκέντρωσης): …να συνεννοηθώ με την Κ.Ε.Δ.Κ.Ε. και να δώσω λύση στο Βραχάσι, ένας Πρόεδρος της Κ.Ε.Δ.Κ.Ε. ο οποίος μου λέει, αν θέλετε να το κάνετε επειδή δεσμευθήκατε, να το κάνετε με νομοθετική ρύθμιση. Έρχομαι να το κάνω λοιπόν και σήμερα το μεν ΠΑ.ΣΟ.Κ. ποιεί τον Πόντιον Πιλάτον, ο δε Πρόεδρος της Κ.Ε.Δ.Κ.Ε. έρχεται και λέει, να αποσυρθεί η σχετική τροπολογία! Μα, εκείνος δεν ήταν που μου έλεγε να πάρω τη νομοθετική πρωτοβουλία με συγκεκριμένη νομοθετική ρύθμιση; 
      Και επειδή άκουσα φράσεις και όχι μόνο από την πλευρά του Προέδρου της Κ.Ε.Δ.Κ.Ε. που δεν μας αφορά εδώ, αλλά άκουσα φράσεις από στελέχη του ΠΑ.ΣΟ.Κ. και σε Επιτροπή προηγουμένως περί υποσχέσεων «Μαυρογιαλούρων», απαντώ: Εμείς κάνουμε πράξεις τις υποσχέσεις μας και εσείς τις αρνείσθε.
      Οι «Μαυρογιαλούροι» είναι εκείνοι που άλλα λένε στο Ηράκλειο στις 21 Οκτωβρίου του 2004 και άλλα λένε εδώ. Οι «Μαυρογιαλούροι» είναι εκείνοι οι οποίοι σου λένε: «Κάνε πράξη τη δέσμευσή σου, άσχετα αν εγώ συμφωνώ ή διαφωνώ, αλλά κάνε την πράξη» γιατί έτσι ήθελαν να πουν εκεί και στη συνέχεια έρχονται εδώ να πουν τα αντίθετα. Αυτή είναι η πραγματικότητα.
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
      Εγώ γνωρίζω ότι μπορεί πραγματικά να έχουν και άλλοι άνθρωποι τέτοιες φιλοδοξίες, να έχουν και άλλοι άνθρωποι τέτοιου είδους παράπονα, αν θέλετε, από την εποχή του «Καποδίστρια». Αλλά θα σας τονίσω ένα πράγμα: Εμείς φέραμε αυτήν τη ρύθμιση και θα συζητήσουμε γι’ αυτήν εδώ αύριο γιατί έτσι δεσμευθήκαμε προ των εκλογών και το κάνουμε πράξη. Είμαστε απόλυτα συνεπείς μ’ αυτό που είπαμε. Ας όψονται εκείνοι οι οποίοι, επειδή υπάρχουν σε κάποιες περιπτώσεις κάποια παράπονα, εξωθούν τους ανθρώπους να διεκδικούν περισσότερα χωρίς να τους λένε την αλήθεια. 
      Τι είχαμε πει πραγματικά, όπως θα σας αποδείξω αύριο, με Πρακτικά; Αύριο θα σας πω τι λέει το πρόγραμμά μας, τι είπε ο Πρωθυπουργός και θα σας διαβάσω ξανά και τις δηλώσεις του Προέδρου του ΠΑ.ΣΟ.Κ. και τις δηλώσεις του Προέδρου της Κ.Ε.Δ.Κ.Ε. στο Βραχάσι.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, ο κύριος Υπουργός των Εσωτερικών, κατάφερε να εξαφανίσει το νομοσχέδιό του εν μέσω των τροπολογιών του. 
      Θα ήθελα να ξεκινήσω από το τι είπε ο Πρόεδρος του ΠΑ.ΣΟ.Κ. στο ετήσιο τακτικό συνέδριο της Κ.Ε.Δ.Κ.Ε. στις 21 Οκτωβρίου 2004. Έχετε επιλεκτική μνήμη, κύριε Παυλόπουλε, και κάνετε επιλεκτική ανάγνωση των δηλώσεων του Προέδρου του ΠΑ.ΣΟ.Κ.. Σας θυμίζω λοιπόν ότι ο Πρόεδρος του ΠΑ.ΣΟ.Κ. είπε: «Είμαι υπερήφανος ως μέλος και ως Αρχηγός του ΠΑ.ΣΟ.Κ. για το έργο που έχουμε κάνει στον «ΚΑΠΟΔΙΣΤΡΙΑ»». Από κει ξεκίνησε. Συνέχισε και είπε: «Πρέπει να υπάρχει ένα μέτωπο κατά του συγκεντρωτισμού και υπέρ της περιφέρειας και θα βρούμε τον καλύτερο τρόπο ώστε πραγματικά οι ισορροπίες να είναι και δημοκρατικές και λειτουργικές για τη χώρα μας. Βεβαίως χρειάζονται και ιδιαίτερες ρυθμίσεις για τα μητροπολιτικά κέντρα και για τις ιδιαιτερότητες των νησιών και των ορεινών όγκων». 
      Τι είπε και για το Βραχάσι ο κ. Παπανδρέου; «Βλέπουμε» -είπε ο κ. Παπανδρέου- «να έχει καλλιεργήσει η Κυβέρνηση προεκλογικά» -επί λέξει διαβάζω- «μεγάλες προσδοκίες σ’ ό,τι αφορά θέματα όπως το Βραχάσι. Κύριε Υπουργέ των Εσωτερικών, καθίστε στο τραπέζι του διαλόγου με το Βραχάσι και με την Κ.Ε.Δ.Κ.Ε. και δώστε λύση στο πρόβλημα». Το πρόβλημα εσείς το δημιουργήσατε, κύριε Υπουργέ. Το πρόβλημα είναι δικό σας και ο Πρόεδρος του ΠΑ.ΣΟ.Κ. σας καλεί να δώσετε λύση σ’ ένα πρόβλημα που εσείς δημιουργήσατε. Τι περίεργο βλέπετε; Τι παράξενο βλέπετε;
      Πείτε μου και κάτι άλλο. Καθίσατε καθόλου στο τραπέζι με την Κ.Ε.Δ.Κ.Ε. να συζητήσετε για το Βραχάσι ή για τις υπόλοιπες κοινότητες αυτής της τροπολογίας; Δεν καθίσατε ούτε για μία ώρα, ούτε για ένα λεπτό και το καταγγέλλει σε σημερινή του συνέντευξη τύπου ο Πρόεδρος της Κ.Ε.Δ.Κ.Ε., ο κ. Κουκουλόπουλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επιτρέπετε μία διακοπή;
      ΚΩΝΣΤΑΝΤΙΝΟΣ ΡΟΒΛΙΑΣ: Όχι, κύριε Υπουργέ, σας παρακαλώ πολύ, θα ήθελα να ολοκληρώσω.
      Είπα λοιπόν ότι εξαφανίσατε το νομοσχέδιό σας εν μέσω τροπολογιών. Το καταντήσατε ένα νομοσχέδιο «μίνι μάρκετ». Έχει μέσα απ’ όλα. Μόνο θέματα στρατιωτικής θητείας δεν είδαμε. Τριάντα τρία άρθρα και δεκατρείς τροπολογίες και τα άρθρα που είναι εκτός του κορμού, εκτός της ενσωμάτωσης της κοινοτικής οδηγίας, περιέχουν άνω των πενήντα ρυθμίσεων. Μιλάμε δηλαδή για ένα νομοσχέδιο που έχει άνω των εξήντα πέντε ρυθμίσεων ειδικότερων θεμάτων, χώρια από την κακή και λανθασμένη ενσωμάτωση της κοινοτικής οδηγίας. 
      Για πρώτη φορά βιώσαμε το εφεύρημά σας «δεκατρία σε ένα», δεκατρείς τροπολογίες σε μία. Αξίζει να ακούσουν οι συνάδελφοι και να ακούσει και ο ελληνικός λαός πώς σε μία τροπολογία έχετε δεκατρία διαφορετικά θέματα.
      Τα διαβάζω: Σε μία τροπολογία αναφέρονται προσλήψεις μερικής απασχόλησης από δήμους σε περιοχές με έντονο πρόβλημα ανεργίας. Ρουσφετολογική τροπολογία, τροπολογία που αποσκοπεί στη συλλογή ψήφων εν όψει των δημοτικών εκλογών. Χωρίς κριτήρια, χωρίς αρχές, χωρίς τίποτα θέλετε να προσλάβετε ανθρώπους σε δήμους όπου υπάρχει πρόβλημα ανεργίας.
      Δεύτερη τροπολογία: Διοικητική αυτονόμηση τεσσάρων κοινοτήτων από τον «ΚΑΠΟΔΙΣΤΡΙΑ».
      Τρίτη τροπολογία: Αύξηση των Επιτροπών Μετανάστευσης στην Περιφέρεια Αττικής.
      Τέταρτη τροπολογία: Εξαίρεση της Ελληνικής Εταιρείας Τοπικής Ανάπτυξης και Αυτοδιοίκησης από τη νομοθεσία εκπόνησης μελετών δημοσίου.
      Πέμπτη τροπολογία: Απαλλαγή υποψηφίων για πρόσληψη στα Κ.Ε.Π. από την υποχρέωση απόδειξης γνώσης χειρισμού ηλεκτρονικού υπολογιστή. 
      Έκτη τροπολογία: Υποχρεωτικότητα της αυτεπάγγελτης αναζήτησης από τις υπηρεσίες ορισμένων δικαιολογητικών. 
      Όλες αυτές οι τροπολογίες, κύριοι συνάδελφοι, είναι σε μια τροπολογία –το επισημαίνω. 
      Έβδομη  τροπολογία: Ένταξη των τσιγγάνων στην κατηγορία των ειδικών κοινωνικών ομάδων για τη στεγαστική τους αποκατάσταση. 
      Όγδοη τροπολογία: Εξαίρεση των συμβασιούχων Κ.Ε.Π. από το χρονικό περιορισμό των είκοσι τεσσάρων μηνών. 
      Ένατη τροπολογία: Πληρωμές για τα έργα του «ΕΠΤΑ» από τα κονδύλια του «ΘΗΣΕΑ» έως τις 31-12-2006. 
      Δέκατη τροπολογία: Δυνατότητα άμεσης πρόσληψης προσωπικού με οκτάμηνες συμβάσεις για αντιμετώπιση θεμάτων δημόσιας υγείας.
      Ενδέκατη τροπολογία: Απόσπαση προσωπικού του Ο.Π.Α.Π. στη Γενική Γραμματεία Αθλητισμού. 
      Υπάρχουν και άλλες δύο τροπολογίες που δεν τις έχω πρόχειρες. Και προσέξτε. Καλούμαστε όλες αυτές να ψηφίσουμε ως μια! Δηλαδή, κύριε Υπουργέ, εάν καταψηφίσουμε την τροπολογία σας για την αποδόμηση του «ΚΑΠΟΔΙΣΤΡΙΑ», αυτό σημαίνει ότι καταψηφίζουμε και την τροπολογία σας για την απαλλαγή υποψηφίων για πρόσληψη στα Κ.Ε.Π. από την υποχρέωση απόδειξης γνώσης χειρισμού ηλεκτρονικού υπολογιστή που θέλουμε να την ψηφίσουμε;
      Πού τις βρήκατε αυτές τις διαδικασίες; Δηλαδή πώς θα τοποθετηθούν τα κόμματα, όχι μόνο το δικό μας κόμμα, αλλά και τα άλλα κόμματα για μια τροπολογία που έχει έντεκα αντιφατικές ρυθμίσεις, έντεκα ρυθμίσεις που δεν είναι ίδιες, έντεκα ρυθμίσεις που άλλες ψηφίζουμε και  άλλες όχι; 
      Δεν νομίζετε ότι τίθεται θέμα ορθής λειτουργίας του δημοκρατικού πολιτεύματος; Δεν νομίζετε ότι τίθεται θέμα διατύπωσης γνώμης, άποψης από τους Βουλευτές που δεν έχουν τη δυνατότητα να διατυπώσουν την άποψή τους, όταν καλούνται να ψηφίσουν με μία ψήφο έντεκα τροπολογίες;
      Να επανέλθουμε και στον «ΚΑΠΟΔΙΣΤΡΙΑ». Είναι η κυρίως τροπολογία που εξαφάνισε την ενσωμάτωση της κοινοτικής οδηγίας. Τι έκανε η Νέα Δημοκρατία σε σχέση με τον «ΚΑΠΟΔΙΣΤΡΙΑ»; Τον πολέμησε τον «ΚΑΠΟΔΙΣΤΡΙΑ», τον αρνήθηκε τον «ΚΑΠΟΔΙΣΤΡΙΑ», είπε ότι θα τον καταργήσει. Μετά βελτίωσε την άποψή της. Είπε ότι θα τον αναμορφώσει. Έδωσε υποσχέσεις παντού, σε όλους. 
      Και ήλθε τώρα, επέλεξε τέσσερις κοινότητες τις οποίες βγάζει από τον «ΚΑΠΟΔΙΣΤΡΙΑ». Με ποια κριτήρια τις επιλέξατε, κύριε Υπουργέ; Κριτήριο είναι άραγε οι υποσχέσεις που έδωσε ο Πρωθυπουργός παρουσία των τηλεοράσεων; Ξεκινήσατε με τέσσερις. Σε τρεις μέρες ξεπεράσαμε τα πενήντα αιτήματα κοινοτήτων που θέλουν να βγουν από τον «ΚΑΠΟΔΙΣΤΡΙΑ». Ξέρετε πού θα σταματήσουμε; Οι μισοί δήμοι και οι κοινότητες της χώρας έχουν τη δική τους ένδοξη ιστορία, έχουν τα δικά τους θύματα, έχουν τους δικούς τους ήρωες είτε από την Επανάσταση του 1821, είτε από το Β΄ Παγκόσμιο Πόλεμο, ή από τον Εμφύλιο Πόλεμο. Οι μισοί δήμοι και κοινότητες, σας διαβεβαιώ! Αν όλοι αυτοί ζητήσουν αυτά τα οποία εσείς τώρα υιοθετείτε, τι θα γίνει ο «ΚΑΠΟΔΙΣΤΡΙΑΣ»; 
      Θα μου πείτε ότι δεν σας ενδιαφέρει και πολύ. Είμαι βέβαιος ότι δεν σας ενδιαφέρει τι θα γίνει ο «ΚΑΠΟΔΙΣΤΡΙΑΣ». Δεν ήσασταν ποτέ θιασώτες του «ΚΑΠΟΔΙΣΤΡΙΑ». Αντί να κοιτάξετε να προχωρήσετε στον «ΚΑΠΟΔΙΣΤΡΙΑ» νούμερο 2, αντί να κοιτάξετε πώς θα πετύχουμε τη σωστή περιφερειακή διάρθρωση της χώρας, να μπορούμε να μιλάμε και εμείς σαν χώρα με την Ευρωπαϊκή Ένωση μέσω περιφερειών, αντί γι’ αυτά τι κάνετε; Φέρατε μια ρουσφετολογική τροπολογία χωρίς καμία βάση, χωρίς καμία αιτιολογία, χωρίς να μας εξηγείτε γιατί τέσσερις και όχι δεκατέσσερις και όχι εκατόν τέσσερις και ζητάτε να την ψηφίσουμε!
      Και επειδή αναφερθήκατε και σε θέματα Τοπικής Αυτοδιοίκησης, μάλλον είχατε το θράσος να αναφερθείτε σε θέματα Τοπικής Αυτοδιοίκησης, μηδέν συν μηδέν συν μηδέν ίσον μηδέν –αυτό είναι το αποτέλεσμα των ενεργειών σας για την Τοπική Αυτοδιοίκηση- ή μάλλον ίσον 42%! 
      Μηδέν τα παρακρατηθέντα, τα καθ’ ημάς υπεξαιρεθέντα. Μήπως επιστρέψατε τίποτα και δεν το πήραμε είδηση; Μήπως δώσατε έστω και αυτά τα ομόλογα τα μη μετατρέψιμα; Μηδέν η χρηματοδότηση των μεταφερομένων αρμοδιοτήτων –άλλο μέτωπο με την Κ.Ε.Δ.Κ.Ε. που έχετε ανοίξει! Μηδέν και ο «ΘΗΣΕΑΣ». Τι τα κάνατε τα λεφτά του «ΘΗΣΕΑ»; Ένα μέρος αυτών πήγε για τα προγράμματα του «ΕΠΤΑ» και απ’ ό,τι βλέπουμε συνεχίζετε να θέλετε να τα πηγαίνετε για τα προγράμματα του «ΕΠΤΑ» και ένα άλλο μέρος είναι άγνωστο πού πήγε.
      Κύριε Υπουργέ, νομίζω ότι με δική σας υπαιτιότητα η συζήτηση αυτή έχει εξελιχθεί σε μια συζήτηση εκτός του νομοσχεδίου. Υπάρχουν σαφέστατα παρατηρήσεις και επί των άρθρων όπως, για παράδειγμα, η αντίθεσή μας στο άρθρο 19 που θέλετε να κυρώσετε τον Κώδικα Κατάστασης δημοσίων πολιτικών, διοικητικών υπαλλήλων με το άρθρο 76 παράγραφος 6 του Συντάγματος. 
      Και σας ρωτάμε: Γιατί, κύριε Υπουργέ; Γιατί δεν θέλετε να συζητήσουμε και ενδεχομένως να βελτιώσουμε κάτι από τον Κώδικα που κάποτε θα φέρετε στη Βουλή;
      Όπως, επίσης, πρέπει να αναφερθούμε στο άρθρο 24 στην περιβόητη προγραμματική συμφωνία που είχατε συνάψει με την Α.Δ.Ε.Δ.Υ. για την αξιολόγηση και επιμόρφωση των δημοσίων υπαλλήλων. Έχουν περάσει από τότε δεκαέξι μήνες και είστε στο απόλυτο μηδέν. Μετά από δεκαέξι μήνες θυμηθήκατε να φέρετε τροπολογία και πάλι για να δείτε πού θα βρείτε τα λεφτά για να υλοποιήσετε μια προγραμματική συμφωνία, που την έχετε υπογράψει μετά Βαΐων και κλάδων, μετά τηλεοράσεων και μεγάλης δημοσιότητας πριν από δεκαέξι μήνες.
      Κύριε Υπουργέ, αποδιοργανώσατε τη συζήτηση του νομοσχεδίου με δική σας ευθύνη. Σας καλούμε να αποσύρετε τουλάχιστον την τροπολογία που απαξιώνει τον «ΚΑΠΟΔΙΣΤΡΙΑ». Σας καλούμε να συνεργαστείτε με την Κ.Ε.Δ.Κ.Ε.. 
      Επίσης, σας καλούμε –επειδή ζητήσατε το λόγο- να πείτε στο Σώμα γιατί δεν συνεργαστήκατε με την Κ.Ε.Δ.Κ.Ε.. Γιατί φέρατε αυτήν την τροπολογία χωρίς να καθίσετε στο τραπέζι της συνεννόησης. 
      Τελειώνω, λέγοντας το εξής: Είπατε ότι το ΠΑ.ΣΟ.Κ. έλεγε τη μισή αλήθεια. Κύριε Υπουργέ, η Κυβέρνησή σας διεκδικεί το σύνολο του ψεύδους και των υποσχέσεων.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ρόβλια.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο για μία μικρή παρέμβαση.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέλουμε να μιλήσουμε και εμείς, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όταν ήσασταν Υπουργός το ίδιο κάνατε, κύριε Γείτονα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να υπενθυμίσω στον κ. Ρόβλια ότι είπα πως το ΠΑ.ΣΟ.Κ. λέει τη μισή αλήθεια και την άλλη μισή την ξαπλώνει στην προκρούστεια κλίνη της παραπληροφόρησης, στην οποία είναι συνηθισμένο. Αυτή είναι η ολοκληρωμένη, αν θέλετε, φράση μου και η ολοκληρωμένη μου διαπίστωση. 
      ΑΠΟΣΤΟΛΟΣ ΚΑΚΛΑΜΑΝΗΣ: Το 80% της αλήθειας το λέει;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τώρα, σε ό,τι αφορά το ζήτημα του Κώδικα, μου κάνει εντύπωση το ΠΑ.ΣΟ.Κ.. 
      Τον Κώδικα του 1999, τον ψήφισε με τη διαδικασία των κωδίκων μέσα εδώ. Άλλα σκέφτεται ως Κυβέρνηση και άλλα μας λέει ως Αντιπολίτευση; Εκείνο το έφερε με τη διαδικασία των Κωδίκων και εμείς δεν πρέπει να το κάνουμε; Καταλαβαίνετε, λοιπόν…
      ΚΩΝΣΤΑΝΤΙΝΟΣ ΡΟΒΛΙΑΣ: Για άλλο Κώδικα σας είπα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καταλαβαίνετε, λοιπόν, τι θα πει υποκρισία, τι θα πει παραπληροφόρηση, τι θα πει διαστρέβλωση της αλήθειας, που θα τη δείτε και τώρα.
      Είπε ο κ. Παπανδρέου –γιατί το διάβασα verbatim- σ’ εμένα απευθυνόμενος: «Βλέπετε να έχει καλλιεργήσει προεκλογικά μεγάλες προσδοκίες σε ό,τι αφορά θέματα, όπως το Βραχάσι εδώ, κύριε Υπουργέ των Εσωτερικών. Καθίστε στο τραπέζι του διαλόγου με το Βραχάσι και με την Κ.Ε.Δ.Κ.Ε. και δώστε λύση στο πρόβλημα». Είναι στη σελίδα τριάντα επτά των πρακτικών της Κ.Ε.Δ.Κ.Ε..
      Και μου απαντάει ο κ. Κουκουλόπουλος, ο οποίος ήταν Πρόεδρος, γιατί ήταν το Συνέδριο της Κ.Ε.Δ.Κ.Ε. μέσα στην ίδια συνεδρίαση: «Καλά όλα αυτά, θα μου πείτε» -απευθυνόμενος πάλι σ’ εμένα- «και με το Βραχάσι που φωνάζει απέξω, τι γίνεται»; Γιατί ο κ. Παπανδρέου είχε μιλήσει και με τους κατοίκους του Βραχασίου έξω ακριβώς από την Αίθουσα.
      «Η Κυβέρνηση» -λέει ο κ. Κουκουλόπουλος, δεν ξέρω αν το θυμάται σήμερα- «έχει την πολιτική δυνατότητα και νομιμοποίηση να το λύσει με ευθεία νομοθετική ρύθμιση, εφόσον δεσμεύτηκε και αφού φυσικά διαθέτει την απαραίτητη κοινοβουλευτική πλειοψηφία. Όχι όμως μέσω του Κώδικα, αλλά με ευθεία νομοθετική ρύθμιση».
      Ο κ. Παπανδρέου μου λέει «βρες λύση με την Κ.Ε.Δ.Κ.Ε.» και ο κ. Κουκουλόπουλος μου λέει «φέρε ευθεία νομοθετική ρύθμιση». Αυτό κάνω τώρα και το ΠΑ.ΣΟ.Κ. με ρωτάει γιατί φέρνω τη νομοθετική ρύθμιση για το Βραχάσι. Δεν είναι ντροπή; Δεν είναι πρόκληση στη νοημοσύνη; Μέσα ακριβώς και από τη συνδρομή που παρέχεται σ’ όλη αυτήν την παραπληροφόρηση και το ξεσήκωμα των ανθρώπων, δεν είναι μια προσπάθεια μετάθεσης των ευθυνών; 
      Δεν φτάνει που δημιούργησαν το πρόβλημα όλα αυτά τα χρόνια και το κουκούλωσαν και το ξέχασαν με ανθρώπους απ’ εδώ και απ’ εκεί, έρχονται να ζητάνε οι ίδιοι στο Ηράκλειο στις 21 Οκτωβρίου του 2004 τη λύση του προβλήματος και τώρα να λένε «πάρτε πίσω τη ρύθμιση»; 
      ΜΙΛΤΙΑΔΗΣ ΠΑΠΑΙΩΑΝΝΟΥ: Και είναι λύση αυτή;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ε, όχι. Εμείς είμαστε συνεπείς στις δεσμεύσεις μας. 
      Και σας είπα ότι Κόμμα που ως Κυβέρνηση πραγματοποιεί τις δεσμεύσεις του, κάνει αυτό το οποίο είπε στον ελληνικό λαό. Αυτό δεν είναι λαϊκισμός, αυτό είναι συνέπεια.  Λαϊκισμός είναι είτε να λες και να μην κάνεις, είτε να κάνεις εκείνα που δεν έχεις πει ποτέ στον ελληνικό λαό. 
      Και θα σας θυμίσω ένα πράγμα: Όταν πήρατε τις εκλογές το 1993 και το 1996 δεν υπήρχε ίχνος –μα ούτε ίχνος πραγματικά- απ’ ό,τι κάνατε με τον «ΚΑΠΟΔΙΣΤΡΙΑ» στη συνέχεια. Δεν λέγατε τίποτα. Τα κάνατε στη συνέχεια ακριβώς για να μπορέσετε να πιάσετε όλους τους ανθρώπους «στον ύπνο». 
      Εμείς ό,τι είπαμε το κάνουμε και θα το κάνουμε. Και όπως σας είπα, αμέσως μετά τον Κώδικα θα υπάρξει δημόσιος διάλογος για το νέο διοικητικό χάρτη της χώρας, για το πώς πρέπει να πάμε.
      Και αφού συζητήσουμε, θα τον θέσουμε υπ' όψιν του ελληνικού λαού. Και εφόσον τον εγκρίνει, έτσι θα προχωρήσουμε, εάν μας δώσει και την άλλη τετραετία. Γιατί εμείς συνηθίσαμε στον ελληνικό λαό να λέμε τι πάμε να κάνουμε, τι πρόκειται να κάνουμε. Και να μας κρίνει για το εάν είμαστε συνεπείς και όχι για το πόσο υπεκφύγαμε από τις δεσμεύσεις μας ή για το πόσα αποκρύψαμε, όπως συνέβαινε τόσα χρόνια με τις κυβερνήσεις του ΠΑ.ΣΟ.Κ..
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Πρέπει να ενημερώσω τον κύριο Υπουργό ότι ο κ. Κουκουλόπουλος επικρίνει και Βουλευτές που καταθέτουν τροπολογίες ζητώντας επανασύσταση των κοινοτήτων. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με συγχωρείτε. Θα μπορούσα να κάνω μια διευκρίνιση; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα να καταθέσω στη Βουλή, επίσης, την ερώτηση του κ. Στρατάκη στις 7-12-2005. Ο κ. Στρατάκης, ο αγαπητός συνάδελφος του ΠΑ.ΣΟ.Κ., αφού μου έλεγε τι συμβαίνει στο Βραχάσι και ότι η κατάσταση δεν υποφέρεται πλέον, με ρωτούσε το εξής: «Ερωτάται ο κύριος Υπουργός εάν προτίθεται και πότε να αντιμετωπίσει το πρόβλημα που δημιούργησε η Κυβέρνηση ως αντιπολίτευση, ώστε να σταματήσουν να υπάρχουν και αυτές οι ακραίες μορφές αγώνα με πιθανόν απρόβλεπτες συνέπειες για τους ίδιους και την εικόνα της πόλης...». 
      Αυτά μου έλεγε ο κ. Στρατάκης καλώντας με να κάνουμε πράξη τη δέσμευση που αναλάβαμε. Δεν καταλαβαίνω στο ΠΑ.ΣΟ.Κ. πόσες γραμμές υπάρχουν, για να ξέρω τι γίνεται. 
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      Η ερώτηση είναι δημόσια, βέβαια, έχει κατατεθεί, αλλά την καταθέτω εκ νέου στα Πρακτικά, για να θυμόμαστε ποιες είναι οι γραμμές της Αξιωματικής Αντιπολίτευσης. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα ερώτηση, η οποία έχει ως εξής:
      (Να φωτογραφηθεί η σελ. 146 )
      ΠΡΟΕΔΡΕΥΩΝ (Γεώργιος Σούρλας): Έλεγα, λοιπόν, κύριοι συνάδελφοι, ότι ο κ. Κουκουλόπουλος επικρίνει και Βουλευτές, διότι καταθέτουν τροπολογίες για αυτονόμηση κοινοτήτων, κ.λπ..
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δικαίωμά του είναι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κοιτάξτε, δικαίωμά του είναι, βεβαίως, αλλά και υποχρέωση των Βουλευτών είναι να ασκούν τα κοινοβουλευτικά τους καθήκοντα. Άρα, δεν μπορεί κανείς να παρεμποδίσει –ή εμμέσως ή πλην σαφώς- την άσκηση των κοινοβουλευτικών καθηκόντων. Κατέχει μια καίρια θέση και πρέπει να σέβεται τους θεσμούς. Και ο Βουλευτής εκπροσωπεί ένα πολύ βασικό θεσμό και είναι δικαίωμά του να καταθέτει τροπολογίες και θα κριθεί από τους συναδέλφους και από τον ελληνικό λαό. 
      Ο κ. Ρόβλιας έχει το λόγο. 
      Κύριε Ρόβλια, λίγο σύντομα, σας παρακαλώ. 
      ΚΩΝΣΤΑΝΤΙΝΟΣ ΡΟΒΛΙΑΣ: Χαίρομαι, διότι δευτερολογώντας ο κύριος Υπουργός διόρθωσε αυτά τα οποία αρχικά είχε πει για τον Πρόεδρο του ΠΑ.ΣΟ.Κ., διότι θέλω να θυμίσω ότι στην πρωτολογία σας ουσιαστικά μας είπατε ότι ο Πρόεδρος του ΠΑ.ΣΟ.Κ. πρότεινε να αποσχιστεί το Βραχάσι από τον «ΚΑΠΟΔΙΣΤΡΙΑ». Αφού εγώ διάβασα τα Πρακτικά επί λέξει, ήρθατε να διορθώσετε, να βελτιώσετε αυτά τα οποία είπατε προηγουμένως και να συμπληρώσετε τα λόγια του κ. Παπανδρέου με τα λόγια του κ. Κουκουλόπουλου. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας το διάβασα, κύριε Ρόβλια. Πάρτε τα Πρακτικά τώρα. 
      ΚΩΝΣΤΑΝΤΙΝΟΣ ΡΟΒΛΙΑΣ: Ακούστε, κύριε Υπουργέ. Το τι είπε ο Πρόεδρος του ΠΑ.ΣΟ.Κ. είναι γραμμένο στα Πρακτικά. Ο Πρόεδρος του ΠΑ.ΣΟ.Κ. δεν σας είπε να αυτονομήσετε κανένα δήμο. Σας είπε να δώσετε λύση στα προβλήματα που εσείς δημιουργήσατε. 
      Εάν εσείς θέλετε να συνθέτετε απόψεις και λέξεις δύο διαφορετικών προσώπων και να καταλήγετε σ’ ένα συμπέρασμα κατά πώς σας αρέσει, νομίζω ότι αυτή η διαδικασία δεν είναι δημοκρατική και δεν τιμά την Αίθουσα του Κοινοβουλίου και πολύ περισσότερο, όταν αφορά τον Αρχηγό της Αξιωματικής Αντιπολίτευσης. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, πρέπει να συμφωνήσουμε ποια ώρα θα ολοκληρωθεί η συζήτηση, δεδομένου ότι μένουν να μιλήσουν ακόμα είκοσι επτά συνάδελφοι. Αν θα συμφωνούσατε, αυτό θα μπορούσε να γίνει στις δώδεκα η ώρα. 
      Κύριοι συνάδελφοι, δέχεστε να ολοκληρώσουμε την αποψινή μας συνεδρίαση στις δώδεκα η ώρα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.   
      ΠΡΟΕΔΡΕΥΩΝ (Γεώργιος Σούρλας): Έχετε αντίρρηση εσείς, κύριε Υπουργέ, να ολοκληρώσουμε την αποψινή μας συνεδρίαση στις δώδεκα η ώρα;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, βεβαίως. 
      ΠΡΟΕΔΡΕΥΩΝ (Γεώργιος Σούρλας): Επομένως, συμφωνούμε. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, κυρίες και κύριοι συνάδελφοι, θα ήταν απλούστερο με βάση και μια λογική που πολλοί έχουν και εδώ σε αυτήν την Αίθουσα, τη λογική του να ξέρουμε περισσότερο τι δεν θέλουμε παρά τι θέλουμε, για να αποφεύγονται οι διχοστασίες για το τι πράγματι πιστεύει το ΠΑ.ΣΟ.Κ. πάνω σ' αυτό το νομοσχέδιο, να απλουστεύσουμε την τοποθέτησή του. 
      Είναι απλούστερο, αντί να λέμε πώς αντιλαμβάνεται το ΠΑ.ΣΟ.Κ. αυτό το νομοσχέδιο, να το εκλαϊκεύσουμε και να το πούμε σκέτα: Το ΠΑ.ΣΟ.Κ. δεν θέλει να διορθωθούν οι οριακές αδικίες του «ΚΑΠΟΔΙΣΤΡΙΑ». 
      Το ΠΑ.ΣΟ.Κ. δεν θέλει οι δήμοι να συντάξουν επιχειρησιακά σχέδια για την αντιμετώπιση της ανεργίας που προκαλείται από μαζικές απολύσεις ή από παύση λειτουργίας επιχειρήσεων. 
      Το ΠΑ.ΣΟ.Κ. δεν θέλει οι δήμοι και οι κοινότητες να δανείζονται με απλή πλειοψηφία στη λήψη της αποφάσεως περί δανεισμού από το Ταμείο Παρακαταθηκών και Δανείων, για να εξοφλούν δάνεια που έχουν πάρει με μεγαλύτερο επιτόκιο από εκείνο του δανείου αποπληρωμής του πρώτου δανείου. 
      Το ΠΑ.ΣΟ.Κ. δεν θέλει τα Κ.Ε.Π. να εκδίδουν γνήσιο της υπογραφής.
      Το ΠΑ.ΣΟ.Κ. δεν θέλει να συσταθεί διεύθυνση λειτουργίας και οργάνωσης στο Υπουργείο Εσωτερικών για να συστηματοποιηθεί και να παρακολουθείται η εργασία των ΚΕΠ και να διευκολυνθεί η αναβάθμισή τους σε κέντρα ολοκληρωμένων παρεμβάσεων. Το ΠΑ.ΣΟ.Κ. δεν θέλει να μπουν σε τάξη οι απίστευτες σε όγκο και σε αξία πληροφορίες που διακινεί ο δημόσιος τομέας και θέλει να εξακολουθήσει ο όγκος αυτών των πληροφοριών να διαχειρίζεται υποκειμενικά και ενδεχομένως και ύποπτα από κάποιους, διότι εφόσον σήμερα δεν υπάρχουν κανόνες και δεν υπάρχουν ποινές και δεν υπάρχουν και συστηματοποιήσεις διαχειρίσεως αυτού του απίστευτου όγκου πληροφοριών, υπόκειται και σε διαφθορά, υπόκειται και σε προτιμησιακές μεταχειρίσεις. Το ΠΑ.ΣΟ.Κ. δεν θέλει οι δήμοι και οι κοινότητες να απλοποιήσουν τον τρόπο οικονομικού ελέγχου τους σε συνεργασία με το Ελεγκτικό Συνέδριο. Το ΠΑ.ΣΟ.Κ. τελικά δεν θέλει τίποτα εφόσον το προτείνει η Νέα Δημοκρατία.
      Η διαφορά είναι ότι μπορεί εσείς, κύριοι συνάδελφοι, να μη θέλετε, έλα όμως που το θέλει ο ελληνικός λαός, έλα όμως που όλα αυτά συνιστούν αδήριτη ανάγκη και πρέπει να διορθωθούν και το θέλει και η πλειοψηφία αυτής της Βουλής, η οποία μπορεί μεν να παρακολουθεί αυτόν το διαγκωνισμό και διαγωνισμό αρνητισμού, αλλά δεν επηρεάζεται από αυτό και προχωρούμε στο νομοθετικό μας έργο.
      Νομοθετικό μας έργο είναι σήμερα και αύριο το νομοσχέδιο για την περαιτέρω χρήση πληροφοριών του δημόσιου τομέα, ένα νομοσχέδιο το οποίο εναρμονίζει κοινοτικές οδηγίες, κοινοτικές κατευθύνσεις, υποχρεώσεις μας ως μελών της Ευρωπαϊκής Ενώσεως, υποχρεώσεις που και εσείς τις διαχειριστήκατε και φιλοδοξεί μ’ έναν τρόπο που είναι πρωτοφανής για τα ελληνικά διοικητικά δεδομένα, διότι είδατε ότι οι εγκύκλιοι έχουν ήδη κυκλοφορήσει, να τιθασεύσει, να χαλιναγωγήσει, να συστηματοποιήσει αυτόν τον απίστευτο ορυμαγδό όγκου, ποιότητας και οικονομικής κυρίως αξίας πληροφοριών που διακινεί το δημόσιο μέσα από τις αρμοδιότητές του. 
      Διευκρινίζεται ότι αυτός ο όγκος των πληροφοριών δεν άπτεται ούτε των προσωπικών δεδομένων ούτε της επιχειρηματικής δραστηριότητος του δημοσίου. Άπτεται εκείνων των πτυχών των πληροφοριών που είναι προσβάσιμες στον καθένα –και είναι τεράστιος αυτός ο όγκος- και για πρώτη φορά και ιδιαίτερα με την κωδικοποίηση αυτών των διατάξεων που προβλέπει το άρθρο 14 του νομοσχεδίου και αυριανού νόμου, θα μπορεί ο κάθε πολίτης, ο κάθε επιχειρηματίας, το κάθε φυσικό ή νομικό πρόσωπο να γνωρίζει τον τρόπο, τη μέθοδο και τα δικαιώματα προσβάσεως στην ενημέρωση που διακινεί ο δημόσιος τομέας.
      Τα πρώτα είκοσι πέντε άρθρα αυτού του νομοσχεδίου έχουν να κάνουν και με την αναβάθμιση των ΚΕΠ και έχουν να κάνουν και με τη ρύθμιση θεμάτων που έχουν σχέση με το Συνήγορο του Πολίτη. Όλα αυτά τα θέματα και τα άλλα τα οποία θα συζητηθούν αύριο και οι τροπολογίες δεν έρχονται στο πλαίσιο μιας νομοθετικής βουλιμίας ή μιας νομοθετικής παραξενιάς. Τα περισσότερα δυστυχώς διορθώνουν λάθη νομοθετικά ή πραγματικά του παρελθόντος. Διορθώνουν το γεγονός ότι παραδείγματος χάρη μπορούσε ένα τέκνο δημοσίου υπαλλήλου ο οποίος έχασε τη ζωή του κατά και ένεκεν της υπηρεσίας, ίσως να μη μπορούσε, με βάση το δικό σας θεσμικό πλαίσιο του 1994, να αξιοποιήσει το δυσμενές προνόμιο –δυσμενές ως προς την αιτία που το προκάλεσε- του διορισμού του στο δημόσιο επειδή κατά το χρόνο του δυσάρεστου γεγονότος ήταν σε ηλικία η οποία δεν του επέτρεπε να διοριστεί στο δημόσιο, ακόμα και αν προσέθετε κανείς τα πέντε χρόνια της προθεσμίας που είχε για να υποβάλλει αίτηση μετά το γεγονός του θανάτου. 
      Διορθώνουμε σε αυτό το νομοσχέδιο το γεγονός ότι υπήρχε ποσόστωση 15% στις γυναίκες για το διορισμό τους στη Δημοτική Αστυνομία. 
      Διορθώνουμε, επίσης, το γεγονός ότι επιβάλλονται λιμενικά τέλη σε φορτηγά και οχήματα, τα οποία περνάνε από δήμους που έχουν λιμάνια με προορισμό το εξωτερικό. Όλες αυτές οι διορθώσεις, έναντι των οποίων είσθε απολύτως αρνητικοί, έχουν στοιχίσει στη χώρα μας, έχουν επισημανθεί και από τα όργανα της Ευρωπαϊκής Ενώσεως και επιτέλους συνιστούν εναρμόνιση και με τη λογική και με τις διεθνείς μας υποχρεώσεις. 
      Το ίδιο συμβαίνει και με την περιώνυμη τροπολογία, η οποία σας έδωσε την αφορμή να πείτε για μία ακόμη φορά -αποδεικνύοντας ότι είστε αντιφατικοί και με τον εαυτό σας και με συναδέλφους σας που έχουν καταθέσει τροπολογίες ή προτάσεις τώρα ή παλιότερα- ότι δεν θέλετε να διορθωθούν οι οριακές, ακραίες, αδικίες που έχει πραγματοποιήσει ο τρόπος και τα κριτήρια, με τα οποία επιβάλατε τον «ΚΑΠΟΔΙΣΤΡΙΑ». Εξακολουθείτε, δηλαδή, και σε νομοσχέδια που έχουν τεχνικό χαρακτήρα να διασαλπίζετε απ’ αυτό το Βήμα, με την κατάκοπη εμπειρία που σας διακατέχει μετά από είκοσι χρόνια διακυβερνήσεως της χώρας, ότι ξέρετε πολύ εμπεριστατωμένα, πολύ σταθερά, πολύ απόλυτα, πολύ πλήρως, πολύ εντυπωσιακά τι δεν θέλετε. Το είπατε για μια ακόμα φορά. Ξέρετε τι δεν θέλετε. Εμείς ξέρουμε και τι θέλουμε και τι οφείλουμε να κάνουμε. Γι’ αυτό και ψηφίζουμε αυτό το νομοσχέδιο, γι’ αυτό στηρίζουμε αυτές τις πρωτοβουλίες και γι’ αυτό επικροτούμεθα από τον ελληνικό λαό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καΐσερλης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Από τον προηγούμενο ομιλητή, τον αγαπητό συνάδελφο κ. Τασούλα, έγιναν συγκεκριμένες διαπιστώσεις για το τι δεν θέλει το ΠΑ.ΣΟ.Κ.. Θα μου επιτρέψει ο εκλεκτός συνάδελφος να αναφερθώ επιγραμματικά όχι στο τι δεν θέλει το ΠΑ.ΣΟ.Κ., αλλά στο τι πιστεύει και στο τι θέλει η Νέα Δημοκρατία. 
      Αγαπητοί συνάδελφοι, τους πρώτους έξι μήνες της νέας διακυβέρνησης παρακολουθούσα με προσοχή τις τοποθετήσεις των κυρίων Υπουργών. Ήθελα να μάθω τους στόχους της Κυβέρνησης και αγωνιούσα για την προοπτική της χώρας. Περίμενα, για παράδειγμα, να ακούσω να υλοποιούνται –και θα χαιρόμουν, κύριε Υπουργέ- οι θέσεις του συμβούλου του κυρίου Πρωθυπουργού στα θέματα της αυτοδιοίκησης, του κ. Μακρυδημήτρη. Δυστυχώς, ατύχησα. 
      Φυσικά, προ πολλού πλέον άρχισα να μην προβληματίζομαι και να μην αναρωτιέμαι προς τα πού το πάει η Κυβέρνηση της Νέας Δημοκρατίας. Είμαι πλέον πεπεισμένος ότι τα πάντα στις κινήσεις και στις πράξεις της Κυβέρνησης συνοψίζονται στη μαγική λέξη «μεταρρύθμιση». Μάλιστα, η τελευταία μίας σειράς μεγάλων μεταρρυθμίσεων που πραγματοποιούνται συντελείται σήμερα. Το Βραχάσι και τα Ζωνιανά μετατρέπονται με διάταγμα της μεταρρυθμιστικής Κυβέρνησης σε αναπτυξιακά κύτταρα της πρωτοβάθμιας αυτοδιοίκησης, εισέρχονται στη χωρεία των μεγάλων πόλεων και αναλαμβάνουν την ευθύνη ανάπτυξης του τόπου τους. 
      Όμως, πριν από αυτήν τη μεταρρύθμιση, ας δούμε ποιες ήταν οι προηγούμενες μεταρρυθμίσεις. Έφυγε ο κ. Τασούλας, αλλά σ’ αυτό το σημείο θα ήθελα να του πω τι ακριβώς θέλει η Νέα Δημοκρατία και όχι τι δεν κάνει το ΠΑ.ΣΟ.Κ..
      Πρώτη μεταρρύθμιση. Η απαλλαγή των εκδοτών και των ληπτών πλαστών και εικονικών τιμολογίων από τους φόρους, τα πρόστιμα και τις τιμές. 
      Δεύτερη μεταρρύθμιση. Η αφορολόγητη εισαγωγή του «μαύρου χρήματος» από το εξωτερικό. 
      Τρίτη μεταρρύθμιση. Η  μείωση του φόρου εισοδήματος, όχι των κερδών των επιχειρήσεων που επανεπενδύονται, αλλά των διανεμομένων κερδών στους μετόχους. 
      Τέταρτη μεταρρύθμιση. Η επιβάρυνση μόνο του δημοσίου από το κόστος της εθελουσίας εξόδου των υπαλλήλων του Ο.Τ.Ε. και όχι των ιδιωτών μετόχων του. 
      Πέμπτη μεταρρύθμιση: Η απαλλαγή των τραπεζιτών από τις υποχρεώσεις τους στους ασφαλισμένους τους και η επιβάρυνση του Ι.Κ.Α. και άρα του ελληνικού λαού. 
      Έκτη μεταρρύθμιση. Η ψήφιση και η αυτόματη, παράλληλα, κατάργηση του νόμου για το βασικό μέτοχο. 
      Αλήθεια, εκείνοι οι περιβόητοι «νταβατζήδες» που βρίσκονται; Τους έχουν συλλάβει; Τους βρήκαμε; 
      Έβδομη μεταρρύθμιση: Η επανασύσταση του ηρωικού Σώματος της Αγροφυλακής. 
      Όγδοη μεταρρύθμιση. Η σύσταση του Σώματος των Εφέδρων Υψηλής Ετοιμότητας για την πάταξη της ανεργίας. Ούτε αυτό το είδαμε να «περπατά». 
      Ένατη μεταρρύθμιση. Η αντικατάσταση των διοικητών των  νοσοκομείων από προέδρους διοικητικών συμβουλίων. 
      Δέκατη μεταρρύθμιση. Η αντικατάσταση διακοσίων πενήντα συμβασιούχων ομήρων του ΠΑ.ΣΟ.Κ. από τριακόσιες χιλιάδες συμβασιούχους, αλλά αξιοπρεπείς εργαζόμενους της Νέας δημοκρατίας. 
      Αγαπητοί συνάδελφοι -ων ουκ έστι αριθμός- οι μεταρρυθμίσεις, που χτίζουν το νέο κράτος της Νέας Δημοκρατίας -μόνο τα τούβλα της οικοδομής- αντί να θεμελιώνουν το οικοδόμημα της επανίδρυσης, πέφτουν στα κεφάλια των πολιτών σαν βροχή. Κάπως έτσι συμβαίνει και με τη σημερινή μεγαλειώδη μεταρρύθμιση της αποδόμησης του «ΚΑΠΟΔΙΣΤΡΙΑ». Ο κόσμος τα έχει χαμένα. Η ανεργία αυξάνει και στους αριθμούς της Κυβέρνησης μειώνεται. Η ακρίβεια μεγαλώνει και οι Υπουργοί εύχονται να δώσουν οι τραπεζίτες αυξήσεις. Ο «ΚΑΠΟΔΙΣΤΡΙΑΣ» τεμαχίζεται και η Κυβέρνηση επαγγέλλεται την ισχυρή αυτοδιοίκηση. Εντελώς ανεύθυνα η Νέα Δημοκρατία, ο Πρόεδρός της και τα στελέχη της υποσχέθηκαν σε χιλιάδες κατοίκους τέως κοινοτήτων την επανίδρυσή τους και σήμερα με τις τρεις αυτονομήσεις, προσπαθούν να μαζέψουν τα ασυμμάζευτα. 
      Η σοβαρότητα εξέλειπε. Η ευθύνη της ηγεσίας να οδηγήσει τη χώρα μπροστά, να ανοίξει νέους δρόμους, αντικαθίσταται με τη μοιρολατρία της φυσικής εξέλιξης της σύμφωνης γνώμης ολίγων κατοίκων. Οι αναγκαίες αλλαγές για ένα σύγχρονο κράτος στα μέσα της θητείας της Κυβέρνησης εξανεμίζονται. Οι ελπίδες χάθηκαν στο βωμό των εκατό κατοίκων του Βραχασίου. Οι μάσκες των μεταρρυθμιστών έπεσαν. Οι εποχές του νεκροθάφτη και του ληξίαρχου δήμαρχου, δυστυχώς, αγαπητοί συνάδελφοι, επανέρχονται. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Το λόγο έχει ο κ. Οικονόμου. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, παραπονέθηκε ο κύριος Υπουργός ότι όταν έρχονται νομοσχέδια και σπουδαίες νομοθετικές πρωτοβουλίες από τη Νέα Δημοκρατία, το ΠΑ.ΣΟ.Κ. υπεκφεύγει και προσπαθεί να βρει έναν τρόπο, έτσι ώστε να μη τα σχολιάσει, γιατί δεν έχει θέσεις. 
      Πιστεύω, όμως, ότι  το τωρινό του νομοσχέδιο, ο ίδιος το δυναμίτισε και  έστρεψε αλλού το ενδιαφέρον. Αυτό είπαν άλλωστε και οι συνάδελφοι από τη Νέα Δημοκρατία, καθώς επισκιάστηκε από το βάρος που έπεσε πάνω του με τις τροπολογίες και ειδικά με την τροπολογία, η οποία αφορά την αποδιάρθρωση του «ΚΑΠΟΔΙΣΤΡΙΑ». 
      Είναι γεγονός ότι ο «ΚΑΠΟΔΙΣΤΡΙΑΣ» ήταν μια σημαντική μεταρρύθμιση, η οποία συνέβη την περασμένη δεκαετία στη χώρα μας. Εγώ θα τολμήσω να πω ότι ενώ μπορούσαμε όντως να τη χαρακτηρίσουμε ως μια σημαντική μεταρρύθμιση, δεν ήταν όμως αυτή η επανάσταση που χρειαζόταν η χώρα. Οι έξι χιλιάδες κοινότητες –τα χωριά- έγιναν χίλιοι δήμοι. Νομίζω ότι ήταν ένα πολύ δύσκολο εγχείρημα που αποτόλμησε η τότε κυβέρνηση, αλλά δεν ήταν αυτό ακριβώς που ζήταγε ο τόπος. 
      Θα μου πείτε, είναι εύκολο τα έξι χιλιάδες χωριά να γίνουν χίλιοι δήμοι;. Εκεί ήταν η δύσκολη περίοδος και οι δύσκολες συνθήκες κατά τις οποίες όσοι δεν είχαν την πολιτική ευθύνη που τους αναλογούσε, κρυβόντουσαν και έβγαλαν τα κάστανα από τη φωτιά αυτοί που είχαν την πολιτική ευθύνη και τη θετική σκέψη και δράση για το μέλλον της χώρας. Ήταν πολύ πιο δύσκολο, κύριε Υπουργέ, τα έξι χιλιάδες χωριά και χωριουδάκια, με τα μνημεία και τις ιστορικές τοπωνυμίες, να γίνουν χίλιοι δήμοι -όταν εσείς ήσασταν αρνητικοί τότε για τον «ΚΑΠΟΔΙΣΤΡΙΑ»- από το να έρχεστε τώρα να κάνετε τα ξηλώματα. Τότε κρυβόσασταν και ήσασταν αρνητικοί. Τότε πήραν κάποιοι την ευθύνη και το ρίσκο -και τοπικά γιατί ήταν Βουλευτές και θα πήγαιναν στους νομούς και θα αντιμετώπιζαν τις συζητήσεις και τις ανάλογες αντιδράσεις- να υποστηρίξουν αυτό που συνέφερε τη χώρα και όχι το χωριουδάκι τους. Εσείς τότε όμως κρυφτήκατε. 
      Και έρχεστε σήμερα και ξαναμιλάτε για τα χωριά. Ο καθείς φέρνει εδώ το χωριό του. Και άκουσα με μεγάλη έκπληξη συναδέλφους να φέρνουν το χωριό τους, το σπουδαίο. Όλα τα χωριά είναι σπουδαία. Κύριε Πρόεδρε, μας λέτε ότι ο Βουλευτής είναι εκπρόσωπος πέρα του έθνους, όπως λέει το Σύνταγμα, αλλά και των συμπολιτών του που τον ψηφίζουν, του χωριού του δηλαδή. Πρέπει, όμως, ο Βουλευτής να παίζει το ρόλο του Βουλευτή και όχι του κοινοτάρχη. Και εδώ βλέπουμε πάρα πολλούς κοινοτάρχες. Και εκεί φαίνεται η πολιτική ευθύνη, κύριε Υπουργέ, να δούμε ποιος μπορεί να βγει πάνω από την κοινοταρχία του. 
      Εδώ εσείς δεν είστε αντάξιοι της πολιτικής συγκυρίας που πρέπει να αντιμετωπίσει ο τόπος. Έρχεστε εδώ και αρχίζετε τα ξηλώματα. Τέσσερις οριακές περιπτώσεις λέει ο κ. Υπουργός ότι έφερε με την τροπολογία. 
      Ήδη όμως είναι στις τηλεοράσεις δεκάδες άλλες και μια από αυτές μας προϋπάντησε με μαύρες σημαίες όταν μπαίναμε ο Πλαταμών. Αύριο θα έχουμε και άλλα χωριά. Ποιο θα είναι το τέλος αυτού του ξηλώματος; Δεν υπάρχει τέλος. Όταν αρχίζει η κάλτσα και ξηλώνεται, θα φύγει όλη. Άρα, λοιπόν, εδώ μπήκαμε σε έναν κυκεώνα. 
      Είπε ο κ. Τασούλας προηγουμένως «έχουμε απέναντι τον αρνητισμό του ΠΑ.ΣΟ.Κ.». Σοβαρά μιλάτε; Ο αρνητισμός του ΠΑ.ΣΟ.Κ. ήταν αυτός που πήρε την ευθύνη την περασμένη δεκαετία και έκανε αυτήν τη μεγάλη μεταρρύθμιση; Σας διαβεβαιώ ότι ο ιστορικός του μέλλοντος θα μνημονεύει τον Κώστα Σημίτη ως Πρωθυπουργό και τον Αλέκο Παπαδόπουλο ως Υπουργό που πήρε αυτή τη μεγάλη πρωτοβουλία, αλλά δεν θα μνημονεύει κανέναν Καραμανλή και κανέναν Παυλόπουλο που τα ξήλωσε.
      (Χειροκροτήματα από την πτέρυγα του ΠΑ.ΣΟ.Κ.)
      Γιατί αν ρωτήσετε αυτήν τη στιγμή έναν άνθρωπο στην Ελλάδα ποιος ήταν ο Χαρίλαος Τρικούπης θα σας πει ότι ήταν αυτός που έκανε τα μεγάλα έργα. Κανείς δεν θα θυμάται τον Δεληγιάννη, τον αντίστοιχο Καραμανλή, της περιόδου εκείνης. Αυτό λοιπόν, θα μείνει στην ιστορία. Θέλετε το ρόλο του μικρού; Κρατείστε τον. Εμείς όμως έχουμε υποχρέωση να σας πούμε αυτά τα οποία πρέπει. 
      Και θα τα λέμε γιατί δεν καθόμαστε να κάνουμε μικροπολιτική, αυτήν τη βαθύτατα συντηρητική πολιτική, την οποία εκφράζετε εδώ με τον τοπικισμό και το λαϊκισμό. Ακούσαμε συναδέλφους, οι οποίοι μίλησαν για γονίδια και για μνημίδια. Μπράβο, πολύ ωραία, το 2006 να μιλάμε για τα γονίδια τα οποία θα παίρνουμε από τα χωριά μας, τις κωμοπόλεις μας και για τα μνημίδια. Αυτές είναι νέες θεωρίες, νέες αντιλήψεις. Δεν είναι όμως αντιλήψεις που αφορούν μια χώρα η οποία είναι στην Ευρώπη, μια χώρα η οποία θέλει να πάει μπροστά. 
      Και επειδή, λοιπόν, εσείς οι ίδιοι αυτό το νομοσχέδιο το δυναμιτίσατε και το κάνατε θρύψαλα δεν μπορείτε και δεν δικαιούστε πλέον να ομιλείτε για το ΠΑ.ΣΟ.Κ., για την παράταξη η οποία έχει φέρει τις μεγάλες πρωτοβουλίες και τις μεγάλες πολιτικές σ’ αυτήν τη χώρα. Εσείς δεν μπορείτε να μιλάτε, όταν αυτή τη στιγμή έχετε διαλύσει τη χώρα. 
      Θέλατε σήμερα να το τελειώσετε άρπα κόλλα και μέσα στη νύχτα. Δεν μπορέσατε. Καλά κάνατε και το πάτε αύριο. Μέχρι αύριο σας διαβεβαιώ ότι οι πενήντα που έχουν βγει μέχρι στιγμής στις εφημερίδες και στις τηλεοράσεις θα έχουν γίνει διακόσιοι και τριακόσιοι και δεν θα έχουμε τελειωμό. 
      Θα θερίσετε τις θύελλες που σκορπίσατε. Και λέει ο λαός «ό,τι φτύνεις» -τέλος πάντων, να μην το πω ακριβώς- «στην θάλασσα, θα το φας στο αλάτι». Θα φάτε πολύ αλάτι, ειλικρινά σας μιλάω.
      (Χειροκροτήματα από την πτέρυγα του ΠΑ.ΣΟ.Κ.)
      Και για να ολοκληρώσω εγώ, θα σας πω και κάτι. Μπορεί το νομοσχέδιο να απαξιώθηκε, εγώ όμως, ως ταπεινός Βουλευτής της Περιφέρειας Αττικής, θα σας πω ότι ούτε τη συζήτηση κάνατε για το άρθρο 28 για την πρωτεύουσα της Ανατολικής Αττικής, της περιφέρειάς μου, της Παλλήνης. Κάνατε το εξής αξιομνημόνευτο και καταπληκτικό. 
      Τα πενήντα οκτώ στρέμματα που έχει φτιάξει ο Δήμος Παλλήνης τις αθλητικές του εγκαταστάσεις και τις παιδικές χαρές, που είναι μια πραγματική όαση για την αναψυχή των πολιτών του, τα δίνετε στο δημόσιο, καθώς καταργείτε την Επιτροπή Κήπων κ.λπ.. Υπάρχουν αιτήματα από το νομάρχη το δικό σας, από το δήμο, από τους Βουλευτές όλων των παρατάξεων, αλλά δεν ακούτε τίποτα. Αυτά τα σκληρά ντουβάρια του Υπουργείου Εσωτερικών δεν αφήνουν να περάσουν αυτά τα μηνύματα και ότι εδώ κάνετε τραγικά λάθη; 
      Σας παρακαλώ πολύ, ως Βουλευτής της Αντιπολίτευσης και Βουλευτής της Περιφέρειας Αττικής, να δείτε αυτό το λάθος που είναι στο άρθρο 28, ώστε να έρθουν στην κυριότητα και στη δικαιοδοσία του Δήμου Παλλήνης αυτά τα πενήντα οκτώ στρέμματα, γιατί είναι περιουσία του Δήμου, περιουσία των πολιτών. Αυτοί έχουν ξοδέψει τα λεφτά για να φτιαχτούν και αυτοί τα δικαιούνται.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Κύριε Οικονόμου, δεν ήθελα πριν να σας διακόψω, αλλά είπατε υποτιμητικά ότι κάποιοι Βουλευτές παίζουν το ρόλο του κοινοτάρχη. Κατ’ αρχάς δεν είναι υποτιμητικός ο ρόλος του κοινοτάρχη και υπήρξαν Βουλευτές και μάλιστα κορυφαίοι, όπως ο Μανώλης Γλέζος, ο οποίος έγινε  κοινοτάρχης. 
      Δεύτερον, υπηρετείτε σ’ ένα νομό και εκλέγεστε που δεν υπήρξε «ΚΑΠΟΔΙΣΤΡΙΑΣ», όπως στην υπόλοιπη Ελλάδα και επομένως δεν μπορείτε να γνωρίζετε ακριβώς τις συνέπειες.
      Σταματώ, όμως, στο πρώτο που είπα ότι δεν μπορείτε να μιλάτε υποτιμητικά για Βουλευτές όλων των Κομμάτων. Και δεν προασπίζομαι τους Βουλευτές μόνο του ΠΑ.ΣΟ.Κ., κύριε Οικονόμου, επειδή τοποθετούνται στη Βουλή και διεκδικούν αυτά που νομίζουν. Αυτά είναι υποτιμητικά. Και δεν πρέπει να το κάνετε εσείς, ένας Βουλευτής με ήθος και με προσεκτικό λόγο. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, αυτό είναι μια μομφή για μένα βαρυτάτη, γιατί λέτε στο Σώμα ότι εκ του ασφαλούς τα λέω αυτά, επειδή δεν αντιμετώπισα ποτέ το πρόβλημα των συνενώσεων.
      Σας λέω πολύ απλά ότι η δικιά μου δημόσια θέση στην περίοδο του «ΚΑΠΟΔΙΣΤΡΙΑ» ήταν ότι ο «ΚΑΠΟΔΙΣΤΡΙΑΣ» έπρεπε τουλάχιστον σε εθελοντική βάση να γίνει στην Αττική. Ήμουν από τους πρωτεργάτες της συνένωσης τριών κοινοτήτων στο νέο Δήμο Ωρωπού που δημιουργήθηκε επί ΠΑ.ΣΟ.Κ. και όντως το δικό μας μέλημα είναι να συζητήσουμε πώς μπορεί η Αττική να δομηθεί διαφορετικά. Γι’ αυτό μιλάμε για μητροπόλεις. Αλλά αυτά είναι άγνωστα πράγματα στην Κυβέρνηση. Και, βέβαια, δεν υποτιμώ το ρόλο του κοινοτάρχη….
      ΠΡΟΕΔΡΕΥΩΝ (Γεώργιος Σούρλας):  Τον υποτιμήσατε.
      ΒΑΣΙΛΕΙΟΣ ΟΙΚΟΝΟΜΟΥ: Εμείς έχουμε πολλά χωριά στην Περιφέρεια της Αττικής και με σεμνότητα και ταπεινότητα, για να χρησιμοποιήσω δικές σας εκφράσεις…..
      ΠΡΟΕΔΡΕΥΩΝ (Γεώργιος Σούρλας):  Παρακαλώ, σεβαστείτε λίγο το χρόνο. Έχει υποχρέωση ο Προεδρεύων να προστατεύει το κύρος του Κοινοβουλίου, όταν απευθύνονται χαρακτηρισμοί απαξιωτικοί….
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν πρέπει να σχολιάζει το Προεδρείο τα επί της ουσίας λεγόμενα των Βουλευτών…
      ΠΡΟΕΔΡΕΥΩΝ (Γεώργιος Σούρλας): Δεν σχολιάζει, κύριε Γείτονα, αλλά προστατεύει το κύρος των Βουλευτών, όταν απευθύνονται χαρακτηρισμοί υποτιμητικοί για τους Βουλευτές. Το ίδιο κάνατε και εσείς ως Πρόεδρος. 
      Ο κ. Μπένος έχει το λόγο.
      ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, προσπαθώ πάντα να βάζω μπροστά τη συνείδησή μου, όταν ανεβαίνω σ’ αυτό το Βήμα. Δεν είναι, βεβαίως, τόσο πολύ εύκολο γι’ αυτό και πάλι θέλω να μιλήσω επαινετικά γι’ αυτό που θεωρώ σωστό, αλλά και απορριπτικά γι’ αυτό που θεωρώ λάθος.
      Μιας και προ ολίγου ανοίξαμε τη συζήτηση για το κύρος των Βουλευτών, κύριε Πρόεδρε, θέλω να μεταφέρετε τη διαμαρτυρία μου στην Πρόεδρο της Βουλής και εσείς, κύριε Ανδρεουλάκο, να μεταφέρετε στην Κυβέρνηση στο υψηλότερο δυνατό επίπεδο, τη διαμαρτυρία μου γι’ αυτό το πισωγύρισμα που γίνεται σε σχέση με τις τροπολογίες – «ντροπολογίες».
      Είμαι από τους Βουλευτές εκείνους που έχουν ματώσει πολλές φορές στο Κοινοβούλιο, έχω δώσει πραγματικές μάχες μέσα στην παράταξή μου και ως Βουλευτής και ως στέλεχος της Κυβέρνησης και η Κυβέρνηση του Κώστα Σημίτη έχει ένα πολύ μεγάλο κεκτημένο –είναι ο κ. Κοσμίδης εδώ- και είχε μπει αριθμός συγκεκριμένος και είχε μπει ορισμένη διαδικασία για τις τροπολογίες. 
      Σήμερα βλέπουμε, κύριε Πρόεδρε και κύριε Ανδρεουλάκο, το φαινόμενο να κατατίθενται για μια ακόμη φορά, Παρασκευή απόγευμα τροπολογίες και μάλιστα έχουμε και το επιβαρυντικό στοιχείο ότι σε μια ενιαία τροπολογία περιλαμβάνονται διαφορετικά θέματα, αντιφατικά μεταξύ τους, όπως επεσήμανε ο κ. Ρόβλιας, με αποτέλεσμα να μην μπορεί ο Βουλευτής να επιλέξει τι ψηφίζει και τι δεν ψηφίζει. Επιτέλους, θα πρέπει να μπει τέλος σ’ αυτό το πράγμα. Απευθύνομαι τώρα σε όλους τους συναδέλφους μου. Πιστεύω ότι αυτό το κατανοείτε όλοι. 
      Εγώ, θα κάνω πρόταση στο Σύνταγμα να απαγορεύσουμε την κατάθεση τροπολογιών στην Ολομέλεια μετά τη συζήτηση στις επιτροπές. Πρέπει επιτέλους να κάνουμε ένα ποιοτικό βήμα. Να μην επιτρέπεται να έρχονται τροπολογίες όταν περατώνεται η συζήτηση του νομοσχεδίου στις επιτροπές.
      Έρχομαι τώρα στο θέμα του νομοσχεδίου. Θέλω να μιλήσω λίγο για το βασικό κορμό του νομοσχεδίου. Αδικήθηκε ο βασικός κορμός. Είναι ένα θετικό νομοσχέδιο, κύριε Ανδρεουλάκο. Προσέξτε όμως, αγαπητοί συνάδελφοι, επειδή έχω δουλέψει πολύ επάνω σε αυτό το θέμα. Μιλάει για την περαιτέρω χρήση της πληροφορίας. Η δημόσια πληροφορία πραγματικά είναι μεγάλο μέγεθος, όχι μόνο οικονομικό -το 1% του Α.Ε.Π.- είναι μέγεθος μεγάλο για τους πολίτες της χώρας, αλλά και για την οικονομία της χώρας. Στο επίπεδο όμως των πληροφοριών βρισκόμαστε σε σπαργανώδη κατάσταση.
      Συγκεκριμένα παραδείγματα. Κύριε Ανδρεουλάκο, για να χτιστούν τα ΚΕΠ δουλέψαμε περίπου τρία-τέσσερα χρόνια, για την οργάνωση πρώτα της δημόσιας πληροφορίας. Να γίνουν δηλαδή τα ηλεκτρονικά έντυπα για να μπορούν να γίνουν τα ΚΕΠ.
      Θα σας θυμίσω ότι όταν εγώ ανέλαβα στη θέση που είσαστε εσείς σήμερα, την πρώτη φορά είπα σε είκοσι νομάρχες, για δέκα ίδιες διαδικασίες, να μου πουν τι δικαιολογητικά ζητούν από τους πολίτες. Όλοι, αγαπητοί συνάδελφοι, μου έστειλαν διαφορετικά δικαιολογητικά. Το λέω αυτό για να σας δείξω την αξία που έχει η οργάνωση και η διοικητική πιστοποίηση της δημόσιας πληροφορίας.
      Συνεπώς το θέμα δεν είναι οι εγκύκλιοι που βγάλατε, οι οποίες θα πέσουν στο κενό, αλλά μια προσπάθεια που πρέπει να αναλάβει το Υπουργείο για να οργανωθεί η δημόσια πληροφορία, που είναι σήμερα υπουργοκεντρική, είναι εσωστρεφής δηλαδή, να οργανωθεί προς τους πολίτες και προς την κοινωνία των πολιτών, αλλά και προς την ελληνική οικονομία. Χρειάζεται να γίνει πολλή δουλειά, για να μπορούμε να έχουμε περαιτέρω χρήση της πληροφορίας.
      Θα σας πω ένα απλό οικογενειακό παράδειγμα που ζω αυτές τις ημέρες, για να γίνω ακόμη πιο πρακτικός και πιο σαφής. Ο γιός μου ο Θοδωρής έχει τελειώσει εδώ οικονομικά και κάνει στην Ολλανδία μεταπτυχιακό στην αγροτική οικονομία. Έχει αναλάβει να κάνει μεταπτυχιακό πάνω σε ελληνικούς συνεταιρισμούς και τον προσανατολισμό τους στην αγορά. Θέλουμε, λοιπόν, να συγκεντρώσουμε –και προσέξτε, είμαι εγώ τώρα με τόσο κύρος που έχω, το γραφείο μου- τους πρωτοβάθμιους συνεταιρισμούς που κάνουν εμπορία. Ε, λοιπόν, δεν μπορούμε να βρούμε αυτήν την πληροφορία. Σας το λέγω ως απλό παράδειγμα. Μπορώ να σας φέρω δεκάδες παραδείγματα.
      Πάρτε, ας πούμε έναν νέο αγρότης -όλοι μιλάμε για τους νέους αγρότες- που θέλει να δει τι κίνητρα έχει, τι δυνατότητες έχει, τι του προσφέρει η χώρα του, τι του προσφέρει η Ευρωπαϊκή Ένωση, πώς γίνεται χρηστική αυτή η πληροφορία. Πώς θα το μάθει σήμερα; Σας το λέγω αυτό γιατί θεωρώ σημαντική την οδηγία και για να μπορέσετε να φτάσετε στο βαθμό να την αξιοποιήσετε, όχι μόνο χάριν της οικονομίας, που και αυτό είναι θεμιτό, αλλά κυρίως χάριν των πολιτών, πρέπει να προηγηθεί πάρα πολλή δουλειά.
      Έρχομαι τώρα στα Κ.Ε.Π. και θέλω να σας μιλήσω από καρδιάς. Ξέρω ότι και οι δυό σας τα έχετε αγαπήσει τα Κ.Ε.Π.. Τα έχετε αγαπήσει όμως με το δικό σας τρόπο. Δεν σας προβληματίζει, κύριοι Υπουργοί, το γεγονός –και χαίρομαι που είναι εδώ και ο κ. Παυλόπουλος- ότι από τις χίλιες πιστοποιημένες διαδικασίες, κινούνται μόνο οι εκατό; Τι φταίει;
      Εγώ όταν ήμουν εκεί –μια και μιλήσατε επαινετικά για μένα, κύριε Παυλόπουλε- είχα δώσει μάχη για παράδειγμα με τα ασφαλιστικά ταμεία και ήμουν προ των πυλών οι συντάξεις να εκδίδονται από τα Κ.Ε.Π.. Το είχα κάνει μάλιστα πιλοτικά σε διακόσια ακριτικά Κ.Ε.Π. και εξέδωσαν την ημέρα των γενεθλίων τους τις συντάξεις του Ο.Γ.Α.. Πολλοί μάλιστα έστειλαν και μια ανθοδέσμη και είπαν ένα «ευχαριστώ» στον απόμαχο της αγροτιάς για την προσφορά του στη χώρα. Πού είναι οι μάχες που έχετε δώσει για τις δύσκολες υποθέσεις;
      Θα σας πω ένα άλλο παράδειγμα, μια και μιλήσαμε πριν για την πληροφορία. Ένα μείζον θέμα είναι η επικαιροποίηση των Κ.Ε.Π.. Κάθε  κανονιστική πράξη που γίνεται πρέπει αυτομάτως να περνάει στα ηλεκτρονικά έντυπα. Δεν το είδα στη νομοθετική σας ρύθμιση. Σας το επισημαίνω σαν ένα σημαντικό ζήτημα που πρέπει να το συμπεριλάβετε, δηλαδή την επικαιροποίηση, που δεν αρκεί να έχεις ένα μηχανισμό. Πρέπει σε κάθε φορέα του δημόσιου τομέα που παράγει κανονιστικές πράξεις, είτε νομοθεσία, δηλαδή Υπουργεία, είτε προεδρικά διατάγματα, κυβέρνηση, αλλά ακόμα και εγκυκλίους, να μπορούν αμέσως, αυτομάτως να μεταδίδονται στα ηλεκτρονικά έντυπα. Αυτά όσον αφορά στη διακίνηση των πληροφοριών, αλλά και τις πιστοποιημένες διαδικασίες των Κ.Ε.Π..
      Έρχομαι στο τρίτο επίμαχο ζήτημα που ήταν και το αντικείμενο της επερώτησης που έγινε.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Έχετε φτάσει στο σημείο, με την παραγωγικότητα, που ορθώς έχετε εισαγάγει, να βγάλετε εκτός παραγωγικότητας τα πλέον χρήσιμα Κ.Ε.Π., που είναι τα ακριτικά. Γιατί; Διότι δεν έχετε προχωρήσει στις δύσκολες διαδικασίες. Γιατί να ασχοληθεί ένα Κ.Ε.Π. σ’ ένα νησί με τα δημοτολόγια; Πάει ο πολίτης εκεί και το παίρνει από το δήμο. Δεν χρειάζεται να πάει στο Κ.Ε.Π.. 
      Το ζητούμενο για τα ακριτικά Κ.Ε.Π. είναι το αγροτικό πακέτο να το περάσετε αμέσως σ’ αυτά. Τι σημαίνει αυτό; Ο.Π.Ε.Κ.Ε.Π.Ε., η επιδότηση. ΕΛ.Γ.Α., η αποζημίωση. Η Αγροτική Τράπεζα. Το Ταχυδρομικό Ταμιευτήριο. Ο Ο.Γ.Α.. Πρέπει να περάσουν στα Κ.Ε.Π.. Και τότε θα μου πείτε αν έχουν ή δεν έχουν παραγωγικότητα. Και θέλω πραγματικά να σας κάνω για άλλη μια φορά έκκληση να μην πληρώσουν αυτές τις αβελτηρίες οι εργαζόμενοι. Είναι λάθος, όχι μόνο πολιτικό, αλλά και ηθικό. 
      Έρχομαι τώρα στο τελευταίο κομμάτι -και νομίζω ότι έχει πάρει προσωπικό τόνο αυτή η συζήτηση- που αφορά στον «ΚΑΠΟΔΙΣΤΡΙΑ». Εδώ, αγαπητοί συνάδελφοι, είναι προφανές ότι υπάρχει εμφανής διαχωριστική γραμμή και είναι καλό που υπάρχει. Είναι η διαφορά που βλέπουμε τα πράγματα, την ουσιαστική μεταρρύθμιση δηλαδή που πρέπει να έχει το ελληνικό κράτος. 
      Κύριε Παυλόπουλε, είμαι βέβαιος ότι, αν έβγαινε ο κ. Καραμανλής στη θέση του κ. Σημίτη το 2000, θα τον είχατε καταργήσει τον «ΚΑΠΟΔΙΣΤΡΙΑ». Ξέρετε γιατί δεν τον καταργήσατε; Γιατί έγινε θεσμός με πολύ μεγάλη δυναμική στους πολίτες και κυρίως στο κίνημα της αυτοδιοίκησης. Είναι εδώ και ο εισηγητής σας και θα πει ποιες ήταν οι απόψεις των δημάρχων στην αρχή και πώς μετεβλήθησαν μετά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό είναι η αλήθεια.
      ΣΤΑΥΡΟΣ ΜΠΕΝΟΣ: Το ζητούμενο, λοιπόν, σήμερα είναι η οπτική γωνία που βλέπουμε το κράτος, πώς βλέπουμε το μέλλον του κράτους. Εγώ πολλές φορές, δέκα χρόνια τώρα, φωνάζω και λέω: Το κράτος μας είναι μικρό και πρέπει να έχει μικρή δομή και λειτουργία. Δεν χρειάζεται πάνω από δέκα με δώδεκα Υπουργεία. Δεν χρειάζεται πάνω από έξι με επτά περιφέρειες. Δεν χρειάζεται καθόλου τη Νομαρχιακή Αυτοδιοίκηση. Στην ουσία, είναι ένας θεσμός που έχει αυτοκαταργηθεί και χρειάζεται το πολύ τριακόσιους δήμους. 
      Αυτό πρέπει να είναι, κυρίες και κύριοι συνάδελφοι, το ελληνικό κράτος. Δυστυχώς, δεν παρεμβαίνετε προς τα εκεί. Εμένα αυτό δεν με εκπλήσσει, αλλά δεν έχει έννοια να δώσω μάχη και να κάνω αντιπαράθεση τώρα για μια κοινότητα. Η οπτική είναι, πού πάει η μια παράταξη και πού πάει η άλλη.
      Συνεπώς, θεωρώ ότι αυτή η συζήτηση που γίνεται είναι μια συζήτηση που ακριβώς φωτίζει τις διαφορές που υπάρχουν ανάμεσα στην πρόοδο και τη συντήρηση. Και βεβαίως, θεωρώ ότι είναι μια συζήτηση που άνοιξε τον ασκό του Αιόλου, κύριε Υπουργέ. Φοβάμαι ότι θα έχουμε να αντιμετωπίσουμε πολύ δύσκολα ζητήματα στο μέλλον, γιατί ο τοπικισμός είναι άγριο πράγμα και θα έχουμε ισχυρότατες συνέπειες γι’ αυτό που ονομάζουμε μεταρρύθμιση του κράτους. 
      (Χειροκροτήματα από την πτέρυγα του ΠΑ.ΣΟ.Κ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα ένα σχέδιο νόμου το οποίο εφαρμόζει κοινοτική οδηγία και μάλιστα, αφού έχουν εκδοθεί και εκείνες οι εγκύκλιοι οι οποίες διασφαλίζουν την εφαρμογή του. Μια κοινοτική οδηγία που αφορά στη χρησιμοποίηση της δημόσιας πληροφορίας επ’ ωφελεία του κοινωνικού συνόλου, επ’ ωφελεία των Ελλήνων πολιτών. Γιατί η δημόσια πληροφορία είναι ένα κοινωνικό αγαθό, το οποίο μπορεί και πρέπει να επιστρέψει στους Έλληνες πολίτες, με τέτοιον τρόπο όμως, που να διασφαλίζεται το δημόσιο συμφέρον μέσα από διαδικασίες ασφάλειας δικαίου, δηλαδή όχι ανεξέλεγκτα, αλλά με την προστασία των προσωπικών δεδομένων. Έτσι, λοιπόν, δίνεται η δυνατότητα της αξιοποίησης της δημόσιας πληροφορίας που η αξία της έχει υπολογιστεί στην Ευρωπαϊκή Ένωση  περίπου στο 1% του ΑΕΠ. Καθόλου ευκαταφρόνητη.
      Χαιρετίζοντας, λοιπόν, το πρώτο κεφάλαιο του νομοσχεδίου θα προχωρήσω στο δεύτερο κεφάλαιο που έχει να κάνει με τη λειτουργία των Κ.Ε.Π.. Και πραγματικά είναι εξαιρετική τιμή για μένα, που ανεβαίνω σ’ αυτό το Βήμα μετά από το συνάδελφο, κ. Μπένο, ο οποίος ήταν και εμπνευστής των Κ.Ε.Π.. Βέβαια, δεν θα σχολιάσω το πώς τον αντάμειψε το κόμμα του και η τότε κυβέρνηση στέλνοντας τον στο σπίτι του. Όμως, η παρούσα Κυβέρνηση δημιουργεί εκείνο το θεσμικό υπόβαθρο, δίνει εκείνες τις οικονομικές δυνατότητες, για να μπορέσουν να λειτουργήσουν τα Κ.Ε.Π. επ’ ωφελεία των Ελλήνων πολιτών και κυρίως των ακριτών, γιατί έχουν ανάγκη οι Έλληνες πολίτες τις υπηρεσίες που δίνουν τα Κ.Ε.Π. και ειδικά στις νησιωτικές περιοχές.
      Δύο εκατομμύρια Έλληνες πολίτες το 2005 αξιοποίησαν τις δυνατότητες που τους δίνουν τα Κέντρα Εξυπηρέτησης Πολιτών και διευκόλυναν τη ζωή τους.
      Έρχεται, λοιπόν, η Κυβέρνηση με συγκεκριμένη θεσμική και νομοθετική ρύθμιση να διευκολύνει ακόμα περισσότερο τη λειτουργία των ΚΕΠ. 
      Θα χαιρετίσω ιδιαίτερα, κύριε Πρόεδρε, κυρίες και κύριοι συνάδελφοι, το άρθρο 17, που δίνει τη δυνατότητα θεώρησης του γνησίου της υπογραφής από τα ΚΕΠ. Θεωρώ ότι πραγματικά θα εξυπηρετήσει πάρα πολύ τους Έλληνες πολίτες. 
      Θα χαιρετίσω επίσης και το άρθρο 18, με το οποίο δίνεται η δυνατότητα πρόσληψης στο δημόσιο συγγενών αποβιωσάντων κατά την εκτέλεση των υπηρεσιακών τους καθηκόντων. Αυτό είναι κάτι το οποίο οφείλει το ελληνικό κράτος στους πολίτες αυτούς, διότι είχαμε μία κοινωνική αδικία, κυρίες και κύριοι συνάδελφοι. Την κοινωνική αδικία του ότι ανήλικα παιδιά, που δεν είχαν συμπληρώσει το 18ο έτος της ηλικίας τους, παιδιά που δεν είχαν εκπληρώσει τις στρατιωτικές τους υποχρεώσεις εντός της πενταετίας που τους έδινε δικαίωμα ο νόμος για να προσληφθούν στο δημόσιο, έχαναν αυτό το δικαίωμα, το οποίο απέρρεε κιόλας από ένα πολύ δυσάρεστο περιστατικό, που είχε συμβεί στην οικογένειά τους.
      Έτσι, λοιπόν, γίνεται άλλη μία άρση αδικίας με το συγκεκριμένο νομοσχέδιο και με το άρθρο 18. 
      Προχωρώ τώρα στο επίμαχο θέμα για το οποίο έγινε τόσο μεγάλη συζήτηση αυτές τις μέρες και έχει να κάνει με την αναγνώριση του Βραχασίου, της Τσαριτσάνης και των Ζωνιανών ως αυτοτελών κοινοτήτων. Μία υποχρέωση που είχε η παρούσα Κυβέρνηση και πού απέρρεε κυρίες και κύριοι συνάδελφοι από το ότι έχουμε ειδικές και οριακές συνθήκες, οι οποίες οδηγούν στην έλλειψη νομιμότητας, ειδικές και οριακές συνθήκες, όπου στις συγκεκριμένες περιοχές υπάρχει ακυβερνησία. Και το 2006, κυρίες και κύριοι συνάδελφοι, δεν μπορεί να έχουμε στην Ελλάδα ακυβέρνητες πολιτείες. Ακυβέρνητες πολιτείες στις οποίες επί τόσα χρόνια και για τα προβλήματα που υπήρχαν σε αυτές τις περιοχές, έκλεινε τα μάτια το ΠΑ.ΣΟ.Κ.. Στρουθοκαμήλιζε τόσα χρόνια. Κι έρχεται τώρα η παρούσα Κυβέρνηση, προβλήματα, τα οποία εσείς δημιουργήσατε, με παλικαριά να τα αντιμετωπίσει. Και δίνει λύση. Παλικαρίσια λύση.
      Χαιρετίζω τη συγκεκριμένη ρύθμιση. Σαφώς την ψηφίζω και σαφώς προτείνω την ψήφισή της. Καλώς κάνει η Κυβέρνηση.
      Στο σημείο αυτό θα ήθελα, κύριε Υπουργέ, να επισημάνω ότι υπάρχουν και άλλες περιοχές, που βεβαίως δεν έχουν το τόσο μεγάλο πρόβλημα των τριών αυτών περιοχών, στις οποίες όμως υπάρχουν χωροταξικές αδυναμίες. Και θα μπορούσε το θέμα αυτό να το δει η Κυβέρνηση στα πλαίσια του νέου διοικητικού χάρτη της Ελλάδος και να δοθεί η δυνατότητα στις τοπικές κοινωνίες ομόφωνα –εάν το θέλουν- να αποφασίσουν για την αναδιάρθρωση και για την κατά το δυνατόν καλύτερη αντιμετώπιση του συγκεκριμένου θέματος. Νομίζω ότι αυτό μπορεί να γίνει.
      Θα ήθελα, κυρίες και κύριοι συνάδελφοι του ΠΑΣΟΚ, έτσι για να θυμηθούμε ορισμένα πράγματα, να θέσω δύο, τρία θέματα. 
      Μπορείτε να μου εξηγήσετε για ποιο λόγο ο Νομός Βοιωτίας με εκλεκτορικό σώμα εκατόν έντεκα χιλιάδων ατόμων έχει είκοσι δήμους, ενώ ο Νομός Λέσβου με εκλεκτορικό σώμα εκατόν τριάντα οκτώ χιλιάδων ατόμων έχει δεκαεπτά δήμους και μία κοινότητα, αυτή του Αγίου Ευστρατίου; 
      Μπορείτε να μου εξηγήσετε για ποιο λόγο η Αρκαδία με εκλεκτορικό σώμα εκατόν τριάντα εννέα χιλιάδων ατόμων -δηλαδή χίλιους κατοίκους παραπάνω από τη Λέσβο- να έχει είκοσι δύο δήμους και μία κοινότητα, δηλαδή τέσσερις δήμους παραπάνω; 
      Πώς είναι δυνατόν επίσης η Αιτωλοακαρνανία με εκλεκτορικό σώμα διακοσίων πενήντα ένα χιλιάδων ατόμων να έχει είκοσι εννέα δήμους και η Φωκίδα με εκλεκτορικό σώμα πενήντα χιλιάδων ατόμων να έχει δώδεκα δήμους;
      Εγώ αυτά δεν τα καταλαβαίνω. Και νομίζω ότι δεν τα καταλαβαίνει και κανένας Έλληνας πολίτης. Μάλλον κάποιες ειδικές κομματικές σκοπιμότητες, μάλλον κάποια ειδικά μικροκομματικά συμφέροντα σας οδήγησαν σ’ αυτή τη χωροταξική κατανομή που αν μη τι άλλο έχει πολλές αδικίες, που αν μη τι άλλο δημιουργεί πολλά προβλήματα, που αν μη τι άλλο χώρισε την Ελλάδα στους μεν και στους δε, που αν μη τι άλλο δεν ήταν αυτό το οποίο θα έπρεπε να έχουν οι Έλληνες πολίτες και ειδικά οι ακρίτες και ειδικά οι πολίτες ορεινών και νησιωτικών περιοχών.
      Έτσι, λοιπόν, κυρίες και κύριοι συνάδελφοι, νομίζω ότι ακούστηκαν πάρα πολλά σ’ αυτήν εδώ την Αίθουσα, που δεν θα έπρεπε να ακουστούν. Νομίζω ότι ήρθε η ώρα να αναλογιστείτε τις ευθύνες σας του γιατί έγινε με αυτόν τον τρόπο ο «ΚΑΠΟΔΙΣΤΡΙΑΣ», γιατί έγινε αυτός ο συγκεκριμένος χωρισμός στον «ΚΑΠΟΔΙΣΤΡΙΑ» και ποια συμφέροντα τον υπαγόρευσαν.
      Τελειώνοντας, θα ήθελα να πω ότι σε καμία περίπτωση δεν αποτελεί βόμβα στα θεμέλια της Τοπικής Αυτοδιοίκησης το συγκεκριμένο νομοσχέδιο. Ίσα-ίσα που έρχεται να λύσει πάρα πολλά προβλήματα, που εσείς δημιουργήσατε, ίσα-ίσα που έρχεται να λύσει αδυναμίες του παρελθόντος, γιατί κανένας δεν μπορεί να αμφισβητήσει ότι δημιουργήθηκαν πολλά προβλήματα στην Τοπική Αυτοδιοίκηση, μια Τοπική Αυτοδιοίκηση η οποία φορτώθηκε με πάρα πολλές αρμοδιότητες, με πάρα πολλές υποχρεώσεις, χωρίς να έχει τους αντίστοιχους πόρους. 
      Αφήσατε την Τοπική Αυτοδιοίκηση χωρίς την απαραίτητη χρηματοδότηση. Αφήσατε την Τοπική Αυτοδιοίκηση να φτάσει στο σημείο του υπερδανεισμού. Αφήσατε την Τοπική Αυτοδιοίκηση χωρίς οικονομικά εφόδια. Και έρχεται τώρα η παρούσα Κυβέρνηση και αντιμετωπίζει όλα αυτά τα θέματα με παλικαριά και συνέπεια, βλέποντας τους Έλληνες πολίτες στα μάτια, βλέποντας την Τοπική Αυτοδιοίκηση στα μάτια, όπως άλλωστε πρέπει να το κάνει, πολύ περισσότερο εν όψει της Δ' προγραμματικής περιόδου και των αυξημένων υποχρεώσεων που έχει η Τοπική Αυτοδιοίκηση. 
      Για τους λόγους αυτούς προτείνω την υπερψήφιση του νομοσχεδίου επί της αρχής, κατ’ άρθρο και όλων των τροπολογιών.
      Σας ευχαριστώ πολύ,
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Μαρκόπουλος έχει το λόγο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Συζητάμε ένα νομοσχέδιο ιδιαίτερα σημαντικό με την προοπτική της Τοπικής Αυτοδιοίκησης, την τύχη του «ΚΑΠΟΔΙΣΤΡΙΑ» κατά άλλους, αφού έτσι εξελίχθηκε η συζήτηση στο ελληνικό Κοινοβούλιο. Συζητάμε κατ’ αρχάς ένα νομοσχέδιο το οποίο έχει σχέση με την πληροφορία. Εάν δούμε τη διαχείριση της πληροφορίας, την ίδια την πληροφορία, εάν αναρωτηθούμε τι είναι στην πραγματικότητα σε ό,τι αφορά το κράτος και ιδιαίτερα την Τοπική Αυτοδιοίκηση, μπορούμε να αντιληφθούμε το μέγεθος και τη μεγάλη σημασία του νομοσχεδίου. 
      Τι είναι, λοιπόν, η πληροφορία; Είναι η αιτία, το αποτέλεσμα, είναι το σημείο της επαφής του πολίτη με το κράτος. Η διαχείριση της πληροφορίας είναι η παροχή υπηρεσιών. Η σωστή διαχείριση της πληροφορίας είναι αυτή η οποία μπορεί να βοηθήσει στη χαμένη συμφιλίωση του πολίτη με το κράτος.
      Είναι αυτή η πληροφορία αποκλειστικό και μοναδικό προνόμιο του κράτους; Ασφαλώς όχι. Μπορούμε να χρησιμοποιήσουμε την πληροφορία αυτή, να την κάνουμε πιο δημόσια, να την κάνουμε ένα εργαλείο ανάπτυξης του τόπου, με διαφορετικό τρόπο χρησιμοποίησής της, με διασφάλιση εκείνων των δικαιωμάτων και των λεπτών ισορροπιών; Ασφαλώς και μπορούμε. Αυτό ικανοποιεί η κεντρική ιδέα αυτού του νομοσχεδίου. Δεν είναι απλώς μία ευρωπαϊκή οδηγία, η οποία υλοποιείται. Είναι –επιτρέψτε μου να πω- το μεδούλι μιας φιλοσοφίας της νέας διακυβέρνησης.
      Αλλά αφού είναι και μία ευρωπαϊκή οδηγία, ερωτώ το εξής: Γιατί στη συζήτηση επί της αρχής δεν την ψήφισε η Αξιωματική Αντιπολίτευση; Διαφωνεί; Διατηρεί ακόμα το ΠΑ.ΣΟ.Κ. εκείνη την άποψη για το κράτος, ότι δηλαδή πρέπει να κρατάει την πληροφορία για λογαριασμό του; Εξακολουθείτε να έχετε την ίδια άποψη για ένα δημόσιο τομέα, ο οποίος είναι γήπεδο άσκησης κομματικών συμφερόντων; 
      Διογκώσατε το κράτος, το γεμίσατε πληροφορίες, το αποξενώσατε από τον πολίτη, εξ ου και το τεράστιο λαϊκό αίτημα της μεταρρύθμισης του κράτους. Το ζητά ο κόσμος, διότι δεν εξυπηρετείται, διότι το κράτος δεν μπορεί να ικανοποιήσει αυτό το λαϊκό αίσθημα. Και εξακολουθείτε να έχετε την ίδια άποψη, όπως έχετε για τα πάντα σ’ αυτόν τον τόπο, διότι αρνείστε την οποιαδήποτε αλλαγή στο όνομα του δικού σας κυβερνητικού έργου, που απερρίφθη προσφάτως. Άρα, εκ των πραγμάτων αυτή η μεταρρύθμιση είναι ουσιαστική.
      Τα Κ.Ε.Π. είναι ένας θεσμός που εσείς ιδρύσατε και εμείς βελτιώνουμε. Σ’ αυτή τη συζήτηση που γίνεται σ’ αυτή την Αίθουσα, ζητάτε περαιτέρω βελτίωση, ζητάτε περαιτέρω αρμοδιότητες. Είναι δυνατόν τα Κ.Ε.Π. να ανταποκριθούν σε περισσότερες αρμοδιότητες, σε βαθύτερη χρησιμοποίηση της πληροφορίας, σε καλύτερο όγκο εξυπηρέτησης του πολίτη, χωρίς να υπάρχει μία κεντρική διεύθυνση, που να ελέγχει την παραγωγικότητα των Κ.Ε.Π.; Ασφαλώς όχι. Γιατί δεν τα στηρίζετε;
      Γιατί εδώ κατέχεστε από μία τραγική άρνηση.
      Οφείλω να σας υπενθυμίσω ότι για κάθε συζήτηση και για κάθε ψήφιση νομοσχεδίου σ’ αυτή την Αίθουσα κρίνεται και η Κυβέρνηση, κρίνεται και η Αντιπολίτευση. Και οφείλω να σας υπενθυμίσω ότι αυτές οι κραυγές ανησυχίες τις οποίες βγάζετε για την τύχη του «ΚΑΠΟΔΙΣΤΡΙΑ», που εσείς ιδρύσατε και υλοποιήσατε με τον τρόπο το δικό σας, είναι κραυγές λαϊκισμού. 
      Άκουσα, λοιπόν, εδώ συναδέλφους της Αξιωματικής Αντιπολίτευσης να διερωτώνται γιατί αυτή η τροπολογία αποκαθηλώνει, αποϊδρύει, διαλύει την ιδέα του «ΚΑΠΟΔΙΣΤΡΙΑ». Άκουσα συναδέλφους της Αξιωματικής Αντιπολίτευσης κυρίως να λένε ότι οι δήμαρχοι άλλη άποψη είχαν πριν για τον «ΚΑΠΟΔΙΣΤΡΙΑ» και άλλη άποψη έχουν τώρα. 
      Και εγώ σας ερωτώ: Με την άποψη των δημάρχων, που ήταν πριν κοινοτάρχες ή δημοτικοί σύμβουλοι και βρέθηκαν δήμαρχοι ενός μεγάλου δήμου και διαχειρίστηκαν περισσότερες πληροφορίες, περισσότερη εξουσία, διεφέντευσαν περισσότερους ανθρώπους, με αυτούς θα βγάλουμε συμπέρασμα; Οι πολίτες σ’ αυτόν τον τόπο δεν έχουν άποψη, δεν έχουν ιδέα για το τι συμβαίνει γύρο τους; Την άποψή τους δεν θα τη λάβουμε ποτέ υπόψη;
      Αυτές, λοιπόν, οι εκδηλώσεις διαμαρτυρίας, οι οποίες υπάρχουν, υπήρχαν και αναζωπυρώθηκαν -υπήρχαν, δεν γεννήθηκαν τώρα- ήταν αποτέλεσμα μιας κακής κριτικής του «ΚΑΠΟΔΙΣΤΡΙΑ», ήταν αποτέλεσμα της αποτυχίας του Καποδιστριακού μοντέλου έτσι όπως στήθηκε να εξυπηρετήσει συγκεκριμένες κοινωνικές ή τοπικές ομάδες. Γιατί να το αρνηθούμε; 
      Και έρχεται η Κυβέρνηση με μία τροπολογία και διορθώνει ακραίες, εξτρεμιστικές περιπτώσεις μιας διαμαρτυρίας που έχει πολύ μεγαλύτερες διαστάσεις, διότι είχε δεσμευθεί γι’ αυτό. Και αυτό το αρνείστε. Και το αρνείστε, όπως είπε ο κοινοβουλευτικός εκπρόσωπος –δεν είναι στην Αίθουσα τώρα, αλλά δεν έχει σημασία- γιατί θα δημιουργήσει και άλλα αιτήματα για τον «ΚΑΠΟΔΙΣΤΡΙΑ». 
      Εμείς φταίμε γι’ αυτά τα αιτήματα; Μήπως θυμάστε ότι υπήρχαν και κάπως είχαν πάθει καθίζηση; Μήπως τελικά φοβάστε ότι εδώ θα ξεκινήσει μια συζήτηση για ένα αποτυχημένο μοντέλο που εσείς το είχατε παρουσιάσει ως επιτυχημένο; Και σε τελική ανάλυση, γιατί ζητείτε να αποσυρθούν οι τροπολογίες, οι οποίες ικανοποιούν συγκεκριμένες ομάδες; Το ζητάτε αυτό για έναν απλούστατο λόγο. Διότι δεν αντέχετε τη συζήτηση αυτή τη στιγμή ή την περαιτέρω. Δεν ενδιαφέρεστε για τον τοπικοαυτοδιοικητικό ιστό αυτής της χώρας, αλλά ανησυχείτε μήπως αποκαλυφθούν δύο πράγματα: Πρώτον, ότι η σύνθεση του Καποδιστριακού νόμου ήταν στημένη και κομμένη στα τότε πολιτικά και κομματικά σας συμφέροντα και δεύτερον, ότι η αποτυχία του «ΚΑΠΟΔΙΣΤΡΙΑ» οφείλονταν στο ότι τον ιδρύσατε, αλλά δεν τον προικίσατε. Διότι τον προικίσαμε εμείς εκ των υστέρων με τριπλάσια κονδύλια αυτό το χρόνο. Άρα, ποιος σέβεται την τοπική αυτοδιοίκηση; Εμείς, κατά την άποψή μου.
      ΑΓΓΕΛΟΣ ΤΖΕΚΗΣ: Εσείς…
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε συνάδελφε, όταν έλθει η σειρά σας θα μιλήσετε.
      Εμείς, λοιπόν, τον σεβόμαστε στην πράξη περισσότερο. Αλλά σεβόμαστε και την άποψη των πολιτών. Και σε τελική ανάλυση, οφείλω να πω ότι στηρίζω απόλυτα αυτήν την τροπολογία. Και χαίρομαι για το γεγονός ότι η πολιτική ηγεσία του Υπουργείου αποφάσισε να καταδείξει το πρόβλημα και να το επιλύσει. 
      Επειδή βλέπω και άλλα προβλήματα και στη δική μου περιφέρεια της Εύβοιας με δύο κοινότητες, την Κοινότητα Λουκισίων και την Κοινότητα Γυμνού στους αντίστοιχους Δήμους Ανθηδώνος και Αμαρυνθίων και επειδή βλέπω και άλλα προβλήματα ανά την Ελλάδα και επειδή θεωρώ ότι η συζήτηση για ένα διοικητικό χάρτη της χώρας έχει ξεκινήσει και πράγματι εγώ θα συμφωνήσω με τον κ. Μπένο ότι μπορεί μια Ελλάδα  με τριακόσιους δήμους να είναι πολύ πιο δυνατή, να είναι πολύ πιο αναπτυξιακή ως προς την περιφέρειά της που δεν έχει ικανοποιήσει, μέχρι να φθάσουμε σ’ αυτό τον διοικητικό χάρτη εγώ προσωπικά θα έλεγα, κύριε Υπουργέ -με το σεβασμό στο πολύ μεγάλο έργο που κάνετε για την τοπική αυτοδιοίκηση σε σύγκριση με το παρελθόν- να βλέπαμε μετά τον Κώδικα και τις άλλες περιπτώσεις ανά την Ελλάδα. 
      Εμένα δεν με ενοχλεί εάν οι πολίτες αυτής της χώρας -στο μικρό βαθμό που μου πέφτει εμένα άποψη σ’ αυτό το Κοινοβούλιο- είναι περισσότερο ικανοποιημένοι. Γιατί αν κάνουμε, κύριοι συνάδελφοι, ένα δημοψήφισμα για τα αποτελέσματα του «ΚΑΠΟΔΙΣΤΡΙΑ», τότε τα πράγματα θα είναι πολύ θλιβερά και αυτό το γνωρίζουμε όλοι. Αυτή είναι η δική μου άποψη.
      Θεωρώ λοιπόν ότι οι κραυγές της Αντιπολίτευσης για διάλυση του τοπικοαυτοδιοικητικού ιστού είναι μάλλον πολιτικός φαρισαϊσμός και φόβος για μια συζήτηση του παρελθόντος. Σε τελική ανάλυση αντιτάσσω, κύριε Πρόεδρε, και τελειώνω- την ελευθερία των πολιτών για την αυτοδιάθεση σε ό,τι αφορά την Τοπική Αυτοδιοίκηση. Οφείλουμε να το σεβαστούμε, οφείλουμε να το αποδεχθούμε και οφείλουμε να το αντιμετωπίσουμε.
      Στηρίζω απόλυτα τις προσπάθειες της πολιτικής ηγεσίας για μια Τοπική Αυτοδιοίκηση με κατεύθυνση την ουσιαστική ανάπτυξη σε αυτόν τον τόπο, γιατί είναι ο πόλος της καλύτερης, της φιλικότερης προς τον πολίτη ανάπτυξης.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Να σας ρωτήσω κάτι όμως, προτού κατεβείτε από το Βήμα; Θα μιλήσετε και αύριο; 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Όχι.
      ΠΡΟΕΔΡΕΥΩΝ (Ιωάννης Τραγάκης): Όχι, έτσι; Γιατί απ’ ό,τι κατάλαβα τελικά εσείς μιλήσατε στο περισσότερο μέρος της ομιλίας σας για τα αυριανά άρθρα. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δεν έκανα, κύριε Πρόεδρε, κάτι παραπάνω. Δεν θα μιλήσω όμως άλλο.
      ΠΡΟΕΔΡΕΥΩΝ (Ιωάννης Τραγάκης):  Όχι, δεν είναι παρατήρηση αυτή, είναι γενική παρατήρηση προς όλους.
      Ευχαριστώ πολύ. 
      Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής για τη χορήγηση αδειών άσκησης ποινικής δίωξης κατά Βουλευτών. 
      Το λόγο έχει ο κύριος Υπουργός για μία παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτα-πρώτα διευκρινίζω και για όλους τους συναδέλφους ότι έγινε αρκετή συζήτηση για το θέμα αυτό και από άλλους συναδέλφους, οι οποίοι μπορεί να μιλήσουν αύριο.
      Επειδή ο κ. Μπένος προηγουμένως καλόπιστα, χρησιμοποιώντας βέβαια τον όρο «ντροπολογία» για την τροπολογία, είπε ότι είναι μία τροπολογία μεγάλη. Και ότι όταν ήταν ο κ. Κοσμίδης Γραμματέας του Υπουργικού Συμβουλίου δεν άφηνε να γίνουν τέτοια πράγματα επί ΠΑ.ΣΟ.Κ.! 
      Σταχυολόγησα ένα, δύο, τρία, τέσσερα, πέντε παραδειγματάκια πολύ πρόσφατα και του τα θέτω υπ’ όψιν: Στο ν. 3212/2003 εντάχθηκαν δεκαέξι τροπολογίες στο άρθρο 16 υπό τη μορφή έντεκα νέων παραγράφων! Ο ν. 3146/2003 –παίρνω μόνο το 2003 δηλαδή- ξεκίνησε με εννέα άρθρα, κατατέθηκαν εννέα τροπολογίες χωριστές και κατέληξε να έχει δεκαοχτώ άρθρα! Γέννησε το νομοσχέδιο και έγινε διπλάσιο δηλαδή! Αυτά ο κ. Κοσμίδης φαίνεται ότι δεν τα έβλεπε ή δεν ήταν τόσο ικανός. Ο ν. 3051/2002 είχε είκοσι άρθρα, και όταν κατέληξε με τις τροπολογίες έφτασε τα τριάντα τέσσερα άρθρα! Καταλαβαίνετε πώς γένναγε μέσα η Βουλή τροπολογίες τότε την εποχή εκείνη! Ο ν. 2910/2001 κατατέθηκε με εβδομήντα πέντε άρθρα και κατέληξε με ογδόντα ένα! Ο ν. 3172/2003 κατατέθηκε με είκοσι άρθρα και έφτασε τα είκοσι πέντε! Και φθάνουμε στο κυριότερο: Ο ν. 3127 του 2003 ξεκίνησε με τέσσερα άρθρα και κατέληξε να έχει εννέα, δηλαδή οι τροπολογίες ξεπέρασαν τα άρθρα.
      Το λέω αυτό γιατί, όπως ξέρετε, κύριοι συνάδελφοι, σε όλα σχεδόν τα νομοσχέδια που έφερα εγώ εδώ, με αποκορύφωμα το τελευταίο το οποίο αφορούσε και το νόμο για το 42% κ.α., δεν υπήρχε ούτε μια τροπολογία. Χρειάστηκε για συγκεκριμένους λόγους να φέρουμε αυτό. Θα ήθελα και εγώ να σας πω ότι δεν θα επιθυμούσα να επαναληφθεί στο μέλλον, γιατί έχω τις αρχές που είχα και όταν ήμουν στην αντιπολίτευση. Αλλά ας μην προσπαθήσει να μας δώσει μαθήματα το ΠΑ.ΣΟ.Κ.. Γιατί μόλις στο χρόνο πριν από τις εκλογές απέδειξε ότι υπήρξε αρχιμάστορας και αρχιτέκτονας νομοθέτησης διά τροπολογιών, πολλές από τις οποίες σε έκταση ξεπερνούσαν τα νομοσχέδια που συζητήθηκαν. Τα παραδείγματα είναι εδώ, θα τα καταθέσω και αύριο στη Βουλή.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υπουργέ.
      ΣΤΑΥΡΟΣ ΜΠΕΝΟΣ: Κύριε Πρόεδρε, ξέρω ότι είναι εκτός διαδικασίας, αλλά για ένα λεπτό μόνο θα ήθελα το λόγο, αν θέλετε.
      ΑΓΓΕΛΟΣ ΤΖΕΚΗΣ: Τι είναι  αυτά; Ένα λεπτό ο ένας, δύο λεπτά ο άλλος, εμείς τι θα κάνουμε; 
      ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε Μπένο.
      ΣΤΑΥΡΟΣ ΜΠΕΝΟΣ: Κύριε Υπουργέ, όταν εγώ ήμουν εκεί και εσείς ήσασταν Κοινοβουλευτικός Εκπρόσωπος και διαμαρτυρόσασταν γι’ αυτά τα πράγματα, έλεγα μέσα μου: «Ο Παυλόπουλος έχει δίκιο» και πάλευα όσο μπορούσα, σας είπα, ως στέλεχος του ΠΑ.ΣΟ.Κ. για να ανατραπεί αυτό το πράγμα. Έγινε μια βελτίωση, το ξέρετε. Παλιά -οι παλαιοί συνάδελφοι το ξέρουν-  μπορούσαν οι τροπολογίες να έρχονται και την τελευταία ημέρα της κοινοβουλευτικής συζήτησης. Τώρα δεν μπορούν. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε.
      ΣΤΑΥΡΟΣ ΜΠΕΝΟΣ: Και σας ερωτώ: είστε ικανοποιημένος με την αναμέτρηση του κακού μας εαυτού; 
      ΠΡΟΕΔΡΕΥΩΝ (Ιωάννης Τραγάκης):  Καλά, το είπατε αυτό.
      ΣΤΑΥΡΟΣ ΜΠΕΝΟΣ: Σας ικανοποιεί αυτό το πράγμα; Εγώ από εσάς έχω απαιτήσεις, από εσάς προσωπικά. 
      Και θέλω, κύριε Πρόεδρε, δεν ξέρω αν ήσασταν εσείς ή ο άλλος συνάδελφος, να το μεταφέρετε στην κ. Μπενάκη. 
      ΠΡΟΕΔΡΕΥΩΝ (Ιωάννης Τραγάκης):  Βεβαίως. 
      ΣΤΑΥΡΟΣ ΜΠΕΝΟΣ: Πρέπει να είναι η τελευταία φορά γι’ αυτό το πράγμα. Δεν τιμάει κανέναν και δεν έχει κανένα νόημα να αναμετρηθούμε με τον κακό μας εαυτό οι δυο μεγάλες παρατάξεις επί της ουσίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, είναι γνωστά αυτά. Εδώ έχει έρθει κύρωση συμφωνίας και έγινε η κύρωση συμφωνίας άρθρο σε νομοσχέδιο με εννέα άρθρα.
      Το λόγο έχει ο κ. Παντούλας.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, πριν καταθέσω τις απόψεις μου για διάφορα θέματα που αφορούν το σχέδιο νόμου θα ήθελα να αποκαταστήσω την αλήθεια σε σχέση με όσα ανέφερε για το σχέδιο «ΚΑΠΟΔΙΣΤΡΙΑΣ» ο εισηγητής της Πλειοψηφίας κ.  Τζίμας Μαργαρίτης. 
      Αναφερόμενος σε στατιστικά στοιχεία για το Νομό Θεσπρωτίας μνημόνευσε το όνομα του κ. Αλέκου Παπαδόπουλου μέμφοντάς τον, γιατί δήθεν λειτούργησε για το νομό του μεροληπτικά. Τα λέει αυτά ο κ. Τζίμας όταν ως τέως δήμαρχος Δράμας, άνθρωπος της αυτοδιοίκησης, γνωρίζει ότι στο Νομό Θεσπρωτίας ο Δήμος Φιλιατών είναι ο δήμος που έχει σαράντα έξι δημοτικά διαμερίσματα, δηλαδή ο δήμος που ενσωμάτωσε τις περισσότερες τέως κοινότητες σε όλη την Ελλάδα. Μεταξύ των κοινοτήτων και το χωριό απ’ όπου που κατάγεται ο κ. Παπαδόπουλος.
      Γι’ αυτό, κύριε Τζίμα, είσθε τουλάχιστον άδικος. Δεν έπρεπε να διαπράξετε αυτήν την πολιτική απρέπεια, γιατί ξέρατε ότι δεν είχε σχέση με την αλήθεια, αφού αυτό το θέμα το συζητούσε όλη η Ελλάδα. 
      ΠΡΟΕΔΡΕΥΩΝ (Ιωάννης Τραγάκης): Πάντως δημιουργείτε προσωπικό θέμα.
      ΜΙΧΑΗΛ ΠΑΝΤΟΥΛΑΣ: Αδικείτε τον εαυτό σας με αυτά που είπατε. Σας τα λέει αυτά ένας τέως δήμαρχος καποδιστριακού δήμου με είκοσι τοπικά διαμερίσματα στην ευθύνη του.
      Το δεύτερο ζήτημα αφορά το προσωπικό των Κ.Ε.Π. . Την περικοπή των θέσεων του προσωπικού, τη σχέση προσωπικού και παραγωγικότητας, την ανάπτυξη και άλλων δραστηριοτήτων σε επίπεδο προσφοράς νέων υπηρεσιών κ.λπ. 
      Κύριε Υφυπουργέ, θέλω να δηλώσω την πλήρη ταύτισή μου με τις απόψεις του κ. Μπένου, που είναι και ο αρχιτέκτονας του θεσμού των Κ.Ε.Π. Σας καλώ να τις λάβετε σοβαρά υπ’ όψιν. Τότε θα διαπιστώσετε την αναγκαιότητα του συνόλου του προσωπικού, του υπηρετούντος σήμερα στα Κ.Ε.Π. όλης της χώρας και όχι την περικοπή των θέσεων. Σας καλώ σήμερα να δεσμευθείτε ενώπιον της Βουλής ότι δεν θα διαπράξετε αυτό το ατόπημα, δηλαδή την περικοπή των θέσεων.
      Κυρίες και κύριοι Βουλευτές, ο κ. Καραμανλής προσωπικά αλλά και το σύνολο των κοινοβουλευτικών και κομματικών στελεχών της Νέας Δημοκρατίας, με ελάχιστες εξαιρέσεις, επισκεπτόμενοι κατά την προεκλογική περίοδο την ελληνική περιφέρεια μέσα στον ορυμαγδό των υποσχέσεών τους συμπεριελάμβαναν και αυτές που είχαν να κάνουν με την ανεξαρτητοποίηση τοπικών διαμερισμάτων σε αυτόνομες κοινότητες. Ανομολόγητος στόχος της Νέας Δημοκρατίας ήταν η υφαρπαγή ψήφου των πολιτών μέσω της συγκρότησης ενός «προεκλογικού μύθου» ότι δηλαδή η Νέα Δημοκρατία ως Κυβέρνηση θα ικανοποιούσε τα πάντα στους πάντες. Αποτέλεσμα αυτού ήταν η νόθευση του πολιτικού παιχνιδιού και η εξαπάτηση των πολιτών. Θαυμάστε σύγχρονη πολιτική συμπεριφορά ευρωπαϊκού κόμματος. 
      Ακολούθησε η μετεκλογική περίοδος. Στην αρχή οι υποσχέσεις συνεχίζονταν, αλλά πολύ σύντομα η πράξη έδειξε πώς τα λόγια δεν έχουν καμία σχέση με την αλήθεια. Η Νέα Δημοκρατία έσπειρε ανέμους και σήμερα προφανώς θερίζει θύελλες σε όλα τα επίπεδα. Πληρώνει τα λάθη της. Το ψέμα, λέει ο λαός μας, έχει κοντά ποδάρια. Ο μικροκομματισμός και τα πολιτικά παιχνίδια έχουν συνήθως αυτό το τέλος. Οι πολίτες τα λάθη τα συγχωρούν τα ψέματα, όμως, τα συχαίνονται. 
      Ο Νομός Ιωαννίνων δεν θα μπορούσε, προφανώς, να αποτελέσει την εξαίρεση του κανόνα. Ιδού λοιπόν τι συνέβη. Κρατώ στα χέρια μου τα σχετικά στοιχεία προς επίρρωση των ισχυρισμών μου. Από την πρώτη στιγμή εφαρμογής του σχεδίου «ΚΑΠΟΔΙΣΤΡΙΑ» η στόχευση της Νέας Δημοκρατίας αφορούσε κυρίως τα Δημοτικά Διαμερίσματα Μουσιωτίτσας, του Δήμου Αγίου Δημητρίου Ιωαννίνων Μουσιωτίτσας και Αγίας Παρασκευής του Δήμου Κόνιτσας. Αυτό για πολύ συγκεκριμένους λόγους πολιτικής μικροπρέπειας. Οι παρόντες Βουλευτές των Ιωαννίνων αντιλαμβάνονται τι εννοώ ακριβώς. Το έκανε με πλειοδοσία υποσχέσεων και στις δύο περιπτώσεις. Ιδού, λοιπόν, τι γράφουν σε κείμενά τους που τα απέστειλα και στο Υπουργείο Εσωτερικών διαμαρτυρόμενοι για την κοροϊδία: «Οι εκπρόσωποί μας στη σημερινή Κυβέρνηση μας διαβεβαίωναν ότι δεν πρόκειται να ανοίξουν τους «ασκούς του Αιόλου». Σε περίπτωση όμως που θα δρομολογούνταν διαδικασίες για την ανεξαρτητοποίηση πρώην κοινοτήτων, η Αγία Παρασκευή Κόνιτσας θα συμπεριλαμβάνονταν στις εξαιρέσεις». Κείμενο που σας το έστειλαν προχθές και το υπογράφουν όλοι οι φορείς της τέως κοινότητας. Σε άλλο κείμενο αναφέρονται τα εξής: «Από το 1998 και μέχρι σήμερα οι κάτοικοι του χωριού απήχαμε από κάθε εκλογική διαδικασία (βουλευτικές και κοινοτικές) εκλογές, πλην των εκλογών του 2004, κατά τις οποίες ψήφισαν ορισμένοι, όχι βέβαια η πλειοψηφία, επειδή λάβαμε την υπόσχεση από τη Νέα Δημοκρατία και πιστέψαμε ότι θα συμπεριληφθούμε μεταξύ των τοπικών διαμερισμάτων της χώρας που θα ανεξαρτητοποιηθούν».
      Και το κείμενο αυτό αφορά την Αγία Παρασκευή Κόνιτσας. 
      Πώς στ’ αλήθεια, κυρίες και κύριοι Βουλευτές, μπορεί να χαρακτηρίσει κανείς αυτήν τη θλιβερή συμπεριφορά της Κυβέρνησης της Νέας Δημοκρατίας; 
      Στην περίπτωση τώρα του Δημοτικού Διαμερίσματος Μουσιωτίτσας του Δήμου Αγίου Δημητρίου, που αποτελεί μία από τις πλέον μαρτυρικές κοινότητες της Ελλάδας (το ποσοστό εκτελεσθέντων από τους Γερμανούς στο σύνολο των τότε μονίμων κατοίκων είναι το υψηλότερο πανελλαδικά) η Νέα Δημοκρατία υπερέβη κάθε όριο ηθικής και πολιτικής απρέπειας.
      Για την επίτευξη του στόχου της χρησιμοποίησε ακόμη και τα θύματα της ναζιστικής θηριωδίας. Επένδυσε ανερυθρίαστα σε αυτά και στόχευσε στο θυμικό των κατοίκων της μαρτυρικής Μουσιωτίτσας, με αποτέλεσμα να προσβάλει, όπως αποδεικνύεται από το αποτέλεσμα, από το σημερινό σχέδιο νόμου, και τους κατοίκους, αλλά και τη μνήμη των θυμάτων.
      Ως αποκορύφωμα της πολιτικής εξαπάτησης, κύριε Υφυπουργέ, επιθυμώ να αποκαλύψω τη δέσμευση –δυστυχώς δεν είναι παρών- του ίδιου του Υπουργού Εσωτερικών κ. Παυλόπουλου στις αρχές του καλοκαιριού του 2005 προς το Γραμματέα της κομματικής δημοτικής οργάνωσης της Νέας Δημοκρατίας στο Δήμο Αγίου Δημητρίου και στο Δήμαρχο Αγίου Δημητρίου κατά την επίσκεψή τους στο γραφείο του, εδώ στην Αθήνα. 
      Κατά τη συνάντησή τους αυτή, όπως έχει καταγγελθεί δημοσίως -και γι’ αυτό το ξέρω- υπήρξε προσωπική δέσμευση του κ. Παυλόπουλου για δημιουργία αυτόνομης κοινότητας Μουσιωτίτσας. Μάλιστα, τους δόθηκε η υπόσχεση ότι την ανακοίνωση της ανεξαρτητοποίησης θα την έκανε ο ίδιος σε επίσκεψή του στο χωριό, στη Μουσιωτίτσα. Γνωρίζοντας πλέον το αποτέλεσμα, αφού έχουμε στα χέρια μας το σχέδιο νόμου, πώς θα μπορούσε να χαρακτηριστεί η συμπεριφορά του κυρίου Υπουργού και καθηγητή πανεπιστημίου, δηλαδή ακαδημαϊκού ανθρώπου, παρά ως έκφραση πολιτικού αμοραλισμού; Δηλαδή, στην πολιτική πράξη δεν χρειάζεται να ισχύουν αρχές, αξίες και ηθικοί κανόνες; Δυστυχώς αυτό μας διδάσκει η τακτική της Νέας Δημοκρατίας!
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επίσης, επειδή είχα διαβλέψει ότι η Νέα Δημοκρατία ως Κυβέρνηση δεν θα έπραττε τίποτα απ’ αυτά τα οποία υποσχέθηκε στα δύο δημοτικά διαμερίσματα, είχα καταθέσει συγκεκριμένες ερωτήσεις προς το Υπουργείο Εσωτερικών, επιζητώντας έτσι –προκαλώντας θα έλεγα- την έγγραφη κατάθεση των θέσεων της Κυβέρνησης επ’ αυτού του θέματος. 
      Στην πρώτη ερώτησή μου, στις 16.6.2004, ο κ. Νάκος μού απάντησε ότι δεν έχουν υποβληθεί σχετικά αιτήματα. Του υποβάλλω δεύτερη ερώτηση αναφέροντάς του όλα τα στοιχεία και αποδεικνύοντας ότι είναι απολύτως ψευδής ο ισχυρισμός του. Στη νέα απάντηση ανέφερε τα εξής: «Το ζήτημα αυτό, θα εξετασθεί στο πλαίσιο της νομοθετικής πρωτοβουλίας του Υ.Π.Ε.Σ.Δ.Δ.Α.». «Τα υποβαλλόμενα αιτήματα καθώς και οι προτάσεις του Υ.Π.Ε.Σ.Δ.Δ.Α. θα μελετηθούν έπειτα από ουσιαστικό διάλογο και σχετική γνώμη της Κ.Ε.Δ.Κ.Ε. με βάση τις διαμορφούμενες ανάγκες στο χώρο της Τοπικής Αυτοδιοίκησης». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επιτρέψτε μου να συνεχίσω για ένα λεπτό ακόμα! 
      Σας ερωτώ ευθέως, κύριε Υφυπουργέ, το εξής: Τι απ’ όλα αυτά πράξατε για να φέρετε προς ψήφιση τη συγκεκριμένη τροπολογία; Ποιος είναι ο σχεδιασμός σας για τη χωροταξική κατανομή των Ο.Τ.Α.; Απολύτως τίποτα! Γι’ αυτό και το μόνο που σας απομένει είναι να εξαπατήσετε και πάλι τους πολίτες και να τους υποσχεθείτε ότι θα τα διορθώσετε εν καιρώ! 
      Η συνέχιση όμως της υποσχεσιολογίας δεν συνιστά προφανώς σοβαρή πολιτική πρακτική ούτε οδηγεί στη λύση των προβλημάτων. Ακόμη και μια πιο ανίκανη κυβέρνηση από τη σημερινή, θα μπορούσε να κάνει κάτι καλύτερο. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, σας παρακαλώ, κύριε συνάδελφε!
      ΜΙΧΑΗΛ ΠΑΝΤΟΥΛΑΣ: Τελειώνω αμέσως, κύριε Πρόεδρε!
      Οι πολίτες αρνούνται να γίνουν όμηροι της ανικανότητας και της μικροπολιτικής σκοπιμότητας της Νέας Δημοκρατίας. 
      Σε ό,τι δε αφορά την Τοπική Αυτοδιοίκηση, απαιτούν πρώτα και πάνω απ’ όλα την ανακυττάρωσή της με τη δημιουργία ισχυρών δήμων και την με κάθε τρόπο ενίσχυσή τους, ιδιαιτέρως δε στον τομέα των νέων υπηρεσιών -όπως είναι τα Κ.Ε.Π., για παράδειγμα, γιατί η αυτοδιοίκηση αποτελεί έναν από τους βασικούς μοχλούς ανάπτυξης της ελληνικής περιφέρειας. «Μια του ψεύτη, δυο του ψεύτη, τρεις και την πληρώνει» λέει ο λαός μας!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε! 
      ΜΙΧΑΗΛ ΠΑΝΤΟΥΛΑΣ: Κλείνω, με μια φράση, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Όχι «κλείνω», κλείσατε! Κύριε συνάδελφε, είναι εγγεγραμμένοι ακόμα τριάντα τέσσερις συνάδελφοι για να μιλήσουν! 
      ΜΙΧΑΗΛ ΠΑΝΤΟΥΛΑΣ: Όλα τα στοιχεία λένε ότι η απάντηση του νοικοκύρη, δηλαδή του ελληνικού λαού, θα είναι ηχηρή και παραδειγματική και για τον κ. Καραμανλή και για τη Νέα Δημοκρατία!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε! 
      ΜΙΧΑΗΛ ΠΑΝΤΟΥΛΑΣ: Οψόμεθα λοιπόν εις Φιλίππους…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, είπα! 
      ΜΙΧΑΗΛ ΠΑΝΤΟΥΛΑΣ: Ή κοντός ψαλμός αλληλούια…
      ΠΡΟΕΔΡΕΥΩΝ (Ιωάννης Τραγάκης): Μην με αναγκάσετε να λάβω άλλα μέτρα!  
      ΜΙΧΑΗΛ ΠΑΝΤΟΥΛΑΣ: …ως έχει καταψηφίζω την τροπολογία, κύριε Υφυπουργέ! 
      Σας ευχαριστώ!
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Ιωάννης Τραγάκης): Κύριε Παντούλα, το ερώτημά μου παραμένει. Αύριο θα μιλήσετε πάλι; 
      ΜΙΧΑΗΛ ΠΑΝΤΟΥΛΑΣ: Όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ! 
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κύριε Τζίμα. 
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, δώστε μου το λόγο για να εξηγήσω το προσωπικό.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο για δύο λεπτά.
      ΜΑΡΓΑΡΙΤΗΣ ΤΖΙΜΑΣ: Ο κύριος συνάδελφος, που μόλις κατήλθε του Βήματος, μεταξύ άλλων με κατηγόρησε ότι διέπραξα πολιτική απρέπεια κατά την πρωτολογία μου. Τον παρακαλώ ή να ανακαλέσει τη φράση ή να μου δώσετε το λόγο να απαντήσω. 
      Είναι πολιτική απρέπεια. Τον παρακαλώ να ανακαλέσει τη φράση. Αλλιώς οφείλω να διατυπώσω για μια ακόμη φορά ότι στην πρωτολογία μου ανέφερα τρεις νομούς της χώρας, που έχουν ακριβώς το μισό πληθυσμό σχετικά με το Νομό Δράμας και έχουν σχεδόν διπλάσιο αριθμό Ο.Τ.Α. 
      Αυτό έκανα, κύριε συνάδελφε. Για την αντιμετώπιση ενός τέτοιου μείζονος προβλήματος, όπως είναι ο «ΚΑΠΟΔΙΣΤΡΙΑΣ», νομίζω πως η προσφυγή σε ακραίους χαρακτηρισμούς ή δηλώνει πολιτική ανασφάλεια από μέρους σας ή έλλειψη ισχυρών πολιτικών επιχειρημάτων. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, νομίζω ότι δεν υπήρχε τέτοιο θέμα. Εξάλλου, ο κύριος συνάδελφος μίλησε μετά για αδικία. Επομένως ας αφήσουμε την απρέπεια. Πράγματι νομίζω πως υπήρξε τέτοιο θέμα. Δεν ήθελε να σας χαρακτηρίσει με αυτήν την έκφραση. Από ό,τι καταλαβαίνω και από τις εκφράσεις του, το ανακαλεί και δεν υπάρχει τέτοιο θέμα. 
      ΜΙΧΑΗΛ ΠΑΝΤΟΥΛΑΣ: Δεν ανακαλώ!
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Γείτονα. Έχετε το λόγο για οκτώ λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είμαι υποχρεωμένος -και με αφορμή ένα σχολιασμό του Προεδρεύοντος κ. Σούρλα- να επισημάνω από την αρχή. Εκλεγόμαστε, με βάση το Σύνταγμα και το κοινοβουλευτικό μας σύστημα στις περιφέρειες, αλλά είμαστε υποχρεωμένοι να συμπεριφερόμαστε ως εθνικοί αντιπρόσωποι. Δεν θα πρέπει να το ξεχνάμε ποτέ σε αυτήν την Αίθουσα. 
      Ο αξιότιμος συνάδελφος, Κοινοβουλευτικός Εκπρόσωπος της Νέας Δημοκρατίας, προσπάθησε προηγουμένως, κατά πάγια τακτική της παράταξής του, διαστρεβλώνοντας και παρερμηνεύοντας τις θέσεις και τη στάση του ΠΑ.ΣΟ.Κ., να μας πει τι κατά την άποψή του δεν θέλει το ΠΑ.ΣΟ.Κ. 
      Απλούστατα, κύριε συνάδελφε, το ΠΑ.ΣΟ.Κ. δεν θέλει πισωγύρισμα στη χώρα. Δεν θέλει τις απορυθμίσεις και τις κατεδαφίσεις που επιχειρείτε στους θεσμούς. Γιατί και από αυτό το νομοσχέδιο είναι εμφανές τι θέλει η Νέα Δημοκρατία. Θέλει, αντί ενίσχυση του «ΚΑΠΟΔΙΣΤΡΙΑ», κατεδάφιση του «ΚΑΠΟΔΙΣΤΡΙΑ». Άκουσα και προηγουμένως ομιλητή της παράταξής σας, ο οποίος με «γλώσσα λανθάνουσα» είπε «τα αληθή». 
      Ουσιαστικά από την αρχή τοποθετηθήκατε  ενάντια στον «ΚΑΠΟΔΙΣΤΡΙΑ». Αν σας δινόταν ευκαιρία, θα τον είχατε καταργήσει. Τον υιοθετήσατε όψιμα και προσπαθείτε –ουσιαστικά με δούρειους ίππους και κερκόπορτες- να τον κατεδαφίσετε. Σε μία εποχή που θα έπρεπε να έχετε το θάρρος να προχωρήσετε παραπέρα σε νέες συνενώσεις, με κίνητρα. Εσείς ουσιαστικά δεν διορθώνετε, όπως είπε ο κύριος συνάδελφος –που είναι απών- «εξτρεμιστικές λύσεις». Ουσιαστικά δικαιώνετε «εξτρεμιστικές τάσεις»! Αυτό θα σας χαρακτηρίζει εσαεί. 
      Ακόμα η Νέα Δημοκρατία με αυτό το νομοσχέδιο θέλει ουσιαστικά να καθηλώσει τα Κ.Ε.Π. και να τα χειραγωγήσει. Θα έρθω και σε αυτό.
      Επίσης, όσον αφορά την ενσωμάτωση της οδηγίας για τη διαχείριση και αξιοποίηση της δημόσιας πληροφορίας ενός δημόσιου αγαθού, χωρίς να λαμβάνει μέτρα, χωρίς να αναπτύσσει το ελληνικό σχέδιο δράσης, ουσιαστικά επιχειρεί την ιδιωτικοποίηση αυτού του αγαθού. Θέλετε τελικά να συμφωνήσουμε σ’ όλα αυτά; Όχι, έχουμε διαφορετικές απόψεις, ασφαλώς και ευτυχώς. 
      Έρχεται τώρα η Κυβέρνηση και με αυτό το νομοσχέδιο να μας αποδείξει ότι η διολίσθησή της σε κοινοβουλευτικό κατήφορο συνεχίζεται. Μας φέρνετε συρραφή δύο άσχετων κεφαλαίων σε ένα νομοσχέδιο που αφορά την ενσωμάτωση μιας οδηγίας για την πληροφορία. Δεν θα το τόνιζα, ιδιαίτερα αν δεν υπήρχε και η αντίφαση μέσα στο ίδιο το νομοσχέδιο. 
      Στο άρθρο 14 μιλάτε για κωδικοποίηση όλων των διατάξεων που έχουν σχέση με την πρόσβαση στα δημόσια έγγραφα, στην πληροφορία. Προβλέπετε με διάταγμα την κωδικοποίηση. Αντί τουλάχιστον να δώσετε το παράδειγμα σε αυτό το νομοσχέδιο και να μας φέρετε αυτούσια την ενσωμάτωση της οδηγίας, κάνετε συρραφή με δύο άλλα κεφάλαια που αφορούν Ο.Τ.Α. ή αφορούν διοικητικά θέματα, ακόμα και τα Κ.Ε.Π.. Τι ειρωνία;
      Και δεν φτάνει αυτό. Έρχεστε και καταθέτετε έντεκα τροπολογίες συσκευασμένες σε τρεις, προφανώς για να υπάρχει νομιμοφάνεια. Και σας λέω το εξής: έτσι πιστεύετε, κυρίες και κύριοι συνάδελφοι, ότι αναβαθμίζεται ο ρόλος του Κοινοβουλίου, ο ρόλος του Βουλευτή; Συζητάμε σήμερα υπό την πίεση του οκταλέπτου μια δέσμη άρθρων –του νομοσχεδίου «μίνι μάρκετ», όπως είπε ο Κοινοβουλευτικός μας Εκπρόσωπος- που περιέχουν «λίγο απ’ όλα»; Έτσι αναβαθμίζεται το κοινοβουλευτικό έργο, το νομοθετικό έργο, που είναι τελικά το ζητούμενο;
      Για τι μας κατηγορεί, κυρίες και κύριοι συνάδελφοι, η κοινωνία; Ότι οι νόμοι μας έχουν προχειρότητα και αδυναμίες. Και διαχρονικά είναι σωστό και δεν εξαιρώ καμιά περίοδο. Δεν θα πρέπει να αντιδράσουμε; Δίνουμε καλό παράδειγμα; Κάναμε την αναθεώρηση του Συντάγματος, πήραμε μέτρα στον Κανονισμό για τις τροπολογίες και τώρα ξαναγυρίζουμε πίσω. Και έρχεται ο κ. Παυλόπουλος να μας πει ότι έγιναν και στο παρελθόν. Μπορεί και να έγιναν. Γι’ αυτό προχωρήσαμε την αναθεώρηση του Συντάγματος, γι’ αυτό κάναμε την αναθεώρηση του Κανονισμού της Βουλής, για να πάμε μπροστά. Μας πηγαίνετε μπροστά, λοιπόν, ή μας πηγαίνετε πίσω;
      Και τις έντεκα τροπολογίες αφορούν σοβαρά ζητήματα. Και απόδειξη του κοινοβουλευτικού κατήφορου είναι ότι εάν δεν αντιδρούσαμε σήμερα, θα περνούσε ο κ. Παυλόπουλος την τροπολογία για τον «ΚΑΠΟΔΙΣΤΡΙΑ» νύχτα, ώστε να μη συζητηθεί ένα μεγάλο θέμα. Αποδομείτε τον «ΚΑΠΟΔΙΣΤΡΙΑ» με αυτό. Και φάνηκε αμέσως. Ξεσηκώσατε τον κόσμο. Πενήντα περιοχές έχουν ξεσηκωθεί. Πού θα πάει αυτό; Άξιος ο μισθός σας! Και λέτε ότι κάνετε βήματα, ότι διορθώνετε αδικίες; Ποια είναι η άποψή σας τελικά; Ποια είναι για τις Περιφέρειες ή για τους Οργανισμούς Τοπικής Αυτοδιοίκησης;
      Δεν θέλουμε ισχυρούς και λιγότερους δήμους, για να μπορούν να ανταποκριθούν και στο δημοκρατικό τους αλλά κυρίως και στον αναπτυξιακό και κοινωνικό τους ρόλο; Για την ανάπτυξη των τοπικών κοινωνιών, για την ποιότητα των προσφερομένων υπηρεσιών δεν πρέπει να υπάρχει ένα μέγεθος «κρίσιμο», για μπορεί ο Οργανισμός Τοπικής Αυτοδιοίκησης να προσφέρει ποιότητα υπηρεσιών στους πολίτες; Μας γυρίζετε στο παρελθόν. Δεν είναι παλαιοκομματισμός αυτό; Τι είναι; Τι άλλο είναι αυτό που κάνετε; Να το πούμε καθαρά στον ελληνικό λαό.
      Έχω λίγο χρόνο ακόμα. Για την οδηγία θέλω να πω αυτό που είπα και προηγουμένως. Δεν έχετε ένα εθνικό σχέδιο. Κάνετε μια μηχανιστική ενσωμάτωση της οδηγίας. Είναι όμως σοβαρό το θέμα της αξιοποίησης της πληροφορίας. Διότι πρέπει να διασφαλίσουμε ότι θα υπάρχει ανεμπόδιστη προσπέλαση των πολιτών στην πληροφορία, που είναι ένας δημόσιος πλούτος, και ταυτόχρονα προστασία και των προσωπικών δεδομένων.
      Έτσι όπως κάνετε τις διαδικασίες –όλα τα αφήνετε με το άρθρο 13 σε μια εξουσιοδότηση- υπάρχει ο κίνδυνος αυτός ο πλούτος να μην αξιοποιηθεί από το σύνολο των πολιτών και των επιχειρηματιών, αλλά ουσιαστικά να «ιδιωτικοποιηθεί» μέσα από την εκμετάλλευσή του από συγκεκριμένα ιδιωτικά συμφέροντα, που θα αρχίσουν να μονοπωλούν πια και τη δημόσια πληροφορία.
      Ως προς τα Κ.Ε.Π. –και τελειώνω- αναφέρθηκε ο κ. Μπένος. Θέλω να πω όμως κάτι. Αντί, να προχωρήσετε στη στήριξη των Κ.Ε.Π. με νέο προσωπικό, με άλλες πρωτοβουλίες για εξοπλισμό και διάθεση μέσων, ουσιαστικά έρχεστε σήμερα και τι μας λέτε: ότι επειδή υπάρχουν δύο διευθύνσεις, δεν υπάρχει εποπτεία και έλεγχος και ουσιαστικά δημιουργείτε μια νέα διεύθυνση ένα σχήμα ξεπερασμένο.
      Ουσιαστικά βάζετε και εδώ το μακρύ χέρι του κράτους. Ενώ θα έπρεπε να ενισχύσουμε την αυτονομία των Κ.Ε.Π., τα οποία λειτουργούν στα πλαίσια της Τοπικής, κυρίως, και της Νομαρχιακής Αυτοδιοίκησης. Επιδιώκετε την καλύτερη εποπτεία για την καλύτερη λειτουργία ή επιδιώκετε τη χειραγώγησή τους και επομένως ουσιαστικά ανατρέπετε μέσα απ’ αυτό την αποστολή των Κ.Ε.Π.. Που είναι η παράκαμψη των αδυναμιών του διοικητικού συστήματος και της διοίκησης, όπως ήταν διαραρθρωμένη;
      Θέλετε να ξαναγίνουν, δηλαδή, τα Κ.Ε.Π. μονάδες αντίστοιχες, με εκείνες των οποίων τη λειτουργία προσπαθούσαμε να ξεπεράσουμε, μέσω της παράκαμψής τους, που αποδείχθηκε επιτυχημένη. Αλλά και τα Κ.Ε.Π. τα λέγατε στην αρχή «της μόδας», κύριε Υπουργέ. Και αυτά όψιμα τα υιοθετήσατε και φοβάμαι ότι δεν τα πιστεύετε. Και γι’ αυτό προσπαθείτε είτε να τα χειραγωγήσετε είτε να τα καθηλώσετε.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε τον κ. Γείτονα.
      Ο Υφυπουργός Εσωτερικών, Δημόσιας Διοίκησης και  Αποκέντρωσης κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κύριε Γείτοντα, ωραία τα είπατε. Ευτυχώς που υπάρχετε εσείς και θα σώσετε τα Κ.Ε.Π. Ευτυχώς!
      ΜΙΧΑΗΛ  ΠΑΝΤΟΥΛΑΣ:  Είναι σχόλια Υπουργού αυτά!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Ηρεμήστε.
      ΚΩΝΣΤΑΝΤΙΝΟΣ  ΓΕΙΤΟΝΑΣ:  Εμείς είμαστε ήρεμοι. Εσείς να συμπεριφέρεσθε πιο κοινοβουλευτικά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):   Μισό λεπτό να κάνουμε κάποια διόρθωση στη διατύπωση σχετικά με τα Κ.Ε.Π. και μετά θα τα πούμε. 
      Στο άρθρο 17, κύριε Πρόεδρε, μετά τις λέξεις «ιδιωτικού δικαίου» να προστεθούν οι λέξεις «ή με σύμβαση μίσθωσης έργου», για να μπορούν και οι συμβασιούχοι να κάνουν βεβαιώσεις του γνήσιου της υπογραφής και επικυρώσεις εγγράφων.
      ΣΩΚΡΑΤΗΣ  ΚΟΣΜΙΔΗΣ:  Άρα, ακόμα να γίνουν…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Ναι, διότι αλλιώς δεν έχει νόημα. Αν θέλετε, κύριε Κοσμίδη, την εξυπηρέτηση του πολίτη, να συναινέσετε.
      ΑΓΓΕΛΟΣ  ΤΖΕΚΗΣ: Γιατί να υπάρχουν συμβάσεις έργου;
      ΔΗΜΗΤΡΙΟΣ  ΤΣΙΟΓΚΑΣ:  Να τους μονιμοποιήσετε όλους.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κυρίες και κύριοι συνάδελφοι, τα πρώτα Κ.Ε.Π….
      ΠΡΟΕΔΡΕΥΩΝ (Ιωάννης Τραγάκης):  Ένα λεπτό, κύριε Υπουργέ.
      Είμαι στην Έδρα περίπου τρία τέταρτα, μίλησαν πέντε συνάδελφοι, πήγαν ήρεμα τα πράγματα, δεν διέκοπτε κανένας. Μόλις ανέβηκε ο Υπουργός στο Βήμα, γιατί γίνονται διακοπές;
      ΔΗΜΗΤΡΙΟΣ  ΤΣΙΟΓΚΑΣ:  Γιατί έκανε ένα σχόλιο.
      ΠΡΟΕΔΡΕΥΩΝ (Ιωάννης Τραγάκης):  Παρακαλώ!  Το σχόλιο ήταν σαν να μην το έκανε. 
      Κύριε Υπουργέ, συνεχίστε και παρακαλώ τους συναδέλφους να μη διακόπτουν.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κυρίες και κύριοι συνάδελφοι, ο θεσμός των Κ.Ε.Π. -και συγκλίνουμε σε αυτό όλοι-  είναι ένας θεσμός που εξυπηρετεί και ανακουφίζει τον πολίτη από τις δυσμενείς επιπτώσεις της γραφειοκρατίας. Είναι ένα «by pass» της Δημόσιας Διοίκησης κι έχει καταξιωθεί στη συνείδηση του πολίτη. Και είναι ευχής έργον ότι όλες οι πτέρυγες της Βουλής συμπίπτουν σε αυτήν τη διαπίστωση. 
      Ο θεσμός των Κ.Ε.Π είναι θεσμός των κυβερνήσεων του ΠΑ.ΣΟ.Κ.. Ποτέ δεν το αμφισβητήσαμε αυτό και ποτέ δεν ταχθήκαμε εναντίον του θεσμού. Και αυτά που έχουν λεχθεί για μένα σχετικά με το θεσμό είναι εντελώς αναληθή. Ουδέποτε έκανα κάποια δήλωση εναντίον του θεσμού. 
      Βεβαίως, όταν, κύριοι του ΠΑ.ΣΟ.Κ., ιδρύσατε Κ.Ε.Π. με δύο συμβασιούχους σε χωριά με τριάντα επτά κατοίκους, δικαιούμαι να πω ότι αυτό το κάνατε μόδα. Όταν ανέλαβα τις ευθύνες του θεσμού, η μεγαλούπολη του Περιστερίου με τριακόσιες πενήντα χιλιάδες κατοίκους είχε μόνον ένα Κ.Ε.Π, ενώ είχατε σπεύσει σε χωριά τριάντα επτά κατοίκων, γερόντων, με καμία οικονομική ζωή, να ιδρύσετε Κ.Ε.Π.
      ΣΤΑΥΡΟΣ  ΜΠΕΝΟΣ:  Εκεί χρειάζεται το κράτος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Τα πρώτα Κ.Ε.Π, κύριε Μπένο, λειτούργησαν το Σεπτέμβριο του 2002 ως Κέντρα Πληροφόρησης Πολιτών,…. 
      ΣΤΑΥΡΟΣ ΜΠΕΝΟΣ:  Εξυπηρέτησης Πολιτών.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Αφήστε με να πω δύο κουβέντες.
      ….στα πλαίσια του προγράμματος «ΑΡΙΑΔΝΗ». 
      Όμως, από την αρχή της λειτουργίας έγινε ορατό ότι το πράγμα είναι άνευ αξίας και έπρεπε η ηλεκτρονική βάση των Κέντρων Πληροφόρησης Πολιτών να μεταβληθεί σε ηλεκτρονική βάση εξυπηρέτησης των πολιτών. Εκείνο ήταν το σπουδαίο. Και ενώ ο διαγωνισμός είχε γίνει για το Κέντρο Πληροφόρησης Πολιτών, έγινε επέκταση του έργου. Αυτό το νέο έργο, το e-kep, κύριοι συνάδελφοι,  λειτουργούσε από 1ης Σεπτεμβρίου μέχρι 10 Μαρτίου 2004 που αναλάβαμε τις ευθύνες του Υπουργείου.
      Λειτουργούσε εν τοις πράγμασι, χωρίς να έχει γίνει κατακύρωση και χωρίς να έχει γίνει συμβολαιοποίηση. Όλα παράνομα, όλα στον αέρα, κύριε Μπένο. Βέβαια δεν είχατε εσείς αυτήν την ευθύνη. Χρειάστηκε να κάνω οκτάμηνες σκληρές διαπραγματεύσεις για να καταλήξουμε σε μια σύμβαση, η οποία απερρίφθη κατά τον προσυμβατικό έλεγχο από το Ζ’ Κλιμάκιο του Ελεγκτικού Συνεδρίου και στις 27 Ιανουαρίου 2005 έγινε δεκτή αίτηση ανακλήσεως και περάσαμε τον προσυμβατικό έλεγχο με συγγνωστή νομική πλάνη, όπως επίσης με συγγνωστή νομική πλάνη εγκρίθηκε η παράταση τόσο της σύμβασης του έργου «ΑΡΙΑΔΝΗ» όσο και της σύμβασης του έργου e-kep, τη δεκαπεντάμηνη παράταση, πάλι με συγγνωστή νομική πλάνη.
      Όταν δε αναλάβαμε, όλοι οι εργαζόμενοι στα Κ.Ε.Π., κυρίες και κύριοι συνάδελφοι, απασχολούντο με συμβάσεις έργου, ενώ ο ν.3013 που ίδρυε τα Κ.Ε.Π. προέβλεπε προσλήψεις και εργαζομένους στα Κ.Ε.Π. μόνο με σύμβαση ορισμένου χρόνου. Επειδή όμως η σύμβαση ορισμένου χρόνου προϋπέθετε διαδικασίες Α.Σ.Ε.Π., εν τοις πράγμασι, κύριοι συνάδελφοι του ΠΑΣΟΚ, είχατε προσλάβει συμβασιούχους έργου και γι αυτό προέκυψαν προβλήματα νομιμότητας της δαπάνης από τους κατά τόπους επιτρόπους.
      Ήρθαμε εμείς με το ν.3260 και νομιμοποιήσαμε αυτή την παρανομία σας και προβλέψαμε ότι οι εργαζόμενοι μπορεί να απασχολούντο και με σύμβαση έργου. Επίσης, για να θεμελιώσουμε το σύστημα, προβλέψαμε να μην υπάρχει έγκριση της τριμελούς επιτροπής Υπουργών. Επιπλέον, παρατείναμε το πιλοτικό πρόγραμμα από δεκαοκτώ μήνες σε είκοσι τέσσερις μήνες, με το άρθρο 15 του ν.3260 στις 3 Αυγούστου του 2005.
      Όταν δε αναλάβαμε τις ευθύνες του θεσμού, δεν βρήκαμε, κύριε Γείτονα, στον προϋπολογισμό ούτε 1 ευρώ. Αυτό ήταν το ενδιαφέρον σας για τα Κ.Ε.Π. μετά την αποχώρηση από την κυβέρνηση του ιδρυτού του θεσμού, του κ. Μπένου. Δεν υπήρχε πρόβλεψη ούτε για 1 ευρώ. Μάλιστα –θυμάμαι- όταν είχα αναλάβει, ο τέως Υπουργός Εσωτερικών ο κ. Παπαδόπουλος με προειδοποίησε: «Τρέξε να εξασφαλίσεις κονδύλια, διότι δεν υπάρχει ούτε 1 ευρώ στον προϋπολογισμό που κατήρτισε το ΠΑ.ΣΟ.Κ. για το 2004».
      Εξασφαλίσαμε, λοιπόν, τα κονδύλια και έτσι ενισχύσαμε το θεσμό. Προβλέψαμε, λοιπόν, κονδύλια για οικοδομικές εργασίες, κονδύλια για τις μισθώσεις των χώρων, κονδύλια για τον εξοπλισμό σε γραφεία, σε ηλεκτρονικούς υπολογιστές, σε τηλεπικοινωνιακό υλικό, σε κλιματιστικά. Από την πρώτη στιγμή λοιπόν στηρίξαμε το θεσμό. Δώσαμε τη μάχη για να στεριωθεί ο θεσμός.
      Κύριε Μπένο, όταν αναλάβαμε εμείς το θεσμό, αυτός ήταν εν διαλύσει και τα νούμερα το δείχνουν. Το 2003 εξυπηρετήθηκαν τριακόσιες πενήντα έξι χιλιάδες οκτακόσιοι εβδομήντα δύο πολίτες σε τετρακόσιες είκοσι τρεις χιλιάδες επτακόσιες πενήντα εννέα υποθέσεις. Το 2004 –όταν ο θεσμός τέθηκε υπό την εποπτεία υμών, που δήθεν δεν αγαπάμε τα Κ.Ε.Π.- εξυπηρετήθηκαν ένα εκατομμύριο τριακόσιες δεκαέξι χιλιάδες πεντακόσιοι πέντε πολίτες σε ένα εκατομμύριο εξακόσιες σαράντα τρεις χιλιάδες τριακόσιες δεκατρείς υποθέσεις. Το 2005 οι πολίτες που εξυπηρετήθηκαν ήταν ένα εκατομμύριο πεντακόσιοι είκοσι επτά χιλιάδες πεντακόσιοι δεκαέξι και οι υποθέσεις δύο εκατομμύρια τριακόσιες πέντε χιλιάδες εκατόν ενενήντα πέντε, πράγμα που αποδεικνύει ότι κάποιοι φρόντισαν το θεσμό, κάποιοι υιοθέτησαν το θεσμό, καίτοι δεν ήταν δικό τους τέκνο και έδωσαν τη μάχη για να ριζώσει ο θεσμός και να κάνει άλματα.
      Αύριο, κύριε Μπένο, υπογράφω με την ανάδοχο εταιρία τη σύμβαση -η οποία θα είναι και αναβαθμισμένη- για τρία χρόνια προκειμένου να έχουμε την τεχνική ηλεκτρονική υποστήριξη του συστήματος. Έτσι λοιπόν επιτύχαμε τη σταθεροποίηση και τη νομιμοποίηση του θεσμού η οποία ολοκληρώνεται με τη σύσταση της Διευθύνσεως. 
      Λυπάμαι, κύριε Γείτονα, που ισχυρίζεστε ότι προσπαθούμε να χειραγωγήσουμε τα Κ.Ε.Π.. Κανονικά θα έπρεπε να συστήσουμε Γενική Διεύθυνση, διότι είναι χίλια εννέα Κ.Ε.Π. αυτή τη στιγμή με προοπτική να φτάσουμε τα χίλια πενήντα τέσσερα. Ξέρετε τι σημαίνει να έχεις τον έλεγχο τόσων Κ.Ε.Π. από το κέντρο των Αθηνών, όταν, κύριε Γείτονα, τους δημάρχους και τους νομάρχες τους έχω απέναντί μου στο θεσμό αυτόν, διότι ενώ δεν τον εποπτεύουν, όμως εύκολα παίρνουν το προσωπικό από το Κ.Ε.Π. και το πηγαίνουν στο Κ.Τ.Ε.Ο., στο Δημοτολόγιο, το απασχολούν στο ιδιαίτερο γραφείο τους. Αυτά τα βλέπω και τα υφίσταμαι καθημερινώς. 
      Και εντάσσουν μέσα στα Κ.Ε.Π. άλλες υπηρεσίες χωρίς να με ρωτήσουν, με αποτέλεσμα να καταλαμβάνεται πολύτιμος χώρος και υποβαθμίζεται ο θεσμός αυτός.
      	Σας ερωτώ: Τα ΚΕΠ τι διασύνδεση έχουν με τους άρχοντες της Τοπικής Αυτοδιοίκησης πρώτου και δεύτερου βαθμού; Τι θα μπει μέσα; Ο κ. Μπένος μίλησε για πιστοποίηση των διαδικασιών που είναι καίριας σημασίας με απώτερο στόχο να καταλήξουμε και στην υλοποίηση των ρυθμίσεων για την περαιτέρω χρησιμοποίηση των δημόσιων πληροφοριών που είναι ένας πλούτος για τη χώρα μας από πάσης πλευράς.
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      	ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υφυπουργέ.
      	ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η πιστοποίηση γίνεται με κοινές υπουργικές αποφάσεις. Η μισθοδοσία γίνεται από το κέντρο.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υφυπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο καθημερινός ηλεκτρονικός έλεγχος γίνεται από την Ομάδα Διοικήσεως Έργου των Κ.Ε.Π. από το Υπουργείο, και συγκεκριμένα ελέγχεται τι προϊόντα θα ενταχθούν στο σύστημα, αν πωλούνται τα προϊόντα, πώς πωλούνται τα προϊόντα, αν υπάρχει ικανοποίηση του πολίτη. Αν υπάρχει παράπονο από τον πολίτη, στέκεται το Υπουργείο εκεί, αλλιώς, αν δεν σταθούμε, κύριε Γείτονα, ο θεσμός θα καταρρεύσει.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν τελείωσα, κύριε Πρόεδρε, θέλω δύο λεπτά ακόμη.
      ΠΡΟΕΔΡΕΥΩΝ (Ιωάννης Τραγάκης): Εσείς δεν τελειώσατε, όμως τελείωσε ο χρόνος σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τέλος, φθάνουμε στη μονιμοποίηση. Εμείς τους μονιμοποιούμε. Προσέξτε: Αυτήν τη στιγμή, όταν το πρόγραμμα, κύριε συνάδελφε, είναι πιλοτικό…
      ΠΡΟΕΔΡΕΥΩΝ (Ιωάννης Τραγάκης): Θέλετε να τελειώσετε σήμερα τα άρθρα ή δεν θέλετε; Αν όλοι οι υπόλοιποι συνάδελφοι κάνουν χρήση του ίδιου δικαιώματος, δεν θα τελειώσουμε, να το ξέρετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …Από τις τετρακόσιες τριάντα οκτώ λιγότερες θέσεις που ιδρύω, οι διακόσιες είναι μίας συμβάσεως. Πολλοί δε εκ των διακοσίων είναι ενός μηνός συμβασιούχοι. Μη φτάνουμε λοιπόν σε ακρότητες, ούτε είναι δυνατόν ο Έλληνας πολίτης…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …να πληρώνει δύο συμβασιούχους σ’ ένα ΚΕΠ εκατό κατοίκων, όταν η παραγωγικότητα είναι μία διαδικασία κάθε εξήντα μέρες ή κάθε τριάντα μέρες. Μη μου πείτε ότι υποβαθμίζεται ο θεσμός. Δεν υποβαθμίζεται ο θεσμός. Εδώ είμαστε. Να ανεβάσουν την παραγωγικότητα…
      ΠΡΟΕΔΡΕΥΩΝ (Ιωάννης Τραγάκης): Σας κράτησα και το χρόνο που είχατε για παρέμβαση.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …να πουλήσουν προϊόντα, κύριε Μπένο, τα οποία έχουμε εντάξει. Τα αζήτητα είναι διακόσια εβδομήντα εννέα από τα χίλια τριάντα. Έχουμε εντάξει πολύ σπουδαία προϊόντα μέσα, που προσιδιάζουν στον αγροτικό πληθυσμό και δεν τα προωθούν.
      Παρατηρούμε το φαινόμενο ένα αγροτικό Κ.Ε.Π. σε δήμο με το μισό πληθυσμό από ένα διπλανό να έχει πουλήσει πάρα πολλά προϊόντα Ο.Γ.Α. και ΕΛ.Γ.Α. και το διπλανό που βρίσκεται σε δήμο με διπλάσιο πληθυσμό, εξίσου αγροτικό, να μην έχει πουλήσει ούτε ένα και προσπαθούμε να προωθήσουμε την πώληση αυτών των προϊόντων.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υφυπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να ανεβάσουν την παραγωγή και εδώ είμαστε. Θα ακολουθήσει η δεύτερη φάση της προκήρυξης, κύριε Μπένο, και μπορούμε εάν τα στοιχεία μας διαφοροποιηθούν να καλύψουμε και τις υπόλοιπες θέσεις, εφόσον εργαστούν. Αυτό θέλουμε, διότι όλοι μας πρέπει να υπηρετούμε τον πολίτη και τις επιχειρήσεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. Την τρίλεπτη παρέμβαση που είχατε την κράτησα τώρα από το χρόνο σας.
      Ο κ. Καραγκούνης έχει το λόγο.
      ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, κυρία και κύριοι συνάδελφοι, κύριοι Υπουργοί, παρακολουθώντας την ωραία συζήτηση που έγινε ουσιαστικά για την Τοπική Αυτοδιοίκηση -αλλά σαφέστατα μάλλον για τον «ΚΑΠΟΔΙΣΤΡΙΑ» κουβεντιάσαμε πολύ περισσότερο, κύριε Μπένο- έκανα μία διαπίστωση, ότι οι συνάδελφοι του ΠΑ.ΣΟ.Κ. έχουν κάνει την υπερβολή δόγμα. Το διαπίστωσα καθολικώς. 
      Βέβαια ικανοποιήθηκα από την τοποθέτηση των Υπουργών, αλλά προσωπικά θέλω να εξηγήσω ότι ομολογώ πως αναγκάζομαι να κάνω παρέμβαση στη συζήτηση με την ίδια συνέπεια και συνέχεια που το είχα κάνει στη συζήτηση για το νόμο του «ΚΑΠΟΔΙΣΤΡΙΑ»στις 5/11/1997, όταν υποστήριζα την προχειρότητα με την οποία η τότε κυβέρνηση του ΠΑ.ΣΟ.Κ. νομοθέτησε για ένα τόσο σημαντικό νομοσχέδιο. Σε άλλες χώρες απαιτήθηκαν μελέτες δεκαετιών με ουσιαστική συμμετοχή του πολίτη, κύριε Μπένο, που εκεί αγνοήθηκε.
      Νομίζω ότι ο νόμος δημιούργησε αδικίες, στρεβλώσεις, που ορισμένες αντέχουν ακόμα στο χρόνο και το δείχνουν οι πορείες των πολιτών στα πεζοδρόμια. Νομίζω ότι έγιναν για λόγους γεωγραφικούς, για λόγους πολιτισμικούς, για πληθυσμιακούς και ίσως και για άλλους λόγους. 
      Οι συνάδελφοι του ΠΑ.ΣΟ.Κ. τοποθετήθηκαν απόψε με τέτοιο δογματισμό, που θα νόμιζε κάποιος ότι ο «ΚΑΠΟΔΙΣΤΡΙΑΣ» ήταν αλάνθαστος. Δεν  μπορεί να ισχύει αυτό, κύριοι συνάδελφοι. Σήμερα υπάρχει πραγματική επιθυμία και ανάγκη να βρεθούν λύσεις, αφού το ζητούν με πολύ καθαρή φωνή αρκετές περιοχές. 
      Σαφώς, κύριε Μπένο, βασικό χαρακτηριστικό της Τοπικής Αυτοδιοίκησης είναι η αποκέντρωση. Φυσικά η αποκέντρωση δεν έχει μόνο χαρακτήρα τυπικό, αλλά και ουσιαστικό και δεν πραγματώνεται με δηλώσεις και προθέσεις, αλλά με ουσιαστική αρμοδιότητα, με αναβαθμισμένες εξουσίες στους τοπικούς φορείς, σε συνδυασμό με ειδικούς οικονομικούς πόρους για την αυτοτέλεια των σχηματισμών. Πράγματα, τα οποία, όμως, δεν έχουν υπάρξει ως μελέτη. 
      Εγώ, κύριοι συνάδελφοι, ζω τις περιοχές μου. Την περιοχή του Αγίου Κωνσταντίνου που ήταν δήμος και καταργήθηκε. Δεν θέλω να αναφέρω τους λόγους. Κομματικοί ήταν πάντως οι λόγοι. Επίσης, την περιοχή της Κατοχής που από άλλη γεωγραφική περιοχή πήγε σε άλλη επαρχία και του Ευηνοχωρίου, μία πολύ δυναμική, οικονομικά, περιοχή. Η κάθε μία από αυτές για τους λόγους της σήμερα, με καθολική λαϊκή απαίτηση, τοποθετούνται ξεκάθαρα και θέλουν την αυτονομία τους .
      Σεβόμενος τη συνταγματική μου ιδιότητα λέω καθαρά και τοποθετούμαι υπέρ του αιτήματός των. Απορώ δε πώς οι συνάδελφοι του ΠΑ.ΣΟ.Κ. αγνοούν αυτήν τη λαϊκή απαίτηση. Όπως απόρησα και με το συνάδελφο, που προηγουμένως μίλησε με μεγάλη υποτίμηση για τα προβλήματα των μικρών κοινοτήτων και της περιφέρειας και κατά συνέπεια και των Βουλευτών. 
      Δεν  μπορεί, κύριε Υπουργέ, σε μόνο τέσσερις περιπτώσεις στην Ελλάδα να κρίνεται ως βάσιμο το αίτημα να βελτιώσουμε τις διοικητικές λύσεις του «ΚΑΠΟΔΙΣΤΡΙΑ», που σε πολλές περιπτώσεις ήταν διαφανώς ατυχείς. 
      Θέλω, όμως, και αισθάνομαι την ανάγκη να στείλω και ένα δεύτερο μήνυμα τόσο προς την Κυβέρνηση όσο και προς την κοινωνία γενικότερα. Και αυτό γιατί περίσσεψε τις τελευταίες ημέρες, με αφορμή αυτό το θέμα, η αντιπολιτευτική κακοπιστία και ο μηδενισμός, αλλά και οι υπερβολές, όπως ανέφερα. 
      Και το μήνυμα που θέλω να στείλω είναι μήνυμα εμπιστοσύνης προς την Κυβέρνηση. Υπάρχει, όπως είπα, πραγματική επιθυμία να δούμε με καθαρό μάτι το θέμα των αδικιών και των αστοχιών του «ΚΑΠΟΔΙΣΤΡΙΑ». Όμως, ο ελληνικός λαός, που δεν ξεχνά ότι πληρώνει εν προκειμένω για μια ακόμα φορά τις προχειρότητες του ΠΑ.ΣΟ.Κ., θέλει να βρει λύση μαζί και σε σύμπνοια με την Κυβέρνηση. 
      Το μήνυμα που στέλνει είναι μήνυμα εμπιστοσύνης, όχι αντιπαλότητας προς την Κυβέρνηση. Θέλει λύση από την Κυβέρνηση. Δεν θέλει λύση εναντίον της Κυβέρνησης. 
      Με αυτήν την έννοια, κυρίες και κύριοι συνάδελφοι, θα αναγκαστώ από απόψε να ψηφίσω τη συζητούμενη τροπολογία, γιατί αύριο θα λείπω εξαιτίας ενός άλλου γεγονότος. Ζητώ, όμως, από την Κυβέρνηση να επανέλθει και να δώσει λύση στο αίτημα τουλάχιστον των κοινοτήτων, που απασχολούν την περιφέρειά μας. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, πολλά ακούστηκαν για τη μεταρρύθμιση της Αυτοδιοίκησης από όλες τις πτέρυγες, για το γνωστό «ΚΑΠΟΔΙΣΤΡΙΑ». Εκείνο, όμως, που δεν ακούστηκε επί της ουσίας είναι να δούμε πώς λειτούργησε και πώς εξελίχθηκε αυτός ο θεσμός και τελικά τι στόχους υπηρέτησε και εξακολουθεί να υπηρετεί, γιατί η ίδια η εμπειρία λέει και αποδεικνύει ότι πραγματικά εδώ έγιναν διάφορα πράγματα. 
      Για παράδειγμα, έχουν εκχωρηθεί υπηρεσίες –δημοτικές, αλλά και νομαρχιακές- σε ιδιώτες. Πρόκειται, μάλιστα, για κοινωνικού περιεχομένου υπηρεσίες. Οι δήμοι, στους οποίους είναι επικεφαλής πλειοψηφίες είτε της Νέας Δημοκρατίας είτε του ΠΑ.ΣΟ.Κ., έχουν επιβάλει τέλη και φόρους στους δημότες και στις δημότισσες και μάλιστα χωρίς οι τοπικές ενώσεις δήμων και κοινοτήτων, αλλά και η Κεντρική Ένωση Δήμων και Κοινοτήτων και η Ε.Ν.Α.Ε. να απαιτήσουν από τις κυβερνήσεις –που παράνομα παρακρατούσαν όλα αυτά τα χρόνια- τους θεσμοθετημένους κεντρικούς αυτοτελείς πόρους μέσα από τον κρατικό προϋπολογισμό. 
      Το αποτέλεσμα ήταν ότι για να ανταποκριθούν στη λειτουργία όλοι αυτοί οι δήμοι, δανείζονταν. Και δανείζονταν, βέβαια, συσσωρεύοντας τα χρέη. Και είναι γνωστό σε όλους μας ότι η ακίνητη περιουσία βγαίνει και στο σφυρί, για να μπορέσουν οι τράπεζες να μαζέψουν τα δάνειά τους. 
      Άλλωστε, πρόσφατα η Κυβέρνηση έχει θεσμοθετήσει τη σύμπραξη ιδιωτικού και δημοσίου τομέα και περιλαμβάνει μέσα εκεί τις δραστηριότητες και της δημοτικής και της νομαρχιακής αρχής, δηλαδή την αξιοποίηση όλων των περιουσιακών στοιχείων της λαϊκής περιουσίας μιας τοπικής κοινωνίας, από μεγάλους επιχειρηματικούς ομίλους. 
      Όμως, είδαμε όλα αυτά τα χρόνια που θεσμοθετήθηκε ο «ΚΑΠΟΔΙΣΤΡΙΑΣ», να συμμετέχουν συνειδητά και ενεργά από τις πλειοψηφίες είτε της Νέας Δημοκρατίας είτε του ΠΑ.ΣΟ.Κ. στην επιβολή αλλαγής των εργασιακών σχέσεων. Και γνωρίζουμε όλοι πάρα πολύ καλά ότι έχουμε τη μερική απασχόληση, τις συμβάσεις ορισμένου χρόνου και ορισμένου έργου, εκεί που πραγματικά υπάρχουν και καλύπτουν πάγιες και διαρκείς ανάγκες των δημοτικών υπηρεσιών. 
      Να ξεχάσουμε τα τοπικά σύμφωνα απασχόλησης της κυβέρνησης του ΠΑ.ΣΟ.Κ. που τόσο πολύ προώθησε εκείνη την εποχή; Το αποτέλεσμα ποιο είναι; Μετά από αυτά τα σύμφωνα απασχόλησης, είχαμε έκρηξη της ανεργίας. 
      Και επειδή ακούστηκαν πολλά εδώ ότι αυτή η Αυτοδιοίκηση συμβάλλει στην ανάπτυξη, γνωρίζουμε πάρα πολύ καλά, κύριε Υπουργέ και κύριοι της Αξιωματικής Αντιπολίτευσης, ότι η ύπαιθρος ερημώνει. 
      Για ποια ανάπτυξη, λοιπόν, μιλάμε και για ποια ενεργή συμμετοχή της Αυτοδιοίκησης επί των ημερών της Αξιωματικής Αντιπολίτευσης, αλλά και επί των ημερών της Νέας Δημοκρατίας; 
      Ακριβώς το αντίθετο. 
      Και επειδή λέγονται πολλά για τις τοπικές κοινωνίες ότι αυτές αποφασίζουν, πότε αποφάσισαν και πότε δόθηκε το δικαίωμα στις τοπικές κοινωνίες να αποφασίσουν για δικά τους ζητήματα; Ή γι’ αυτό το περίφημο που ακούγεται σήμερα, «συμμετοχική δημοκρατία», υπάρχει δημοκρατία χωρίς τη συμμετοχή του λαού; 
      Εξάλλου, όταν θεσμοθετήθηκε αυτός ο θεσμός του «ΚΑΠΟΔΙΣΤΡΙΑ», ποιες αρμοδιότητες δόθηκαν στα τοπικά συμβούλια; Καμία αρμοδιότητα. Γιατί το βασικό επιχείρημα τότε της κυβέρνησης, που σήμερα είναι Αξιωματική Αντιπολίτευση, ήταν ότι θα αναζωογονήσουμε τα δημοτικά διαμερίσματα. Ποια δημοτικά διαμερίσματα; Είναι χωρίς αρμοδιότητες όλα αυτά τα χρόνια. 
      Να θυμίσω, βέβαια, ότι έχουμε και τις περίφημες συμπολιτείες. Λειτούργησαν ποτέ από το 2001 που θεσμοθετήθηκαν; Όχι. Έμειναν στα χαρτιά. 
      Μεγάλα λόγια δηλαδή για την τοπική κοινωνία, την Τοπική Αυτοδιοίκηση, όμως, στα χαρτιά και του ενός και του άλλου. 
      Πού καταλήγουμε; Αυτός ο θεσμός τι θεσμός είναι; Είναι θεσμός που πραγματικά διεκδικεί τα δικαιώματα του λαού; Είναι θεσμός που αντιστέκεται στις μεταρρυθμίσεις που επιβάλλει η Ευρωπαϊκή Ένωση, αλλά και οι κυβερνήσεις; Είναι θεσμός που συσπειρώνει το λαό μιας περιοχής, προκειμένου να αντιμετωπίσει την επίθεση που γίνεται στα δικαιώματά του, είτε εργασιακά- ασφαλιστικά, αλλά και δημοκρατικά; 
      Όχι. Απεναντίας, είναι ένας μηχανισμός προώθησης και υλοποίησης των αντιδραστικών, αντιλαϊκών μεταρρυθμίσεων όλων των κυβερνήσεων, αλλά και της Ευρωπαϊκής Ένωσης. 
      Καθαρά δηλαδή τα χαρακτηριστικά που επεκράτησαν είναι επιχειρηματικά. Δηλαδή δημιουργείτε και δημιουργήσατε ένα δήμο και μια νομαρχία, που είναι επιχειρηματίας. Αυτό σημαίνει ανταποδοτικότητα σε ό,τι προσφέρει προς τους δημότες και τις δημότισσες, που γνωρίζουμε πάρα πολύ καλά ότι από την άμεση και έμμεση φορολογία πραγματικά χάνουν τεράστια εισοδήματα. Για μας, λοιπόν, δεν είναι ζήτημα αν είναι μικρός ή μεγάλος ο δήμος, αλλά το ζήτημα είναι τι χαρακτηριστικά έχει αυτός ο δήμος και γενικότερα η Αυτοδιοίκηση.
      Άλλωστε, κύριε Υπουργέ, στην πρωινή συνάντηση, που κάναμε με την αντιπροσωπεία από το Μαρμαρά, ο Υφυπουργός κ. Νάκος –και μάλιστα είναι προς τιμήν του, γιατί ήταν ειλικρινής- είπε το εξής: «Η Ευρωπαϊκή Ένωση έχει συγκεκριμένες κατευθύνσεις. Δεν αναγνωρίζει μικρή αυτοδιοίκηση σε μέγεθος, όπως και σε περιφέρεια και μάλιστα δίνει την κατεύθυνση να συγχωνευθούν οι περιφέρειες, να συγχωνευθούν οι δήμοι για να δημιουργηθούν μεγάλες επιχειρηματικές οντότητες Τοπικής Αυτοδιοίκησης, για να αξιοποιήσουν καλύτερα το Γ΄ Κοινοτικό Πλαίσιο Στήριξης».
      Πείτε μου τώρα εσείς, ως Κυβέρνηση, σήμερα και εσείς ως κυβέρνηση του χθες…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και του αύριο.
      ΑΓΓΕΛΟΣ ΤΖΕΚΗΣ: .. τι αξιοποίηση έγινε όλων αυτών των κονδυλίων από την Τοπική Αυτοδιοίκηση; Καμία. Όλο το χρήμα το μάζεψαν οι επιχειρηματικοί όμιλοι. Εδώ είναι το ζήτημα, δηλαδή ότι μητροπολιτικοί δήμοι είναι στις σκέψεις και της σημερινής Κυβέρνησης, όπως και οι λίγες περιφέρειες. Εξάλλου, το Σύνταγμα είναι αυτό που το καθιερώνει. Δύο βαθμοί Αυτοδιοίκησης. Και δεν είναι τυχαίο ότι η σημερινή Κυβέρνηση έχει επιλέξει το γνωστό εκλογικό σύστημα για να πάμε στις επόμενες εκλογές.
      Θα τελειώσω με το εξής: Είπε ο κύριος Υπουργός: «Εμείς δεν δώσαμε καμία υπόσχεση». Όχι, δώσατε υποσχέσεις. Μάιος του 2000 στη Ρηγίλλης, παρουσία του σημερινού Υπουργού Εθνικής Άμυνας κ. Μεϊμαράκη και του Κωνσταντίνου Καραμανλή, που ήταν εν αναμονή Πρωθυπουργός, δηλώσατε: «Για μας είναι ειλημμένη απόφαση: Ο Μαρμαράς θα μείνει ανεξάρτητος».
      Άνοιξη του 2004 στο Βελίδειο στη Θεσσαλονίκη: «Η δέσμευση του Πρωθυπουργού είναι δέσμευση για όλους μας. Ο Μαρμαράς θα μείνει ανεξάρτητος». Τάδε έφη ο Υπουργός κ. Παυλόπουλος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Ένα λεπτό, κύριε Πρόεδρε, και θα κλείσω.
      Μου το έδωσαν αυτό οι αντιπρόσωποι για να το καταθέσω και στα Πρακτικά, όπως μου έδωσαν για να καταθέσω επίσης στα Πρακτικά…
      ΠΡΟΕΔΡΕΥΩΝ (Ιωάννης Τραγάκης): Τι καταθέτετε στα Πρακτικά; Τις δηλώσεις των Μαρμαρινών; 
      ΑΓΓΕΛΟΣ ΤΖΕΚΗΣ: Είναι οι ανακοινώσεις των συντονιστικών επιτροπών που καταθέτω στα Πρακτικά και μάλιστα είναι και η ΝΟ.Δ.Ε. Χαλκιδικής. Θα καταθέσω και την ανακοίνωση της ΝΟ.Δ.Ε. Χαλκιδικής για να δείτε τι υφαρπαγή ψήφου έγινε το 2002, παραμονή των δημοτικών εκλογών. Το κάνατε για να υφηρπάξετε την ψήφο του λαού της περιοχής. Τα καταθέτω.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΡΟΕΔΡΕΥΩΝ (Ιωάννης Τραγάκης): Συνεχίστε, γιατί δεν θα σας μείνει χρόνος. Έχετε ακόμη μισό λεπτό.
      ΑΓΓΕΛΟΣ ΤΖΕΚΗΣ: Γι’ αυτό, λοιπόν, πιστεύω ότι σ’ αυτήν την τροπολογία μπορείτε να προσθέσετε και το Μαρμαρά. Να προσθέσετε, όμως και μαρτυρικούς τόπους, όπως είναι ο Χορτιάτης, όπως είναι το Δροσάτο. 
      Εμείς έχουμε μια συνέπεια στα λόγια μας και στις πράξεις μας, κύριε Πρόεδρε και κύριε Υπουργέ, και αυτό το γνωρίζετε. Είχαμε καταψηφίσει επί της ουσίας τον «ΚΑΠΟΔΙΣΤΡΙΑ», είχαμε θέσει, όμως, και ζήτημα ότι θα πρέπει να αποφασίσουν οι τοπικές κοινωνίες με δημοψηφίσματα, με δημοκρατικό τρόπο. Δεν μπορεί κανένας να αναγκάσει κάποιον να συνενωθεί με κάποιον. Πρέπει να το θέλει ο ίδιος. Αυτό λέμε και σήμερα και είμαστε συνεπείς σ’ αυτά που λέμε.
      Μάλιστα λέμε και στους κατοίκους του Μαρμαρά και σε όλους να βγάλουν και πολιτικά συμπεράσματα. Φτάνει η κοροϊδία και ο εμπαιγμός της σημερινής Κυβέρνησης, όπως και της Αξιωματικής Αντιπολίτευσης. Μπροστά στις κάλπες να τους καταδικάσουν και τους δύο και να ψηφίσουν τα μαχητικά πολιτικά ψηφοδέλτια που θα στηρίξει το Κομμουνιστικό Κόμμα Ελλάδας. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κοσμίδης έχει το λόγο.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, θα πρωτοτυπήσω. Θα ομιλήσω επί των άρθρων των δύο κεφαλαίων, που συζητάμε σήμερα. Και για μεν το πρώτο κεφάλαιο, ασχολήθηκα, ομιλώντας επί της αρχής. Τώρα θα αναφερθώ στα άρθρα του δευτέρου κεφαλαίου. 
      Άρθρο 15: Αν δεν απατώμαι το ΥΠ.ΕΣ.Δ.Δ.Α. λειτουργεί με οργανισμό του 1988, ο οποίος έκτοτε έχει αποσπασματικά τροποποιηθεί πολλές φορές.
      Με το άρθρο αυτό προωθείται μία ανούσια και αποσπασματική ρύθμιση. Λέγω ανούσια, γιατί το έργο που προτίθεσθε, κύριε Υπουργέ, να αναθέσετε στη νέα αυτή διεύθυνση μπορεί κάλλιστα να ασκηθεί από υπάρχουσες υπηρεσίες, όπως η Διεύθυνση Εκσυγχρονισμού, στην οποία μπορείτε να τοποθετήσετε επικεφαλής κάποιον διευθυντή, που γνωρίζει πολύ καλά τη λειτουργία των Κ.Ε.Π.. Με την ευκαιρία σας ερωτώ το εξής: Πότε το ΥΠ.ΕΣ.Δ.Δ.Α. θα αποκτήσει σύγχρονο οργανισμό;
      Άρθρο 16. Η πρώτη παράγραφος υποχρεώνει τους υπαλλήλους των Κ.Ε.Π. να παραμείνουν στα Κ.Ε.Π. τοποθέτησής τους τουλάχιστον για μία πενταετία. Υποθέτω ότι επιθυμείτε να αποτρέψετε απογύμνωση των Κ.Ε.Π. με πρωτοβουλίες δημάρχων. Δεν διαφωνούμε. 
      Με τη δεύτερη παράγραφο κηρύσσεται άκυρη κάθε απόσπαση, μετάταξη ή μεταφορά υπαλλήλων των Κ.Ε.Π. κατά τη διάρκεια της πενταετίας. Φρονώ και σας υποδεικνύω μία νομοτεχνικά καλύτερη διατύπωση του άρθρου ως εξής: «Για μία πενταετία από τη δημοσίευση του νόμου αυτού απαγορεύεται και είναι αυτοδικαίως άκυρη κάθε απόσπαση, μετάταξη ή μεταφορά υπαλλήλων των Κ.Ε.Π. από τα Κ.Ε.Π. τοποθέτησής τους».
      Πέραν της νομοτεχνικής αυτής παρατήρησης, διατυπώνω και μία ουσιαστική για το δεύτερο εδάφιο της παραγράφου 2 του ίδιου άρθρου. Θεωρώ ότι η προβλεπόμενη εξαίρεση αδυνατίζει την απαγόρευση. Πείτε μου σε ποια διάταξη του Δημοσιοϋπαλληλικού Κώδικα απαντάται ορολογία εκουσίων αμοιβαίων αποσπάσεων ή μετατάξεων; Μήπως κάνω λάθος;
      Άρθρο 17. Διαφωνώ με την παραχώρηση σε προσωπικό ιδιωτικού δικαίου αρμοδιοτήτων, που ανήκουν σε προσωπικό δημοσίου δικαίου. Το Σύνταγμα διακρίνει με σαφήνεια τις δύο αυτές κατηγορίες προσωπικού. Γιατί δεν μετατρέπετε τη σχέση τους σε Δημοσίου Δικαίου; Σύμφωνα με ανταλλαγή δηλώσεων των εισηγητών της τελευταίας Αναθεώρησης του Συντάγματος, αυτή η μετατροπή είναι επιτρεπτή, αλλά ουχί ορθώς κατά την άποψή μου. Βεβαίως διαφωνώ έτι περαιτέρω για την προσθήκη που κάνατε για τους συμβασιούχους έργου. 
      Άρθρο 19. Διαφωνούσα και με τις κυβερνήσεις του ΠΑ.ΣΟ.Κ., διαφωνώ και τώρα με την πρόβλεψη, σύμφωνα με την οποία νομοσχέδια μείζονος σημασίας, όπως ο Δημοσιοϋπαλληλικός Κώδικας, ο Κώδικας Δήμων και Κοινοτήτων ή ο Κώδικας Νομαρχιακής Αυτοδιοίκησης ψηφίζονται με τη διαδικασία των κωδίκων κατά το άρθρο 76 παράγραφος 6 του Συντάγματος. Δηλαδή είτε εγκρίνονται ως έχουν είτε απορρίπτονται στο σύνολό τους. Έτσι, η Βουλή, η οποία δεν εκπροσωπείται –και ορθώς- στις επιτροπές σύνταξης αυτών των κωδίκων, καλείται ως γλάστρα περίπου να επικυρώσει απλώς ένα έτοιμο κείμενο. Αυτό δεν συνιστά μόνο απαξίωση της Βουλής, αλλά στερεί από το έτοιμο κείμενο τη δυνατότητα βελτίωσης ή διόρθωσης. Κίνδυνος καθυστέρησης ψήφισης δεν υφίσταται. Είναι πασίγνωστο ότι το ελληνικό Κοινοβούλιο έχει την πολυτέλεια και ψηφίζει ακόμη και ογκώδη νομοσχέδια σε χρόνο ιδιαίτερα μικρό. Καλώ, λοιπόν, την ηγεσία του ΥΠ.ΕΣ.Δ.Δ.Α. να φέρει αυτούς τους κώδικες στη Βουλή ως κοινά νομοσχέδια. Κέρδος θα έχει. 
      Άρθρο 21 παράγραφος 1. Αμφισβητώ σφόδρα την αξία επιτροπών, που συνεδριάζουν μία φορά το χρόνο. Δεν υπάρχει υπηρεσία που να παρακολουθεί το πρόγραμμα; Δεν συνεργάζονται οι υπηρεσίες ή οι πολιτικές ηγεσίες για το τρέξιμο του προγράμματος; 
      Ίδιο άρθρο παράγραφος 4. Η διάταξη μου φαίνεται φωτογραφική. Οι θέσεις των διευθυντών των περιφερειακών ταμείων ανάπτυξης δεν πληρούνται με κρίσεις υπηρεσιακών συμβουλίων; Θα υπάρξει κατάληψη της θέσης με απόσπαση πριν από την κρίση των συμβουλίων;
      Ίδιον άρθρο παράγραφος 6. Καταργείται προφανώς ως ψυγείο η Διεύθυνση Επιθεώρησης της Γενικής Γραμματείας Δημόσιας Διοίκησης και Ηλεκτρονικής Διακυβέρνησης. Ορθώς, συμφωνώ. Είναι, όμως, η μόνη διεύθυνση «ψυγείο»; Γιατί δεν καταργείτε τις αντίστοιχες διευθύνσεις επιθεώρησης σε όλα τα άλλα Υπουργεία;
      Άρθρο 25. Στη σύνθεση της Κεντρικής Επιτροπής Κωδικοποίησης -της οποίας την πατρότητα διεκδικώ- βλέπω ότι προσθέτετε και δικηγόρους. Δεν επιθυμώ να διαφωνήσω. Όμως, θεωρώ αναγκαία την πρόβλεψη κάποιων ελαχίστων προσόντων, όπως εμπειρία στην επεξεργασία νομοσχεδίων ή συμμετοχή σε νομοπαρασκευαστικές επιτροπές, κάποιο διδακτορικό ή έστω κάποιο μεταπτυχιακό.
      Κλείνω, υποκύπτοντας στον πειρασμό να εκφωνήσω δύο γραμμές, σε σχέση με τις αποσχίσεις κοινοτήτων. Δεν θα μπω σε καμία λεπτομέρεια, θα επαναλάβω κάτι, που σε κάθε ευκαιρία συζητούμενου νομοσχεδίου του ΥΠ.ΕΣ.Δ.Δ.Α., το αναφέρω, το ερωτώ και απάντηση δεν λαμβάνω. Πείτε μας επιτέλους με σαφήνεια και καθαρότητα, ποιο είναι το σχέδιό σας για την Τοπική Αυτοδιοίκηση; Υιοθετείτε τη σκέψη, την άποψη αρκετών συναδέλφων και εμού, όπως έχει διατυπωθεί εδώ και πάρα πολλά χρόνια, ότι η Ελλάδα με βάση τη διάστασή της, τον πληθυσμό της και τη γεωγραφική της ιδιαιτερότητα χρειάζεται το πολύ τριακόσιους πενήντα ή τετρακόσιους δήμους; Ή υιοθετείτε την άποψη ότι με τους χίλιους τόσους δήμους και κοινότητες είμαστε αρμονικά συνδεδεμένοι με το πλαίσιο της Ελλάδας; Ή θεωρείτε ότι πρέπει να γυρίσουμε πίσω στους έξι χιλιάδες δήμους και κοινότητες; Επιτέλους, πείτε εδώ ενώπιον όλων, ποιο είναι το σχέδιό σας, ποια είναι η άποψή σας, εάν έχετε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε, και κυρίως για το ότι σταθήκατε πραγματικά στα άρθρα. 
      Ο συνάδελφος κ. Δερμεντζόπουλος έχει το λόγο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητούμε σήμερα με τις ρυθμίσεις του για την αξιοποίηση της Πληροφορίας και τη βελτίωση στα Κ.Ε.Π. -που βελτιώνουν όλα αυτά τη γενικότερη λειτουργία του δημόσιου τομέα- είμαι βέβαιος ότι θα κυλούσε σε ήρεμους τόνους, εάν δεν υπήρχε η τροπολογία, που αφορά τον «ΚΑΠΟΔΙΣΤΡΙΑ», με αποτέλεσμα εδώ μέσα στην Αίθουσα, να επισκιάζει τον κύριο κορμό του νομοσχεδίου, έξω από την Αίθουσα να βλέπουμε πορείες και σε διάφορα σημεία όλης της χώρας να έχουμε καταλήψεις και διαμαρτυρίες.
      Ας  δούμε, όμως, τι συμβαίνει στην πραγματικότητα. Με την τροπολογία που έχει έλθει, επιχειρεί η Κυβέρνηση την απάλειψη των αδικιών και τη διόρθωση των λαθών που προέκυψαν από την εφαρμογή του «ΚΑΠΟΔΙΣΤΡΙΑ», πριν από οκτώ χρόνια. Τότε, μέσα από την ευρεία αναδιάρθρωση του χάρτη της Τοπικής Αυτοδιοίκησης της χώρας μας, υπήρξαν περιπτώσεις κατάφωρης παραβίασης της κοινής λογικής. Διατάραξη του κοινωνικού ιστού και εξόφθαλμες διαστρεβλώσεις της θέλησης των πολιτών. Μικροκομματικές αντιλήψεις και συμφέροντα κατεγράφησαν και θεσμοθετήθηκαν σε ευθεία αντίθεση, τόσο με τη λαϊκή βούληση όσο και με τις τοπικές πραγματικές ανάγκες και τις κοινωνικές συνθήκες. 
      Είναι, όμως, κυρίες και κύριοι συνάδελφοι, ιστορικά αποδεδειγμένο ότι καμία πολιτική απόφαση, που έρχεται σε δυσαρμονία με τη λογική, δεν ευοδώνει. Έτσι υπήρξαν κοινότητες, που αρνήθηκαν να αποδεχτούν αυτές τις ρυθμίσεις, με αντιδράσεις, που κατά περιοχή και ανάλογα με την ψυχοσύνθεση του πληθυσμού, κλιμακωτά ξεκινούσαν από την πλήρη και μαχητική άρνηση, ως τη χαμηλών τόνων διαμαρτυρία και άρνηση της αποδοχής, που, όμως, σιγόκαιγε και διαρκούσε και διαρκεί.
      Στην πρώτη, λοιπόν και ακραία κατηγορία, έχουμε αυτές τις τρεις γεωγραφικές ενότητες, που με την παρούσα τροπολογία δικαιώνονται. Είναι αυτές που αρνήθηκαν τη βίαιη προσάρτηση, αντέδρασαν διαρκώς και εξίσου βίαια και σήμερα έρχεται η ώρα της δικαίωσης. Όμως, είναι πολιτικά ορθή και δίκαιη αυτή η επιλεκτική επιβράβευση; Όταν μάλιστα έρχεται σαν επικρότηση αντιπαράθεσης με το νόμο. Και πόσο ηθικό είναι να επιβραβεύεις μόνο το μη συμμορφούμενο, το βιαίως και παράνομα αντιδρώντα, έστω και αν έχει δίκιο και να αγνοείς το νομοταγή και πειθαρχικό πολίτη;
      Κυρίες και κύριοι συνάδελφοι, ναι, ο «ΚΑΠΟΔΙΣΤΡΙΑΣ» είχε αδικίες, που πρέπει να απαλειφθούν. Μετά από την πολυετή εφαρμογή του, στην πράξη οι αποδεδειγμένες πια ατέλειες πρέπει να διορθωθούν. Πρέπει οι τοπικές κοινωνίες αδιατάραχτα πια και αρμονικά, να δώσουν τη μάχη τους για ανάπτυξη, για πρόοδο. Όπου υπήρξε δυσαρμονία και στα οκτώ χρόνια εφαρμογής του νόμου επιβεβαιώθηκε. Όπου αυτή η πάροδος του χρόνου -αντί να επουλώσει τις πληγές, αντί να ομογενοποιήσει- φούντωσε και μεγεθύνθηκε, αν μη τι άλλο, απέδειξε την ύπαρξη του προβλήματος. 
      Ναι, κυρίες και κύριοι συνάδελφοι, οι τρεις περιπτώσεις της συζητούμενης τροπολογίας δεν σημαίνει ότι διορθώνουν όλες τις ατέλειες του «ΚΑΠΟΔΙΣΤΡΙΑ» ή ότι τον κατεδαφίζουν και τον ξηλώνουν, όπως ακούσαμε. Απλά διορθώνουν μερικά ακραία, από πλευράς αντιδράσεως των κατοίκων, σφάλματά του. Και για να είμαστε και δίκαιοι και έντιμοι και άξιοι του ρόλου μας, που μας ανατέθηκε με την λαϊκή εντολή οφείλουμε να προχωρήσουμε, αφού αποφασίσαμε να ανοίξουμε αυτήν την υπόθεση και στην άλλη κατηγορία, που προανέφερα. 
      Σε όλες τις πρώην κοινότητες της χώρας είναι κατάφωρες οι αδικίες, εμφανείς οι ρωγμές και οι κακοτεχνίες του οικοδομήματος του «ΚΑΠΟΔΙΣΤΡΙΑ». Στον νομό που εκλέγομαι λόγου χάρη, στο νομό Έβρου, οκτώ χρόνια από την εφαρμογή του νόμου, η Δαδιά, ένας από τους πιο χαρακτηριστικούς οικισμούς και προορισμούς στην Ευρώπη, ολισθαίνει στο μαρασμό και ασφυκτιά στα όρια και στους όρους που της επεβλήθησαν. Είναι κοινή συνείδηση σε κάθε κάτοικο, και σε όλους μαζί, ότι επιβάλλεται η «αυτονόμηση», αν μου επιτραπεί η λέξη. Και αυτή η προσμονή και η ελπίδα μειώνει τη διάθεση για δημιουργία, για εξελικτική πορεία, για πρόοδο. Παρατηρείται το φαινόμενο, μια ζωντανή περιοχή με το μεγαλύτερο όγκο υποδοχής τουριστών, με ζωντάνια, με νέο κόσμο, φαινόμενο σπάνιο για τις περιοχές μας, με δυνατότητες υψηλών ρυθμών ανάπτυξης, αντί να ενισχύεται από την ορμή και τη διάθεση, που οι συνθήκες ευνοούν, να καθιζάνει και να συρρικνώνεται, λόγω κακής διοικητικής διάρθρωσης. Ένας τόπος που η φύση τον προίκισε με το εθνικό δάσος και που τα σπάνια είδη γυπαετών βρίσκουν καταφύγιο, που οι οικολογικές οργανώσεις θεωρούν επίγειο παράδεισο και σπεύδουν να τον προστατέψουν, η πολιτεία, με τις κακές της επιλογές, τον υποτιμά, τον υποβαθμίζει και εν τέλει τον καθιστά και προβληματικό. 
      Σε μια άλλη γωνιά του νομού, στην πύλη της εισόδου και της εξόδου της χώρας μας, μια πρώην κοινότητα, οι Καστανιές, ταυτισμένη με την είσοδο ανατολής-δύσης, με ανθηρό δυναμικό πληθυσμό συντηρούν τις αντιπαλότητές τους με τον υπόλοιπο δήμο, που ακούσια και επιπόλαια εντάχθηκαν, με αποτέλεσμα την αναζωπύρωση, τη συνεχή προστριβή και την άρνηση για συλλογική προσπάθεια, εντός των ορίων του δήμου, βελτίωσης της λειτουργίας αυτού του καποδιστριακού δήμου. Και το μόνο που παραμένει δυνατό είναι η κοινή θέληση και προσμονή για απόσχιση και εκεί. 
      Μια άλλη πρώην κοινότητα, η Κοινότητα Μάκρης, ένα παραθαλάσσιο, το καλύτερο αν θέλετε, θέρετρο του Έβρου, νιώθει έντονη την ανάγκη και τη δυναμική για την αυτοτελή της παρουσία σαν ανεξάρτητος δήμος, που μπορεί να κυβερνηθεί και καλύτερα και αποδοτικότερα και αποτελεσματικότερα και για το δικό της θετικό αποτέλεσμα, αλλά και για όλο το νομό. 
      Αυτός είναι ο «ΚΑΠΟΔΙΣΤΡΙΑΣ», κυρίες και κύριοι συνάδελφοι, στο νομό μας. Και αυτά είναι κάποια παραδείγματα. Κάποια στοιχεία που δείχνουν την προχειρότητα, και ίσως και ενίοτε τη σκοπιμότητα, του αρχικού σχεδιασμού του «ΚΑΠΟΔΙΣΤΡΙΑ» και που θεωρείται επιβεβλημένη η τροποποίησή του. 
      Σαν πολίτης αυτού του νομού μοιράζομαι και βιώνω τους προβληματισμούς των κατοίκων και τις ανησυχίες τους. Συμπαρίσταμαι και στηρίζω τον αγώνα τους και τις προσπάθειές τους, εδώ στην Βουλή, υπεύθυνα ανοιχτά από το Βήμα της. Όχι στα καφενεία ή στις πλατείες και λαϊκίζοντας, με διάθεση μόνο πολιτικής εκμετάλλευσης αυτών των πολιτών, που ο καημός τους, τους καθιστά ευάλωτους στη σπέκουλα και στον τυχοδιωκτισμό του καθενός.
      Κυρίες και κύριοι συνάδελφοι, αυτήν την τροπολογία, την υπερψηφίζω θεωρώντας ότι με τη θετική ψήφο ανοίγω το δρόμο για την επίλυση και των προβλημάτων της Δαδιάς, της Μάκρης, των Καστανιεών που προανέφερα, των τοπικών διαμερισμάτων του νομού μου, είτε ad hoc είτε μέσα από μια σαφή και λειτουργική ρύθμιση κατά την ψήφιση του νέου Κώδικα Δήμων και Κοινοτήτων, που σύντομα θα συζητηθεί μέσα στη Βουλή. Για να υπερηφανευόμαστε, τέλος-τέλος, ότι νομοθετούμε δίκαια, ορθά και σύμφωνα με το δημόσιο συμφέρον. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Χριστοδουλάκης έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε ένα νομοσχέδιο, το οποίο θα έπρεπε να είχε παραμείνει αμιγώς σε μια προσπάθεια προσαρμογής κοινοτικής οδηγίας στα ελληνικά δεδομένα. Για άλλη μια φορά, όμως, η Κυβέρνηση χρησιμοποιεί το όχημα της ευρωπαϊκής προσαρμογής για να φέρει άκρως αντιευρωπαϊκές ρυθμίσεις με την πολιτική, την οποία ακολουθεί και στον τομέα των προσλήψεων, αλλά και στη διάλυση των καποδιστριακών δήμων, όπως θα αναλύσω στη συνέχεια. 
      Οφείλω να πω ότι όσον αφορά την εφαρμογή της κοινοτικής οδηγίας ήταν καιρός να την υιοθετήσει και η χώρα μας, έτσι ώστε να μπορεί ο πολίτης με ορισμένες προϋποθέσεις να αντλεί γνώση από τα δημόσια δεδομένα και να τα αξιοποιεί είτε για προσωπικά του δικαιώματα είτε για την ανάπτυξη επιχειρηματικής δραστηριότητας για το καλό του τόπου. Χρειάζονται, όμως, συγκεκριμένες διασφαλίσεις για να το πετύχουμε αυτό. Διότι, πρέπει να προβλέπει ο νόμος και δεν το κάνει αυτό, πώς μπορεί η άντληση προσωπικών δεδομένων όταν αφορούν άλλο άτομο ή άλλη επιχείρηση και αιτούνται από ένα πολίτη να μην χρησιμοποιηθούν παρανόμως και παρατύπως. 
      Ιδιαίτερη προσοχή χρειάζεται επίσης σ’ ένα περίεργο άρθρο, το οποίο έχει το νομοσχέδιό σας, κύριε Υπουργέ, όταν ζητούνται από επιχειρήσεις να γνωρίσουν αναπτυξιακά δεδομένα, τα οποία έχει στην κατοχή της μια κρατική υπηρεσία, ένας εποπτευόμενος φορέας. Το Ι.Γ.Μ.Ε. για παράδειγμα έχει υδρολογικούς χάρτες. Το Κ.Α.Π.Ε. έχει ανεμολογικούς χάρτες, άλλες υπηρεσίες έχουν θαλάσσια δεδομένα που είναι πολύτιμα πολλά από αυτά. Τι θα συμβεί αν ένας επιχειρηματίας ή ένας ενδιαφερόμενος επενδυτής πάει και ζητήσει τέτοια στοιχεία; Θα του τα δώσει αμέσως η κρατική υπηρεσία βάζοντας μια τυπική τιμολόγηση για την παροχή αυτών των γνώσεων; Δεν δημιουργεί έτσι συνθήκες ενδεχόμενης παραβίασης του επιχειρηματικού ανταγωνισμού και δεν δίνει ένα πλεονέκτημα σ’ αυτόν, ο οποίος γνωρίζει κάτι και το ανιχνεύει; 
      Πιστεύω ότι σ’ αυτές τις περιπτώσεις ή θα πρέπει η τιμή διάθεσης των δεδομένων να αντιστοιχούν στην πλήρη επιχειρηματική αξιοποίηση, που μπορεί να διαμορφώσουν ή θα πρέπει να γίνεται αμέσως μία δημόσια γνωστοποίηση, έτσι ώστε και άλλοι ενδιαφερόμενοι επενδυτές να το μάθουν και να κανονίσουν αναλόγως τις κινήσεις. Διαφορετικά, αν δεν γίνει αυτή η ρύθμιση, κινδυνεύουμε να ανοίξουμε ένα παραεμπόριο επιχειρηματικών δεδομένων, που θα οδηγήσει με μια ασύλληπτη ταχύτητα σε διαφθορά, σε συναλλαγή κ.λπ.. 
      Ένα άλλο θέμα του νομοσχεδίου σας είναι η θέσπιση της δυνατότητας δήμων να προβαίνουν σε μερική απασχόληση. Ο θεσμός της μερικής απασχόλησης είναι κατ’ αρχήν θετικός και κακώς εσείς, ενώ τον είχε νομοθετήσει το ΠΑ.ΣΟ.Κ. και είχε σχεδιάσει συγκεκριμένες ημερομηνίες διαγωνισμών αντικειμενικών, εσείς το καθυστερήσατε για να μπορέσετε να εντάξετε αυτήν τη σωστή πολιτική στα δικά σας σχέδια κυανοποίησης της Δημόσιας Διοίκησης, όχι υπό την έννοια του κυανίου, αλλά με την έννοια του κυανού.
      Εάν θέλετε να αποδείξετε σ’ αυτήν την Αίθουσα ότι δεν σκοπεύετε να μετατρέψετε αυτό το παράθυρο των προσλήψεων σ’ ένα ανοιχτό προεκλογικό μηχανισμό υπεράσπισης των δικών σας ψηφοδελτίων, να δεσμευθείτε εδώ και τώρα, κύριε Υπουργέ, ότι καμία πρόσληψη δεν θα εγκριθεί εάν γίνει πριν από την 1ην Ιανουαρίου του επομένου έτους. Και εν τω μεταξύ να προετοιμάσετε όλα τα επιχειρηματικά σχέδια διαρθρώσεων, τα οποία χρειάζονται οι νομοί που έχουν πληγεί από την αποβιομηχάνιση ή τη μετανάστευση επιχειρήσεων, έτσι ώστε να αποδείξετε ότι νοιάζεστε για την ανάπτυξη της περιοχής και όχι για την τακτοποίηση «ημετέρων» και τη διαμόρφωση προεκλογικών μηχανισμών.
      Είναι δύσκολο βέβαια να το κάνετε αυτό, να αποδείξετε ότι νοιάζεστε για την ανάπτυξη της περιφέρειας, διότι με τις τρεις τροπολογίες, που έχετε φέρει, αποψιλώνετε το βασικό θεσμικό μηχανισμό για την ενίσχυση της περιφερειακής συνοχής και ανάπτυξης. Ούτως ή άλλως τα τελευταία χρόνια της Νέας Δημοκρατίας επέφεραν ένα πλήγμα στην περιφερειακή συνοχή. Ενώ την τελευταία τριετία του ΠΑ.ΣΟ.Κ., από το 2001 έως το 2003, ο βαθμός των περιφερειακών ανισοτήτων είχε μειωθεί δραστικά από το 4,3% στο 3,2% φέρνοντας τη χώρα μας σε μία από τις χαμηλότερες περιφερειακές ανισότητες στην Ευρωπαϊκή Ένωση των δεκαπέντε. Μόλις ανέλαβε τα ηνία της διακυβέρνησης η Νέα Δημοκρατία ξανά υπερέβη το 4% και η τάση είναι να ενταθεί ακόμα περισσότερο.
      Είναι προφανές ότι με τη συρρίκνωση που κάνατε στο Πρόγραμμα Δημοσίων Επενδύσεων ιδιαίτερα στο εθνικό σκέλος, κατά 1% του εθνικού εισοδήματος, προξενείτε μια υποχρηματοδότηση των έργων της περιφέρειας και κατά συνέπεια αυξάνετε την ανεργία και μειώνετε την απασχόληση σε ευαίσθητες περιοχές. Και θα δανειστώ ένα στίχο του Καβάφη ότι η περιφέρεια κατάντησε σχεδόν ανέστιος και πένης επί των ημερών σας.
      Και έρχεστε τώρα με την τροπολογία αυτή να ξεκινήσετε τον πόλεμο κατά των συνενώσεων. Είδαμε, όταν πρωτοσυζητήθηκε το νομοσχέδιο επί της αρχής, κάθε Βουλευτής της Νέας Δημοκρατίας να φέρνει και μια σημαία απόσχισης. Τώρα που συζητάμε τα άρθρα βλέπω ότι κάθε Βουλευτής της Νέας Δημοκρατίας φέρνει δύο και τρία αιτήματα. Και αν το κρατήσετε μερικές μέρες ακόμα το νομοσχέδιο, κάθε Βουλευτής της Νέας Δημοκρατίας θα έρχεται με μια ντουζίνα αποσχίσεων για να εξυπηρετήσει τους τοπικούς κομματικούς εγωισμούς. 
      Και με λύπη μου είδα ότι και άλλα κόμματα, τα οποία αυτοπροσδιορίζονται ως προοδευτικά, όπως το Κ.Κ.Ε., είναι και αυτά υπέρ των αποσχίσεων. Βεβαίως το κάνουν από το χούι που έχουν να τα βάλουν με οτιδήποτε προβλέπει και προδιαγράφει η Ευρωπαϊκή Ένωση. Αλλά και εσείς, που ισχυρίζεστε ότι είστε ο ευρωπαϊκός φορέας στη χώρα μας, τόσο πολύ σας έχει πιάσει να αποξηλώσετε αυτό που πάει να οικοδομηθεί στην Ευρωπαϊκή Ένωση, η ισχυρή περιφέρεια, η περιφερειακή συνοχή, η συμπαγής ανάπτυξη, η μείωση των ανισοτήτων και τα δυναμιτίζετε όλα τόσο εύκολα, τόσο απλά και τόσο απρογραμμάτιστα, απλώς και μόνο για να ικανοποιήσετε τοπικούς εγωισμούς; 
      Σήμερα στην Ευρωπαϊκή Ένωση η κατεύθυνση είναι αντίθετη ακριβώς. Απαιτεί λίγες και ισχυρές περιφέρειες για να μπορεί να ασκείται διοίκηση και να γίνεται σχεδιασμός. Απαιτούνται μεγαλύτεροι και ισχυρότεροι δήμοι για να εξυπηρετούν τους πολίτες και όχι τα  κομματικά επιτελεία. 
      Αυτό που έχει ανάγκη σήμερα η χώρα μας είναι μία συμπαγής διοικητική αναδιάρθρωση για ισχυρότερη και όχι ολιγότερη ανάπτυξη. Δεν χρειάζεται κομματικά προπύργια τοπικής κολακείας, αλλά χρειάζεται εθνικούς και ισχυρούς θεσμούς με βεληνεκές και προοπτική. Δυστυχώς, όμως, θα επαναλάβω και πάλι ένα στίχο του Καβάφη ότι η συνείδησή σας είναι ήσυχη για το αψήφιστο της τροπολογίας. Βλάπτουν και οι τρεις τροπολογίες τη Συρία το ίδιο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Την υγεία να μη βλάπτουν. Όλα τα άλλα ας τα βλάπτουν. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, αν μου επιτρέπετε το λόγο επί προσωπικού. 
      ΠΡΟΕΔΡΕΥΩΝ (Ιωάννης Τραγάκης): Τι προσωπικό; Εγώ δεν άκουσα τίποτα για σας. 
      ΕΜΜΑΝΟΥΗΛ ΣΤΡΑΤΑΚΗΣ: Αν μου δώσετε το λόγο θα σας εξηγήσω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης):  Τουλάχιστον όσο ήμουν στην Αίθουσα, δεν άκουσα τίποτε. 
      Σας δίνω, όμως, το λόγο για ένα λεπτό, για να μας πείτε σε τι συνίσταται το προσωπικό σας θέμα. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κατά την απουσία μου από την Αίθουσα της Βουλής και κατά τη διάρκεια της αγόρευσης του Υπουργού Εσωτερικών, Δημόσιας Διοίκησης και Αποκέντρωσης κ. Παυλόπουλου, έγινε μια αναφορά στο όνομά μου και μάλιστα κατατέθηκε μια ερώτηση. Χαίρομαι που είναι εδώ ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Ξέρετε πόσες αναφορές έχουν γίνει σε ονόματα συναδέλφων; 
      ΕΜΜΑΝΟΥΗΛ ΣΤΡΑΤΑΚΗΣ: Παρακαλώ, κύριε Πρόεδρε, ακούστε  με. Η αναφορά στο όνομά μου έγινε με την ευκαιρία κατάθεσης μιας ερώτησής μου, που δεν αφορούσε το Δήμο Βραχασίου, που ανήκει σε άλλο νομό και όχι στο Νομό Ηρακλείου, αλλά αφορούσε την άσχημη εικόνα που διαμορφωνόταν, από την απεργία πείνας συγκεκριμένων προσώπων, που διαμαρτυρόταν μπροστά από την Περιφέρεια, με τσαντίρια, για την πόλη του Ηρακλείου. Η ερώτηση που κατατέθηκε αφορούσε, επαναλαμβάνω, τις συνέπειες για την εικόνα της πόλης του Ηρακλείου, ιδιαίτερα την τουριστική περίοδο, το κατακαλόκαιρο. Αυτή, λοιπόν, την ερώτησή μου ο κ. Παυλόπουλος, κατά την αγόρευσή του προσπάθησε να χρησιμοποιήσει για να δείξει και να αποδείξει δήθεν ότι το ΠΑ.ΣΟ.Κ. δεν έχει σαφή και συγκεκριμένη άποψη για τον «ΚΑΠΟΔΙΣΤΡΙΑ». 
      ΠΡΟΕΔΡΕΥΩΝ (Ιωάννης Τραγάκης):  Ε, αυτό δεν λέει τίποτε. Σας αφήνω, όμως, να τα πείτε για να εκτονωθείτε, αλλά προσωπικό δεν υπάρχει. Το Προεδρείο κρίνει αν υπάρχει προσωπικό θέμα. Εξάλλου η ερώτηση κατατέθηκε στα Πρακτικά. 
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως κατατέθηκε, αλλά το θέμα είναι το θέμα των εντυπώσεων. Και όπως ακριβώς την προηγούμενη εβδομάδα έγινε με τον κ. Κεφαλογιάννη, το ίδιο θέλει να κάνει ο κ. Παυλόπουλος. Για να ξεκαθαρίζουμε τα πράγματα.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, τελειώσαμε. Επαναλαμβάνω ότι κατά το Προεδρείο δεν υπάρχει προσωπικό θέμα. 
      Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν έκανα τίποτα παραπάνω από το να καταθέσω την ερώτηση ενός συναδέλφου, την οποία παρακαλώ πάρα πολύ επιτρέψτε μου να τη διαβάσω ολόκληρη και τον τίτλο της.
      Ο κ. Μανώλης Στρατάκης, λοιπόν, υποβάλλει την εξής ερώτηση και βγάλτε τα συμπεράσματά σας. Απευθύνεται προς τον Υπουργό Εσωτερικών.
      Τίτλος: «Αθέτηση υποσχέσεων της Νέας Δημοκρατίας και εγκατάσταση απεργού πείνας έξω από την Περιφέρεια Κρήτης».
      «Το τελευταίο διάστημα όλοι οι διερχόμενοι από τον παραλιακό δρόμο του Ηρακλείου αντικρίζουν το πανό στο οποίο αναγράφεται η διεκδίκηση για την ίδρυση του Δήμου Βραχασίου και την πρόχειρη κατασκευή παραμονής του απεργού πείνας Μανουσάκη Γεωργίου» από το Βραχάσι.
      «Η εικόνα αυτή είναι ασυνήθιστη για τα δεδομένα της Κρήτης και ιδιαίτερα για τα Ηράκλειο, που εκτός από τουριστική πόλη είναι και πύλη εισόδου για όλους τους αποβιβαζόμενους στο λιμάνι Ηρακλείου.
      Η εξέλιξη όμως αυτή είναι γνωστό ότι είναι δημιούργημα της αδιέξοδης πολιτικής των υποσχέσεων της Νέας Δημοκρατίας και του ίδιου του κυρίου Πρωθυπουργού προς τους κατοίκους της περιοχής μόνο για ψηφοθηρικούς λόγους, ενώ τώρα ως Κυβέρνηση αρνούνται να δώσουν λύση».
       ΠΡΟΕΔΡΕΥΩΝ (Ιωάννης Τραγάκης): Σε ποια περιοχή αναφέρεται; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο κ. Στρατάκης, κατέθεσε την ερώτηση, κύριε Πρόεδρε, για έναν απεργό από το Βραχάσι που ήταν έξω από την Περιφέρεια στο Ηράκλειο. Γι’ αυτό και λέει: «Αθέτηση υποσχέσεων». 
      Και λέει: «Επειδή οι κάτοικοι και οι επισκέπτες του Ηρακλείου δυσανασχετούν απ’ αυτήν την εικόνα που παρουσιάζει το κεντρικότερο σημείο της παραλιακής λεωφόρου και της εισόδου στην πόλη από το λιμάνι, ερωτάται ο κύριος Υπουργός αν προτίθεται και πότε να αντιμετωπίσει το πρόβλημα που δημιούργησε η Κυβέρνηση ως αντιπολίτευση, ώστε να σταματήσουν να υπάρχουν και αυτές ο ακραίες μορφές αγώνα με πιθανόν απρόβλεπτες συνέπειες για τους ίδιους και την εικόνα της πόλης στα πλαίσια διεκδίκησης των αιτημάτων που προεκλογικά υιοθέτησε ο κύριος Πρωθυπουργός». 
      Τι λέει ο κύριος συνάδελφος; Το ξέρετε όλοι.
       ΠΡΟΕΔΡΕΥΩΝ (Ιωάννης Τραγάκης): Τα γραπτά μένουν. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λέει «αθέτηση υποσχέσεων της Νέας Δημοκρατίας». Δηλαδή, υποσχεθήκαμε και αθετούμε. Και λέω ότι μας καλούσε να τηρήσουμε αυτό που υποσχεθήκαμε. Και κατέθεσε την ερώτηση.
      Με συγχωρείτε πολύ, πού είναι το προσωπικό; Πού είναι η διαστρέβλωση της αλήθειας;
      ΕΜΜΑΝΟΥΗΛ ΣΤΡΑΤΑΚΗΣ: Το προσωπικό είναι ότι εδώ στα Πρακτικά είπατε άλλα πράγματα. 
       ΠΡΟΕΔΡΕΥΩΝ (Ιωάννης Τραγάκης): Ήσασταν σαφής, κύριε Υπουργέ. 
      Ο συνάδελφος κ. Καρπούζας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να πάρω το λόγο; Το δικαιούμαι. 
      ΠΡΟΕΔΡΕΥΩΝ (Ιωάννης Τραγάκης): Έληξε το θέμα. Δικαιούστε το λόγο, διότι είστε Κοινοβουλευτικός Εκπρόσωπος, αλλά το θέμα έληξε. Μην επαναφέρετε αυτό το θέμα. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν έληξε, κύριε Πρόεδρε. Με συγχωρείτε πάρα πολύ. Εδώ βλέπουμε μία κατ’ εξακολούθηση προσπάθεια του κυρίου Υπουργού να παραφράζει αυτά τα οποία λέει και ο Πρόεδρος του ΠΑ.ΣΟ.Κ. και οι Βουλευτές του ΠΑ.ΣΟ.Κ.. Δεν είπε ο κ. Στρατάκης…
       ΠΡΟΕΔΡΕΥΩΝ (Ιωάννης Τραγάκης): Ο Υπουργός δεν έκανε τίποτε άλλο από το να καταθέσει την ερώτηση. 
      ΚΩΝΣΤΑΝΤΙΝΟΣ ΡΟΒΛΙΑΣ: Θα με αφήσετε να μιλήσω;
       ΠΡΟΕΔΡΕΥΩΝ (Ιωάννης Τραγάκης): Θα σας αφήσω, βεβαίως. Ακούστε όμως, ο Υπουργός δεν έκανε τίποτε άλλο παρά να καταθέσει και να αναγνώσει μόνο την ερώτηση.
      ΕΜΜΑΝΟΥΗΛ ΣΤΡΑΤΑΚΗΣ: Διαβάστε τα Πρακτικά να δείτε τι είπε.
      ΠΡΟΕΔΡΕΥΩΝ (Ιωάννης Τραγάκης): Κάνατε κανένα σχόλιο, κύριε Υπουργέ; Δεν ήμουν στην Έδρα.  Κανένα σχόλιο δεν έγινε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είπα μόνο να αποφασίσει το ΠΑ.ΣΟ.Κ. πόσες γραμμές έχει. Μας καλεί ο κ. Στρατάκης να εκπληρώσουμε τις υποσχέσεις που λέει ότι αθετήσαμε και το ΠΑ.ΣΟ.Κ. μας λέει να αποσύρουμε την τροπολογία. 
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Ρόβλιας και κανένας άλλος. 
      ΚΩΝΣΤΑΝΤΙΝΟΣ ΡΟΒΛΙΑΣ: Ήθελα να πω ότι εγώ έχω το λόγο, αλλά μιλάει ο κύριος Υπουργός και εσείς. Εν πάση περιπτώσει, επιτρέψτε μου να διατυπώσω και πάλι τη σκέψη μου και να επισημάνω ότι ο κ. Παυλόπουλος κατά σύστημα στη σημερινή συνεδρίαση διαστρέφει αυτά τα οποία λέει και ο Πρόεδρος του ΠΑ.ΣΟ.Κ. και ενδεχομένως κάποιοι Βουλευτές του ΠΑ.ΣΟ.Κ., μεταξύ των οποίων και ο κ. Στρατάκης. Διότι ούτε ο Πρόεδρος του ΠΑ.ΣΟ.Κ. ούτε ο κ. Στρατάκης είπαν να βγάλετε το Βραχάσι από τον «ΚΑΠΟΔΙΣΤΡΙΑ». Σας είπαν να δώσετε λύση για όσα προεκλογικά υποσχεθήκατε και αφού συνεννοηθείτε και με την Κ.Ε.Δ.Κ.Ε.. Ούτε συνεννοηθήκατε ούτε λύση δώσατε. 
       ΠΡΟΕΔΡΕΥΩΝ (Ιωάννης Τραγάκης): Αυτό έκανε. Ένα λεπτό, δεν μπορούμε να συνεννοηθούμε;  
      ΚΩΝΣΤΑΝΤΙΝΟΣ ΡΟΒΛΙΑΣ: Πάλι με διακόπτετε. Όταν αγόρευσε ο κ. Παυλόπουλος επί της ερώτησης του κ. Στρατάκη, ήμουν εδώ και σαφώς δόθηκε η εντύπωση, ακόμα και σ’ εμένα, ότι ο κ. Στρατάκης ήταν υπέρ της αυτονόμησης του Βραχασίου.
       ΠΡΟΕΔΡΕΥΩΝ (Ιωάννης Τραγάκης): Γιατί, μ’ αυτό που διάβασε τώρα ο Υπουργός, τι βγήκε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τη διάβασα όλη.
      ΚΩΝΣΤΑΝΤΙΝΟΣ ΡΟΒΛΙΑΣ: Τώρα τη διαβάσατε την ερώτηση, στις 12 η ώρα. Στις 9 η ώρα, που έβλεπε όλη η Ελλάδα τη Βουλή, άλλη εντύπωση δώσατε. Με συγχωρείτε πάρα πολύ... 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ, για να μην τον εκθέσω, δεν τη διάβασα όλη. 
      ΠΡΟΕΔΡΕΥΩΝ (Ιωάννης Τραγάκης):  Ολοκληρώσατε, κύριε συνάδελφε; Περιμένουν οι συνάδελφοί σας.
       ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, προέκυψε…
       ΠΡΟΕΔΡΕΥΩΝ (Ιωάννης Τραγάκης): Δεν προέκυψε τίποτα, κύριε Στρατάκη. Σας παρακαλώ, έκλεισε το θέμα. 
      Ορίστε, κύριε Καρπούζα, έχετε το λόγο.
      ΑΝΤΩΝΙΟΣ ΚΑΡΠΟΥΖΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η προσαρμογή της διοικητικής δομής του κράτους σε νέες μεθόδους εφαρμογής τεχνολογιών και η αξιοποίηση των δυνατοτήτων, που παρέχονται για την πρόσβαση στην κοινωνία της πληροφορίας και της γνώσης, είναι ο στόχος μιας κοινωνίας που στα πλαίσια της αναζήτησης νέων δυνατοτήτων, είναι υποχρεωμένη συνεχώς να ερευνά και να αξιοποιεί.
      Είναι γεγονός ότι ο δημόσιος τομέας, εξαιτίας της δομής του αλλά και εξαιτίας μιας νοοτροπίας ξεπερασμένης, συνεχίζει ακόμα να λειτουργεί σε πλαίσια αναποτελεσματικά. Η παροχή υπηρεσιών προς τον πολίτη, αλλά και η αποτελεσματικότητα κινείται σε πολύ χαμηλά επίπεδα, δημιουργώντας μεγάλα προβλήματα στην αντιμετώπιση της καθημερινότητας, στην ανάπτυξη και στον εκσυγχρονισμό του κράτους.
      Ένας μεγάλος ανασταλτικός παράγοντας, στην κατεύθυνση της εκμετάλλευσης των πληροφοριών, ήταν και είναι η προστασία των προσωπικών δεδομένων, η οποία -θα πρέπει να τονιστεί- στην προκειμένη περίπτωση δεν αλλάζει καθόλου.
      Η απλοποίηση των διαδικασιών και η επιτάχυνση για την ολοκλήρωση και ικανοποίηση του αιτήματος, είναι το ζητούμενο. Μέχρι σήμερα λειτουργούσε σε πλαίσια γραφειοκρατικά, που όλοι απορρίπταμε. Έτσι, για την απλοποίηση όλων των διαδικασιών και τη σωστή λειτουργία του κράτους –ιδιαίτερα των Οργανισμών Τοπικής Αυτοδιοίκησης- καλούμαστε να ψηφίσουμε το παρόν νομοσχέδιο, που αποτελεί κομμάτι μιας συνεχούς προσπάθειας εκσυγχρονισμού της Τοπικής Αυτοδιοίκησης.
      Καθορίζονται οι διαδικασίες, ο τρόπος πρόσβασης, χορήγησης, αλλά και διασφάλισης της χρήσης των δημοσίων εγγράφων. Ρυθμίζονται θέματα των Κέντρων Εξυπηρέτησης Πολιτών και της οργάνωσης αυτών, καθώς επίσης θέματα των Νομαρχιακών Αυτοδιοικήσεων και οικονομικά ζητήματα των Οργανισμών Τοπικής Αυτοδιοίκησης Α΄ βαθμού.
      Κύριε Υπουργέ, ιδιαίτερα εδώ θα πρέπει να σταθώ και να αναφερθώ σ’ ένα πολύ σοβαρό πρόβλημα, που αφορά τη ρύθμιση χρεών των ιδιωτών προς τους Οργανισμούς Τοπικής Αυτοδιοίκησης από μισθώσεις δημοσίων εκτάσεων, αλλά και της θάλασσας.
      Συγκεκριμένα στο νομό μου, στο Νομό Πιερίας, υπάρχει ο Σύνδεσμος Μυδοκαλλιεργητών με πενήντα πέντε μέλη. Τα αρχικά συμβόλαια μίσθωσης υπογράφτηκαν μεταξύ εκπροσώπου του δημοσίου και των μυδοκαλλιεργητών το έτος 1988 με διάρκεια μίσθωσης δέκα έτη και ετήσιο τίμημα 450.000 δραχμές, τότε, για σαράντα πέντε στρέμματα.
      Το 1997 υπογράφτηκαν νέα συμβόλαια μίσθωσης με ετήσιο μίσθωμα ανά στρέμμα 35.000 δραχμές για τα πρώτα τέσσερα έτη. Έτσι, τα σαράντα πέντε στρέμματα έφτασαν στο ετήσιο μίσθωμα του 1.575.000 δραχμών. Τα έσοδα από τις μισθώσεις έχουν παραχωρηθεί στους δήμους.
      Λόγω των προβλημάτων που προέκυψαν όλα αυτά τα χρόνια εξαιτίας της μόλυνσης από το τοξικό φυτοπλαγκτόν, εξαιτίας του κλεισίματος της ζώνης μυδοκαλλιέργειας του Μακρυγυάλου και άλλων αδυναμιών, δεν μπόρεσαν οι παραγωγοί να ανταποκριθούν στα μεγάλα έξοδα, με αποτέλεσμα να υπάρχουν μεγάλες οφειλές και λόγω των προσαυξήσεων και των προστίμων, να είναι αδύνατη σήμερα η καταβολή των μισθωμάτων.
      Ο ν.3074/2002 και ο ν.3259/2004 για τη ρύθμιση των χρεών δεν συμπεριέλαβαν παρόμοιες οφειλές. Είναι ανάγκη, λοιπόν, η τακτοποίηση όλων αυτών των χρεών να γίνει με νομοθετική πρωτοβουλία, για να μπορέσουν οι μυδοκαλλιεργητές να ανταποκριθούν στις υποχρεώσεις τους, αλλά και οι δήμοι να εισπράξουν τα έσοδα.
      Κυρίες και κύριοι συνάδελφοι, με την κατάθεση της τροπολογίας, με την οποία τέσσερις κοινότητες αποσπώνται από τους δήμους στους οποίους είχαν συμπεριληφθεί και αναγνωρίζονται ως αυτοτελείς κοινότητες, δημιουργήθηκε ένα κλίμα διαμαρτυρίας σε πολλές κοινότητες, που διεκδικούν και αυτές το ίδιο αποτέλεσμα.
      Μ’ αυτόν τον τρόπο αναδεικνύεται, κύριοι συνάδελφοι, η πραγματική εικόνα που επικρατεί στην Τοπική Αυτοδιοίκηση. Είναι απαραίτητο να καθορίσουμε στην ουσία τους κανόνες λειτουργίας της Τοπικής Αυτοδιοίκησης. Οι όποιες αρμοδιότητες και πόροι για την Τοπική Αυτοδιοίκηση δεν είναι ικανοί να αποκαταστήσουν το έλλειμμα της δημοκρατίας που υπάρχει, με την ευθύνη πάντα των τοπικών παραγόντων. 
      Δεν είναι ευθύνη του απλού πολίτη, αλλά των κομμάτων, των πολιτικών φορέων, η επιλογή προσώπων για τις υποψηφιότητες των δημάρχων, που πολλές φορές το μόνο τους προσόν είναι η σχέση τους με πολιτικά γραφεία ή η κομματική τους ταυτότητα. Μ’ αυτόν τον τρόπο αποκλείονται ικανά στελέχη από το να ηγηθούν ψηφοδελτίων και να οδηγήσουν τον τόπο στην ανάπτυξη και στην πρόοδο.
      Η ύπαρξη πολλών δημοτικών διαμερισμάτων δημιουργεί αντιπαλότητες και έριδες, αδικαιολόγητες βεβαίως. Αυτό οφείλεται στον αρρωστημένο τοπικισμό, κυρίως δε στη συμπεριφορά των δημάρχων, που πολλές φορές δεν έχουν ακόμα αντιληφθεί το μέγεθος της ευθύνης που έχουν απέναντι στο θεσμό που υπηρετούν, αλλά και στην τοπική κοινωνία.
      Μεγάλη ευθύνη για τη διαμόρφωση αυτού του κλίματος έχουν τα κόμματα, εμείς οι Βουλευτές, αλλά κυρίως οι προϊστάμενες αρχές, δηλαδή οι διευθυντές περιφερειακής διοίκησης και οι γενικοί γραμματείς της περιφέρειας, που ανέχονται πολλές φορές τις απαράδεκτες συμπεριφορές των δημάρχων.
      Επιπλέον, μεγάλη ευθύνη έχουν κατά κύριο λόγο όσοι υποκινούν την τοπική κοινωνία σε ακρότητες, άσκοπες διαμαρτυρίες και ενέργειες, που βλάπτουν τα συμφέροντα των πολιτών. Εδώ διακρίνει κανείς την ιδιοτέλεια που χαρακτηρίζει πολλές φορές ορισμένους, οι οποίοι αποσκοπούν στη δική τους ανάδειξη με τη λογική του «διαίρει και βασίλευε». 
      Θα αναφερθώ, για παράδειγμα, στο Δήμο Ανατολικού Ολύμπου, ένα δήμο του Νομού Πιερίας, που ενώ πρόκειται για ένα δυναμικό δήμο, με μεγάλες δυνατότητες αξιοποίησης, που έχει το μεγάλο προνόμιο να περιλαμβάνει τους Νέους Πόρους, τον Παντελεήμονα, τη Σκοτίνα, τη Λεπτοκαρυά και τον περίφημο Πλαταμώνα με το κάστρο του, η εικόνα που παρουσιάζει, είναι τραγική. Είναι εικόνα εγκατάλειψης και περιφρόνησης. Σήμερα οι κάτοικοι των Δημοτικών Διαμερισμάτων Πλαταμώνα, Νέων Πόρων και Παντελεήμονα δίκαια διαμαρτύρονται και διεκδικούν την απόσχιση και τη δημιουργία ενιαίου αυτοτελούς δήμου, εξαιτίας της εγκατάλειψης και της έλλειψης ουσιαστικής δημοτικής αρχής, χωρίς στοιχειώδη μέτρα υποδομής. Είναι παραλιακοί οικισμοί ξακουστοί για τις φυσικές τους ομορφιές, χωρίς ύδρευση και κυρίως χωρίς αποχέτευση, ιδιαίτερα ο Πλαταμώνας, που στερείται όλα αυτά τα χρόνια ακόμη και ρυμοτομικού σχεδίου και έχει διαβρωμένες ακτές, χωρίς αντιπλημμυρική προστασία. 
      Κυρίες και κύριοι συνάδελφοι, η πολυδιάσπαση των Οργανισμών Τοπικής Αυτοδιοίκησης σε πέντε χιλιάδες τριακόσιες δεκαοκτώ κοινότητες και τετρακόσιους πενήντα επτά δήμους δεν μπορούσε να συνεχιστεί. Η εμπειρία των ευρωπαϊκών κρατών έχει δείξει ότι οι δρόμοι για την επίλυση των προβλημάτων πολυδιάσπασης είναι δύο: η συνένωση και η συνεργασία. Η Νέα Δημοκρατία υποστήριξε τότε ότι οι μικρές κοινότητες, κατά γεωγραφική ενότητα και χωρική δομή, θα έπρεπε να ανασυγκροτηθούν σε δύο μορφές: πρώτον, στις εκούσιες συνενώσεις ή προσαρτήσεις σε υφιστάμενους δήμους, υπό προϋποθέσεις θεσμικά κατοχυρωμένες και δεύτερον, με διακοινοτικά δίκτυα συνεργασίας σε τομείς παροχής υπηρεσιών, με την υποχρέωση η πολιτεία να παρέχει και το απαραίτητο προσωπικό. 
      Είχαμε τους προβληματισμούς μας. Προτείναμε λύσεις. Αντίθετα το ΠΑ.ΣΟ.Κ., παραβλέποντας τις πραγματικές ανάγκες, υπηρέτησε το κομματικό του συμφέρον στο βωμό του πελατειακού συμφέροντος. Στόχος, η άλωση των δημοτικών εκλογών, ερωτοτροπώντας τότε προς την Κεντροαριστερά. Τελικά τα αποτελέσματα είναι γνωστά και οι συνέπειες από την πολιτική αυτή είναι μεγάλες.
      Κυρίες και κύριοι συνάδελφοι, η σύνταξη και ψήφιση του νέου διοικητικού χάρτη της χώρας είναι απαραίτητη. Ο εκσυγχρονισμός της Δημόσιας Διοίκησης της πατρίδας μας είναι αναγκαίος. Θεωρώ ότι η πολυδιάσπαση που υπάρχει ακόμη σήμερα, η μεταβίβαση πολλών αρμοδιοτήτων, αλλά και οικονομικών δυνατοτήτων, δεν λύνει το πρόβλημα. 
      Είναι κοινή διαπίστωση ότι οι μεγαλύτερες σπατάλες του δημοσίου χρήματος γίνονται μέσω της Τοπικής Αυτοδιοίκησης. Ο προγραμματισμός έργων και η κατανομή πιστώσεων μέσω των αποφάσεων των Συμβουλίων είναι υποκειμενικοί και άστοχοι, χωρίς αποτέλεσμα. Έργα βιτρίνας, που υπηρετούν προσωπικές προβολές και την ικανοποίηση πελατειακών σκοπιμοτήτων. Μάλιστα, πολλές φορές εκποιούνται δημοτικές εκτάσεις νομότυπα, μέσα από στημένες διαδικασίες. Τα έσοδα από την εκποίηση μετατρέπονται σε έργα βιτρίνας, που έχουν μικρή διάρκεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΝΤΩΝΙΟΣ ΚΑΡΠΟΥΖΑΣ: Αυτά βλέπει ο απλός πολίτης και διαμαρτύρεται, κύριοι συνάδελφοι. Αυτά βλέπει, αντιδρά και ζητά το διαζύγιο και το διαχωρισμό. Όλα αυτά που ακούστηκαν, πρέπει να μας προβληματίσουν. Θα πρέπει να αναλογιστούμε τις ευθύνες μας και να συμπράξουμε προς την κατεύθυνση της εξεύρεσης λύσεων με την εφαρμογή κανόνων, που θα εξασφαλίσουν τη χρηστή διοίκηση του τόπου.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, σας παρακαλώ…
      ΠΡΟΕΔΡΕΥΩΝ (Ιωάννης Τραγάκης): Τι θα θέλατε, κύριε Τασούλα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Είχα σηκώσει το χέρι μου προηγουμένως, αλλά μάλλον το έκανα αρκούντως διακριτικά. 
      Κύριε Πρόεδρε, θα ήθελα να απαντήσω σ’ αυτά που ακούστηκαν από τον Κοινοβουλευτικό Εκπρόσωπο του ΠΑ.ΣΟ.Κ. σε σχέση μ’ αυτά που διάβασε ο κ. Παυλόπουλος.
      ΓΙΑΝΝΗΣ ΚΟΥΤΣΟΥΚΟΣ: Αύριο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ελέχθησαν σήμερα, δεν ελέχθησαν αύριο. 
      ΠΡΟΕΔΡΕΥΩΝ (Ιωάννης Τραγάκης):  Μην πυροδοτήσετε τη συζήτηση τέτοια ώρα. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Θα είμαι πάρα πολύ σύντομος, επιγραμματικός και θα μιλήσω λιγότερο από δύο λεπτά.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ακούγεται εδώ συνεχώς ότι το ΠΑ.ΣΟ.Κ. τώρα είναι αντίθετο σε οποιαδήποτε διόρθωση ακραίων αδικιών του σχεδίου «ΚΑΠΟΔΙΣΤΡΙΑ» και συνεπώς και στη διόρθωση που προκαλεί αυτή η τροπολογία. Αυτό είναι εξόχως αντιφατικό και με την ανάγνωση του κειμένου που έκανε ο κ. Παυλόπουλος, αλλά και με το γεγονός ότι συνάδελφοι του ΠΑ.ΣΟ.Κ. έχουν καταθέσει σ’ αυτό το νομοσχέδιο προτάσεις, για να γίνουν στις περιφέρειές τους κάποιες κοινότητες αυτόνομες. Φαντάζει τόσο αντιφατικό, που ενδεχομένως καταλαβαίνει κανείς τι σημαίνει αυτή η περίφημη φράση που είχε πει ο σπουδαίος και κυνικός Ταλεϊράνδος: «Στον άνθρωπο η γλώσσα δόθηκε, για να κρύβει τις σκέψεις του».
      Αυτό το κατάλαβα σήμερα πολύ καλά, παρακολουθώντας τη συμπεριφορά του ΠΑ.ΣΟ.Κ., έναντι της επιθυμίας της Κυβερνήσεως να διορθώσει αυτές τις ακραίες αδικίες, που το ίδιο το ΠΑ.ΣΟ.Κ. δημιούργησε πριν από επτά χρόνια.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο κ. Παπαγεωργίου έχει το λόγο. Τώρα, ο χρόνος είναι πέντε λεπτά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, θα προσπαθήσω.
      ΠΡΟΕΔΡΕΥΩΝ (Ιωάννης Τραγάκης): Η προσπάθεια θα γίνει σίγουρα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, η Νέα Δημοκρατία κατατρύχεται από το φαινόμενο του πολιτικού μεταμορφισμού. Πάσχει βαριά από την ανίατη ασθένεια του πολιτικού μεταμορφισμού. Άλλα έλεγε, άλλα κάνει σήμερα. Γι’ άλλα δεσμευόταν προεκλογικά, άλλα πράττει σήμερα. Κι ας παρακολουθήσουμε τη μικρή ιστορία του πολιτικού μεταμορφισμού στις θέσεις της για την Τοπική Αυτοδιοίκηση:
      Δεν ψήφισε τον «ΚΑΠΟΔΙΣΤΡΙΑ». Τον κατήγγειλε. Απεχώρησε από τη Βουλή. Δεσμεύθηκε προεκλογικά, πριν το 2000, ότι θα τον καταργήσει. Στη συνέχεια, ήρθε και είπε: «Δεν θα τον καταργήσω στην ουσία, αλλά θα έχω αποσχίσεις σε συγκεκριμένες περιπτώσεις, όπου δημιουργήθηκε πρόβλημα». Έρχεται τώρα μετά από τέσσερα χρόνια και λέει: «Ούτε αυτό θα συμβεί, γιατί άλλαξαν εν τω μεταξύ τα δεδομένα και θεσμικά έχουν εμπεδωθεί οι νέοι δήμοι ως θεσμός διαχρονικής ισχύος και αντοχής». Φυσικά έρχεται σήμερα, στην πέμπτη εκδοχή του πολιτικού μεταμορφισμού και λέει: «Ούτε αυτό θα το τηρήσω, θα κάνω μια μικρή απόκλιση για μερικές αποσχίσεις». 
      Να δούμε λίγο το πανόραμα των απόψεών σας, κύριε Υπουργέ, που διαμαρτύρεστε σήμερα. Τι λέτε σήμερα; «Δεν ανοίγουμε κανένα θέμα για νέους δήμους πέραν των τριών αποσχίσεων που προβλέπει η νομοθετική πρωτοβουλία για τις κοινότητες.» Όμως, κλείνετε εν τω μεταξύ το μάτι σε όλους αυτούς τους ανθρώπους που πρωταγωνιστούν αυτές τις μέρες και διεκδικούν αυτόνομους δήμους και τους λέτε σε πλάγιο τόνο: «Αν η τοπική κοινωνία συμφωνήσει, εμείς θα το εξετάσουμε το ζήτημα». 
      Κύριε Υπουργέ, γιατί δεν λέτε την αλήθεια στον ελληνικό λαό και στους πολίτες; Γιατί τους κοροϊδεύετε; Γιατί δεν λέτε τι θα κάνετε μ’ αυτό το ζήτημα; Λέτε ότι μετά τον Κώδικα, θα ανοίξουμε μια μεγάλη συζήτηση αλλά αν συμφωνήσουν οι τοπικοί φορείς, οι Βουλευτές κ.λπ., θα το δούμε. Τι συμβαίνει απ’ όλα αυτά; 
      Οι θέσεις του ΠΑ.ΣΟ.Κ. είναι ξεκάθαρες. Μιλάει για δεύτερο «ΚΑΠΟΔΙΣΤΡΙΑ», για συνενώσεις, για μεγαλύτερους δήμους και δεν δέχεται αλλαγές στον υφιστάμενο «ΚΑΠΟΔΙΣΤΡΙΑ», ανεξάρτητα αν έγιναν λάθη και τα αναγνωρίσαμε. Εσείς τι λέτε, κύριε Υπουργέ; Κοροϊδεύετε τον κόσμο, κατά τη γνώμη μου. Δεν του λέτε τίποτα. Του λέτε και το ένα και το άλλο. Προσπαθήσατε να αλιεύσετε ψήφους στα θολά νερά της απόγνωσης ή της υπολανθάνουσας άποψης που έχουν οι πολίτες γι’ αυτά τα ζητήματα.
      Και φυσικά δεν θα είναι η πρώτη πρωτοβουλία, αν τη λάβετε, που θα ψηφιστεί μόνο από το κόμμα σας. Πάρτε, λοιπόν, πρωτοβουλία και φέρτε νομοσχέδιο και ψηφίστε το μόνοι σας, για να είστε τουλάχιστον συνεπείς μ’ αυτά που λέγατε. 
      Ψηφίστε, λοιπόν, για δεκαπέντε, είκοσι αποσχίσεις και για τη δημιουργία καινούργιων νέων δήμων. Γιατί δεν το κάνετε; Περιμένετε τη σύμφωνη γνώμη του ΠΑ.ΣΟ.Κ.; Περιμένετε τη σύμφωνη γνώμη της Κ.Ε.Δ.Κ.Ε.; Περιμένετε τη σύμφωνη γνώμη των τοπικών κοινωνιών; 
      Και ένα άλλο, κύριε Υπουργέ. Μας κατήγγειλε ο κ. Παυλόπουλος για το ότι εμείς ξεσηκώνουμε τις τοπικές κοινωνίες και τους πολίτες. Δεν έχετε αντιληφθεί ότι όλοι αυτοί που πρωταγωνιστούν, είναι στελέχη κομματικά σας, είναι στελέχη που προδόθηκαν από τις μεγάλες υποσχέσεις που δίνατε; Στην Πιερία, σε δύο δήμους, οι περισσότεροι πολιτικοί παράγοντες του κόμματός σας, πλην του συναδέλφου που κατήλθε από το Βήμα, έλεγαν όλα τα χρόνια: «Θα το λύσουμε το θέμα». Να αναφερθούν στον κύριο Πρωθυπουργό και στις δεσμεύσεις του.
      Δύο δήμους και μία κοινότητα, λοιπόν, είχαμε όπου τα πολιτικά σας στελέχη πρωταγωνιστούσαν και αυτοί είναι σήμερα στην είσοδο της Βουλής. Οι άνθρωποι είναι προδομένοι. Κατηφείς έφυγαν για τον Πλαταμώνα, γιατί δεν καταδεχθήκατε να τους δείτε, να τους συναντήσετε και να τους πείτε την αλήθεια. Αυτή είναι η πραγματικότητα, κύριε Υπουργέ.
      Γιατί δεν αποσύρετε αυτήν τη νομοθετική σας πρωτοβουλία για να συζητήσουμε, μετά τον Κώδικα, το νέο γεωγραφικό χάρτη της διοικητικής διαίρεσης της χώρας; Και εκεί να πείτε τις απόψεις σας. Εμείς έχουμε ξεκάθαρες απόψεις.
      Δεν το κάνετε όμως γιατί, δίκην μιας συνέπειας η οποία δεν είναι συνέπεια, καταφεύγετε σε μικροδιευθετήσεις. Όμως αυτό θα το πληρώσετε ως κόστος, γιατί ο πολιτικός μεταμορφισμός δεν έχει προοπτική. Δυστυχώς δεν έχετε στρατηγική, δεν έχετε σχέδιο, δεν πιστεύετε στην Τοπική Αυτοδιοίκηση. Κινείστε στη θεωρία του μερεμετιού, στη θεωρία της διευθέτησης και στη θεωρία της αγοράς χρόνου και μη κόστους. Αυτή είναι η προσέγγιση που έχετε για τα ζητήματα της Τοπικής Αυτοδιοίκησης.
      Κύριε Υπουργέ, δεν μας πείθετε για το ενδιαφέρον σας για τα Κ.Ε.Π.. Κάνω και εγώ μια έκκληση γι’ αυτούς τους ανθρώπους που δουλεύουν τόσα χρόνια και που τους αξιολογήσατε με τον τρόπο που τους αξιολογήσατε. Με κριτήρια δικά σας. Καλό είναι να το ξαναδείτε το ζήτημα, για να συνεχίσουν να εργάζονται. Είναι ένα κεφάλαιο. Δεν δημιουργούνται στελέχη από τη μια στιγμή στην άλλη. Τώρα τους πετάτε στο δρόμο. Εγώ θα έλεγα να το ξαναδείτε να τους απασχολήσετε εκεί που εκπαιδεύτηκαν, εκεί που έμαθαν τη δουλειά, εκεί που συνεισέφεραν.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε. 
      Το λόγο έχει ο κ. Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το τελευταίο διάστημα η Κυβέρνηση βρίσκεται σε κατάσταση παρατεταμένης νευρικής κρίσης, κάτω από το βάρος αδιέξοδων και ερασιτεχνικών χειρισμών σε πολύ σοβαρά θέματα. Κύριοι συνάδελφοι, καταλαβαίνω ότι σας ενοχλεί, αλλά έτσι ακριβώς είναι. 
      ΜΑΡΓΑΡΙΤΗΣ ΤΖΙΜΑΣ: Όλο διαγνώσεις κάνετε εδώ πέρα!
      ΒΑΣΙΛΕΙΟΣ ΕΞΑΡΧΟΣ: Είναι ολοφάνερη η αδυναμία της Κυβέρνησης να δώσει λύσεις, όπως είναι ολοφάνερη και η διάψευση των προεκλογικών υποσχέσεων. Πλέον, τα επικοινωνιακά τεχνάσματα και τα τερτίπια δεν πείθουν τους πολίτες, γι’ αυτό και οι όποιες προσδοκίες προσπάθησε να δημιουργήσει η Κυβέρνηση με τον ανασχηματισμό, πολύ γρήγορα εξατμίστηκαν, αφού είναι βέβαιο ότι η Νέα Δημοκρατία και πριν και μετά τον ανασχηματισμό θα συνεχίσει να εφαρμόζει την ίδια πολιτική, μια πολιτική που δημιουργεί αδιέξοδα, μια πολιτική που δημιουργεί πολύ μεγάλες δυσκολίες στους Έλληνες πολίτες.
      Είναι φανερό εξάλλου ότι αυτή η αδυναμία της Κυβέρνησης επιβεβαιώνεται και από τον τρόπο με τον οποίο νομοθετεί, γιατί αν δούμε το υπό συζήτηση νομοσχέδιο, θα διαπιστώσουμε ότι ουσιαστικά πρόκειται για τρία νομοσχέδια στη συσκευασία του ενός, διότι έχουμε την ενσωμάτωση της κοινοτικής οδηγίας με δεκατέσσερα άρθρα, έχουμε τη ρύθμιση διαφόρων θεμάτων που αφορούν την Αυτοδιοίκηση και έχουμε και τις τροπολογίες, τροπολογίες που ουσιαστικά κατατέθηκαν νύχτα και με τις οποίες επιχειρείτε να ρυθμίσετε διάφορα θέματα, θέτοντας αιφνιδιαστικά και χωρίς καμία συζήτηση, χωρίς κανένα διάλογο και το ζήτημα της αναθεώρησης του «ΚΑΠΟΔΙΣΤΡΙΑ», ένα θέμα που έχει προκαλέσει πολύ μεγάλες αντιδράσεις σε ολόκληρη τη χώρα.  
      Είναι σαφές, κυρίες και κύριοι συνάδελφοι, για άλλη μια φορά, όπως και σε πολλά άλλα θέματα, ότι διαψεύδονται υποσχέσεις, υποσχέσεις που είχατε μοιράσει αφειδώς και προς πολλές κατευθύνσεις. Είναι ξεκάθαρος ο εμπαιγμός.  Γι’ αυτό υπάρχει αγανάκτηση για τους χειρισμούς, για παράδειγμα, στη Φαλάνη και τη Ραψάνη στη Λάρισα, αλλά και σε πάρα πολλές άλλες περιοχές σε ολόκληρη τη χώρα. Άλλα λέγατε και άλλα κάνετε. Και μην επιχειρείτε να μεταθέσετε ευθύνες. Κανείς δεν σας υποχρέωσε να υποσχεθείτε προεκλογικά αυτά που υποσχεθήκατε και σήμερα δεν τηρείτε. Και όπως λέει ο λαός: «Έχετε τα γένια, έχετε και τα χτένια». Δεν μπορείτε να υπεκφεύγετε.
      Κυρίες και κύριοι συνάδελφοι, όπως φαίνεται και από τις άλλες ρυθμίσεις του νομοσχεδίου -και κυρίως αναφέρομαι στα δεκατέσσερα πρώτα άρθρα- αυτό το οποίο είναι βέβαιο, είναι ότι χρειάζεται να ενσωματωθεί αυτή η κοινοτική οδηγία στο εθνικό μας δίκαιο, διότι πρέπει να δούμε πολύ συγκεκριμένα πώς αξιοποιούμε τις πληροφορίες του δημόσιου τομέα, για να βελτιώσουμε την εξυπηρέτηση των πολιτών και να αναπτύξουμε τη χώρα πιο γρήγορα. 
      Συγχρόνως, όμως, πρέπει να γίνει πολλή συζήτηση στη Βουλή για το πώς αξιοποιούν οι πολίτες τις πληροφορίες, πώς προχωρούμε τις πολιτικές για τον εκσυγχρονισμό της Δημόσιας Διοίκησης, πώς καταργούμε εγκυκλίους και υπουργικές αποφάσεις, που –οφείλω να ομολογήσω, κύριε Υπουργέ- πολλές φορές είναι αλληλοκαλυπτόμενες, είναι και αλληλοσυγκρουόμενες και δημιουργούν δυσκολίες και στην ίδια τη διοίκηση και πολύ περισσότερο στους πολίτες. 
      Γι’ αυτό οφείλουμε να εφαρμόσουμε πολιτικές, που θα βοηθήσουν στον εκσυγχρονισμό της Δημόσιας Διοίκησης και στην αξιοποίηση της «Κοινωνίας της Πληροφορίας». Τα Κ.Ε.Π., σ’ αυτήν την κατεύθυνση, είναι ένας θεσμός πάρα πολύ χρήσιμος. Χρειάζονται βέβαια περαιτέρω ρυθμίσεις.
      Αυτό όμως που είναι βέβαιο και στο οποίο πρέπει να συμφωνήσουμε, είναι ότι πρέπει να προωθήσουμε την πολιτική για την υποστήριξη των Κ.Ε.Π. και στο κέντρο και στις μεγάλες πόλεις και στην ύπαιθρο. Είναι ένας πολύ χρήσιμος θεσμός, βοηθάει στην καλύτερη εξυπηρέτηση των πολιτών, αποφεύγεται η ταλαιπωρία και σε κάθε περίπτωση, πρέπει να προωθηθούν πολιτικές, οι οποίες θα υλοποιήσουν δράσεις πολύ πιο σύνθετες.
      Εμείς, σ’ αυτήν την κατεύθυνση, θα στηρίξουμε συγκεκριμένα μέτρα και πολιτικές, γιατί νομίζουμε ότι είναι απαίτηση των πολιτών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριε Υπουργέ, δεν ξέρω ποιος θα γράψει την ιστορία της επανίδρυσης του κράτους, ίσως ο ιστορικός του μέλλοντος. Όμως είναι βέβαιο ότι αν δει τους λόγους που έβγαζε εδώ η νέα διακυβέρνηση στις προγραμματικές δηλώσεις και όταν μας φέρνατε εδώ τα πρώτα νομοσχέδια, αν παρακολουθήσει κανείς στη συνέχεια τους νόμους με τους οποίους καρατομήσατε το σύνολο της υπηρεσιακής ηγεσίας της Δημόσιας Διοίκησης, όπως διευθυντές, τμηματάρχες, προϊσταμένους γραφείων και τις διάσπαρτες ρυθμίσεις που φέρνετε σε κάθε νομοσχέδιο για να αντιμετωπίσετε τα προβλήματα που υπάρχουν στη Δημόσια Διοίκηση, τότε θα καταλάβει ότι δεν είχατε σχέδιο ούτε όραμα,  αλλά είχατε μόνο σκοπιμότητες.
      Διαφορετικά, θα είχατε φέρει ένα σχέδιο που θα αφορούσε την οργανωτική δομή της Δημόσιας Διοίκησης και δεν θα ήσαστε αναγκασμένοι να φέρνετε ρυθμίσεις για τον οργανισμό της ναυαρχίδας της Δημόσιας Διοίκησης, του ΥΠ.ΕΣ.Δ.Δ.Α.. Θα είχατε κάνει ένα σχεδιασμό, που θα τον προσαρμόζατε στις νέες ανάγκες και στις νέες υπηρεσίες που δημιουργούνται, όπως θα είχατε φέρει και ένα σχέδιο για την αντιμετώπιση του θέματος της διοίκησης του ανθρώπινου δυναμικού, που φυσικά δεν το φέρατε, γιατί θέλατε να κάνετε τις επιλογές σας, υποβαθμίζοντας τα κριτήρια, κρίνοντας χιλιάδες στελέχη με συνοπτικές διαδικασίες. 
      Επίσης, θα είχατε και ένα σχέδιο που θα αφορούσε το ρόλο της Δημόσιας Διοίκησης, δίνοντάς της κοινωνικό και αναπτυξιακό ρόλο, που όμως δεν το φέρατε, γιατί θέλατε με κάθε τρόπο και το κάνετε αυτό στα νομοσχέδια που φέρνετε, να την υποβαθμίσετε, ώστε να ανοίξετε πεδία στον ιδιωτικό τομέα δέσμιοι των νεοφιλελεύθερων ιδεών σας.
      Αν δούμε τώρα τις ρυθμίσεις του νομοσχεδίου στα συγκεκριμένα άρθρα που συζητούμε, θα διαπιστώσετε ότι επιβεβαιώνονται αυτά που λέω. Στο άρθρο του 17, εξομοιώνετε τους υπαλλήλους του του ιδιωτικού δικαίου με τους υπαλλήλους δημοσίου δικαίου. Τι νόημα έχει η συνταγματική μεταρρύθμιση; Την κάνετε σε αυτό το άρθρο. Δηλαδή, προτρέχετε και δεν ξέρω εάν είναι και συνταγματικά σωστό αυτό. Θα το δούμε. Θα φέρω επίσης το παράδειγμα του άρθρου 19, για την κύρωση του Κώδικα με νόμο. Αυτό είναι το πρόβλημα της Κυβέρνησης; Πώς, δηλαδή, θα κυρώσουμε τον Κώδικα ή το θέμα είναι η ανακολουθία σας στη δέσμευση που αναλάβατε εδώ, γιατί αφού καταργήσατε τους διευθυντές και βάλατε τους προσωρινούς διευθυντές, είπατε ότι σύντομα θα έρθει ο νέος Κώδικας με αξιοκρατικά κριτήρια, που θα τα συζητήσετε με το συνδικαλιστικό κίνημα. Τι θα γίνει μ’ αυτούς τους προσωρινούς διευθυντές που αναφέρατε εδώ και αφού αποδεικνύεται ότι ουδέν μονιμότερον του προσωρινού;
      Το άρθρο 21, με τις αποσπάσεις των διευθυντών στα περιφερειακά ταμεία: Δηλαδή δεν υπάρχουν όργανα, που με αξιοκρατία και κριτήρια θα κρίνουν τους διευθυντές; Δηλαδή θα παίρνετε όποιον θέλετε, όπως τον κλητήρα ή τον οδηγό σας και θα τον κάνετε διευθυντή;
      Έχουμε και το άρθρο που αναφέρεται στην Α.Δ.Ε.Δ.Υ.. Μια συμφωνία κάνατε με το συνδικαλιστικό κίνημα, την οποία παραπέμψατε στις καλένδες και έρχεσθε τώρα, μετά το Νοέμβρη του 2004, κοντεύει ενάμισης χρόνος, να ψηφίσετε μία ρύθμιση για να λύσετε τα ζητήματα και δεν είμαι βέβαιος αν έχετε εξασφαλίσει τη χρηματοδότηση.
      Δεν ξέρω, δεν έχω δει αν στον προϋπολογισμό υπάρχει σχετική πρόβλεψη, ώστε να μην πάει και αυτή η ρύθμιση στις καλένδες. 
      Κατά συνέπεια, υπάρχουν διάσπαρτες ρυθμίσεις σκοπιμοτήτων που επιβεβαιώνουν την αρχική μας κρίση για το χαρακτήρα της πολιτικής σας στη Δημόσια Διοίκηση. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Όμως, εκείνο που έχει ιδιαίτερη σημασία -και θα το πω στο ένα λεπτό που μένει, κύριε Πρόεδρε- είναι η λογική με την οποία αντιμετωπίζετε τις μεγάλες αλλαγές που έχει ανάγκη ο τόπος. 
      Είπατε ότι η Νομαρχιακή Αυτοδιοίκηση είναι διάλυση του κράτους και την πολεμήσατε. Καταψηφίσατε και αποχωρήσατε από τη συζήτηση του «ΚΑΠΟΔΙΣΤΡΙΑ» και ο κ. Καραμανλής είπε ότι θα κάνει δημοψήφισμα. Γυρίζατε προεκλογικά και τάζατε καταργήσεις δήμων και αποσχίσεις. Γενικώς, τάζατε στους πάντες τα πάντα και έρχεστε τώρα εδώ με μια ρύθμιση και νομοθετείτε την απόσχιση τριών κοινοτήτων.
      Θέλω να καταλάβετε πού οδηγείτε την ελληνική κοινωνία και τους Βουλευτές σας! Παρακολουθήσατε τους Βουλευτές σας, για να δείτε τι αιτήματα έθεσαν εδώ; Τη Νέα Σάντα, τη Δαδιά, τη Ραψάνη. Έφεραν εδώ όλη την Ελλάδα, θωπεύοντας τα αυτιά της εκλογικής τους πελατείας. 
      Θα σας πω εγώ ένα χαρακτηριστικό παράδειγμα, κύριε Υπουργέ. Πήραν την πρωτοβουλία επτά δήμοι της Ηλείας –μια και την είχατε επισκεφθεί πρόσφατα- που είναι το 1/3 του πληθυσμού της Ηλείας, αξιοποίησαν το νομοθετικό πλαίσιο του ΠΑ.ΣΟ.Κ. και προχώρησαν σε μια συμπολιτεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και το ερώτημα είναι πώς θα ενισχύσετε τέτοιες πρωτοβουλίες της Αυτοδιοίκησης, που ενισχύουν τον χαρακτήρα της, αντί να έρχεστε να ψηφίσετε τέτοιου είδους διατάξεις που οδηγούν σε φυγόκεντρες τάσεις. Ποιο είναι το αποτέλεσμα; Το αποτέλεσμα είναι ότι βρέθηκε μια κοινότητα, μέσα στις πενήντα τόσες κοινότητες και πήρε απόφαση προχθές -όταν είδε τις ρυθμίσεις σας- να ζητήσει να φύγει πια από το δήμο, ο οποίος εντάχθηκε στη συμπολιτεία. 
      Μ’ αυτήν την πολιτική, λοιπόν, σ’ αυτά τα αποτελέσματα οδηγείτε! Αποδεικνύετε ότι και σκοπιμότητες έχετε, αλλά –κυρίως- δεν έχετε όραμα για το ρόλο της Αυτοδιοίκησης στις νέες συνθήκες! 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 25 και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 18 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 24 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 25 έγινε δεκτό ως έχει κατά πλειοψηφία.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 16 Φεβρουαρίου 2006 και της Παρασκευής 17 Φεβρουαρίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Πέμπτης 16 Φεβρουαρίου 2006 και της Παρασκευής 17 Φεβρουαρίου 2006 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.16΄ λύεται η συνεδρίαση για σήμερα ημέρα Τετάρτη 1η Μαρτίου 2006 και ώρα 10.30΄, με αντικείμενο εργασιών του Σώματος: νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 28-2-06 	ΣΕΛ.1

