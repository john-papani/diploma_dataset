Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΟΓ'

Πέμπτη 4 Φεβρουαρίου 1999

 

 

Αθήνα, σήμερα 4 Φεβρουαρίου 1999, ημέρα Πέμπτη και ώρα 10.27' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσεις τις αναφορές προς το Σώμα. 

(Ανακοινώνονται προς το Σώμα από τον κ. Χρήστο Σμυρλή-Λιακατά, Βουλευτή Αιτωλοακαρνανίας, τα ακόλουθα: 

"Α' ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία μόνιμοι ιατροί ΠΟΝ/Χίου αντιτίθενται στη νέα νομοθετική ρύθμιση των ασφαλιστικών θεμάτων του ασφαλιστικού οργανισμού του Οίκου Ναύτου. 

2) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Συντονιστική Επιτροπή Φορέων της περιοχής του Δήμου Μαραθώνα ζητούν την άμεση δημοπράτηση και εκτέλεση του έργου "φράγμα Βρανά ή Ραπεντώσας" στο Νομό Αττικής. 

3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Λατόμων Σχιστολιθών Πλακών Καρύστου Εύβοιας ζητεί την επαναφορά σε ισχύ του άρθρου 34 του ν. 2115/1993 για τη ρύθμιση του ιδιοκτησιακού καθεστώτος του Λατομικού Χώρου. 

4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Νομάρχης Εύβοιας ζητεί την ίδρυση Κέντρου Πληροφόρησης Νέων στη Χαλκίδα Εύβοιας. 

5) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για τη συντήρηση των σπιτιών του 'Αγγελου Σικελιανού και του Αριστοτέλη Βαλαωρίτη στη Λευκάδα. 

6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η επιχείρηση κατασκευής μηχανημάτων καθαρισμού παραλιακών ακτών με την επωνυμία "ΠΕΙΔΗΣ ΕΠΕ" στο Σβόρωνο Πιερίας διαμαρτύρεται για αδιαφάνεια στις ενεργειθείσες δημοπρασίες για την προμήθεια μηχανολογικού εξοπλισμού για τον καθαρισμό των ακτών. 

7) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η 'Ενωση Αγροτικών Συνεταιρισμών Πιερίας ζητεί να ληφθούν μέτρα πρόληψης για την εξασφάλιση της πριμοδότησης του καπνού ποικιλίας Κατερίνης Σ53 ή Σαμψούς 53. 

8) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Οικολογική Κίνηση Πιερίων διαμαρτύρεται για την ενδεχόμενη καταστροφή δάσους στα Πιέρια από λατομείο μαρμάρου. 

9) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Ιτάμου Καρδίτσας ζητεί την άμεση σύνταξη μελετών για έργα Οδοποιίας Επαρχιακού Διαδημοτικού Δικτύου. 

10) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Δήμος Αιδηψού του Νομού Εύβοιας ζητεί την άρση απόφασης κατάργησης του Γραφείου Επιθεώρησης Εργασίας Αιδηψού. 

11) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Νομάρχης Κέρκυρας ζητεί οικονομική ενίσχυση για την κατασκευή κλειστού γυμναστηρίου στις Αλυκές Ποταμού. 

12) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Φίλων Βυζαντινής Μουσικής Αιγιαλείας του Νομού Αχαϊας ζητεί την οικονομική ενίσχυση των δραστηριοτήτων του. 

13) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία οι κάτοικοι Βορείου Εύβοιας ζητούν τη λήψη μέτρων για τη βελτίωση της οδικής πρόσβασης προς τη Χαλκίδα. 

14) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Ολύμπου Λάρισας ζητεί να ενταχθεί η χρηματοδότηση του έργου "αρδευτικό φράγμα Καλλιθέας - Ελασσόνας" στο πρόγραμμα ΣΑΝΤΕΡ 1. 

15) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτ/των ζητεί τη ρύθμιση παλαιών μεταβιβάσεων αδειών κυκλοφορίας αυτ/των Δ.Χ. 

16) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Πνευματικό Κέντρο Χανίων ζητεί την αναγνώριση της πόλης των Χανίων ως Πολιτιστικής Πρωτεύουσας της Κρήτης. 

17) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία Γονείς και Φορείς Ιδρυμάτων Ατόμων με ειδικές ανάγκες Κρήτης ζητούν την ίδρυση και λειτουργία Παιδαγωγικού Τμήματος Ειδικής Αγωγής στο Πανεπιστήμιο Κρήτης. 

18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Ιατρών Νοσοκομείων Κέντρων Υγείας Μαγνησίας ζητεί την καταβολή αναδρομικών μισθών και εφημεριών στους γιατρούς. 

19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία Κάτοικοι του οικισμού "Κορώπη" Δήμου Μηλέων Μαγνησίας ζητούν να τους επιτραπεί η επικάλυψη των στεγών των κτισμάτων τους με κεραμίδια. 

20) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύνδεσμος Εργοληπτών Δημοσίων 'Εργων Νομού Καρδίτσας ζητεί τη χρηματοδότηση της Νομαρχιακής Αυτοδιοίκησης Καρδίτσας για την εξόφληση οφειλών προς εργοληπτικές επιχειρήσεις του Νομού Καρδίτσας. 

21) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η 'Ενωσις Συνταξιούχων Υπαλλήλων ΟΛΠ υποβάλλει προτάσεις της σχετικά με τη λειτουργία του ΟΛΠ. 

22) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η 'Ενωση Τελωνειακών Υπαλλήλων Κρήτης ζητεί την επαναλειτουργία του Τελωνείου Τυμπακίου. 

23) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Εργαζόμενες του ΕΟΜΜΕΧ Αιτωλικού ζητούν τη συνέχιση της λειτουργίας του εργαστηρίου τους. 

24) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Νομάρχης Εύβοιας ζητεί την ίδρυση Κέντρου Πληροφόρησης Νέων στη Χαλκίδα Εύβοιας. 

25) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την 

οποία το Εργατοϋπαλληλικό Κέντρο Νομού Λάρισας ζητεί την ανέγερση βρεφονηπιακού σταθμού στο χώρο του οικισμού του ΟΕΚ Γιαννούλη Λάρισας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 260/15-7-98 ερώτηση δόθηκε με το υπ' αριθμ. 1125/22-10-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώνταςς στην ερώτηση με αριθμό 260/15.7.98 της Βουλευτού κ. Β. Αράπη - Καραγιάννη, σχετικά με τη στέγαση του 58ου Γυμνασίου Λυκείου Αθηνών, σας γνωρίζουμε τα ακόλουθα: 

Το Διοικητικό Συμβούλιο του ΟΣΚ έχει αποφασίσει την απόκτηση του χώρου ιδιοκτησίας ΔΕΗ εμβαδού 6000 μ2 με τη διαδικασία της αναγκαστικής απαλλοτρίωσης για την ανέγερση του 58ου Γυμν. Λυκείου Αθηνών (περιοχή Γηροκομείου Αμπελοκήπων). 

'Ηδη εκδόθηκε η Κοινή Υπουργική Απόφαση 1131849/9198/0010/8.1.98 (ΦΕΚ 45 Α'/4.2.98) αναγκαστικής απαλλοτρίωσης του χώρου. 

Τέλος μετά από σχετική αίτηση της Νομικής Υπηρεσίας του ΟΣΚ θα συζητηθεί την 15.1.99 ενώπιον του Πρωτοδικείου 

Αθηνών ο καθορισμός της τιμής αποζημίωσης. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

2. Στην με αριθμό 11/15-7-98 ερώτηση δόθηκε με το υπ' αριθμ. 1100/20-10-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Σε απάντηση της με αριθμό 11/15-7-98 ερώτησης των Βουλευτών κυρίων Σταύρου Παναγιώτου και Μαρίας Μπόσκου για τη χρηματοδότηση του Ειδικού Σχολείου Σερρών σας γνωρίζουμε ότι: 

Τα Τεχνικά Δελτία 'Εργων (Τ.Δ.Ε.) μαζί με τη βεβαίωση του φορέα υλοποίησης (Β.Φ.Υ.) υποβάλλονται για έγκριση στην Ευρωπαϊκή Επιτροπή (Ε.Ε.) και όχι όπως αναφέρεται στην ερώτηση ότι εγκρίνονται από το ΥΠΕΠΘ. 

Η πληρότητα και η ορθότητα αναγραφομένων στοιχείων στα Τ.Δ.Ε. ελέγχεται από τη Διεύθυνση Κοινοτικού Πλαισίου Στήριξης (ΔιΚΠΣ) του ΥΠΕΠΘ και από το Σύμβουλο Διαχείρισης του Επιχειρησιακού Προγράμματος Εκπαίδευσης και Αρχικής Επαγγελματικής Κατάρτισης (ΕΠΕΑΕΚ) οι οποίοι συμπληρώνουν το Δελτίο Ελέγχου Τεχνικών Κριτηρίων και τα συνυποβάλλουν διά του Προέδρου της Επιτροπής Παρακολούθησης του ΕΠΕΑΕΚ με τη γραπτή διαδικασία, για έγκριση στην Ε.Ε. 

Tο Τ.Δ.Ε. για το Ειδικό Σχολείο Σερρών υποβλήθηκε στο ΥΠΕΠΘ από τη Διεύθυνση Τεχνικών Υπηρεσιών της Νομαρχιακής Αυτοδιοίκησης Σερρών (Δ.Τ.Υ.Ν.Α.Σ.) το Δεκέμβριο του '97, χωρίς όμως να έχει αποκτηθεί το οικόπεδο, το οποίο όπως αναφέρεται και στην ερώτηση παραχωρήθηκε τον Φεβρουάριο του 1998. 

Επί πλέον στη Βεβαίωση του φορέα υλοποίησης που συνόδευε το Τεχνικό Δελτίο 'Εργου είχαν "απαλειφθεί" ερωτήματα όπως "έχουν ολοκληρωθεί οι διαδικασίες απόκτησης γης" "έγκριση περιβαλλοντικών όρων" επομένως το Τ.Δ.Ε. και η Β.Φ.Υ. με ελλειπή στοιχεία όπως αυτά αναφέρονται στο έγγραφο ΚΑ/3315/22-12-97 της ΔιΚΠΣ) δεν επέτρεπαν τη συμπλήρωση του ΔΕΕΚΤ και την εν συνεχεία διαβίβασή τους για έγκριση στην Ευρωπαϊκή Επιτροπή. 

3. Η ΔιΚΠΣ του ΥΠΕΠΘ μετά τον επανέλεγχο του υποβληθέντος Τ.Δ.Ε. (παραχώρηση οικοπέδου Φεβρουάριο 1998) επανέρχεται τον Μάρτιο του 1998 (έγγραφο ΚΑ/788/12-03-98 ΔιΚΠΣ) και ζητά: 

α) διευκρίνιση ως προς το είδος του σχολείου που πρόκειται να στεγασθεί, 

β) τον αριθμό απόφασης βάσει της οποίας δεν απαιτείται έγκριση περιβαλλοντικών όρων, 

γ) τον χαρακτηρισμό του οικοπέδου κλπ. 

Ειδικότερα για το είδος του σχολείου που πρόκειται να στεγασθεί στο υπό ανέγερση κτίριο, στο Τ.Δ.Ε. και στη σελίδα "σύντομη αναφορά σκοπιμότητας Ε/Ε" αναφέρεται ότι πρόκειται να μεταστεγασθεί το Ειδικό Σχολείο (Δημοτικό) το Ειδικό Νηπιαγωγείο και το 'Ιδρυμα ΚΑΑΜΕΑ, ενώ στο απόσπασμα του πρακτικού της με αρ. 15 συνεδρίας της Διοικητικής Επιτροπής του Κέντρο Αποκατάστασης Ατόμων με Ειδικές Ανάγκες (ΚΑΑΜΕΑ) αναφέρεται ότι παραχωρείται το οικόπεδο για την ανέγερση κτιρίου Ειδικής Τεχνικής Επαγγελματικής Κατάρτισης. 

Επειδή δεν είχε δοθεί έγγραφη, διευκρινιστική απάντηση από τη Δ.Τ.Υ.Ν.Α. Σερρών που θα υλοποιήσει το έργο, ως προς το είδος του σχολείου, που πρόκειται να στεγασθεί, η ΔιΚΠΣ με το υπ' αριθμ. ΚΑ/1277/27-04-98 έγγραφό της επανερχόμενη ζητά από τη Δ.Τ.Υ.Ν.Α.Σ. διευκρινιστικά-συμπληρωματικά στοιχεία και επισημαίνει ότι μετά την επιλογή του συστήματος "μελέτη-κατασκευή" και την αλλαγή του μελετητή (ΟΣΚ-Δ.Τ.Υ.Ν.Α.Σ.) πρέπει να επανυποβληθεί το Τ.Δ.Ε. 

Μετά την Τεχνική Συνάντηση στις Σέρρες στις 7, 8 Σεπτεμβρίου 1998 μεταξύ υπηρεσιακών παραγόντων της Ν.Α. Σερρών (Τεχνικές Υπηρεσίες) και του ΥΠΕΠΘ, τροποποιήθηκε το Τεχνικό Δελτίο του 'Εργου, για την "Ειδική Τεχνική Επαγγελματική Σχολή Δευτεροβάθμιας Εκπαίδευσης και Ειδικό Δημοτικό Σχολείο Σερρών" με προϋπολογισμό 1.215 εκατ δρχ, και ήδη έχει σταλεί με το αριθ. ΚΑ/3004/23-09-98 έγγραφο του Γενικού Γραμματέα του ΥΠΕΠΘ ως Προέδρου της Ε.Π. του ΕΠΕΑΕΚ για έγκριση στην Ευρωπαϊκή Επιτροπή. 

Το ΥΠΕΠΘ είναι ιδιαίτερα ευαισθητοποιημένο, στο θέμα της εξυπηρέτησης εκπαίδευσης - μόρφωσης και διαβίωσης των ατόμων με ειδικές ανάγκες και ως εκ τούτου στην αναμόρφωση του Προγράμματος του και με την επί πλέον χρηματοδότηση που θα έχει από το Ευρωπαϊκό Ταμείο Περιφερειακής Ανάπτυξης έχει προτείνει την κατασκευή ενός ακόμη Ειδικού Σχολείου (στον Πειραιά), στο δε Ειδικό Σχολείο Σερρών σύμφωνα με το κτιριολογικό πρόγραμμα, το οποίο εκπονήθηκε από τη Διεύθυνση Προγραμματισμού Επιχειρησιακών Ερευνών του ΥΠΕΠΘ προβλέπεται και Οικοτροφείο με αύξηση του προϋπολογισμού του προτεινόμενου 'Εργου. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

3. Στην με αριθμό 338/22/17-7-98 ερώτηση δόθηκε με το υπ' αριθμ. 2240/27-10-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης και Αίτησης Κατάθεσης Εγγράφων με αριθμό πρωτ. 338/22/17-7-98 των Βουλευτών κυρίων Ν. Κωνσταντόπουλου, Ν. Λουλέ και Π. Κουναλάκη, σας γνωρίζουμε τα παρακάτω: 

1. Η ανακατανομή των πόρων του Ευρωπαϊκού Κοινωνικού Ταμείου (ΕΚΤ) στα επί μέρους Επιχειρησιακά Προγράμματα, δεν αποτελεί παρέμβαση της Ευρωπαϊκής 'Ενωσης όπως αναφέρεται στην προαναφερθείσα ερώτηση, έγινε με πρωτοβουλία των ελληνικών αρχών και επιτεύχθηκε από την ελληνική πλευρά μετά από μακρόχρονες και επίπονες προσπάθειες και σε συνεργασία με την Ευρωπαϊκή Επιτροπή, με στόχους όχι μόνο την αποτελεσματικότερη διαχείριση των πόρων του ΕΚΤ αλλά και την αποδοτικότερη για τη χώρα αξιοποίησή τους. Το αποτέλεσμα των συστηματικών αυτών προσπαθειών ήταν η θετική για τη χώρα αποδοχή του αιτήματος της ελληνικής πλευράς περί αύξησης του ποσοστού συμμετοχής των Διαρθρωτικών Ταμείων στο ΚΠΣ, από 66,3% σε 69,2% από τις αρχές του 1998. Από την αύξηση αυτή της κοινοτικής συμμετοχής επέρχεται συνολική αύξηση στο ΚΠΣ της τάξης των 375 δισ. δρχ. 

Οι σχετικές συζητήσεις αναμόρφωσης των παρεμβάσεων που συγχρηματοδοτούνται από το Ευρωπαϊκό Κοινωνικό Ταμείο είχαν ήδη ξεκινήσει από την 6η Επιτροπή Παρακολούθησης (30 και 31/10/97) και οριστικοποιήθηκαν στις 21 Ιουλίου 1998, κατά την 8η συνεδρίαση της Επιτροπής Παρακολούθησης του ΚΠΣ. Οι αποφάσεις αυτές βασίστηκαν στα αποτελέσματα της πορείας υλοποίησης των επί μέρους Προγραμμάτων όπως αυτά αποτυπώνονται: 

1. στις επί μέρους Επιτροπές Παρακολούθησης, 

2. στις Επιτροπές Παρακολούθησης του ΚΠΣ, 

3. στις ενδιάμεσες εκθέσεις αξιολογήσεων 

4. και στην 'Εκθεση αξιολόγησης της πορείας του ΚΠΣ συνολικά. 

Είναι προφανές, όπως άλλωστε προβλέπεται και από τις πάγιες αρχές προγραμματισμού, ότι οι διαδικασίες αναμόρφωσης των Προγραμμάτων με βάση τα δεδομένα της εφαρμογής τους, επιβάλλεται όχι μόνο προκειμένου να γίνουν οι αναγκαίες προσαρμογές με βάση το μεταβαλλόμενο οικονομικό και κοινωνικό περιβάλλον αλλά και για να διασφαλιστεί η αποτελεσματικότερη πορεία υλοποίησής τους. 

'Ηδη κατά την 7η συνεδρίαση της Επιτροπής Παρακολούθησης του ΚΠΣ (27-5-98), όπως αποτυπώνεται στις αντίστοιχες αποφάσεις διαπιστώνεται ότι: "η συνολική εικόνα της υλοποίησης των παρεμβάσεων του ΕΚΤ για τους ανθρώπινους πόρους παραμένει μη ικανοποιητική, παρά τις επιμέρους εξαιρέσεις". Ιδιαιτέρως θετική όμως, εμφανίζεται η πορεία υλοποίησης του ΕΠ "Συνεχιζόμενη Επαγγελματική Κατάρτιση και Προώθηση της Απασχόλησης" εμφανίζοντας για την περίοδο 1994-97 ποσοστό απορρόφησης της δημόσιας δαπάνης ίσο με 87% επί των αντίστοιχων δεσμεύσεων και εμφανίζοντας μια δυναμική εικόνα ειδικότερα για ορισμένα Μέτρα, τα οποία εμφανίζουν υπεραπορροφητικότητα (Μέτρα για την κατάρτιση και προώθηση των απολυομένων ατόμων). Για το ΕΠ "Καταπολέμηση του Αποκλεισμού από την αγορά εργασίας" το αντίστοιχο ποσοστό απορρόφησης εμφανίζεται αρκετά χαμηλότερο, ανερχόμενο σε 24% επί των αντίστοιχων δεσμεύσεων. Παράλληλα και όσον αφορά στην πορεία υλοποίησης του ΕΠ "Εκπαίδευση και Αρχική Επαγγελματική Κατάρτιση" για ορισμένα Μέτρα εμφανίζεται σχετική υστέρηση στην πορεία υλοποίησής τους ενώ επισημαίνεται συστηματικά τόσο από τις αποφάσεις των Επιτροπών Παρακολούθησης του Προγράμματος όσο και από την Πρώτη 'Εκθεση Αξιολόγησης του ΚΠΣ, η ανεπάρκεια των διαθέσιμων πόρων του ΕΤΠΑ (Κεφ.21-16). 

Τα παραπάνω στοιχεία της πορείας υλοποίησης των Προγραμμάτων οι εξελίξεις που σημειώθηκαν στην αγορά εργασίας αλλά και τα δεδομένα της εφαρμοζόμενης εθνικής πολιτικής για την εκπαίδευση και την απασχόληση, όπως αυτή αποτυπώνεται στο Εθνικό Σχέδιο Δράσης για την Απασχόληση έτους 1998 και την πολιτική της Εκπαιδευτικής Μεταρρύθμισης, αποτέλεσαν τη βάση στην οποία στηρίχθηκε η αναμόρφωση των Προγραμμάτων Ανθρωπίνων Πόρων. 

Οι αναμορφώσεις που προωθούνται προσανατολίζονται προς την εξασφάλιση της ορθολογικής και αποτελεσματικής υλοποίησης των Προγραμμάτων στα χρονικά περιθώρια υλοποίησης του ΚΠΣ 1994-99, περιορίζοντας παράγοντες που δημιουργούν διαχειριστικά προβλήματα. Επίσης προσανατολίζονται προς την εξυπηρέτηση των διαμορφωμένων και προβλεπομένων αναγκών της ελληνικής αγοράς εργασίας και των εφαρμοζόμενων πολιτικών εκπαίδευσης στο πλαίσιο πάντα της αρχικής φιλοσοφίας και δομής των υλοποιούμενων Προγραμμάτων. 

Ως προς το περιεχόμενο της αναμόρφωσης αυτής, ενισχύονται παλαιές δράσεις και προωθούνται νέες που ανταποκρίνονται στις νέες διαμορφούμενες ανάγκες. Ειδικότερα η συνολική δημόσια δαπάνη του ΕΠ "Συνεχιζόμενη επαγ. Κατάρτιση και προώθηση της Απασχόλησης" αυξάνεται κατά 87,7 δισ. δρχ. με στόχο την ενίσχυση των δράσεων για την πρόληψη της ανεργίας και την αύξηση της απασχόλησης καθώς και για την ισότητα των ευκαιριών. Οι νέες δράσεις απευθύνονται κυρίως σε νέους και μακροχρόνια ανέργους και νέα ζευγάρια και εντάσσονται στο Εθνικό Σχέδιο Δράσης για την Απασχόληση. 

Αναλυτικότερα οι νέες δράσεις που προωθούνται είναι: 

. εκατό (100) βρεφονηπιακοί σταθμοί και κέντρα δημιουργικής απασχόλησης παιδιών 

. εκατό (100) κέντρα κοινωνικής μέριμνας στο πλαίσιο του προγράμματος "Βοήθεια στο σπίτι" 

. το πρόγραμμα εργασιακής εμπειρίας για νέους ανέργους πτυχιούχους 

. η χρηματοδότηση σημαντικού μέρους του Εθνικού Προγράμματος "Νέοι στην ενεργό ζωή" που αφορά στην προώθηση στην απασχόληση 200.000 νέων ανέργων ως το 2000. 

Η συνολική δημόσια δαπάνη του ΕΠ "Καταπολέμηση του αποκλεισμού από την αγορά εργασίας" μειώνεται κατά 23,5 δισ. δρχ. προς όφελος του Προγράμματος της Συνεχιζόμενης Κατάρτισης, λόγω αφ' ενός της σχετικής καθυστέρησης υλοποίησής του εξαιτίας της έλλειψης υποδομών που τώρα δημιουργούνται, αφ' ετέρου λόγω των άμεσων και πρόσθετων νέων αναγκών που προέκυψαν στο Πρόγραμμα Συνεχιζόμενης Κατάρτισης με την υιοθέτηση του Εθνικού Προγράμματος Δράσης για την Απασχόληση. Η σχετική μείωση δεν αναμένεται να επιφέρει προβλήματα στην πορεία εφαρμογής του Προγράμματος επειδή ουσιαστικά τώρα ολοκληρώθηκε η προετοιμασία των δομών που θα επιτρέψουν την ομαλή υλοποίησή του. 

Εφόσον στη συνέχεια διαπιστωθεί ανάγκη πρόσθετων πόρων στο Πρόγραμμα "Καταπολέμηση του Αποκλεισμού από την αγορά εργασίας" η Επιτροπή Παρακολούθησης του ΚΠΣ, θα εξετάσει την ενίσχυση του Προγράμματος. 

'Οσον αφορά στο Πρόγραμμα 'Εκπαίδευση και Αρχική Κατάρτιση" αποφασίστηκε σχετική μείωση των πόρων της κοινοτικής συνδρομής του ΕΚΤ και ανακατανομή πόρων μεταξύ ΕΚΤ και ΕΤΠΑ εντός του Προγράμματος, προκειμένου να υλοποιηθούν νέες δράσεις που συνδέονται με την εκπαιδευτική μεταρρύθμιση, όπως το Ενιαίο Λύκειο και η ανοικτή πρόσβαση στην τριτοβάθμια εκπαίδευση. Αναγνωρίστηκαν τα βήματα προόδου του Προγράμματος καθώς και η ανάγκη να ενισχυθούν περαιτέρω οι ενέργειες υποδομών και εκπαιδευτικού εξοπλισμού. Στο πλαίσιο αυτό συμφωνήθηκε με την Ευρωπαϊκή Επιτροπή η επιλεξιμότητα για χρηματοδότηση από το ΕΤΠΑ των υποδομών πρωτοβάθμιας εκπαίδευσης καθώς και πάσης φύσεως εκπαιδευτικός εξοπλισμός. Η εκτιμώμενη μεταβολή της συνολικής δημόσιας δαπάνης για το Πρόγραμμα ανέρχεται σε αύξηση κατά 8 δισ. δρχ. 

Οι συνολικά εκτιμώμενες μεταβολές της συνολικής δημόσιας δαπάνης σε δραχμές, που προαναφέρθηκαν για τα επί μέρους Επιχειρησιακά Προγράμματα προκύπτουν από: 

. τις μεταβολές της Κοινοτικής συνδρομής 

. την αναπροσαρμογή της ισοτιμίας της δραχμής στα αναπορρόφητα ποσά των ετών 1998,1999 (κατά συνέπεια υψηλά αναπορρόφητα ποσά υπερκαλύπτουν ενδεχόμενες μειώσεις της κοινοτικής συνδρομής) 

. την αύξηση του ποσοστού συμμετοχής της Κοινοτικής συνδρομής για το ΕΚΤ από 75% σε 80% για τα έτη 1998,1999. 

Πέραν των παραπάνω μεταβολών από τις ανακατανομές της Κοινοτικής συνδρομής του ΕΚΤ, προκύπτει ποσόν ύψους 37.400 χιλ. ECU's , το οποίο διατίθεται για δράσεις του Γεωργικού Ταμείου (20 εκατ ECU's), για την ενίσχυση του προγράμματος του ΟΑΣΑ για την προμήθεια λεωφορείων με χρήση φυσικού αερίου (20,4 εκατ. ECU's) καθώς και για δράσεις Τεχνικής Βοήθειας (10 εκατ ECU's). 

2. 'Οσον αφορά στα ποσά του πληθωριστή του ΕΚΤ σε εκατ. ECU's των ετών 1995,1996 και 1997 έχουν κατανεμηθεί ως ακολούθως: 

Επιχειρ/κό

Πρόγραμμα
 Πληθωρ. 1995, σε εκ. Ecu's (1 Ecu = 302 δρχ.)
 Πληθωρ. 1996, σε εκ. Ecu's (1 Ecu = 306 δρχ.)
 Πληθωρ. 1997, σε εκ. Ecu's (1 Ecu = 309 δρχ.)
 ΣΥΝΟΛΟ εκ. Ecu's
 
Συνεχιζόμενη 

Επαγγελματική 

Κατάρτιση
  

6
  

35
  
  

41 
 
Καταπολέμηση 

Του Κοινωνικού 

Αποκλεισμού
  

8
  
  
  

6
 
Εκπαίδευση και 

Αρχική 

Επαγγελματική 

Κατάρτιση
  

 

25,6
  
  
  

 

25,6
 
Περιφερειακά 

Επιχειρησιακά 

Προγράμματα 

(ΤΣΑ)
  
  
  

 

6
  

 

6 
 
Ταχυδρομεία
 3
  
  
 3
 
ΣΥΝΟΛΟ
 42,6
 35
 6
 83,6
 

Το αντίστοιχο δραχμικό ύψος του πληθωριστή υπολογίζεται με τις κατ' έτος μέσες ισοτιμίες, που επισημαίνονται στον παραπάνω πίνακα. 

3. Ακολούθως επισυνάπτονται πίνακες, στους οποίους αποτυπώνεται η απορροφητικότητα των πόρων του ΕΚΤ κατά Τομεακό ή Περιφερειακό Πρόγραμμα καθώς και συγκεντρωτικοί πίνακες απορροφητικότητας του ΕΚΤ, για την περίοδο από 1-1-1994 μέχρι 30-4-98. 

Ο Υφυπουργός 

Χ. ΠΑΧΤΑΣ" 

4. Στην με αριθμό 710/44/30-7-98 ερώτηση και ΑΚΕ δόθηκε με το υπ' αριθμ. 2142/27-10-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της υπ' αριθμ. 710/44/30-7-98 ερώτησης και αίτησης κατάθεσης εγγράφων που κατέθεσαν στη Βουλή, οι Βουλευτές κύριοι Ορ. Κολοζώφ και Χαρ. Αγγουράκης σχετικά με τις αμοιβές και τα ασφαλιστικά δικαιώματα των τεχνικών που εργάζονται στο Πολεμικό Ναυτικό σας γνωρίζουμε τα εξής: 

Α. Για τη βελτίωση των συνθηκών εργασίας σε όλους τους χώρους, η υπηρεσία λαμβάνει τα προβλεπόμενα από την κείμενη νομοθεσία μέτρα ώστε να προλαμβάνονται και ν' αποφεύγονται στο μέτρο του δυνατού τα εργατικά ατυχήματα. Να σημειωθεί μάλιστα ότι για την προστασία της ζωής και της υγείας των εργαζομένων, λειτουργούν στις μεγάλες επισκευαστικές μονάδες επιτροπές υγιεινής και ασφάλειας. 

Β. Οι μόνιμοι πολιτικοί υπάλληλοι τεχνικών ειδικοτήτων του ΓΕΝ αμοίβονται σύμφωνα με τις διατάξεις του ν. 2470/97 (ΦΕΚ Αρ. 4Ο/21-3-97 τ.Α'), του οποίου οι ρυθμίσεις ισχύουν για τους μόνιμους υπαλλήλους των δημοσίων υπηρεσιών, συμπεριλαμβανομένων και εκείνων των τεχνικών ειδικοτήτων. 

Οι αποδοχές προσωπικού με Σχέση Εργασίας Ιδιωτικού Δικαίου (ΣΕΙΔ) που εργάζονται στο Πολεμικό Ναυτικό, καθώς και στον ιδιωτικό τομέα, ρυθμίζονται από διαφορετικό νομικό πλαίσιο εκείνου που ισχύει για μόνιμους υπαλλήλους (συλλογικές συμβάσεις, διαιτητικές αποφάσεις κ.λπ.). 

Πλέον των ανωτέρω, για την πολιτική μισθών, συντάξεων και πάσης φύσεως απολαβών και αποζημιώσεων των δημοσίων υπαλλήλων, αρμόδιο είναι το Υπουργείο Οικονομικών. 

Γ. Σας καταθέτουμε επίσης πίνακα μεταβολών προσωπικού τεχνικών ειδικοτήτων του ΥΕΘΑ/ΓΕΝ από 1988-1998, στον οποίο αναφέρεται ο αριθμός των μονίμων υπαλλήλων και ο αριθμός των υπαλλήλων ΣΕΙΔ. 

Σχετικά μάλιστα με τις εμφανιζόμενες στον επισυναπτόμενο πίνακα μεταβολές του τεχνικού προσωπικού, που παρουσιάζουν πτωτική τάση, αυτές οφείλονται σε αποχωρήσεις του προσωπικού λόγω παραιτήσεων - συνταξιοδοτήσεων (μέσος όρος αποχωρήσεων ετησίως 60 άτομα) πλην των ετών 1992 και 1997 όπου παρατηρείται μηδενική σχεδόν μεταβολή, λόγω των μετατάξεων που διενεργήθηκαν, σύμφωνα με το άρθρο 58 του ν. 1943/91 και αυτών από τα "ΕΛΛΗΝΙΚΑ ΝΑΥΠΗΓΕΙΑ Α.Ε." και "ΝΑΥΠΗΓΕΙΑ ΕΛΕΥΣΙΝΑΣ Α.Ε." (ν. 2367/95, ν. 2446/96 και ν. 24Ι4/96). 

Να σημειωθεί ότι δεν υπάρχουν στοιχεία για τους τεχνικούς που απασχολούν οι ιδιωτικές εταιρείες. Είναι γεγονός ότι το Πολεμικό Ναυτικό αναθέτει εργολαβίες σε ιδιώτες για συγκεκριμένες εργασίες, χωρίς όμως να τηρεί τέτοιου είδους στοιχεία, παρά μόνο για το χρόνο αποπεράτωσης του ανατεθέντος έργου και τις διατιθέμενες πιστώσεις. 

Ο Υπουργός 

Α.Α. ΤΣΟΧΑΤΖΟΠΟΥΛΟΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

5. Στην με αριθμό 2914/141/7-10-98 ερώτηση και ΑΚΕ δόθηκε με το υπ' αριθμ. 2569/30-10-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης/αίτησης κατάθεσης εγγράφου με αριθμό 2914/141/7-10-98 που κατέθεσαν στη Βουλή οι Βουλευτές κύριοι Μήτσος Κωστόπουλος, Στρατής Κόρακας και Μπάμπης Αγγουράκης σας πληροφορούμε ότι η ασφάλεια των πτήσεων στην Ελλάδα είναι υψηλού επιπέδου και τηρούνται όλα τα προβλεπόμενα τόσον από τους εσωτερικούς όσον και από τους διεθνείς κανονισμούς. 

Προς ενημέρωση των κυρίων Βουλευτών καταθέτουμε και τα αιτηθέντα έγγραφα-στοιχεία, καθώς και την με αριθμ. πρωτ. Δ1/Δ/42499/2161/8-1Ο-98 απόφαση του Υπουργού Μεταφορών και Επικοινωνιών με την οποία ανακλήθηκε η άδεια εκμετάλλευσης της εταιρείας "Princess Airlines" για τους λόγους που περιγράφονται στο προοίμιο. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

6. Στην με αριθμό 417/28/20-7-98 ερώτηση και ΑΚΕ δόθηκε με το υπ' αριθμ. 4901Β/1-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση και ΑΚΕ με αριθμό 417/28 που κατατέθηκε στις 20-7-98 από το Βουλευτή κ. Ευάγγελο Αποστόλου και σε συνέχεια του υπ' αριθ. 4194Β εγγράφου μας που σε αντίγραφο επισυνάπτουμε, σας πληροφορούμε ότι η μοναδική έγκριση περιβαλλοντικών όρων που χορηγήθηκε από τη Δ/νση Περιβαλλοντικού Σχεδιασμού του ΥΠΕΧΩΔΕ για αργιλοληψία στο Ληλάντιο Πεδίο ανακλήθηκε και σας καταθέτουμε τα αιτηθέντα στοιχεία. 

Σας στέλνουμε επίσης τα υπ' αριθ. 109645/6-7-98 ΥΠΕΧΩΔΕ και 2050/23-7-98 Περιφέρειας Στερεάς Ελλάδας έγγραφα με τα οποία, και πρόσφατα, έχουν δοθεί συγκεκριμένες οδηγίες - συστάσεις -προς τις Υπηρεσίες της Νομαρχιακής Αυτοδιοίκησης Ευβοίας για την πρόληψη διακοπή και πάταξη κάθε άναρχης αργιλοληψίας στην περιοχή του Ληλάντιου Πεδίου. 

Ο Υπουργός 

Κ. ΛΑΛΙΩΤΗΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

7. Στην με αριθμό 2162/81/11-9-98 ερώτηση και ΑΚΕ δόθηκε με το υπ' αριθμ. 5077Β/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 2162/81 που κατατέθηκε στις 11-9-98 από το Βουλευτή κ. Γεώργιο Τρυφωνίδη σας γνωρίζουμε τα εξής: 

Η Ευρωπαϊκή 'Ενωση με την οδηγία 91/692 ξεκίνησε μια διαδικασία εξορθολογισμού και τυποποίησης των τομεακών εκθέσεων που αφορούν το περιβάλλον, ώστε να επιβοηθηθούν τα Κράτη - Μέλη στη συμπλήρωση των Εθνικών τους Εκθέσεων - ερωτηματολόγια για τις οδηγίες των νερών, των αποβλήτων, της ατμοσφαιρικής ρύπανσης. 

Στο πλαίσο της οδηγίας αυτής η Ευρωπαϊκή 'Ενωση κατάρτισε Ερωτηματολόγια και καλούσε τα Κράτη - Μέλη να τα συμπληρώσουν. Το ΥΠΕΧΩΔΕ για την υλοποίηση των προαναφερομένων συγκάλεσε συσκέψεις με τους συναρμοδίους φορείς και μέχρι σήμερα έχει υποβάλλει: 

1) 'Εκθεση και συμπληρωμένα ερωτηματολόγια για Νερά (α.π. ΥΠΕΧΩΔΕ 19773/1639/22-7-98 προς Υπουργείο Εξωτερικών - επισυνάπτεται σε φωτοαντίγραφο). 

2) 'Εκθεση και συμπληρωμένα ερωτηματολόγια για την Ατμόσφαιρα (α.π. ΥΠΕΧΩΔΕ 19776/1489/27-7-98 προς Υπουργείο Εξωτερικών - επισυνάπτεται σε φωτοαντίγραφο). 

3) Δεν έχει υποβάλλει μέχρι σήμερα συμπληρωμένα ερωτηματολόγια - έκθεση για τα Απόβλητα. 

Σημειώνεται ότι βάσει των χρονοδιαγραμμάτων της Ευρωπαϊκής 'Ενωσης η ημερομηνία υποβολής των ερωτηματολογίων - εκθέσεων για τα Στερεά Απόβλητα ήταν Ιούνιος 1998. 

Η καθυστέρηση στην υποβολή των ερωτηματολογίων και της έκθεσης οφείλεται στο ότι: 

Κατά τα έτη 1996 και 1997 έγινε η προσαρμογή της Ελληνικής Νομοθεσίας με τις οδηγίες της Ευρωπαϊκής Ενωσης. Συγκεκριμένα: 

- Το ΥΠΕΧΩΔΕ με την ΚΥΑ 69728/1996 (ΦΕΚ 358 Β) εναρμόνισε την Ελληνική Νομοθεσία με την οδηγία 75/442 ΕΟΚ όπως και με την τροποποίησή της 91/156 Ε.Ε. 

- Με την ΚΥΑ 113944/1997 (ΦΕΚ 1016Β) καθόρισε τις γενικές κατευθύνσεις της πολιτικής της διαχείρισης των στερεών αποβλήτων στο πλαίσιο του Εθνικού Σχεδιασμού. 

- Με την ΚΥΑ 114218/1997 (ΦΕΚ 1016Β) κατάρτισε το πλαίσιο Προδιαγραφών και γενικών Προγραμμάτων Διαχείρισης Στερεών Αποβλήτων. 

- Ακόμη με την ΚΥΑ 19396/1546/1997 (ΦΕΚ 604Β) έχει εναρμονισθεί η Ελληνική Νομοθεσία με την οδηγία 91/689 που καθορίζει το πλαίσιο διαχείρισης και τον κατάλογο επικίνδυνων αποβλήτων . 

Σχετικά με την οδηγία 94/62 ΕΟΚ που αφορά τους τρόπους διαχείρισης συσκευασιών, το ΥΠΕΧΩΔΕ έχει αποστείλει στην Ευρωπαϊκή 'Ενωση σχέδιο νόμου που αφορά "τα Μέτρα και τους 'Ορους για την Εναλλακτική Διαχείριση των Συσκευασιών και άλλων προϊόντων" και "την ίδρυση Εθνικού Οργανισμού Εναλλακτικής Διαχείρισης" για την έκφραση γνώμης, διότι σύμφωνα με την οδηγία 83/89 για την τυποποίηση προϊόντων, πρέπει το σχέδιο νόμου να μην έρχεται σε αντίθεση με άλλες πολιτικές. 

Με βάση το πιο πάνω νομοθετικό πλαίσιο, το ΥΠΕΧΩΔΕ προκειμένου να εξειδικεύσει τον Εθνικό Σχεδιασμό χρηματοδότησε το σύνολο σχεδόν των νομαρχιακών αυτοδιοικήσεων για την εκπόνηση των επί μέρους σχεδιασμών. Η ανταπόκριση των νομαρχιακών αυτοδιοικήσεων υπήρξε θετική. 

Το ΥΠΕΧΩΔΕ λαμβάνοντας υπόψη τους επί μέρους σχεδιασμούς όπως αυτοί έχουν εκπονηθεί με βάση το πλαίσιο των κατευθύνσεων και προδιαγραφών και καταγράφουν τις τοπικές, οικονομικές και κοινωνικές συνθήκες, εκπονεί τον Εθνικό Σχεδιασμό. Ο σχεδιασμός αυτός έχει ολοκληρωθεί και θα αποσταλεί σύντομα στις αρμόδιες υπηρεσίες της Ευρωπαϊκής 'Ενωσης. 

Πρέπει να σημειωθεί ότι ο Εθνικός Σχεδιασμός περιλαμβάνει αναλυτικά την υφιστάμενη κατάσταση, τα έργα που έχουν πραγματοποιηθεί, τα έργα που έχουν εγκριθεί και βρίσκονται στο στάδιο της υλοποίησης και τέλος κατάλογο των προγραμμάτων που εκτελούνται σε Εθνικό Επίπεδο. 

Ο Υπουργός 

Κ. ΛΑΛΙΩΤΗΣ" 

8. Στην με αριθμό 2829/137/5-10-98 ερώτηση και ΑΚΕ δόθηκε με το υπ' αριθμ. 55/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης και αίτησης κατάθεσης εγγράφων 2829/137/5-10-98 που κατέθεσε ο Βουλευτής κ. Ν. Νικολόπουλος, σας γνωρίζουμε τα εξής: 

Η διάθεση των Δοκίμων Ανθυποπυραγών σε πυροσβεστικούς Σταθμούς της Διοίκησης Αθηνών από 15-9-1998, για εκτέλεση υπηρεσίας, έγινε στα πλαίσια της πρακτικής τους εκπαίδευσης, όχι με προφορική διαταγή, αλλά κατόπιν της 36073 Φ.400.23 από 14-9-1998 έγγραφης διαταγής τους Αρχηγού Πυροσβεστικού Σώματος, φωτοαντίγραφο της οποίας σας καταθέτουμε. 

Η διαταγή αυτή είναι σύμφωνη με τον ισχύοντα Κανονισμό Εκπαίδευσης της Πυροσβεστικής Ακαδημίας και συγκεκριμένα με το άρθρο 146 παρ. 4 του π.δ. 174/1983, όπου αναφέρεται ότι οι Δόκιμοι με σκοπό και την πρακτική τους άσκηση, με διαταγή του Αρχηγού Πυροσβεστικού Σώματος, διατίθενται σε Υπηρεσίες του λεκανοπεδίου Αττικής για εκτέλεση μάχιμης υπηρεσίας, σε περίπτωση που οι υπηρεσιακές ανάγκες το επιβάλλουν. 

Για την ανωτέρω διαταγή, που όπως προαναφέρεται, εκδόθηκε σε εφαρμογή του π.δ. 174/1983, οι διατάξεις του οποίου καθορίζουν με σαφήνεια το πλαίσιο της εκπαίδευσης στην Πυροσβεστική Ακαδημία και η εφαρμογή τους είναι υποχρεωτική, για όλους τους υπηρετούντες στο Σώμα, δεν απαιτείται γνωμοδότηση του Τμήματος Νομικών Υποθέσεων του Αρχηγείου. 

Επομένως, για το θέμα, αυτή είναι η αλήθεια και κάθε αντίθετος ισχυρισμός στερείται ουσιαστικού και νομικού ερείσματος. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

9. Στην με αριθμό 2914/141/7-10-98 και ΑΚΕ ερώτηση δόθηκε με το υπ' αριθμ. 16/27-10-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης και αίτησης κατάθεσης εγγράφων 2914/141/7-10-1998 των Βουλευτών κυρίων Μήτσου Κωστόπουλου, Στρατή Κόρακα και Μπάμπη Αγγουράκη, που κατατέθηκε στη Βουλή των Ελλήνων, όσον αφορά τη δική μας αρμοδιότητα, σας γνωρίζουμε τα κάτωθι: 

Αναφορικά με τις οφειλές προς το Δημόσιο της εταιρείας Α.Ε. ΑΕΡΟΠΟΡΙΚΕΣ ΕΠΙΧΕΙΡΗΣΕΙΣ Τ & G (VENUS AIRLINES) επισυνάπτονται αναλυτικός πίνακας χρεών και συγκεντρωτικός πίνακας από την Δ.Ο.Υ. ΦΑΕ Πειραιά, στην οποία είναι βεβαιωμένες οι οφειλές της ανωτέρω εταιρείας. 

Αναφορικά με την απαγόρευση εξόδου από τη Χώρα του κυρίου Καραμπάτη, επισυνάπτονται επικυρωμένη φωτοτυπία του αριθμ. 23119/21-10-1998 εγγράφου της Δ.Ο.Υ. ΦΑΕ Πειραιά από το οποίο προκύπτει ότι η Δ.Ο.Υ., έχει ζητήσει πλήρη στοιχεία ταυτότητας από την ΥΠΕΑ προκειμένου να ζητηθεί η απαγόρευση εξόδου από τη Χώρα του κυρίου Θ. Καραμπάτη από τη Διεύθυνση Κρατικής Ασφάλειας. 

Ο Υφυπουργός 

ΓΕΩΡΓΙΟΣ ΔΡΥΣ" 

Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

10. Στην με αριθμό 2566/127/25-9-98 ερώτηση και ΑΚΕ δόθηκε με το υπ' αριθμ. 37175/27-10-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης/ΑΚΕ 2566/127/25.9.98 που κατέθεσε ο Βουλευτής κ. Δ. Κωστόπουλος, σας γνωρίζουμε τα ακόλουθα: 

α. Για την υπαγωγή στο ν. 26Ο1/98 των εταιρειών "ΑΘΗΝΑΙΚΗ ΒΙΟΜΗΧΑΝΙΑ ΑΦΡΩΔΟΥΣ Α.Ε", "ΔΙΑΣΤΑΣΗ Α.Β.Ε.Ε", "ΧΗΤΟΣ Α.Β.Ε.Ε" και "ΧΑΡΑΛΑΜΠΟΣ ΔΗΜΗΤΡΑΚΑΣ Α.Β.Ε.Ε" σχετικά με τη σύνταξη της απαραίτητης τεχνικοοικονομικής μελέτης των προτεινομένων επενδυτικών προτάσεών τους, έγινε, όπως και για όλες τις προταθείσες επενδύσεις εταιρειών για ένταξη στο νόμο, χρήση της παραγράφου 2, εδαφ. (β) του άρθρου 8 του ν. 26Ο1/98, σύμφωνα με το οποίο "η οικονομική προμελέτη που συνοδεύει την αίτηση υπαγωγής στις ενισχύσεις επιχορήγησης ή και επιδότησης τόκων ή και επιδότησης χρηματοδοτικής μίσθωσης, προκειμένου για επενδύσεις ή/και προγράμματα χρηματοδοτικής μίσθωσης εξοπλισμού ή επιχειρηματικά σχέδια, συνολικού κόστους άνω των ογδόντα εκατομμυρίων (80.000.000) δρχ., υπογράφεται από οικονομολόγο μέλος του Οικονομικού Επιμελητηρίου της Ελλάδος (ΟΕΕ) ή αντίστοιχου Οργανισμού Κράτους - Μέλους της Ευρωπαϊκής 'Ενωσης. Αιτήσεις υπαγωγής που δεν πληρούν την προϋπόθεση αυτή δεν εξετάζονται και τίθενται στο αρχείο". 

β. Η τεχνικοοικονομική μελέτη των τεσσάρων εταιρειών που αναφέρονται στο ερώτημα, έχει ανατεθεί στο γραφείο του κ. Π. Κοραή "FΟRUΜ Μanagement Cοnsultants". Αναλυτικότερα: 

1. ΑΘΗΝΑΙΚΗ ΒΙΟΜΗΧΑΝΙΑ ΑΦΡΩΔΟΥΣ Α.Ε.: Η μελέτη έχει υπογραφεί από τους Ιωσήφ Λ. Δαβή Οικονομολόγο (μέλος του ΟΕΕ) και Ιωάννη Αλεξόπουλο Μηχ/ λόγο Μηχανικό. 

2. ΔΙΑΣΤΑΣΗ Α.Β.Ε.Ε.: Η μελέτη έχει υπογραφεί από τους Χρήστο Μιχαηλίδη, Οικονομολόγο (μέλος του ΟΕΕ) και Ιωάννη Αλεξόπουλο, Μηχ/λόγο Μηχανικό. 

3. ΧΗΤΟΣ Α.Β.Ε.Ε.: Η μελέτη έχει υπογραφεί από τους Χρήστο Μιχαηλίδη, Οικονομολόγο (μέλος του ΟΕΕ) και Μιχάλη Κοραή, Πολιτικό Μηχανικό. 

4. ΧΑΡΑΛΑΜΠΟΣ ΔΗΜΗΤΡΑΚΑΣ Α.Β.Ε.Ε.: Η μελέτη έχει υπογραφεί από τους Ιωσήφ Δαβή, Οικονομολόγο (μέλος του ΟΕΕ) και Γεώργιο Γρηγορόπουλο, Χημικό Μηχανικό. 

γ. Από τα παραπάνω συνάγεται ότι έχουν τηρηθεί οι προϋποθέσεις που θέτει ο ν. 2601/98 ώστε να εξασφαλίζεται η νομιμότητα της διαδικασίας εξέτασης των τεσσάρων προτάσεων που αναφέρονται στην ερώτηση. 

Ως εκ τούτου δεν διαφαίνεται να συντρέχει λόγος αποστολής στον αρμόδιο εισαγγελέα σχετικού φακέλου ή ενημέρωσης των επιχειρήσεων, δεδομένου ότι οι μελέτες έχουν υπογραφεί από Οικονολόγους, μέλη του ΟΕΕ, εκτός κ. Π. Κοραή. 

δ. Συνημμένα σας στέλνουμε σχετικά με την υπόθεση στοιχεία. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ"). 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 5 Φεβρουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν. Βουλής) 

1. Η με αριθμό 561/2-2-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη, προς τον Υπουργό Γεωργίας, σχετικά με τις προθέσεις της Κυβέρνησης για ρύθμιση των αγροτικών χρεών, μείωση των επιτοκίων χορηγήσεων κλπ. 

2. Η με αριθμό 563/2-2-99 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου, προς τον Υπουργό Υγείας και Πρόνοιας, σχετικά με την αναστολή λειτουργιών στο Λαϊκό Νοσοκομείο, την καταβολή των δεδουλευμένων και των εφημεριών στους εργαζόμενους κλπ. 

3. Η με αριθμό 571/3-2-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου, προς τον Υπουργό Δικαιοσύνης, σχετικά με τις προθέσεις του Υπουργείου να σταματήσουν οι δικαστικές διώξεις των κατοίκων της περιοχής του Στρυμονικού Κόλπου, για τις διαμαρτυρίες τους, λόγω εγκατάστασης της υδρομεταλλουργίας χρυσού TVX GOLD στην Ολυμπιάδα. 

4. Η με αριθμό 569/3-2-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ, προς τον Υπουργό Υγείας και Πρόνοιας, σχετικά με τη λήψη των απαραίτητων μέτρων για την προληπτική αντιμετώπιση λοιμωδών νοσημάτων στους Κούρδους της πλατείας Ελευθερίας. 

5. Η με αριθμό 564/3-2-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστάσιου Ιντζέ προς την Υπουργό Ανάπτυξης, σχετικά με τη λήψη μέτρων συνέχισης της λειτουργίας του συγκροτήματος "Πόρτο Καρράς" στη Χαλκιδική, τη διασφάλιση των θέσεων εργασίας κλπ. 

6. Η με αριθμό 558/1-2-99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τον Υπουργό Γεωργίας, σχετικά με τη λήψη των αναγκαίων μέτρων αντιμετώπισης των προβλημάτων των παραγωγών εσπεριδοειδών." 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 528/28-1-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Χρήστου Σμυρλή-Λιακατά προς τον Υπουργό Γεωργίας, σχετικά με την επανεξέταση απόφασης του Υπουργείου, που αφορά τον τρόπο χορήγησης της κοινοτικής επιδότησης για το λάδι κλπ. 

Η επίκαιρη ερώτηση του κ. Χρήστου Σμυρλή-Λιακατά, έχει ως εξής: 

"Ο αγροτικός κόσμος της Αιτωλοακαρνανίας και περιχώρων είναι αγανακτισμένος και οργισμένος με την πρόσφατη απόφαση του Υπουργείου Γεωργίας (Νο 14726/11-12-98). 

Είναι φανερή και γενική η εντύπωση των ελαιοπαραγωγών τόσο για το περιεχόμενο, όσο και για το σκεπτικό αυτής της αποφάσεως. 

Είναι δε φανερά τα δυσμενή αποτελέσματα που θα προκύψουν από αυτήν τη διαδικασία, τόσο για τον αγροτικό κόσμο, όσο και για την υπόλοιπη ελληνική κοινωνία. 

Παρακάτω παραθέτω μερικά προβλήματα που δημιουργεί μέχρι στιγμής η παραπάνω απόφαση. 

1. Η απόφαση εκδόθηκε την 11-12-98, γεγονός που σημαίνει ότι είχε συλλεγεί και πωληθεί το 90% της ελαιοπαραγωγής με συνέπεια η ποσότητα αυτή να μην δύναται να επιδοτηθεί λόγω ελλείψεως στοιχείων, τιμολόγιο κλπ. 

2. Η τιμή αγοράς από τον έμπορο σύμφωνα με τα ισχύοντα είναι χαμηλή. 

3. Η τιμή πώλησης στο καταναλωτικό κοινό θα είναι πολύ ακριβότερη, από αυτήν που προσφέρει σήμερα ο παραγωγός. 

4. Η ποιότητα του λαδιού θα είναι πολύ υποβαθμισμένη. 

5. Ποιος θα λάβει τη σχετική ενίσχυση της επιδοτήσεως, δεδομένου ότι ο εργάτης που συνέλεξε τις ελιές είχε συμφωνήσει ως αμοιβή το ήμισυ της παραγωγής του λαδιού; 

6. Η πώληση του ελαιολάδου μέσω του εμπόρου θα έχει αναμφισβητήτως ως συνέπεια την εκτίναξη της τιμής του ελαιολάδου. 

Για όλα τα παραπάνω ερωτάται ο κύριος Υπουργός: 

Προτίθεται να τροποποιήσει την παραπάνω απόφαση, προκειμένου να διαφυλαχτούν τα ελάχιστα δικαιώματα του αγροτικού κόσμου που ασχολείται με την ελαιοπαραγωγή;". 

Ο Υφυπουργός Γεωργίας, κ. Κ. Βρεττός, έχει τον λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

'Οπως γνωρίζετε, κύριε συνάδελφε, ο κανονισμός οργάνωσης αγοράς του ελαιολάδου άλλαξε τον τελευταίο χρόνο μετά από πρόσφατη αλλαγή του στην Ευρωπαϊκή 'Ενωση και έτσι παρέστη ανάγκη να ενημερώσουμε τον κόσμο με βάση το νέο κανονισμό και βγήκε πράγματι καθυστερημένα μια εγκύκλιος, η οποία διατύπωνε τις διαδικασίες βάσει των οποίων ο παραγωγός τελικά θα έπαιρνε την ενίσχυσή του. 

Με την εγκύκλιο αυτή, μέχρι διακόσια κιλά λάδι δεν χρειαζόταν να υπάρχει κανένα παραστατικό. Από διακόσια μέχρι πεντακόσια κιλά λάδι έπρεπε να υπάρχει καταγραφή σε ένα βιβλίο, χωρίς πρόσθετα δικαιολογητικά, τιμολόγια κλπ. και μετά από πεντακόσια κιλά θα απαιτούντο τιμολόγια. 

Επειδή αυτό δημιουργούσε κάποια προβλήματα σε αγρότες παραγωγούς ελαιολάδου, οι οποίοι ήταν δύσκολο να διατηρήσουν τιμολόγια, με νέα εγκύκλιο, η οποία βγήκε ένα μήνα αργότερα, δηλαδή, στις 29 Ιανουαρίου 1999 και για πάνω από πεντακόσια κιλά μπορεί κανείς να δηλώσει το λάδι, καταγράφοντάς το βέβαια σε ένα βιβλίο. Και παράλληλα να συνυποβάλει όσα δικαιολογητικά διαθέτει. Νομίζω ότι με αυτό αντιμετωπίζεται το πρόβλημα το οποίο τίθεται. 

Τώρα γενικότερα για το θέμα του λαδιού δεν νομίζω ότι αυτή η εγκύκλιος και ιδιαίτερα ο καινούριος κανονισμός οργάνωσης αγοράς του ελαιολάδου έχει καμιά σχέση με το θέμα των τιμών. Αυτό είναι κάτι που διαμορφώνεται στο εμπόριο, στην ελεύθερη προσφορά και ζήτηση. Ούτε επίσης είναι υποχρεωμένος, για να πάρει την επιδότηση ο παραγωγός, να το πουλήσει σε έμπορο. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βρεττό. 

Ορίστε, κύριε Σμυρλή, έχετε το λόγο για δυο λεπτά να αναπτύξετε την επίκαιρη ερώτησή σας. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Ναι, κύριε Πρόεδρε. 

Ευχαριστώ για την κατ' αρχήν απάντηση την οποία μου δίνει ο κύριος Υφυπουργός. Αναγνωρίζοντας ότι η εγκύκλιος, η οποία βγήκε από τις διευθύνσεις γεωργίας των νομαρχιακών διοικήσεων κατόπιν εντολής προφανώς του Υπουργείου Γεωργίας, ήταν αρκετά καθυστερημένη σε σχέση με τη φετινή ελαιοκομική περίοδο και οπωσδήποτε δεν απαντούσε σε μια πραγματικότητα την οποία ζει ο ελαιοπαραγωγός και η πραγματικότητα διακίνησης αυτού του προϊόντος της ελιάς αλλά και του ελαιολάδου. 

Εάν πραγματικά έχει υπάρξει διορθωτική απόφαση, θα παρακαλούσα τον κύριο Υπουργό να την καταθέσει για να μπορέσουμε να την έχουμε στα Πρακτικά της Βουλής. Αλλά ταυτόχρονα με αφορμή ακριβώς αυτό, θέλω να επισημάνω ότι είναι δυνατόν το Υπουργείο Γεωργίας να μη λαμβάνει υπόψη του ποια είναι η πραγματικότητα μέσα στον αγροτικό χώρο; 

Είναι ανάγκη να ερχόμαστε με επίκαιρες ερωτήσεις ή με ερωτήσεις εφόσον πρώτα έχει ξεσηκωθεί ένας μεγάλος αριθμός αγροτών που έχει σχέση με αυτό το προϊόν, ν'αντιδρούν, να δημιουργείται μία σύγχυση με την εύκολη έκδοση και να μην πω με πολιτικό κόστος; Είναι ανάγκη να δημιουργείται αυτή η σύγχυση, η αναταραχή, να ξεσηκώνονται οι ενώσεις αγροτικών συνεταιρισμών, οι αγροτικοί σύλλογοι, τα ΤΟΕΒ του Nομού Αιτωλοακαρνανίας -φαντάζομαι και σε άλλους νομούς θα έγινε αυτό- και μετα να ερχόμαστε, εφόσον έχουμε κάνει την κατάθεση της ερώτησης, να προκαλούμε την έκδοση μίας διορθωτικής εγκυκλίου του Υπουργείου Γεωργίας; Θα παρακαλούσα -και αυτό ας είναι αφορμή για όλες τις επόμενες παρεμβάσεις ή ενέργειες, που έχουν σχέση και με νέους κανονισμούς- να προηγείται μία κάποια ενημέρωση. 

Προχωράμε τώρα στο νέο Κανονισμό για τον καπνό. Πολλές και επαινετές οι κινήσεις του Εθνικού Οργανισμού Καπνού, που προκάλεσε συγκεντρώσεις καπνοπαραγωγών, τουλάχιστον στο νομό μου, δύο τρεις μεγάλες συγκεντρώσεις, για να ενημερώσει για αυτά που μάλλον θα ψηφιστούν με το νέο Κανονισμό καπνού. Δεν θα μπορούσαν να γίνονται τέτοιες ενέργειες με πρωτοβουλία των Διευθύνσεων Γεωργικής Ανάπτυξης ή με το Υπουργείο Γεωργίας ή των ανάλογων κεντρικών φορέων , προκειμένου να ενημερώνεται ο αγροτικός κόσμος και εμείς για το τι μέλλει γενέσθαι; Και αυτό ώστε να μην υπάρχει τέτοια σύγχυση και αγωνία η οποία, αν θέλετε, μεταφέρεται και μεταφράζεται και σε ένα πολιτικό κόστος. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κατ'αρχήν οι συγκεντρώσεις και οι ενημερώσεις που κάνει ο Ελληνικός Οργανισμός Καπνού είναι μετά από δική μας εντολή και δική μας παρότρυνση. 

Δεύτερον, το να μην κόβει κανείς τιμολόγια δεν είναι ο συνήθης τρόπος. Ούτε μπορούμε οιονεί να δεχόμαστε ότι, επειδή έχουμε ένα άλφα επίπεδο κατάρτισης στον αγροτικό χώρο, θα πρέπει να αποφύγουμε τη νομιμότητα. Γίνεται αυτή η αλλαγή, διότι υπήρξε ένα πρόβλημα από την πρώτη χρήση του Κανονισμού και κατά κάποιο τρόπο είναι δικαιολογημένη. Αλλά δε νομίζω ότι του χρόνου θα πρέπει να διατηρηθεί. Πρέπει να καταλάβουμε ότι και ο γεωργός θα πρέπει να είναι σαν όλους τους άλλους πολίτες, να του κόβουν, δηλαδή, τιμολόγια όταν παραδίδει προϊόν. 

'Εχουμε και τον Υπουργό Εθνικής Οικονομίας και Οικονομικών δίπλα μας και φοβάμαι ότι αυτά που λέμε είναι εκτός.... 

ΠΡΟΕΔΡΕΥΩΝ (Παναγιώτης Σγουρίδης): Νομιμότητας. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας):...για να μην πω εκτός λογικής. Ας είσθε ευχαριστημένος που έστω με την παρέμβασή σας και των άλλων βελτιώνετε την κατάσταση φέτος, αλλά μη θεωρείτε ότι θα το κάνουμε και του χρόνου. Δεν πρέπει να γίνει αυτό. Θα πρέπει να είμαστε πιο οργανωμένοι για να αποφεύγουμε τις γνωστές σε όλους μας επιπτώσεις. 

ΠΡΟΕΔΡΕΥΩΝ (Παναγιώτης Σγουρίδης): Αν έχετε τη διορθωτική εγκύκλιο δώστε τη, για να κατατεθεί στα Πρακτικά. 

Η δεύτερη με αριθμό 550/1.2.99 επίκαιρη ερώτηση του Βουλευτή της Νέας Δημοκρατίας κ.'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της συνυπηρέτησης δημοσίων λειτουργών κλπ. διαγράφεται λόγω κωλύματος του κυρίου Υπουργού. 

Θα παρακαλούσα τον κ.Παναγιώτου, αν δεν έχει αντίρρηση, να προηγηθεί η επίκαιρη ερώτηση του κ.Δραγασάκη προς τον Υπουργό Εθνικής Οικονομίας, γιατί ο Υπουργός έχει μία επείγουσα δουλειά. 

ΣΤΑΥΡΟΣ ΠΑΝΑΓΙΩΤΟΥ: Να προηγηθεί. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστώ πολύ. 

Ακολουθεί η τέταρτη με αριθμό 549/1.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη, προς τον Υπουργό Εθνικής Οικονομίας και Οικονομικών, σχετικά με τις προθέσεις του Υπουργείου να προχωρήσει σε διάλογο για τη φορολογική μεταρρύθμιση κλπ. 

Η επίκαιρη ερώτηση έχει ως εξής: 

"Η Κυβέρνηση έχει ανακοινώσει ότι σύντομα θα αρχίσει κοινωνικός διάλογος για το φορολογικό σύστημα. Στο μεταξύ, σχεδόν καθημερινά, ανακοινώνονται ή διαρρέουν στον Τύπο διάφορα μέτρα ή ρυθμίσεις ή προβληματισμοί του Υπουργείου, που ακόμη κι όταν κινούνται σε θετική κατεύθυνση, χαρακτηρίζονται από αποσπασματικότητα. 

Ωστόσο οι δημοσιονομικές και γενικότερες εξελίξεις καθιστούν ότι μόνο αναγκαία, αλλά και δυνατή μία συνολική φορολογική μεταρρύθμιση, με στόχο ένα νέο φορολογικό καθεστώς, προσανατολισμένο στην άμβλυνση των φορολογικών ανισοτήτων, στην ενίσχυση της απασχόλησης, την προστασία του περιβάλλοντος και τη διαμόρφωση σταθερών φορολογικών κανόνων. 

Δεδομένου ότι η επιτυχία μίας τέτοιας μεταρρύθμισης απαιτεί ουσιαστικές συμφωνίες των ευρύτερων δυνατών κοινωνικών και πολιτικών δυνάμεων, 

Ερωτάται ο κύριος Υπουργός: 

1. Προτίθεται η Κυβέρνηση να προχωρήσει σε μία συγκεκριμένη φορολογική μεταρρύθμιση ή θα περιοριστεί σε αποσπασματικές φορολογικές ελαφρύνσεις; 

2. Με ποιο συγκεκριμένο τρόπο θα οργανωθεί ο κοινωνικός διάλογος; Προτίθεται παράλληλα με τον κοινωνικό διάλογο να συγκροτήσει διακομματική επιτροπή για τη διαμόρφωση ενός συνολικού πλαισίου φορολογικής μεταρρύθμισης;". 

Ο Υπουργός Εθνικής Οικονομίας και Οικονομικών κ. Γιάννος Παπαντωνίου έχει το λόγο για τρία λεπτά για να πρωτολογήσει. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα ήθελα να ευχαριστήσω τον κ. Δραγασάκη, που μου δίνει την ευκαιρία να αναφερθώ με επίσημο και με έγκυρο τρόπο στην Εθνική Αντιπροσωπεία για το μεγάλο θέμα της φορολογικής μεταρρύθμισης. 

Θέλω κατ'αρχήν να σημειώσω, κύριε Δραγασάκη και αγαπητοί συνάδελφοι, ότι το 1999 υπήρξε έτος μείωσης της έμμεσης φορολογίας. Θυμίζω τη μείωση στη βενζίνη, στο πετρέλαιο θέρμανσης, την κατάργηση του ειδικού φόρου κατανάλωσης στα αυτοκίνητα και βεβαίως τη μείωση του φόρου προστιθέμενης αξίας στο ηλεκτρικό ρεύμα. 'Ολα αυτά μαζί σημαίνουν εκατόν εβδομήντα δισεκατομμύρια (170.000.000.000) δραχμές λιγότερα έσοδα στον προϋπολογισμό του 1999 και βεβαίως μία αντίστοιχη βελτίωση στο πραγματικό εισόδημα, στην αγοραστική δύναμη των Ελλήνων πολιτών και ιδιαίτερα των χαμηλόμισθων πολιτών, οι οποίοι καταναλίσκουν αυτά τα αγαθά μαζικής κατανάλωσης. 

Το 2000 θα είναι έτος μείωσης της άμεσης φορολογίας. Και έχουμε και άλλες φορές πει, ότι με τη δημοσιονομική εξυγίανση και τα πλεονάσματα εσόδων, τα οποία έχει πλέον ο κρατικός προϋπολογισμός, είναι σε θέση η Κυβέρνηση να στηρίξει ουσιαστικά το πραγματικό διαθέσιμο εισόδημα ιδιαίτερα των μισθωτών και των συνταξιούχων μέσα από μία ουσιαστική φορολογική ελάφρυνση. 

Θα ξεκινήσει ο διάλογος για το θέμα αυτό, τη φορολογική μεταρρύθμιση, στο τέλος αυτού του μηνός, του Φεβρουαρίου. Ελπίζω ότι θα ολοκληρωθεί στο τέλος Μαϊου με αρχές Ιουνίου. 

Η νομοθέτηση, δηλαδή, η κατάθεση του σχετικού νομοσχεδίου, θα γίνει το Φθινόπωρο του 1999, μαζί με τον προϋπολογισμό για το έτος 2000. 

Θέλω επίσης να αναφέρω, ότι οι φορείς οι οποίοι θα κληθούν να μετάσχουν στο διάλογο αυτό υπάγονται σε τέσσερις κατηγορίες: 

Θα υπάρξουν οι φορείς που εμπλέκονται στην εφαρμογή της φορολογικής νομοθεσίας, όπως είναι το Επιμελητήριο, όπως είναι οι συνδικαλιστικές οργανώσεις των εργαζομένων στις Δ.Ο.Υ, όπως είναι οι λογιστές και κάποιες άλλες κατηγορίες επαγγελματιών, που μετέχουν στην εφαρμογή της φορολογικής νομοθεσίας. 

Δεύτερον, θα υπάρξουν βεβαίως οι φορείς που εκπροσωπούν εργαζομένους και κυρίως η Γενική Συνομοσπονδία Εργατών Ελλάδος και η ΑΔΕΔΥ, η 'Ενωση των Υπαλλήλων του δημοσίου 

Τρίτον, θα υπάρξουν φορείς της αγοράς, κυρίως επαγγελματικοί φορείς, όπως τα επιμελητήρια, και συνδικαλιστικοί φορείς, όπως οι σύνδεσμοι των βιομηχάνων, των επαγγελματιών, των αγροτών και άλλων φορέων. 

Τέταρτον, θα υπάρξουν και άλλοι φορείς που ενδεχομένως να ενδιαφερθούν να καταθέσουν απόψεις. Και βεβαίως τα πολιτικά κόμματα, εφόσον το θέλετε, θα κληθούν και αυτά να καταθέσουν τις απόψεις τους στο πλαίσιο της διαδικασίας του κοινωνικού διαλόγου. 

Βεβαίως, ο κοινωνικός διάλογος είναι η Κυβέρνηση και οι φορείς. Τα πολιτικά κόμματα, όμως, θα συνδράμουν σε αυτήν τη διαδικασία. 

'Οσον αφορά τώρα το αντικείμενο του διαλόγου είναι τριπλό: 

Το πρώτο αντικείμενο είναι η μείωση της φορολογίας εισοδήματος, πράγμα το οποίο σημαίνει αύξηση του αφορολογήτου ορίου, βελτίωση των κλιμακίων και ενδεχομένως των συντελεστών και επίσης αυξήσεις στις εκπτώσεις για όλους όσους έχουν τέκνα, ακριβώς για να ενισχύσουμε και τους πολυτέκνους και γενικότερα όσους έχουν παιδιά στην πατρίδα μας. 

'Αρα, το θέμα της φορολογίας εισοδήματος είναι το μείζον στοιχείο του φορολογικού διαλόγου, της φορολογικής μεταρρύθμισης. 

Δεύτερο αντικείμενο είναι η κατάργηση των αντικειμενικών κριτηρίων, που, όπως έχουμε δηλώσει, θα ισχύσει από το 2000. 

Τρίτον, θα είναι η απλοποίηση διοικητικών διαδικασιών με κεντρικό στόχο τη βελτίωση της εξυπηρέτησης του πολίτη. Ο γενικός στόχος θα είναι να μειώσουμε τους φόρους που πληρώνουν οι Ελληνίδες και οι 'Ελληνες, ξεκινώντας από την 1.1.2000, με βάση τα εισοδήματα του 1999 και ο ειδικότερος στόχος θα είναι η μείωση του φόρου στα χαμηλά και τα μεσαία εισοδήματα. Η φορολογική μεταρρύθμιση θα έχει έναν έντονα προοδευτικό χαρακτήρα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο για δύο λεπτά για να αναπτύξει την επίκαιρη ερώτησή του. 

ΙΩΑΝΝΗΣ ΔΡΑΓΑΣΑΚΗΣ: Ευχαριστώ τον κύριο Υπουργό για την ενημέρωση που μας έκανε. 

Κύριε Υπουργέ, ο προβληματισμός ο δικός μας είναι ο εξής: Πρέπει να πετύχει ο διάλογος. Δηλαδή, έχουμε αρκετά παραδείγματα αποτυχημένων κοινωνικών διαλόγων με αποτέλεσμα να φθείρεται και η έννοια του διαλόγου. Η εικόνα, λοιπόν, η οποία υπάρχει και που την επιβεβαιώσατε σήμερα είναι ότι καλείτε τους φορείς να καταθέσουν κάποιες απόψεις και μετά η Κυβέρνηση μονομερώς. Θα πάρει τις αποφάσεις της προς τον Οκτώβριο. Διαβλέπουμε τον κίνδυνο ακόμα και να μην προσέλθουν οι φορείς σε ένα τέτοιο διάλογο. 

Δεύτερον, εάν αντικείμενο του διαλόγου είναι κυρίως, όπως προκύπτει, οι ελαφρύνσεις -θα έλεγα ότι οι ελαφρύνσεις είναι αναγκαίες αλλά είναι και η ευχάριστη πλευρά του φορολογικού θέματος- πάλι δεν αναδεικνύεται η σημασία του διαλόγου. Εμείς θεωρούμε ότι ναι μεν υπάρχουν δυνατότητες όπως και εσείς είπατε για φορολογικές ελαφρύνσεις και πρέπει να γίνουν, ταυτόχρονα όμως βλέπουμε και μεγάλες πιέσεις οικονομικές και κοινωνικές τα επόμενα χρόνια, ανάγκη χρηματοδοτήσεων κοινωνικών πολιτικών, υποδομών κλπ. Γι' αυτό νομίζουμε ότι υπάρχει μία ευκαιρία για ένα ας τον έλεγα πιο ουσιαστικό πολιτικό και κοινωνικό διάλογο για μια βαθύτερη μεταρρύθμιση του φορολογικού συστήματος με τελικό στόχο και ελαφρύνσεις αλλά και τελικά, κύριε Υπουργέ, συνολική αύξηση των φορολογικών εσόδων ως ποσοστό του εθνικού εισοδήματος, κάτι το οποίο πραγματικά πιστεύουμε ότι είναι εφικτό. 

Επειδή λοιπόν, και η Νέα Δημοκρατία και διάφοροι παράγοντες πιέζουν και δίνουν απλώς την εντύπωση ότι το μόνο θέμα είναι να μειώσουμε τους φόρους ισοπεδωτικά και προς τους πάντες, νομίζω ότι προσφέρεται το θέμα να επιχειρηθεί ένας διάλογος -σας καλούμε να το σκεφθείτε- όπου θα έχουν λόγο οι κοινωνικοί φορείς αλλά και τα πολιτικά κόμματα που εμείς προτείνουμε να αναλάβουν δεσμεύσεις και να κάνουν προτάσεις και να επιδιωχθεί να βρεθεί ένα κοινός τόπος. Το ότι είναι θέμα με τεράστια αντίθεση συμφερόντων δεν αποκλείει το να υπάρξει και συμφωνία σε κάποια τουλάχιστον ζητήματα και εν πάση περιπτώσει προσφέρεται να δοκιμάσουμε όλοι τις δυνάμεις μας. 

Με αυτόν τον προβληματισμό σας έκανα την ερώτηση, διότι ακριβώς αυτά που μας είπατε λίγο πολύ διαφαινόταν και θέλω να γίνουν κατανοητά και ο προβληματισμός και η πρόθεσή μας. Προτείνουμε, δηλαδή, να δείτε μία άλλη διαδικασία, βαθύτερη συζήτηση του φορολογικού συστήματος, πιο φιλόδοξο στόχο σ' ό,τι αφορά τη μεταρρυθμιστέα ας το πω έτσι ύλη και μία ενεργότερη εμπλοκή και των κοινωνικών και των πολιτικών δυνάμεων. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για δύο λεπτά για να δευτερολογήσετε. 

ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα είμαι σύντομος, κύριε Πρόεδρε. 

Κατ' αρχήν σ' ό,τι αφορά το διάλογο, πρόθεση της Κυβερνήσεως είναι να είναι ουσιαστικός πράγματι ο διάλογος. Και για να είναι ουσιαστικός, θα γίνουν τρία πράγματα. Σ' ό,τι αφορά κυρίως το Υπουργείο Οικονομικών, θα υπάρξει ένα κείμενο ουσιαστικό, αναλυτικό το οποίο θα αναφέρει τα θέματα του διαλόγου με εξαντλητικό τρόπο και στο οποίο θα υπάρχει επεξεργασία αυτών των θεμάτων αναλυτικά από τις υπηρεσίες του Υπουργείου Οικονομικών ώστε να γνωρίζουν οι εταίροι και οι φορείς ακριβώς πού κινούνται στο πλαίσιο αυτό της φορολογικής μεταρρύθμισης και να μην πρέπει να κάνουν οι ίδιοι αυτή την πρωτογενή εργασία και, τέλος, βεβαίως θα υπάρξει και ακριβές δημοσιονομικό πλαίσιο, πόσα χρήματα μπορούμε να δώσουμε γιατί είναι προφανές κύριε Πρόεδρε και αγαπητοί συνάδελφοι, ότι το θέμα του φορολογικού διαλόγου και της φορολογικής μεταρρύθμισης θα πρέπει να συμβαδίσει με την σύγκλιση και ένταξη της χώρας στην Οικονομική και Νομισματική 'Ενωση της Ευρώπης. 'Εχουμε περιθώρια, έχουμε πλεονάσματα αλλά βεβαίως τα πλεονάσματα αυτά δεν είναι απεριόριστα. Είναι περιορισμένα, και θα πρέπει όλα αυτά να συμβαδίσουν με τη σύγκλιση προς την Ο.Ν.Ε. 

Η Κυβέρνηση προσβλέπει σε ενεργό συμμετοχή των φορέων -θέλω να το βεβαιώσω αυτό- και προσβλέπω σε ουσιαστικές προτάσεις και τοποθετήσεις οι οποίες θα πρέπει να ληφθούν υπόψη στη σύνταξη του τελικού πορίσματος. 

Τώρα, σ' ό,τι αφορά την ακριβή διαδικασία, σ' ό,τι αφορά τον ακριβή τρόπο συμμετοχής των πολιτικών κομμάτων ή άλλων φορέων θα έλεγα ότι η Κυβέρνηση δεν θα θέλει να αποφασίσει μονομερώς για τα ζητήματα αυτά. 'Οταν συγκληθεί για πρώτη φορά η ολομέλεια του κοινωνικού διαλόγου και προσδιοριστούν οι φορείς που θα μετέχουν, η ολομέλεια αυτή με δημοκρατικό τρόπο θα προσδιορίσει και τη διαδικασία επεξεργασίας των θεμάτων αλλά και βεβαίως ποιοι άλλοι φορείς, πολιτικά κόμματα ή άλλοι φορείς, θα κληθούν να συμμετάσχουν σ' αυτήν τη διαδικασία. 

Θα ήθελα, λοιπόν, να επιφυλαχθώ για το ζήτημα αυτό και να παραπέμψω στην ολομέλεια του διαλόγου η οποία με δημοκρατικό τρόπο θα μπορέσει να προσδιορίσει όλα αυτά τα ζητήματα τα οποία ορθώς, κύριε Δραγασάκη, τα θέσατε με την έμφαση με την οποία τα θέσατε. 

ΠΡΟΕΔΡΕΥΩΝ (Παναγιώτης Σγουρίδης): Η πέμπτη με αριθμό 541/1.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου για επέκταση του Μετρό προς Νίκαια Κερατσίνι διαγράφεται λόγω κωλύματος του Υπουργού. 

Συζητείται η τρίτη με αριθμό 554/1.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Ανάπτυξης Εργασίας και Κοινωνικών Ασφαλίσεων, σχετικά με τη λήψη μέτρων διασφάλισης της λειτουργίας των επιχειρήσεων "Πόρτο Καρράς" στη Χαλκιδική κλπ. 

Η επίκαιρη ερώτηση του κ. Παναγιώτου είναι η ακόλουθη: 

"Eίναι γνωστό ότι χίλιοι διακόσιοι περίπου εργαζόμενοι στις επιχειρήσεις "Πόρτο Καρράς" στο Ν. Μαρμαρά Χαλκιδικής, βρίσκονται μήνες απλήρωτοι και απολυμένοι. Εν τω μεταξύ πέρα από τους εργαζομένους και άλλοι κάτοικοι αντιμετωπίζουν προβλήματα επιβίωσης, αφού πολλοί είναι αιχμάλωτοι της στρεβλής και μονόπλευρης τουριστικής "ανάπτυξης" που προώθησαν όλες οι κυβερνήσεις για την όμορφη αυτή περιοχή της Χαλκιδικής. 

Η Εθνική Τράπεζα στην οποία περιήλθαν οι εγκαταστάσεις του συγκροτήματος και η θυγατρική της "Ποτίδαια", στην οποία εντάχθηκαν, αρνούνται να διασφαλίσουν τις θέσεις εργασίας των εργαζομένων. 

Οι εργαζόμενοι, που είναι ανάστατοι, ζητούν τα δεδουλευμένα πέντε μηνών συν το δώρο των Χριστουγέννων από το Καζίνο "Α.Ε. Πόρτο Καρράς", τη λειτουργία του συγκροτήματος και τη διασφάλιση της δουλειάς τους. 

Ερωτώνται οι κύριοι Υπουργοί: 

Είναι στην πρόθεσή τους να παρέμβουν, ώστε άμεσα οι εργαζόμενοι, που βρίσκονται σε επίσχεση και αντιμετωπίζουν το φάσμα της πείνας να πληρωθούν τα δεδουλευμένα; 

Τι μέτρα πρόκειται να πάρουν ώστε η ΕΤΕ και η θυγατρική της "Ποτίδαια" να διασφαλίσουν τη λειτουργία του συγκροτήματος καθώς και τις θέσεις εργασίας για το σύνολο των εργαζομένων;". 

Ο Υφυπουργός Εργασίας κ. Πρωτόπαπας έχει το λόγο για τρία λεπτά να πρωτολογήσει. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα προσπαθήσω να μη χρησιμοποιήσω ούτε τα τρία λεπτά. 

Θέλω να θυμίσω στον κύριο συνάδελφο ότι έχουμε ψηφίσει ειδική τροπολογία σε σχέδιο νόμου που πέρασε το Σεπτέμβριο σύμφωνα με το οποίο κατά προτεραιότητα οι εργαζόμενοι στο τέως "Πόρτο Καρράς" -η εταιρεία τώρα έχει αλλάξει ιδιοκτησία- θα πάρουν τις αποζημιώσεις τους σύμφωνα με τα οριζόμενα από το νόμο, δηλαδή, αποκτούν πλήρη προτεραιότητα από το προϊόν της εκκαθάρισης και της μεταβίβασης της εταιρείας. 

'Εχουν γίνει βέβαια μηνύσεις από πλευράς της επιθεώρησης εργασίας διότι είχαμε την καθυστέρηση. Χαρακτηριστικά, η υπηρεσία μας μας ενημερώνει ότι έχει υποβάλει τρεις μηνύσεις μέχρι τώρα για τα δεδουλευμένα. Θέλω όμως να πω ότι φροντίσαμε και με την τροπολογία που περάσαμε και την οποία θυμάσθε να κατοχυρώσουμε τους εργαζόμενους κατά προτεραιότητα, ακόμα και εκείνους που ήταν στα καζίνο και όχι μόνο στα ξενοδοχεία της περιοχής. 

Το κύριο ζήτημα που υπάρχει αυτήν τη στιγμή είναι τι γίνεται για το μέλλον. Για το θέμα αυτό είχαμε μια συνάντηση προχθές στο Υπουργείο Εργασίας με τη διοίκηση της Εθνικής Τράπεζας, την υποδιοίκηση της ΕΤΒΑ, την εταιρεία "Ποτίδαια" η οποία είναι θυγατρική των τραπεζών, το εργατικό κέντρο της περιοχής και τους εργαζομένους, συμφωνήσαμε σε ένα χρονοδιάγραμμα ενεργειών. Πρόθεσή μας και πρόθεση της εταιρείας είναι να λειτουργήσει ξανά το ξενοδοχείο για τη φετινή χρονιά. 

Η εταιρεία "Ποτίδαια" κάνει μια προσπάθεια να εκμισθώσει τα ξενοδοχεία σε ξενοδόχους οι οποίοι να μπορούν να τα λειτουργήσουν και να φέρνουν πελάτες για το έτος 1999 και να κρατήσουν βέβαια ένα μεγάλο αριθμό ή κατά το δυνατόν όλες τις θέσεις εργασίας. Εάν αυτό δεν γίνει δυνατό μέσα στο επόμενο δεκαήμερο ή δεκαπενθήμερο έχουμε ξεκαθαρίσει ότι θα γίνει προσπάθεια να ανοιχτεί το ξενοδοχείο για το 1999 και οι άλλες εταιρείες του συγκροτήματος από την "Ποτίδαια" με παράλληλη προσπάθεια βέβαια να υπερκεράσουμε και κάποιες γραφειοκρατικές δυσκολίες που υπάρχουν και να διασφαλιστεί και πάλι η απασχόληση γι' αυτήν τη χρονιά. 

Από κει και πέρα, είναι σαφές ότι η "Ποτίδαια" προτίθεται να μεταβιβάσει τα ξενοδοχεία σε εταιρεία ή σε επιχειρηματίες οι οποίοι να έχουν τη φερεγγυότητα και την ικανότητα να τα κρατήσουν και να τα αναπτύξουν αλλά από φέτος έχουν προγραμματιστεί επενδύσεις ύψους διακοσίων έως τριακοσίων εκατομμυρίων δραχμών, ακριβώς για να μην απαξιωθούν και να μπορούν να λειτουργήσουν απ' αυτήν τη χρονιά. 

Υπάρχει λοιπόν μέριμνα. Με το ένα ή το άλλο καθεστώς τα ξενοδοχεία θα λειτουργήσουν από φέτος και εκτιμώ ότι με μία καλή φετινή χρονιά θα δημιουργηθούν οι δυνατότητες και μιας μεταβίβασης στο μέλλον, ώστε να οριστικοποιηθεί μία λειτουργία κάτω από ειδικευμένους ανθρώπους, επιχειρήσεις ή ξενοδόχους οι οποίοι να μπορούν να τα κρατήσουν και να τα αναπτύξουν προκειμένου και η περιοχή αλλά και οι εργαζόμενοι να διασφαλιστούν πλήρως. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σταύρος Παναγιώτου έχει το λόγο για δύο λεπτά να αναπτύξει την επίκαιρη ερώτησή του. 

ΣΤΑΥΡΟΣ ΠΑΝΑΓΙΩΤΟΥ: Κύριε Yπουργέ, το κύριο δεν είναι πώς θα αντιμετωπισθούν μόνο τα προβλήματα στο μέλλον, αλλά να συνδυαστούν σωστά με τα προβλήματα της αντιμετώπισης της ανεργίας που δημιουργήθηκε, της πληρωμής των δεδουλευμένων, καθώς και του δώρου των Χριστουγέννων προς τους εξακόσιους πενήντα εργαζόμενους στην περιοχή. Επίσης και η λήψη μέτρων για την αξιοποίηση των υποδομών και τη λειτουργία του συγκροτήματος και γενικά των δυνατοτήτων που έχει η περιοχή για τουριστική ανάπτυξη. 

Εκείνο που θέλω να σημειώσω είναι ότι οι εξελίξεις στην περιοχή ανατρέπουν τις θεωρίες για οικονομικά οφέλη από την ανάπτυξη του υψηλού τουρισμού, δηλαδή την κατασκευή καζίνο, γήπεδων γκολφ, μαρίνων κλπ. Στο βωμό αυτών των συμφερόντων, αυτής της πολιτικής, θυσιάστηκαν απ'ότι γνωρίζετε οι ιδιοκτησίες των κατοίκων της περιοχής μέσα από αναγκαστικές απαλλοτριώσεις και από το μονόπλευρο, το στρεβλό τρόπο ανάπτυξης. 

Κατά την άποψή μας χρειάζεται να πάρετε όλα τα απαραίτητα μέτρα που φαίνεται ότι δεν τα παίρνετε, για να αξιοποιηθούν οι υφιστάμενες υποδομές, ώστε να λειτουργήσουν στην προσεχή τουριστική σεζόν τα ξενοδοχεία, αλλά κυρίως να τηρηθεί η συμφωνία κυρίων που έγινε μεταξύ των δύο πλευρών παρουσία των δικηγόρων τους. Δυστυχώς όμως, απ'ότι φαίνεται, αθετείται από τη θυγατρική της ΕΤΕ, την "ΠΟΤΙΔΑΙΑ", η υπόσχεση ότι θα διασφαλίζονταν όλες οι θέσεις εργασίας των εργαζόμενων που σήμερα έχουν πεταχθεί στο δρόμο και είναι και απλήρωτοι. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, όσον αφορά την "Καζίνο Πόρτο Καρράς" έχει κλείσει και δεν πρόκειται να ξανανοίξει. Δεν θα ξαναγίνει καζίνο στην περιοχή αυτή, είναι σαφές. Είναι, λοιπόν, εξίσου σαφές ότι δεν υπάρχει εταιρεία αυτή τη στιγμή. 'Εχουν γίνει μηνύσεις από την Επιθεώρηση Εργασίας και έχει γίνει ειδική τροπολογία, που, αν θυμάστε καλά, την ψήφισε ομόφωνα η Βουλή, στο Β', νομίζω, Θερινό Τμήμα, όταν είχε περάσει ο νόμος για τα άτομα με ειδικές ανάγκες και η οποία περιλαμβάνει την κατά προτεραιότητα ένταξη και αυτών στο προϊόν της τελικής εκκαθάρισης της εταιρείας. 

Δεν μπορούμε, λοιπόν, να κάνουμε κάτι άλλο, πέραν του ότι έχουμε κάνει για τα δεδουλευμένα και νομίζω ότι το καταλαβαίνετε πάρα πολύ καλά. 'Εχουν εξαντληθεί είτε με νομοθετικές παρεμβάσεις είτε με τη βοήθεια από τη δικαιοσύνη που ζητήθηκε μέσω της μήνυσης, οι σχετικές κινήσεις. Θέλω να το κάνω σαφές αυτό. 

Θα παρακολουθήσουμε την ιστορία, θα παρακολουθήσουμε τις δικαστικές αγωγές οι οποίες έχουν γίνει και θα προσπαθήσουμε να διασφαλίσουμε τις αποδοχές των εργαζομένων. Αυτό είναι σαφές. 

Εξίσου, όμως, σαφής ήταν και η απάντησή μου σε σχέση με το διαγραφόμενο μέλλον των ξενοδοχείων, εγώ προσθέτω και του οινοποιείου, που δεν με ρωτήσατε. Η "Ποτίδαια", η οποία έχει στην κυριότητά της αυτήν τη στιγμή τις εγκαταστάσεις, προτίθεται να εκμισθώσει και τα ξενοδοχεία και την οινοποιητική εταιρεία σε κάποιους ανθρώπους που να ξέρουν από αυτά τα πράγματα, ειδικούς ξενοδόχους ή οινοποιούς σε ό,τι αφορά το εργοστάσιο, για να τα λειτουργήσουν το 1999 και να δημιουργήσουν θέσεις εργασίας. 

Στην περίπτωση που εντός του δεκαπενθημέρου δεν βρεθούν τέτοιοι άνθρωποι, παρ'ότι οι διαπραγματεύσεις συνεχίζονται και ελπίζω να ευοδωθούν, η ίδια η "Ποτίδαια", έχοντας διαθέσει στο μεταξύ και ένα σημαντικό αριθμό εκατομμυρίων για στοιχειώδεις επενδύσεις, θα επιχειρήσει γι'αυτήν τη χρονιά -και επαναλαμβάνω γι'αυτήν τη χρονιά- να λειτουργήσει τα ξενοδοχεία και το οινοποιείο. Πρόθεσή της είναι βέβαια στη συνέχεια, αφού τα λειτουργήσει και αποκαταστήσει το όνομά του στην αγορά, να τα μεταβιβάσει και αυτό είναι σαφές. 

ΘΕΟΔΩΡΑ ΜΠΑΚΟΓΙΑΝΝΗ: Θα πάρετε από τους εργαζόμενους; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Μπακογιάννη, μην παρεμβαίνετε. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν ξέρω αν θα τους πάρει όλους. 

ΘΕΟΔΩΡΑ ΜΠΑΚΟΓΙΑΝΝΗ: Μα είναι τόσοι εργαζόμενοι ... 

ΠΡΟΕΔΡΕΥΩΝ (Παναγιώτης Σγουρίδης): Κυρία Μπακογιάννη, δεν μπορείτε να παρεμβαίνετε. Δεν έχετε το δικαίωμα. 

Συνεχίστε κύριε Υπουργέ. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κυρία Μπακογιάννη, χαίρω πραγματικά γιατί έχετε τόση ευαισθησία σε ένα τέτοιο θέμα. 

ΠΡΟΕΔΡΕΥΩΝ (Παναγιώτης Σγουρίδης): Μα, όλοι έχουν ευαισθησία, κύριε Υπουργέ. Σας παρακαλώ μην απαντάτε. 

ΧΡΗΣΤΟΣ ΠΡΩΤΟΠΑΠΠΑΣ (Υφυπουργός Εργασίας και Κοινωνικών Ασφαλίσεων): Πέραν αυτού θέλω να σας θυμίσω ότι η αγορά εργασίας της περιοχής είναι πάρα πολύ περιορισμένη και θα είναι ανόητος ο οιοσδήποτε εργοδότης δεν πάρει τους συγκεκριμένους ξενοδοχοϋπαλλήλους της περιοχής για τον απλούστατο λόγο, ότι δεν υπάρχουν άλλοι. Είναι κάτοικοι του Μαρμαρά Χαλκδικής και επομένως αυτούς θα πάρει. Και φροντίσαμε στη Σύμβαση της Ποτίδαιας με τον εκμισθωτή να περιλαμβάνονται και ρήτρες για την προστασία των εργαζομένων. 

Από εκεί και πέρα δεν μπορώ να πω με ακρίβεια ποιος θα είναι ο αριθμός. Η προσπάθεια είναι όσο το δυνατόν μεγαλύτερο νούμερο και θεωρώ ότι ένας καλός επιχειρηματίας αυτούς θα πάρει γιατί δεν υπάρχουν καλύτεροι στην περιοχή. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα δύο μαθητές και δύο συνοδοί-καθηγητές από το 6ο Γυμνάσιο Αμαρουσίου. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Πρέπει να γνωρίζουν οι μαθητές ότι αυτήν την ώρα έχουμε Κοινοβουλευτικό 'Ελεγχο οπότε μέσα στην Αίθουσα παρευρίσκονται μόνο οι Βουλευτές οι οποίοι ερωτούν και οι Υπουργοί οι οποίοι απαντούν στις ερωτήσεις των Βουλευτών. 

Επίκαιρη Ερώτηση δευτέρου κύκλου: 

Θα παρακαλούσα τον κ. Βλασσόπουλο να συζητήσουμε την επίκαιρη ερώτησή του λίγο αργότερα γιατί ο κ. Πρωτόπαπας θέλει να συζητήσει την επόμενη επειδή έχει μία ανειλημμένη υποχρέωση. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: 'Ο,τι πει ο κ. Πρωτόπαπας. 

ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η δεύτερη με αριθμό 545/1-2-1999 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εργασίας και Κοινωνικών Ασφαλίσεων, σχετικά με την αντιμετώπιση των προβλημάτων ένταξης των νέων και των μακροχρονίως ανέργων στην αγορά εργασίας. 

Η επίκαιρη ερώτηση σε περίληψη έχει ως εξής: 

"Ακόμη και σύμφωνα με τα αισιόδοξα αλλά εντελώς αναξιόπιστα στοιχεία του ΟΑΕΔ, το ποσοστό της ανεργίας το 1998 ξεπέρασε κάθε προηγούμενο, με αποτέλεσμα η ανεργία να βρίσκεται εκτός ελέγχου. Παράλληλα η Κυβέρνηση δεν έχει επεξεργασθεί συγκεκριμένη στρατηγική για την αντιμετώπιση του προβλήματος. 

Σύμφωνα με το χρονοδιάγραμμα της διαδικασίας του Λουξεμβούργου, οι χώρες-μέλη της Ευρωπαϊκής 'Ενωσης υπέβαλαν τον Απρίλιο του 1998 τα Εθνικά Σχέδια Δράσης για την Απασχόληση. 

Τα γενικά συμπεράσματα της ενοποιημένης έκθεσης για την απασχόληση σχετικά με το Εθνικό Σχέδιο Δράσης της Ελλάδας, είναι ότι αυτό περιλαμβάνει μόνο γενικές δεσμεύσεις, δεν υπάρχει συγκεκριμένη στρατηγική για την αντιμετώπιση των προβλημάτων ένταξης των νέων στην αγορά εργασίας και της μακροχρόνιας ανεργίας, και ότι τα μέτρα που λαμβάνονται από την ελληνική Κυβέρνηση είναι φλύαρα και ασύνδετα μεταξύ τους. 

Η Κυβέρνηση δεσμεύθηκε να εστιάσει το Εθνικό Σχέδιο Δράσης για το 1999 στις κατευθυντήριες γραμμές του 1ου Πυλώνα (βελτίωση της ικανότητας επαγγελματικής ένταξης των νέων και των μακροχρόνια ανέργων) . 

Για τους λόγους αυτούς ερωτάται ο αρμόδιος κύριος Υπουργός αν η Κυβέρνηση, σύμφωνα με τις δεσμεύσεις της, έχει προετοιμάσει το Εθνικό Σχέδιο Δράσης για την αντιμετώπιση των προβλημάτων ένταξης των νέων στην αγορά εργασίας καθώς και των μακροχρόνια ανέργων". 

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας, έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, οφείλω να παραπονεθώ στο συνάδελφο κ. Παπαγεωργόπουλο, γιατί στο κείμενό του αναφέρει πράγματα τα οποία δεν ανταποκρίνονται στην πραγματικότητα. Χαρακτηριστικά, θα αναφερθώ σε δύο πράγματα: Λέει ότι για το 1998 το ποσοστό ανεργίας ξεπέρασε κάθε προηγούμενο και η ανεργία βρίσκεται εκτός ελέγχου. Δεν είναι έτσι τα πράγματα. Ούτε το ποσοστό ανεργίας έχει ξεπεράσει κάθε προηγούμενο και μάλιστα υπάρχουν ελπίδες όταν βγουν τα στοιχεία της Στατιστικής Υπηρεσίας να έχουμε και μία ελαφρά μείωση. Βέβαια, αυτό δε σημαίνει ότι λύσαμε το πρόβλημα. 

Κύριε Παπαγεωργόπουλε, δεν ξέρω αν κάνετε σύγχυση μεταξύ της πραγματικής και της καταγεγραμμένης ανεργίας που πολλοί κάνουν αυτό το λάθος, αλλά πρέπει να σας πω ότι η καταγεγραμμένη ανεργία αυξήθηκε γιατί το ζητήσαμε εμείς. Πρόκειται γι'αυτούς τους ανθρώπους οι οποίοι πήγαιναν στον ΟΑΕΔ για να πάρουν το επίδομά τους. Εμείς είπαμε ότι αυτό δεν είναι σωστό γιατί ο ΟΑΕΔ πρέπει να έχει μία συνολική εικόνα της πραγματικής ανεργίας και να ελέγχει την αγορά εργασίας. Εντάξαμε στα προγράμματά μας που, όπως ξέρετε, είναι πολύ καινοτόμα και πλούσια έναν υποχρεωτικό όρο να είσαι εγγεγραμμένος στον ΟΑΕΔ και να έχεις κάρτα. 'Ηταν λογικό, λοιπόν, όταν έχουμε ένα πρόγραμμα για πενήντα χιλιάδες νέους ανέργους ή ένα πρόγραμμα τώρα για τέσσερις χιλιάδες πτυχιούχους να σπεύσουν δεκάδες χιλιάδες νέοι άνθρωποι να δηλωθούν προκειμένου να αποκτήσουν το δικαίωμα ένταξης στα προγράμματα. Δεν ήταν λοιπόν 6% η ανεργία στην Ελλάδα ποτέ, ανεξάρτητα από τα στοιχεία που είχε και έδινε ο ΟΑΕΔ γιατί αυτά είχε και δεν πήγαινε κανένας να γραφτεί. Αυτό δεν ήταν υγιές. 

Λοιπόν, δεν πρέπει να γίνεται σύγχυση αυτών των δύο. Επίσης, δεν έχετε δίκιο για το Εθνικό Σχέδιο Δράσης για την απασχόληση. Μας λένε ότι αυτά είναι φλύαρα και ασύνδετα. 

Κύριε Παπαγεωργόπουλε, πήγα σε τρία συμβούλια Υπουργών την περίοδο Νοεμβρίου-Δεκεμβρίου και θυμάμαι πάρα πολύ καλά, σχεδόν απ' έξω, την έκθεση για τα Εθνικά Σχέδια Δράσης, το περίφημο join report, το οποίο έγινε από την Ευρωπαϊκή Επιτροπή. Δεν υπάρχουν τέτοιες εκφράσεις και τέτοιες λέξεις μέσα, αλλά και η ουσία είναι διαφορετική. 

Κύριε Παπαγεωργόπουλε, στην ουσία αναγνωρίζουν οι εταίροι μας -και η Ευρωπαϊκή Επιτροπή και η E' γενική διεύθυνση, η οποία κατ'ουσίαν συνέταξε το σχέδιο- ότι έχει γίνει πολύ μεγάλη προσπάθεια για την καταπολέμηση της ανεργίας στην Ελλάδα και ιδιαίτερα για το θέμα των νέων και μακροχρόνια ανέργων. 

Αν υπάρχουν ελλείψεις; Είμαι ο πρώτος που θα πω "ναι". Και ξέρετε σε ποιο σημείο; Σε κάτι που δεν είχε ποτέ η χώρα μας, σε μία ολοκληρωμένη στρατηγική για την ανεργία, που να συνδέει πόρους, μέσα, δράσεις Υπουργείων με ενιαίο στόχο. 

Κάθε κίνηση στην οικονομία πρέπει να συνδέεται άρρηκτα με τη δημιουργία θέσεων εργασίας, να συνδέεται άρρηκτα με την απασχόληση. Σε αυτό υστερούσαμε και υστερούμε ακόμη, παρά τις προσπάθειες που έχουν γίνει και φιλοδοξούμε ότι το 1999, στο Εθνικό Σχέδιο Δράσης που συντάσσουμε τώρα, θα κάνουμε ένα μεγάλο βήμα προς αυτήν την κατεύθυνση. Κάθε κίνηση που γίνεται, πρέπει να είναι δεμένη με αυτό που προσδοκά ο απλός άνθρωπος, την εργασία. 

'Ομως, επειδή έχετε δίκιο για το ότι καμιά φορά υπάρχει καθυστέρηση στην ενημέρωση των κομμάτων και της Εθνικής Αντιπροσωπείας για τα Εθνικά Σχέδια Δράσης, θέλω να πω ότι δεσμευόμαστε ότι θα φέρουμε το Εθνικό Σχέδιο Δράσης, πριν κατατεθεί στη Βουλή. 

Επίσης παρακαλώ πάρα πολύ τον υπεύθυνο του κόμματος της Αξιωματικής Αντιπολίτευσης, όποιος και αν είναι, του Κομμουνιστικού Κόμματος Ελλάδας ή και των άλλων κομμάτων, του Συνασπισμού και του ΔΗ.Κ.ΚΙ., κάποια στιγμή που θα είμαστε στο τελικό στάδιο, θα τους καλέσουμε εγκαίρως και ιδιαιτέρως, όποιον ορίσει το κόμμα, θα τους ενημερώσουμε πάνω στην πορεία των εργασιών που έχουν γίνει και ευχαρίστως θα δεχθούμε και τις παρατηρήσεις τους. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Παπαγεωργόπουλος έχει το λόγο για δύο λεπτά για να αναπτύξει την επίκαιρη ερώτησή του. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε. 

Κύριε Υπουργέ, όσον αφορά την τελευταία πρότασή σας είναι αυτονόητη η αποδοχή της Νέας Δημοκρατίας όσον αφορά την όποια πρόταση για δημιουργική συνεργασία, εάν βεβαίως στέρξετε να υλοποιήσετε αυτήν την άποψη, γιατί ως τώρα δεν έχει συμβεί κάτι τέτοιο. 

Θα ήθελα να πω ότι και στη συζήτηση του προϋπολογισμού, που είναι πολύ νωπή, ο κύριος Πρωθυπουργός και οι αρμόδιοι Υπουργοί διαβεβαίωναν τη Βουλή, χρησιμοποιώντας τα στοιχεία του ΟΑΕΔ και της Στατιστικής Υπηρεσίας για το ότι η Κυβέρνηση έχει αντιμετωπίσει το πρόβλημα της ανεργίας, η οποία μειώνεται κλπ. Υπάρχουν τα Πρακτικά, είναι πρόσφατες, νωπές αυτές οι κουβέντες που έγιναν το Δεκέμβριο. 

'Ηρθαν όμως να σας διαψεύσουν τα αισιόδοξα, πολύ αισιόδοξα στοιχεία του ΟΑΕΔ, τα οποία το Δεκέμβριο του 1998 μιλάνε για ανεργία 10,37% σε σύγκριση με το Δεκέμβριο του 1997 που ήταν 7,65%. Η πραγματικότητα είναι πλέον ζοφερή, γιατί η ανεργία σήμερα ξεπερνά το 14% με 15%. Τα στοιχεία του ΟΑΕΔ είναι αναξιόπιστα εντελώς. Και γνωρίζετε ότι ο ΟΟΣΑ δεν τα δέχεται, για να τα βάλει στους πίνακες που δημοσιεύει. Δεν τα αποδέχεται. Και για αυτό σας επέβαλαν να θεσπίσετε νέους δείκτες για τη μέτρηση της ανεργίας. Ούτε αυτό μπορείτε να το αμφισβητήσετε. 

Βασική αιτία, ας μην γελιόμαστε, είναι η ύφεση, η αποβιομηχάνιση, ο μαρασμός της ιδιωτικής πρωτοβουλίας, η έλλειψη ανάπτυξης, η έλλειψη πολιτικής απασχόλησης. Είναι αστεία η δικαιολογία -και βάλατε τον κ.Ευστράτογλου να το πει προχθές σε όλες τις εφημερίδες- ότι στα προγράμματα τα οποία διαφημίζετε, κάθε μέρα έχουμε από ένα νέο πρόγραμμα, υπάρχουν κάποιες δεκάδες χιλιάδες θέσεις εργασίας, που μοιράζονται σε καθημερινή βάση, με αποτέλεσμα να σας ειρωνεύονται και τα οικονομικά φύλλα των εφημερίδων. Η κ. Κοψίνη προχθές σας είπε ότι είναι μια βασιλόπιτα, που την κόβετε κάθε μέρα. 

Λέγεται ότι τα προγράμματα αυτά ανεβάζουν τους ανέργους. Η πραγματικότητα βρίσκεται στο ότι πάλι χρησιμοποιείτε τη δημιουργική λογιστική, πάλι με αλχημείες, τους ανέργους που παίρνετε για ένα μήνα, για δύο μήνες, για τρεις μήνες, τους εντάσσετε σαν νέους εργαζομένους, σαν ανθρώπους που βρήκαν θέσεις εργασίας. Λοιπόν,το χρησιμοποιείτε αυτό για να φαλκιδεύσετε την υπόθεση και δεν λειτουργεί σαν αιτία αύξησης της ανεργίας. 

Στις 20 Ιανουαρίου παραδέχθηκε ο Υπουργός Εργασίας και Κοινωνικών Ασφαλίσεων κ.Παπαϊωάννου ότι το Σχέδιο Δράσης: "Απασχόληση για το 1998" δεν είχε ιδιαίτερη επιτυχία, όπως είπε ο ίδιος ο κύριος Υπουργός. Δημοσιεύθηκε σε όλες τις εφημερίδες και για αυτό ζητά τη συνδρομή των κοινωνικών εταίρων μήπως το Σχέδιο Δράσης του 1999 είναι καλύτερο. 

Αυτό εμείς το ευχόμαστε, αλλά η Κυβέρνηση δεν μας έχει πείσει ότι θέλει ή μπορεί να αντιμετωπίσει τέτοια μεγάλα προβλήματα. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παπαγεωργόπουλε. 

Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πρώτον, ως προς το ότι ο ιδιωτικός τομέας και οι ιδιωτικές επενδύσεις δεν ευημερούν στην Ελλάδα, δεν είναι έτσι τα πράγματα. Υπάρχει σοβαρή αύξηση και της βιομηχανικής παραγωγής και υπάρχει και σοβαρή αύξηση του ακαθάριστου εθνικού προϊόντος. Να προσέχουμε κάποια πράγματα, γιατί δεν είναι και σωστά. 

Δεύτερον, συνεχίζουμε να κάνουμε μία σύγχυση, κύριε Παπαγεωργόπουλε, μεταξύ της πραγματικής και της καταγεγραμμένης ανεργίας. Αλλά ξέρετε ποιο είναι το δυσάρεστο; Αντί να δούμε τι κάνουμε όλοι μαζί για να αντιμετωπίσουμε την ανεργία, συνεχίζουμε και διαφωνούμε για τα ποσοστά. Και αυτό, αν θέλετε, πραγματικά σαν άνθρωπο με ενοχλεί. 

Αλλά εγώ θα σας πω ότι υπάρχει μία σταθερή βάση μέτρησης. Είναι οι μετρήσεις της Εθνικής Στατιστικής Υπηρεσίας. Κι εγώ θέλω να πάμε με βάση αυτές. Είχαμε ένα ποσοστό ανεργίας στην Ελλάδα 10,3%, με βάση τα επίσημα και μη αμφισβητούμενα στοιχεία της ΕΣΥΕ στο τέλος του 1997, ας περιμένουμε λίγο, να δούμε πώς θα πάνε στο τέλος του 1998. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ούτε τα στοιχεία της ΕΣΥΕ είναι αξιόπιστα, γιατί δεν μετρούν την ανεργία σε αγροτικές και ημιαγροτικές περιοχές. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Και να σας πω και κάτι, κύριε Παπαγεωργόπουλε; Δημιουργούνται πολύ περισσότερες θέσεις εργασίας στην Ελλάδα πια, απ' αυτές που χάνονται. Δημιουργούνται πολύ περισσότερες θέσεις εργασίας κάθε μήνα -παρακολουθώ ανελλιπώς τα στοιχεία του ΟΑΕΔ- απ' αυτές που χάνονται. 

Ξέρετε όμως κάτι άλλο που συμβαίνει; Αυξάνει σοβαρά ο αριθμός του εργατικού δυναμικού. Κι εδώ υπάρχουν δύο λόγοι: Ο ένας είναι υγιής, ας πούμε, λόγος. Είναι το γεγονός ότι όλες οι νέες γυναίκες μπαίνουν πια στην αγορά εργασίας ή ζητούν να μπουν στην αγορά εργασίας. Αυτό είναι το έλασσον. Το μείζον είναι ότι υπάρχει απομείωση του αγροτικού πληθυσμού. Σύμφωνα με τα επίσημα στοιχεία μέσα σε πέντε χρόνια ο αγροτικός πληθυσμός στην Ελλάδα έχει μειωθεί από 25% του ενεργού παραγωγικού δυναμικού, σε 20%. Τι σημαίνει αυτό; 'Οτι πάρα πολλοί άνθρωποι και κυρίως νέοι άνθρωποι έρχονται από τις αγροτικές περιοχές και ζητάνε εργασία στις πόλεις. 'Αρα, ανεξάρτητα από το ότι δημιουργούμε πιο πολλές θέσεις εργασίας απ' ό,τι χάνουμε, έχουμε θετικό ισοζύγιο κάθε μήνα στον ΟΑΕΔ -και σας παρακαλώ πολύ να ζητήσετε τα στοιχεία από αυτόν και όποια άλλα θέλετε να σας τα στείλουμε κι εμείς-παρ' όλα αυτά δεν φτάνει αυτό, για να μπορέσουμε να δημιουργήσουμε όρους συνολικής αντιστροφής του προβλήματος. Προσπαθούμε τώρα με το εθνικό σχέδιο δράσης του 1999 να εντείνουμε αυτήν τη στρατηγική. 

Δεν είπε ο κ. Παπαϊωάννου ότι δεν πέτυχε. Είπε ότι έχουμε ακόμα πολλά περιθώρια. Και δεν είναι λογικό να έχουμε πολλά περιθώρια; Για πρώτη φορά η Ελλάδα έφτιαξε Εθνικό Σχέδιο Δράσης το 1998. Δεν θα είχε αδυναμίες, κύριε Παπαγεωργόπουλε; Κάθε καινούρια προσπάθεια δεν θα είχε και κενά; Δεν θα είχε και νέα θέματα, τα οποία θα μπορούμε να συμπληρώσουμε συνέχεια; Σαφώς θα είχε. Μα, το νέο γεννιέται επώδυνα κάθε φορά. Δεν κάνει κανείς ομελέτα, αν δεν σπάσει αυγά. Προχωρούμε όμως σ' αυτήν την κατεύθυνση και φιλοδοξούμε το Εθνικό Σχέδιο Δράσης του 1999 να είναι πολύ καλύτερο. Και από τους κοινωνικούς εταίρους δεν ζητήσαμε να μας σώσουν. Ζητήσαμε να συμβάλουν και αυτοί -όπως γίνεται σε όλη την Ευρώπη- και τους θέλουμε κοντά μας, για να μπορούμε να αντιμετωπίσουμε την ανεργία, γιατί η ελληνική κοινωνία έχει ευθύνη. 

Εν πάση περιπτώσει, θα τα κουβεντιάσουμε αυτά τα ζητήματα. 'Ενα όμως θέλω να σας πω. Η ανεργία δεν πρέπει να είναι μέσον αντιπαράθεσης. Εγώ δέχομαι την πίεσή σας και την κριτική σας, για να κάνουμε πολύ πιο καλά και πιο αποτελεσματικά τη δουλειά μας, αλλά να σκεφτόμαστε πάντα ότι είναι ένα θέμα, που πρέπει να μας ενώνει όλους. 

ΠΡΟΕΔΡΕΥΩΝ (Παναγιώτης Σγουρίδης): 'Αμα προσθέσουμε και τις πεντακόσιες χιλιάδες οικονομικούς μετανάστες, θα δούμε και κάποια άλλα ζητήματα, τα οποία προκύπτουν. 

Πρώτη επίκαιρη ερώτηση είναι η με αριθμό 523/2.1.1999 του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Μεταφορών και Επικοινωνιών, σχετικά με τις προθέσεις της Ολυμπιακής Αεροπλοϊας για κατάργηση της γραμμής Αθηνών-Ακτίου. 

Η επίκαιρη ερώτηση του κ. Βλασσόπουλου εν περιλήψει είναι η ακόλουθη: 

"Ιδιαίτερη και δικαιολογημένη ανησυχία διακατέχει του κατοίκους της Δυτικής Ελλάδος από τη φημολογούμενη πρόθεση της Ολυμπιακής Αεροπλοϊας να καταργήσει τη γραμμή Αθηνών-Ακτίου. 

Γραμμή που εξυπηρετεί τους κατοίκους πέντε νομών (Πρέβεζας, Θεσπρωτίας, 'Αρτας, Λευκάδας και Αιτωλοακαρνανίας), που αριθμούν τετρακόσιες χιλιάδες περίπου και παρουσιάζουν μία αυξανόμενη υποδοχή ξένων τουριστών τους καλοκαιρινούς μήνες, που διακινούνται αεροπορικώς. 

Μετά τα παραπάνω, ερωτάται ο αρμόδιος Υπουργός Μεταφορών και Επικοινωνιών: 

1. Αν αληθεύουν ή όχι οι πληροφορίες περί καταργήσεως της συγκεκριμένης γραμμής. 

2. Αν έχει ληφθεί υπόψη το οικονομικό και κοινωνικό κόστος, που θα προκύψει για τους κατοίκους αυτών των περιοχών. 

3. Πώς θα αντιμετωπιστούν τα προβλήματα, που θα προκύψουν για τους εκεί εργαζόμενους". 

Ο Υφυπουργός Μεταφορών και Επικοινωνιών κ. Σαλαγιάννης έχει το λόγο για τρία λεπτά να πρωτολογήσει. 

NIKOΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ο συνάδελφος κ. Βλασσόπουλος έχει δίκιο που καταγράφει την ανησυχία των κατοίκων. 

Θα πρέπει να του πω εξαρχής ότι στο υπηρεσιακό σχέδιο που έχει κάνει η Ολυμπιακή Αεροπλοϊα δεν καταγράφεται πρόθεση να καταργηθεί η συγκεκριμένη γραμμή. Αυτό το λέω μια και έξω για να μη κάνουμε άγονες συζητήσεις. 

ΠΡΟΕΔΡΕΥΩΝ (Παναγιώτης Σγουρίδης): 'Αγονη γραμμή, άγονες συζητήσεις. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Γι' αυτό είπα λοιπόν ότι μιας εξαρχής θα του δώσω την απάντηση. 

Πρέπει όμως να πω κάποια πράγματα που έχουν πραγματική αξία: Η Ολυμπιακή Αεροπλοϊα πια δεν λειτουργεί σε καθεστώς μονοπωλίου. Από τον Ιούλιο του 1998 ήδη είμαστε σε άλλο καθεστώς. Είναι αναγκασμένη, λοιπόν, για να μπορεί να αντέξει σε ένα ανταγωνιστικό περιβάλλον να ξανασχεδιάσει όλες τις γραμμές της και να τις ξαναδεί. Αυτό είναι ένα κρατούμενο για να μπορεί να παρακολουθεί κάποιος πώς η Ολυμπιακή Αεροπλοϊα θα δει στο μέλλον τις γραμμές της. Αυτό το γεγονός συνεκτιμάται με την απάντηση που έδωσα. Το σχέδιο λοιπόν της Ολυμπιακής Αεροπλοϊας έχει συνεκτιμήσει αυτήν την πραγματικότητα και δεν σχεδιάζει να καταργήσει τη γραμμή. 

Πρέπει όμως να σας δώσω και μερικά στοιχεία για τη συγκεκριμένη γραμμή, για να δούμε πού βρισκόμαστε. Το 1996 έγιναν συνολικά διακόσιες ογδόντα επτά πτήσεις με πληρότητα 66,20%, το 1997, έγιναν διακόσιες εξήντα εννιά πτήσεις με πληρότητα περίπου 73%, το 1998 έγιναν διακόσιες σαράντα επτά πτήσεις με πληρότητα 68%. Αυτό όμως είναι ένας μέσος όρος. Υπάρχουν πάρα πολλές πτήσεις που η πληρότητα είναι πάρα πολύ χαμηλή. Αυτό το λέω σαν δείγμα για το πως καλείται η Ολυμπιακή Αεροπλοϊα να αντιμετωπίσει ένα ανταγωνιστικό περιβάλλον για να μπορεί να σταθεί, χωρίς κρατικές ενισχύσεις στη διεθνή αγορά. 

Αυτά σαν απάντηση στην παραγματικά δικαιολογημένη ανησυχία που έχουν οι κάτοικοι και εκφράζει ο κ. Βλασσόπουλος. Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βλασσόπουλος έχει το λόγο για δυο λεπτά. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Υφυπουργέ, ευχαριστώ πάρα πολύ για την απάντησή σας. Με ικανοποίησε απολύτως και με ανακούφισε. Πρέπει να πω ότι δεν ανακούφισε μόνο εμένα, αλλά θα ανακουφίσει και τετρακόσιες περίπου χιλιάδες ανθρώπους που ζουν και μετακινούνται με την Ολυμπιακή Αεροπορία, στους πέντε νομούς της Δυτικής Ελλάδας ('Αρτας, Πρέβεζας, Θεσπρωτίας, Αιτωλοακαρνανίας, Λευκάδας). Θα ανακουφίσει τους εργαζομένους στην Ολυμπιακή, θα ανακουφίσει επίσης αρκετές δεκάδες χιλιάδες τουριστών που μετακινούνται δια του αεροδρομίου του Ακτίου ή παραμένουν στη δυτική Ελλάδα ή με ανταπόκριση μεταφέρονται σε άλλες περιοχές της Ελλάδος. Σίγουρα θα ανακουφίσει εκατοντάδες επαγγελματίες, οι οποίοι ζουν από τα τουριστικά επαγγέλματα και τέλος θα ανακουφίσει τους αεροπόρους, αλλά και τους κατοίκους των Ιωαννίνων, οι οποίοι κάνουν τη γραμμή Αθήνα - Γιάννενα και υποχρεώνονται πάρα πολλες φορές, λόγω ομίχλης, χαμηλής νεφώσεως και καθοδικών ρευμάτων να προσγειώνονται στο αεροδρόμιο του Ακτίου και να διεκπεραιώνονται από κει δια ξηράς στα Γιάννενα. 

Ευχαριστώ πάρα πολύ. Με ικανοποίησε πραγματικά και με ανακούφισε η απάντησή σας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Δεν έχω να προσθέσω τίποτε, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Σας ευχαριστούμε πάρα πολύ. 'Ηταν πλήρης η απάντησή σας στην επίκαιρη ερώτηση. 

Τρίτη είναι η με αριθμό 553/1.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Εθνικής 'Αμυνας, Εσωτερικών, Δημόσιας Διοίκησης και Αποκέντρωσης, σχετικά με την επαναπρόσληψη των απολυθέντων που εργάζονται στην Αμερικανική Βάση Γουρνών Ηρακλείου Κρήτης κλπ. 

Η επίκαιρη ερώτηση του κ. Κόρακα είναι η ακόλουθη: 

"Ως γνωστόν τον Ιούνιο του 1994 έκλεισε η Αμερικάνικη Βάση Γουρνών Ηρακλείου Κρήτης, με αποτέλεσμα να απολυθεί το ελληνικό υπαλληλικό προσωπικό που εργαζόταν σ' αυτή. Το προσωπικό αυτό, βάσει διμερούς ελληνοαμερικανικής συμφωνίας, εμισθοδοτείτο από την Ελληνική Πολεμική Αεροπορία ως προσωπικό ιδιωτικού δικαίου (αορίστου χρόνου) του δημοσίου και ήταν ασφαλισμένο στο ΙΚΑ. 

Πρέπει δε να σημειωθεί ότι οι περισσότεροι απ' αυτούς τους εργαζομένους, οι οποίοι στο σύνολο δεν υπερβαίνουν τους εκατό, είχαν πάνω από είκοσι χρόνια συνεχούς υπηρεσίας. 

Παρόλο που η δικαστική εξουσία έχει αναγνωρίσει ρητά, με σωρεία δικαστικών αποφάσεων που έχουν εκδοθεί από δικαστήρια όλων των βαθμίδων, το αυτονόητο γι' αυτούς τους ανθρώπους, δηλαδή, το ότι ήταν υπάλληλοι του ελληνικού δημοσίου με σύμβαση ιδιωτικού δικαίου αορίστου χρόνου, η Κυβέρνηση μέχρι σήμερα δεν έχει πάρει κανένα μέτρο για την επαναπρόσληψή τους. 

'Οπως είναι φυσικό και μετά την πάροδο τεσσάρων ετών, τα όρια αντοχής των εν λόγω απολυμένων έχουν εξαντληθεί και γι' αυτό έχουν προσφύγει και στο Ευρωπαϊκό Δικαστήριο Ανθρωπίνων Δικαιωμάτων. 

Μετά τα παραπάνω, ερωτώνται οι κύριοι Υπουργοί, αν θα προχωρήσουν στην επαναπρόσληψη του προσωπικού αυτού πότε και με ποιο τρόπο". 

Την ερώτηση αυτή θα απαντησει ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος, ο οποίος έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, για να δούμε το θέμα στην ουσία του, δεν πρέπει να το αποκόψουμε από το περιβάλλον του, δηλαδή από το τι συμβαίνει γενικώς στο ανθρώπινο δυναμικό στο δημόσιο τομέα. Γιατί διαφορετικά θα είνΰι σαν να προσπαθούμε να δούμε το δέντρο και να χάνουμε το δάσος. 

Η Κυβέρνηση, λοιπόν, τα τελευταία χρόνια προσπαθεί πολύ μεθοδικά να δημιουργήσει ένα σταθερό περιβάλλον στα ζητήματα του ανθρώπινου δυναμικού στο Δημόσιο και συνθήκες ουσιαστικής αξιοκρατίας. Γι'αυτό έχει αναλάβει πάρα πολύ μεγάλες πρωτοβουλίες. 

Να υπενθυμίσω μερικές. Σύστημα αξιοκρατικών προσλήψεων. Μία σημαντική πρωτοβουλία. 

Δεύτερη σημαντική πρωτοβουλία. Μια αποκάθαρση των σχέσεων εργασίας ανάμεσα στο Δημόσιο και στους εργαζόμενους, όπου είχαμε εργαζόμενους πολλών ταχυτήτων και είχαμε και αποκλίσεις και από το Σύνταγμα. 

Προσπαθούμε, λοιπόν, να πλησιάσουμε τη συνταγματική επιταγή και να έχουμε δύο κατηγορίες, μόνιμους υπαλλήλους, αλλά και τους ιδιωτικού δικαίου που δεν μπορεί να είναι άλλοι από το επιστημονικό προσωπικό και το προσωπικό ΥΕ, όπως λέμε, υποχρεωτικής εκπαίδευσης, ενώ όπως γνωρίζετε κατά καιρούς με έκτακτες νομοθετικές ρυθμίσεις έχουμε δημιουργήσει μια στρατιά υπαλλήλων, τους λεγόμενους αορίστου χρόνου. Γι'αυτό πρόκειται πολύ σύντομα να φέρει νομοσχέδιο η Κυβέρνηση να ρυθμίσει και το θέμα αυτό, έτσι ώστε να υπάρχουν εργαζόμενοι, είτε μόνιμοι είτε εποχικοί. Και αν είναι ιδιωτικού δικαίου να είναι είτε ειδικοί επιστήμονες είτε υποχρεωτικής εκπαίδευσης. 

Επίσης, προωθήθηκε πρόσφατα ο δημοσιοϋπαλληλικός κώδικας, όπου και αυτός δημιουργεί ένα σταθερό και ένα αξιοκρατικό περιβάλλον στα ζητήματα ανθρώπινου δυναμικού στο δημόσιο. 

'Οσον αφορά το θέμα που έχετε φέρει, αγαπητέ συνάδελφε, θα απαντήσω τώρα ευθέως, αφού έδωσα μία εικόνα του τι συμβαίνει στο δημόσιο, στους εργαζόμενους.'Ολους μας αγγίζει ένα θέμα που έχει σχέση με απόλυση εργαζομένων. 'Ομως, δεν υπάρχει νομικό πλαίσιο για την τακτοποίηση αυτών των εργαζομένων. Πρέπει να αναλάβουμε μία πρωτοβουλία νομοθετική. Και αν λάβουμε μια νομοθετική πρωτοβουλία δεν θα πρέπει να αντιμετωπίσουμε μόνον αυτήν την περίπτωση, αλλά όλες τις αντίστοιχες περιπτώσεις και θα αγγίξουμε μία περίπτωση χιλιάδων εργαζομένων, αγαπητέ συνάδελφε, από όλους τους φορείς που καταργήθηκαν και υπήρχαν εργαζόμενοι ιδιωτικού δικαίου. Θα πρέπει να αποφασίσουμε όλους αυτούς να τους επαναφέρουμε, που; Στο δημόσιο; 

Συνεπώς, για τους λόγους που σας περιέγραψα, η Κυβέρνηση δεν αντιμετωπίζει τέτοιο θέμα. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μπένο. 

Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν θα αναφερθώ στα όσα είπε ο κύριος Υπουργός για τη δημιουργία ενός σταθερού εργασιακού περιβάλλοντος, δεν είναι του παρόντος. Εδώ έχουμε μία συγκεκριμένη περίπτωση. Πρόκειται, όπως είδατε και στην ερώτησή μας, για εκατό περίπου εργαζόμενους, οι οποίοι ασχολήθηκαν στην αμερικάνικη βάση στις Γούρναις πάνω από είκοσι χρόνια οι περισσότεροι. 

Προσλήφθηκαν με σύμβαση αορίστου χρόνου -και καταθέτω, κύριε Πρόεδρε, ένα τέτοιο αντίτυπο για τα Πρακτικά αυτής της σύμβασης- από την Πολεμική Αεροπορία. Υπογράφει ο Προσωπάρχης της Ελληνικής Πολεμικής Αεροπορίας. Και οι προσλήψεις έγιναν πάντοτε με βασιλικά ή προεδρικά διατάγματα. 

(Στο σημείο αυτό ο Βουλευτής κ. Στρατής Κόρακας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Απασχολήθηκαν από την αρχή της πρόσληψής τους με βάση τη σχετική ελληνοαμερικάνικη συμφωνία στην αμερικάνικη βάση των Γουρνών, μισθοδοτούνταν όλο αυτό το διάστημα από το ελληνικό Δημόσιο, ως προσωπικό του ελληνικού δημοσίου και ήταν ασφαλισμένοι στο Ι.Κ.Α. από την εργοδότρια υπηρεσία τους, που ήταν η Πολεμική Αεροπορία. 

Την ιδιότητά τους ως υπαλλήλων του δημοσίου την έχει αναγνωρίσει η ελληνική Δικαιοσύνη. 

'Εχουμε αποφάσεις, που έγιναν αμετάκλητες, του Εφετείου Κρήτης, σωρεία τέτοιων αποφάσεων, που τους δικαιώνουν, επιβάλλουν στο ελληνικό δημόσιο να πληρώσει τις μισθολογικές διαφορές κλπ. Το ελληνικό δημόσιο πλήρωσε. Και όμως η Κυβέρνηση, όπως ακούσατε, αρνείται την επαναπρόσληψη. 

Επίσης το Υπουργείο Εθνικής 'Αμυνας συμφωνεί με τους εργαζόμενους ότι πρέπει να έχουν, κύριε Υπουργε, και αυτοί την ίδια μεταχείριση που είχαν και οι άλλοι εργαζόμενοι των αμερικάνικων βάσεων που έκλεισαν στο Ελληνικό, στη Σούδα, στη Νέα Μάκρη κλπ. Μάλιστα, θέλω να πω για το Ελληνικό, ότι ο τότε Υπουργός Εθνικής 'Αμυνας θεώρησε σαφέστατα ότι η σχέση εργασίας των ήταν αορίστου χρόνου με το ελληνικό δημόσιο και έτσι τους επαναπροσέλαβε. 

Οι άνθρωποι αυτοί όλοι μαζί σε όλη την Ελλάδα δεν υπερβαίνουν τους εκατόν τριάντα -οι εκατό είναι στην Κρήτη- και κάτω από την πίεση των πραγμάτων έπειτα από τέσσερα χρόνια συνεχούς αγώνα, αναγκάσθηκαν να προσφύγουν και στο Δικαστήριο του Συμβουλίου της Ευρώπης. 

Εγώ, κύριε Υπουργέ, πέρα από την ανθρωπιστική πλευρά, θέλω να επικαλεσθώ και την ανάγκη της ισότιμης μεταχείρισης των Ελλήνων πολιτών. Δεν μπορεί οι εκατοντάδες εργαζόμενοι στις άλλες βάσεις να προσλαμβάνονται -και καλώς- και εδώ να κάνουμε εξαίρεση. Εξάλλου, το άρθρο 25 του ν.2190 δίνει τέτοια δυνατότητα. 

Παρακαλώ, λοιπόν, μέσα στα πλαίσια και της εξυγίανσης των εργασιακών σχέσεων και του περιβάλλοντος κλπ. να κλείσει αυτό το θέμα, να προσληφθούν οι άνθρωποι για να κλείσει επιτέλους μία ανοικτή πληγή που διαρκεί τόσα χρόνια. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, έχουμε εξετάσει εξονυχιστικά το νομοθετικό πλαίσιο και το άρθρο 25 του ν.2190 που επικαλεσθήκατε, γιατι και εμάς μας αγγίζει αυτό το θέμα. Δυστυχώς δεν τους καλύπτει αυτό το νομοθετικό πλαίσιο, γιατί αυτό το άρθρο 25 που λέτε, αναφέρεται σε υπηρεσίες στις οποίες ο εργαζόμενος που έχει απολυθεί, θα έκανε την αίτησή του για επαναπρόσληψη ή ακόμη και στο ενδεχόμενο αυτές οι υπηρεσίες να είχαν συγχωνευθεί με άλλες. 

ΣΤΡΑΤΗΣ ΚΟΡΑΚΑΣ: Υπάρχουν δικαστικές αποφάσεις. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν αναφέρεται σε υπηρεσίες που καταργήθηκαν, αγαπητέ συνάδελφε. Και αν θα επαναφέρουμε τέτοια διάταξη, που είναι υπόθεση της Εθνικής Αντιπροσωπείας, σας είπα και πάλι οτι δεν θα αφορά μόνο αυτήν την κατηγορία των εργαζομένων. Θα αφορά χιλιάδες εργαζόμενους. 

ΣΤΡΑΤΗΣ ΚΟΡΑΚΑΣ: Να γίνει μία ανάλογη εφαρμογή. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως, όταν το βλέπουμε μεμονωμένα το θέμα, είναι ένα θέμα συμπαθές, φαίνεται να είναι μικρό, φαίνεται να είναι ένα θέμα που μπορεί να αντιμετωπισθεί, όμως αν το δούμε στο ευρύτερο πλαίσιο που κινείται ο δημόσιος τομέας και μία σοβαρή πολιτική για το ανθρώπινο δυναμικό, δημιουργεί πολύ μεγάλες παρενέργειες και προβλήματα και δυστυχώς πολλές φορες είμαστε στη δύσκολη θέση να θυσιάζουμε μικρά ανθρώπινα προβλήματα για να μη δημιουργούμε μεγάλες αναταράξεις στο δημόσιο, γιατί ξέρετε και η ελληνική κοινωνία και ο πολιτικός κόσμος, πόσο έχει απαξιωθεί και έχει ταλαιπωρηθεί με όλην αυτή την υπόθεση των σχέσεων ανάμεσα στους πολίτες και στο δημόσιο. Θέλουμε να δώσουμε ένα τέλος σ' αυτό. Και ξέρουμε ότι για να δώσουμε αυτό το τέλος, υπάρχουν και ορισμένες θυσίες, θυσίες που και εμάς μας αγγίζουν. Δεν μπορούμε όμως να κάνουμε αλλιώς. 

ΣΤΡΑΤΗΣ ΚΟΡΑΚΑΣ: 'Οχι διακρίσεις. Ξέρετε όμως ότι υπάρχουν άλλες σκοπιμότητες. Δεν είναι δυνατόν αυτοί να έχουν διαφορετική μεταχείριση σε σχέση με άλλους. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 548/1-2-99 επίκαιρη ερώτηση της Βουλευτού του Συνασπισμού της Αριστεράς και της Προόδου, κ. Μαρίας Δαμανάκη, προς τον Υπουργό Εθνικής 'Αμυνας, σχετικά με τις προθέσεις του Υπουργείου για θεσμοθέτηση του "Συνήγορου του 'Ενστολου Πολίτη". 

Η επίκαιρη ερώτηση της κ. Δαμανάκη, είναι η ακόλουθη: 

"Δέσμη προτάσεων με στόχο τη βελτίωση της στρατιωτικής θητείας υπέβαλε πρόσφατα το Εθνικό Συμβούλιο Νεολαίας (Ε.ΣΥ.Ν.). 

Μεταξύ των θεμάτων που προτείνεται να αλλάξουν είναι το σύστημα τοποθετήσεων-μεταθέσεων, η απόκτηση γνώσεων και ειδικοτήτων, ο αναχρονιστικός Στρατιωτικός Κανονισμός και το σύστημα επιβολής ποινών, το ισχύον καθεστώς γενικής επιστράτευσης, η μισθοδοσία, καθώς και η εξέταση των παραπόνων των στρατευμένων. 

Για το τελευταίο ειδικότερα προτείνεται να θεσμοθετηθεί ο "Συνήγορος του 'Ενστολου Πολίτη", ως ανεξάρτητη διοικητική αρχή, στην οποία θα μπορούν να απευθύνονται όσοι υπηρετούν τη στρατιωτική τους θητεία και η οποία θα εξετάζει τα πραράπονα και θα αποφαίνεται για κάθε περιστατικό αυθαιρεσίας της στρατιωτικής διοίκησης εις βάρος οιουδήποτε υπηρετεί τη θητεία τους στις Ε.Δ. 

Ο θεσμός αυτός, ανάλογος του "Συνήγορου του Πολίτη", που πρόσφατα καθιερώθηκε και ισχύει στη χώρα μας, προτείνεται προκειμένου, μαζί με τις υπόλοιπες θεσμικές αλλαγές που είναι πλέον ώριμες, να κατοχυρωθεί ο σεβασμός της νομιμότητας και της προσωπικότητας όλων ανεξαίρετα των στρατευμένων νέων από τη στρατιωτική ιεραρχία. 

Ερωτάται ο κύριος Υπουργός: 

1. Πώς αξιολογεί το περιεχόμενο των προτάσεων αυτών που υπέβαλε το Ε.ΣΥ.Ν. 

2. Αν προτίθεται να προχωρήσει σε συγκεκριμένα μέτρα υλοποίησης των προτάσεων του Ε.ΣΥ.Ν., συμπεριλαμβανομένης και της θεσμοθέτησης του "Συνηγόρου του 'Ενστολου Πολίτη". 

Ο Υφυπουργός Εθνικής Αμύνης κ. Αποστολάκης, έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, χαίρομαι ιδιαίτερα που δίδεται η ευκαιρία σήμερα να συζητήσουμε τα θέματα που αφορούν τα στρατευμένα νιάτα μας. Ξέρετε ότι το Υπουργείο Εθνικής 'Αμυνας στην προσπάθεια να αναβαθμίσει το ρόλο των Ενόπλων Δυνάμεων και να πετύχει την ποιοτική βελτίωση γενικά της όλης προσπάθειας της άμυνας, στοχεύει, παράλληλα με τον εκσυγχρονισμό των οπλικών συστημάτων, και στη βελτίωση των συνθηκών διαβίωσης του ανθρωπίνου δυναμικού. 

Στα πλαίσια αυτά λαμβάνουμε πάρα πολύ σοβαρά υπόψη τις προτάσεις, τις ιδέες και τις ευαισθησίες όλων των κοινωνικών και πολιτικών φορέων. Απόδειξη αυτού, είναι το γεγονός ότι πριν από λίγες μέρες, δεκαπέντε μέρες μόλις πριν, στο Υπουργείο Εθνικής 'Αμυνας έγινε δεκτό το Εθνικό Συμβούλιο Νεολαίας, ακούσαμε τις προτάσεις τους, τις λάβαμε σοβαρά υπόψη και θέλω να σας διαβεβαιώσω, παρά το γεγονός ότι έχουν περάσει μόλις δεκαπέντε μέρες, ότι όλες οι προτάσεις επεξεργάζονται πλέον από τους αρμόδιους φορείς και τα αποτελέσματα θα φανούν πάρα πολύ σύντομα. 

Θέλω να σας πω, πως ήδη και με δική μας πρωτοβουλία έχουν γίνει τεράστια βήματα, όσον αφορά τη μεταχείριση των ενστόλων πολιτών, είτε είναι μόνιμα στελέχη είτε είναι στρατευμένα. Θα αρκεστώ σήμερα να σας πω ορισμένα πράγματα για τους στρατευμένους νέους. 

Κατ'αρχήν, οι ειδικότητες και οι τοποθετήσεις, ήδη από τον περασμένο Σεπτέμβριο, δίδονται με ένα σχεδόν αυτόματο σύστημα, όπου λαμβάνονται υπόψη οι γραμματικές γνώσεις, οι δεξιότητες, οι στόχοι των στρατευμένων, η προτίμηση όσον αφορά την πρώτη τοποθέτηση και την εν συνεχεία μετάθεση, στα πλαίσια βέβαια των απαιτήσεων των Ενόπλων Δυνάμεων, για την επάνδρωση των διαφόρων θέσεων. 

Το σύστημα δε αυτό, θέλω να σας βεβαιώσω ότι είναι τόσο διαφανές, που οι ίδιοι οι νέοι το έχουν αποδεχθεί και οι τοποθετήσεις και τα μόρια τα οποία έχουν, κοινοποιούνται στις μονάδες όταν πάνε οι νέοι και τα βρίσκουν εκεί, οι δε τοποθετήσεις των νέο-τοποθετημένων στρατιωτών γίνονται γνωστές πρώτα σε αυτούς και εν συνεχεία σε οποιονδήποτε άλλον ενδιαφερόμενο. 

Το παλαιότερο σύστημα που έπαιρνε κάποιος και ρωτούσε που πάει ο νέος αυτός, στην πραγματικότητα έχει καταργηθεί, έχει ατονίσει. 'Εχουμε εφαρμόσει ένα πιλοτικό σύστημα όπου λαμβάνουμε υπόψη τις προτιμήσεις των νέων και τις ιδέες τους, όσον αφορά τη διαβίωση μέσα στα στρατόπεδα. 

Καθιερώσαμε τη δωρεάν μετακίνηση των στρατευσίμων με απόφαση που πρόσφατα υπογράφτηκε. Είναι υποχρεωτική η ανά δύο μήνες περίπου μικράς διάρκειας άδεια που δίδεται στους νέους, με πληρωμένα τα έξοδα μετακίνησης, προς τον τόπο κατοικίας, με καταστάσεις επιβιβάσεως και με όλα τα μέσα μεταφοράς. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υφυπουργού) 

Και θα σταματήσω, θα πω μόνο αυτό... 

ΠΡΟΕΔΡΕΥΩΝ (Παναγιώτης Σγουρίδης): Στη δευτερολογία σας. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Μειώνουμε τα στρατόπεδα μέσα σε όλην την επικράτεια με σκοπό τα νέα, τα οποία θα δημιουργηθούν και δημιουργούνται, να είναι πολύ πιο άνετα, ούτως ώστε να βελτιώνουμε τις συνθήκες διαβίωσης των στρατευμένων. 

Τα ειδικότερα θέματα που θίγετε, όπως αυτό της γενικής επιστράτευσης, ήδη αποτελούν αντικείμενο μελέτης του Υπουργείου Εθνικής 'Αμυνας. Το θέμα της γενικής επιστράτευσης είναι λίαν περίπλοκο θέμα, αλλά γρήγορα θα δείτε αποτελέσματα πάνω σ'αυτό. 

Για το θέμα αποζημίωσης των παθόντων εν υπηρεσία, γνωρίζετε ότι εάν στρατεύσιμος ή μόνιμο στέλεχος πάθει εν υπηρεσία και ένεκα ταύτης, όπως προεβλέπετο μέχρι τότε ή αν πάθει αναπηρία πάνω από 67%, έχει το δικαίωμα ένα μέλος της οικογενείας του να διοριστεί στο δημόσιο. Μελετούμε και θα τροποποιήσουμε αυτό... 

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, σας παρακαλώ τελειώνετε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Μια φράση και τελειώνω. 

ΜΑΡΙΑ ΔΑΜΑΝΑΚΗ: Για το "συνήγορο". 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργος Εθνικής 'Αμυνας): Τέλος δε, για το θέμα του "Συνήγορου του 'Ενστολου Πολίτη", όπως είπατε, μελετούμε πράγματι το θέμα. Και ο "Συνήγορος του Πολίτη" είναι ένας πολύ καινούριος θεσμός, είναι μέσα στις προθέσεις, το μελετούμε και γρήγορα θα δείτε τα αποτελέσματα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Δαμανάκη. 

ΜΑΡΙΑ ΔΑΜΑΝΑΚΗ: Κύριε Πρόεδρε, είναι γεγονός ότι σε σχέση με το παρελθόν έχουν σημειωθεί όντως πολλές βελτιώσεις, όσον αφορά τις συνθήκες κάτω από τις οποίες οι νέοι 'Ελληνες στρατευμένοι εκπληρώνουν σήμερα τη στρατιωτική τους θητεία. 

Aυτό, όμως δεν σημαίνει ότι πρέπει να υπάρχει επανάπαυση. Υπάρχουν πάρα πολλά που πρέπει να γίνουν. Νομίζω ότι οι προτάσεις του Εθνικού Συμβουλίου Νεολαίας, όπως απ' ό,τι κατάλαβα παραδέχτηκε και ο κύριος Υπουργός, μπορούν πολλά να προσφέρουν σε αυτήν την κατεύθυνση. 

Θέλω να αναφερθώ σε μερικά συγκεκριμένα θέματα: 'Οσον αφορά τις τοποθετήσεις και τις μεταθέσεις συζητήσαμε όντως στην κοινοβουλευτική επιτροπή το νέο σύστημα, στο οποίο αναφέρθηκε ο κύριος Υπουργός. Αυτό που μας ενδιαφέρει, όμως, είναι πολύ σαφές. Είναι να σταματήσει η απαράδεκτη κατάσταση, όπου με διάφορα μέσα, θεμιτά ή αθέμιτα, που έχουν σχέση και με τα γραφεία ορισμένων Βουλευτών -να το πούμε ανοιχτά, γιατί ξέρουμε όλοι τι συμβαίνει- γίνονται διάφορες τοποθετήσεις ανά την επικράτεια. 

Θα σταματήσει αυτή η ιστορία, το λεγόμενο "βίσμα", κύριε Υπουργέ; Νομίζω ότι καταλαβαίνετε τι εννοώ. Αυτό ενδιαφέρει στην προκειμένη περίπτωση. Το σύστημα που ήλθε στην κοινοβουλευτική επιτροπή έχει πράγματι πολλά καλά στοιχεία. Το θέμα είναι αν θα σταματήσουν οι εξαιρέσεις του συστήματος και αυτό είναι το μείζον θέμα για μένα. 

Ο στρατιωτικός κανονισμός πρέπει κάποια στιγμή να αλλάξει. Είμαι Βουλευτής πάρα πολλά χρόνια και θυμάμαι αμέσως μετά τη Μεταπολίτευση ως μόνιμο αίτημα των δημοκρατικών δυνάμεων την αλλαγή του στρατιωτικού κανονισμού 20-1. Πρέπει να προχωρήσετε με κάποιο μέτρο, με τη συγκρότηση μιας επιτροπής, με επιστήμονες. Το να λέμε ότι θα αλλάξει γενικώς, χωρίς να παίρνουμε συγκεκριμένα μέτρα, πιστεύω ότι δεν ικανοποιεί. 

Τέλος, όσον αφορά το θέμα του "Συνήγορου του 'Ενστολου Πολίτη", απ'ό,τι κατάλαβα από την απάντησή σας, το μελετάτε. Πρέπει να υπάρξει θετική απάντηση. Είναι μία λύση σε πάρα πολλά θέματα. Ξέρετε για παράδειγμα σήμερα ότι ο Στρατιωτικός Ποινικός Κώδικας προβλέπει ακόμα και την επιβολή φυλάκισης σε στρατιώτες, όχι από δικαστή αλλά από τον πιο πάνω στην ιεραρχία. Ο "Συνήγορος του 'Ενστολου Πολίτη" θα μπορούσε να βοηθήσει σε πάρα πολλές περιπτώσεις, όπου πράγματι υπάρχει ανάγκη βοήθειας λόγω τραυματισμού ή λόγω πλήγματος που υπέστη ο στρατευμένος κατά τη διάρκεια της θητείας του. 

Ζήσαμε όλοι πρόσφατα το γεγονός -το είδαμε στην τηλεόραση- όπου ο Αρχηγός Στρατού παρενέβη ζωντανά σε τηλεοπτική εκπομπή για να δώσει τη λύση στο πρόβλημα ενός στρατευμένου, που τραυματίστηκε τη νύχτα στα 'Ιμια. Καλώς έκανε, έδειξε και ευαισθησία, αλλά πρέπει αυτά τα θέματα να λύνονται με άλλο τρόπο και όχι δια μέσου των τηλεοπτικών καναλιών. Δια ταύτα, χρειάζονται πιο συγκεκριμένες απαντήσεις από την πλευρά του κυρίου Υπουργού. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο. Σας παρακαλώ να είσαστε μέσα στο χρόνο των δύο λεπτών. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, χαίρομαι ιδιαίτερα που η κυρία συνάδελφος δέχθηκε ότι έχουν γίνει βήματα. Θέλω να σας πω ότι γίνονται συνεχώς βήματα, αναθεωρούμε τα πάντα, αναθεωρούμε τις διαδικασίες. 

'Οσον αφορά το θέμα των τοποθετήσεων, επειδή το θίξατε και πάλι, ίσως δεν το προσέξατε. Σας δηλώνω απερίφραστα -και αυτό μπορείτε να το διαπιστώσετε- ότι οι νέοι μαθαίνουν που τοποθετούνται πριν από οποιονδήποτε, είτε μέσα από το Αρχηγείο είτε έξω, ακόμα και από συναδέλφους οι οποίοι πολλές φορές ρωτούν και αυτό για να μην δώσουμε δικαίωμα παρεμβάσεων. 

Πολύ γρήγορα δε, όταν ολοκληρωθεί αυτό ως σύστημα -περίπου το καλοκαίρι- θα δούμε τα άμεσα αποτελέσματα. Οι νέοι γνωρίζουν τα μόρια που έχουν, τα μόρια που έχουν οι άλλοι, πού θα τοποθετηθούν και γιατί τοποθετούνται εκεί. Πράγματι, θα δείτε τεράστια βελτίωση σ' αυτό το σύστημα. 

Εξαιρέσεις δεν γίνονται. Εάν κάποιος πρέπει να εξαιρεθεί από τους κανόνες περνάει από δεκαμελή επιτροπή και για να δοθεί έγκριση πρέπει με συγκεκριμένα στοιχεία να αποδείξει γιατί ζητάει αυτήν την εξαίρεση. 

'Οσον αφορά τον στρατιωτικό κανονισμό 20-1 πρέπει να δεχθούμε ότι οι 'Ενοπλες Δυνάμεις είναι ένας χώρος που διακρίνεται από ορισμένα στοιχεία. Η πειθαρχία δεν μπορεί να καταργηθεί. Δεν είναι μια κοινή δημόσια οργάνωση ή ένας ιδιωτικός φορέας. Υπάρχουν κανόνες, οι οποίοι είναι αποδεκτοί, χωρίς τους οποίους δεν μπορούν να λειτουργήσουν. Είναι ειδικός ο στόχος των Ενόπλων Δυνάμεων. Μέσα σε αυτά τα πλαίσια προσπαθούμε να κάνουμε πιο άνετη τη ζωή των ανθρώπων που υπηρετούν στις 'Ενοπλες Δυνάμεις, πιο δίκαιη και τους μεταχειριζόμαστε με περισσότερη διαφάνεια. Πιστεύω ότι έχουν γίνει τεράστια βήματα και πρέπει να το παραδεχθείτε. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Η πέμπτη επίκαιρη ερώτηση με αριθμό 543/1.2.99 του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη βελτίωση του οδικού δικτύου άξονα Κορωπίου-Βάρης, διαγράφεται λόγω κωλύματος του Υπουργού. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε Ανώνυμες Εταιρείες". 

'Εχουμε αποφασίσει να τελειώσουμε σήμερα το νομοσχέδιο μέχρι τις 16.00', ψηφίζοντας την αρχή του και τα άρθρα με τις τροπολογίες. 

ΘΕΟΔΩΡΑ ΜΠΑΚΟΓΙΑΝΝΗ: 'Οχι όλες τις τροπολογίες, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Αυτό είναι θέμα δικό σας. Αν θέλετε τις ψηφίζετε. Αν θέλει η Πλειοψηφία, θα τις ψηφίσει. 

ΘΕΟΔΩΡΑ ΜΠΑΚΟΓΙΑΝΝΗ: 'Οχι, κύριε Πρόεδρε. Περιμένουμε μία απάντηση από το Προεδρείο, αν πράγματι το Προεδρείο αποδέχεται αυτή τη συμπεριφορά, που παρουσιάστηκε χθες. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

ΘΕΟΔΩΡΑ ΜΠΑΚΟΓΙΑΝΝΗ: Περιμένω ακόμη μία απάντηση, κύριε Πρόεδρε, από χθες το βράδυ. 

ΠΡΟΕΔΡΕΥΩΝ (Παναγιώτης Σγουρίδης): Τα άρθρα του νομοσχεδίου είναι είκοσι. Θα έλεγα μόλις τελειώσουμε την αρχή να δούμε αν θα τα κάνουμε σε δύο ή μία ενότητα. Αυτό να το δείτε, γιατί ο χρόνος είναι περιορισμένος. 

Ο κ. Λάλος έχει το λόγο. 

ΚΑΝΕΛΛΟΣ ΛΑΛΟΣ: Κυρίες και κύριοι συνάδελφοι, είναι γεγονός, είναι μία μεγάλη αλήθεια ότι το λιμάνι του Πειραιά δεν λειτουργεί όπως πρέπει, ή όπως τουλάχιστον όλοι θα θέλαμε να λειτουργεί. Πιστεύω ότι το ίδιο τουλάχιστον συμβαίνει και με το λιμάνι της Θεσσαλονίκης, χωρίς να έχω πραγματική αντίληψη και προσωπική άποψη. 

'Οσοι με τον άλφα ή βήτα τρόπο εμπλέκονται στη λειτουργία του λιμανιού του Πειραιά γνωρίζουν ότι αντιμετωπίζει πολλά προβλήματα. Προβλήματα, που αν δεν λυθούν σύντομα, μπαίνει σε αμφισβήτηση η ίδια η επιβίωσή του. Και αν όχι βέβαια η επιβίωσή του με τη σημερινή μορφή, γιατί έτσι όπως λειτουργεί σήμερα, κουτσά στραβά θα μπορέσει να λειτουργήσει και να έχει κάποια κέρδη, σίγουρα όμως δεν μπορεί να παίξει τον καθοριστικό εκείνο ρόλο στην αναπτυξιακή προσπάθεια της πατρίδας μας γενικότερα αλλά και ειδικότερα του Πειραιά. 

Το λιμάνι του Πειραιά πρέπει -και νομίζουμε ότι μπορεί- να γίνει ξανά το πρώτο λιμάνι της Μεσογείου. Αρκεί να εκσυγχρονιστεί σε επίπεδο υποδομών, αρκεί να υπάρξει αλλαγή νοοτροπίας σε όλα τα επίπεδα, να γίνει ριζική αναβάθμιση στις παρεχόμενες υπηρεσίες και φυσικά να γίνει ανταγωνιστικό το λιμάνι σε επίπεδο κόστους. 

Το συζητούμενο σχέδιο νόμου πιστεύω ότι είναι σε σωστή κατεύθυνση και μπορεί να δώσει λύσεις σε όλα αυτά που προανέφερα. Θα έλεγα μάλιστα ότι έχουμε καθυστερήσει αρκετά και οι ευθύνες μας είναι μεγάλες. Βέβαια, με ένα νομοθέτημα που βάζει τις γενικές αρχές, το γενικό πλαίσιο, δεν μπορούμε να πούμε ότι θα λυθούν όλα τα προβλήματα ως διά μαγείας και ότι θα πετύχουμε όλους μας τους στόχους. Πιστεύω ότι ικανή και αναγκαία συνθήκη για να γίνει κάτι τέτοιο, είναι η κατανόηση από όλους που εμπλέκονται στη λειτουργία του Οργανισμού Λιμενος Πειραιά, από το διοικητικό συμβούλιο της νέας ανώνυμης εταιρείας μέχρι και τον τελευταιο εργαζόμενο, ότι πρέπει να εργαστούμε με συνέπεια, γιατί αυτό επιβάλλει και το εθνικό μας συμφέρον, αλλά και το συμφέρον των εργαζομένων. 

Το ότι το νομοσχέδιο είναι στη σωστή κατεύθυνση αποδεικνύεται από ένα και μοναδικό γεγονός, βγαίνει από τη θέση που εξέφρασαν τα κόμματα της Αντιπολίτευσης, αλλά και από τις θέσεις των φορέων που καλέστηκαν στη Διαρκή Επιτροπή. Βλέπουμε, δηλαδή, από τη μια μεριά τη Νέα Δημοκρατία αλλά και τους εκπροσώπους του Ναυτικού Επιμελητηρίου της Ελλάδος και του Εμπορικού και Βιομηχανικού Επιμελητηρίου Αθηνών, δηλαδή, τους εκπροσώπους των χρηστών, να διατυπώνουν την κοινή άποψη ότι τα βήματα είναι δειλά, τα λιμάνια παραμένουν υπό κρατικό έλεγχο, ενώ θα έπρεπε να υπάρξει πλήρης και απόλυτη ιδιωτικοποίηση. Μαλιστα ο εκπρόσωπος του Επαγγελματικού και Βιομηχανικού Επιμελητηρίου είπε ότι δεν μπορεί να πέσει το κόστος λειτουργίας των λιμανιών, αν δεν υπάρξουν και απολύσεις. 

Από την άλλη πλευρά βλέπουμε μία εκ διαμέτρου αντίθετη άποψη, που εκφράστηκε από τα υπόλοιπα κόμματα, και το ΚΚΕ και το Συνασπισμό και το ΔΗ.Κ.ΚΙ. αλλά και από τους εκπροσώπους των εργαζομένων, ότι πρόκειται για ιδιωτικοποίηση -μάλιστα κάποιοι μίλησαν για ξεπούλημα, όχι βέβαια οι εργαζόμενοι- και ότι ζητάνε ο ΟΛΠ και ο ΟΛΘ να διατηρήσουν το δημόσιο χαρακτήρα τους. 

Κύριοι συνάδελφοι, η πρόταση που γίνεται με το παρόν σχέδιο νόμου βρίσκεται ακριβώς στη μέση, αποτελεί τη χρυσή τομή αυτών των απόψεων. Δηλαδή, και ο δημόσιος χαρακτήρας διασφαλίζεται, τα λιμάνια -αυτή είναι η δική μου εκτίμηση- διατηρούν το εθνικό και κοινωνικό τους χαρακτήρα, αφού μόνο το 49% των μετοχών μπορεί να πουληθεί σε ιδιώτες μέσω Χρηματιστηρίου, αλλά συγχρόνως διασφαλίζονται και τα δικαιώματα των εργαζομένων, και οι θέσεις εργασίας και το μοντέλο διοίκησης που προωθείται με το παρόν σχέδιο νόμου είναι πιο ευέλικτο και πιο διαφανές, αφού τελικά η πολιτεία θα παίζει μόνο επιτελικό ρόλο και δεν θα ασχολείται με την καθημερινότητα, δηλαδή, τα λιμάνια θα έχουν και οικονομική και διοικητική αυτοτέλεια στα πλαίσια των κανόνων της ιδιωτικής οικονομίας. 

Τα κόμματα βέβαια της Αντιπολίτευσης, το καθένα για δικούς του λόγους, για λόγους σκοπιμότητας αλλά και για αντιπολιτευτικούς, αλλά και κάτω από την οπτική γωνία που βλέπει το καθένα αυτό το νομοσχέδιο, έχουν τις αντιρρήσεις τους, που για μένα δεν είναι κατανοητές. 

Eίναι κατανοητές βέβαια οι όποιες αντιρρήσεις και οι όποιοι φόβοι εκφράζονται από πλευράς των εργαζομένων και αυτό γιατί πάντοτε το κάτι καινούριο, το κάτι νέο φοβίζει. Αλλά, θέλω και εγώ να τους διαβεβαιώσω ότι δεν υπάρχει κανένα πρόβλημα όσον αφορά τους ίδιους. 

Εκτός αυτού, εάν κάτι στη διαδικασία εφαρμογής αυτού του νόμου αποδειχθεί ότι δεν είναι σωστό και ότι δημιουργεί κάποια προβλήματα στους εργαζόμενους, όλοι μαζί και αυτοί και εμείς θα αγωνιστούμε και θα προσπαθήσουμε να το διορθώσουμε. Ας μας αναγνωρίσουν τουλάχιστον τη θέληση να προωθούμε τα δικά τους και μόνο συμφέροντα. 

Κύριε Υπουργέ, θέλω να κάνω δύο παρατηρήσεις: 

Η πρώτη έχει σχέση με τη ναυπηγοεπισκευαστική ζώνη, η οποία εκτίνεται από τη Δραπετσώνα μέχρι το Πέραμα. 'Οπως γνωρίζετε, οι περισσότερες δραστηριότητες της ζώνης λαμβάνουν χώρα σε ιδιοκτησίες του ΟΛΠ, όπως επίσης γνωρίζετε, αφού συμμετείχατε και εσείς, ότι με διυπουργική απόφαση η λειτουργία της ζώνης θα συνεχισθεί μέχρι το 2030. Συνεπώς, θεωρώ εύλογο και θεμιτό το αίτημα των εργαζομένων στη ζώνη, να συμπεριληφθεί στο συζητούμενο νομοσχέδιο μία παράγραφος που να κατοχυρώνει αυτήν τη λειτουργία. 

Μπορεί για σας να είναι αυτονόητο σήμερα, αλλά ίσως αύριο να μην είναι αυτονόητο για το διοικητικό συμβούλιο της νέας ανώνυμης εταιρείας. 

Βέβαια είδα μια προσθήκη που κάνατε στο άρθρο 3, σαν παράγραφο ζ', που λέτε να φροντίζει για την ανάπτυξη ναυπηγοεπισκευαστικών δραστηριοτήτων. Πιστεύω, όμως, ότι είναι μία γενικόλογη έκφραση, η οποία δεν διασφαλίζει -αυτή είναι η άποψή μου- τη λειτουργία της ζώνης. Θα πρέπει ίσως να αποδεχθείτε την πρόταση των εργαζομένων όπως έχει διατυπωθεί και είναι η εξής, σαν παράγραφος ζ' στο άρθρο 3: 

"Η εταιρεία καταβάλλει κάθε είδους προσπάθεια για τη διασφάλιση της ναυπηγοεπισκευαστικής δραστηριότητας έτσι όπως αυτή έχει διαμορφωθεί στους επισκευαστικούς ντόκους στο Νέο Μόλο Δραπετσώνας, στη Δ.Ε.Η, στο Πέραμα, στην Κυνοσούρα και στις δεξαμενές οργανισμού. Οι λιμενικές εξυπηρετήσεις και τα έργα υποδομής για τη ζώνη βρίσκονται μέσα στα πλαίσια της εξυπηρέτησης του δημόσιου συμφέροντος και του χαρακτήρα της κοινής ωφέλειας του νέου οργανισμού". Πιστεύω, ότι έτσι εξασφαλίζεται απόλυτα η λειτουργία της ζώνης, πράγμα που είναι για το συμφέρον όχι μόνο των εργαζομένων, αλλά συνολικά για την οικονομία και του Πειραιά και της χώρας. 

Το δεύτερο θέμα που θέλω να θίξω είναι σε σχέση με τις αποδοχές προσωπικού. 

Προβλέπεται στο νομοσχέδιο -και καλώς- ότι το μόνιμο προσωπικό των νομικών προσώπων, τα οποία θα μετατραπούν σε Α.Ε θα λαμβάνουν από τη νέα εταιρεία αποδοχές τουλάχιστον ίσες με αυτές που ελάμβαναν κατά το χρόνο μετατροπής. Σε αυτήν τη γενική αρχή δεν συμπεριλαμβάνεται το προσωπικό με σχέση εργασίας ιδιωτικού δικαίου αορίστου χρόνου, από το οποίο, απ' ό,ι είδα μέσα, αφαιρούνται τα επιδόματα. 

Πιστεύω ότι είναι λάθος και πιστεύω ότι θα πρέπει να εξαλειφθεί αυτή η άνιση μεταχείριση. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν υπάρχει! Το αλλάξαμε! 

ΚΑΝΕΛΛΟΣ ΛΑΛΟΣ: Το αλλάξατε; Χαίρομαι ιδιαίτερα, γιατί δεν μπορούσαν να υπάρχουν εργαζόμενοι δύο κατηγοριών, άνθρωποι που δουλεύουν στον ίδιο χώρο να έχουν διαφορετικές αμοιβές! 

Κύριοι συνάδελφοι, κλείνοντας θέλω να πω ότι είναι αλήθεια ότι η τελική μορφή του σχεδίου νόμου που συζητάμε είναι πολύ διαφορετική από αυτή που είχε στην αρχή. Αυτό δείχνει την ευαισθησία σας, κύριε Υπουργέ! Δείχνει ότι αφουγκράζεστε την κοινωνία ότι σέβεστε τους συναδέλφους όλων των κομμάτων ότι αποδέχεστε τις σωστές και εποικοδομητικές προτάσεις. Αυτό δείχνει και η τροπολογία που καταθέσατε χθες, που δίνει τη δυνατότητα σε όσους εργάζονται στον ΟΛΠ, στα λιμάνια γενικότερα, να έχουν δικαίωμα μετάταξης σε άλλες δημόσιες υπηρεσίες. 

Θέλω να σας διαβεβαιώσω, κύριοι συνάδελφοι, ότι το νομοσχέδιο αυτό δεν το ψηφίζω επειδή ακριβώς αυτό μου επιβάλλει η κομματική μου ένταξη, αλλά επειδή είμαι πεπεισμένος ότι θα λειτουργήσει προς όφελος και της πατρίδας και των πόλεων της Θεσσαλονίκης και του Πειραιά και για τους εργαζόμενους. Ο χρόνος θα μας δικαιώσει! 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδόγγονας έχει το λόγο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Κυρία και κύριοι συνάδελφοι, σχετικά με το συζητούμενο νομοσχέδιο είναι πολύ φυσικό και προφανές από αυτούς οι οποίοι του έχουν ρίξει έστω και μία πρώτη ματιά να δημιουργηθούν εύλογα ερωτηματικά, σχετικά με την πρόθεση της Κυβερνήσεως να δημιουργήσει τον Οργανισμό Λιμένος Πειραιώς σε σχήμα ανωνύμου εταιρείας. 

Και διερωτάται κανείς: με τον τρόπο αυτό ο ασφυκτικός έλεγχος του κράτους καταργείται και πηγαίνουμε σε ένα σχήμα το οποίο θα έχει την ευελιξία που απαιτείται προκειμένου να πραγματοποιήσει κέρδη κ.ο.κ.; Δυστυχώς αν ρίξει κανείς μια ματιά στη σύνθεση του Δ.Σ., θα δει ότι το κράτος είναι παρών και μάλιστα σε σημείο τέτοιο πλειοψηφίας που οπωσδήποτε η Α.Ε. δεν μπορεί να λειτουργήσει με ιδιωτικοοικονομικά κριτήρια εάν δεν αποφασίσει το κράτος να υιοθετήσει έναν τέτοιο τρόπο λειτουργίας. 

'Εξ άλλου έχουμε και άλλες ανώνυμες εταιρείες, που είναι γνωστές, όπως η Ολυμπιακή Αεροπορία που βλέπουμε ότι το χάος συνεχίζεται. Παρατηρούμε στο Δ.Σ. οι εκπρόσωποι του κράτους ότι ουσιαστικά είναι πέντε στους εννέα. Επομένως πάντοτε θα υπάρχει αυτή η μορφή του κρατικού ελέγχου και μάλιστα αν κοιτάξει κανείς στο άρθρο 12 του οργανωτικού σχήματος που προβλέπεται, θα δει κάποιες αρμοδιότητες, οι οποίες δίνονται στο λεγόμενο διοικητικό συμβούλιο. Και γεννάται το ερώτημα: ανήκουν πραγματικά αυτές σε έναν οργανισμό που απασχολείται με τα λιμάνια ή είναι κανένας πιστωτικός οργανισμός; 

Διαβάζω ότι οι αρμοδιότητες του διοικητικού συμβουλίου είναι ότι παρέχει πιστώσεις ή δάνεια προς τρίτους, συνιστά εμπράγματες ασφάλειες επί κινητών ή ακινήτων, αποδέχεται προσωπικές εγγυήσεις για ασφάλεια απαιτήσεων εταιρειών κλπ. Είναι κανένας δανειοδοτικός οργανισμός ο Οργανισμός Λιμένος Πειραιώς με το νέο σχήμα; Αλλά αυτό που είναι τραγικό και μπορεί να υπονομεύσει την όλη υπόσταση του οργανισμού στο μέλλον, είναι ότι το Δ.Σ. αποφασίζει για την εκποίηση περιουσιακών στοιχείων, για την άσκηση αγωγών και παρέχει το δικαίωμα υποθήκης επί των ακινήτων. 

Με λίγα λόγια δεν περιορίζεται το δικαίωμα του Δ.Σ. να πουλήσει κάποια μηχανήματα που θεωρεί ότι δεν είναι χρήσιμα αλλά είναι ευρύτερο και μπορεί να πουλήσει και ακίνητη περιουσία. Δημιουργείται εύλογα το ερώτημα: ποιος είναι ο σκοπός που μπήκε αυτή η παράγραφος για τα περιουσιακά στοιχεία; 

Περαιτέρω εκτός από τον κρατικό έλεγχο που ανέφερα έχουμε έναν ασφυκτικό κομματικό έλεγχο και αυτό εξηγείται από τη σύνθεση του συμβουλίου διεύθυνσης γενικών διευθυντών. Από ποιους αποτελείται αυτό το συμβούλιο; Πρόεδρος, σύμβουλοι και γενικοί διευθυντές. Οι γενικοί διευθυντές, διευκρινίζει, επιλέγονται μεταξύ ειδικευμένων στελεχών προσωπικού. Αναφέρει πώς επιλέγονται. 'Αρα επιλέγουμε όποιους εμείς επιθυμούμε από την εταιρεία ή εκτός αυτής; Μπορεί αυτό το συμβούλιο να αποτελείται και από προσωπικότητες που δεν έρχονται από τη διοικητική δομή της ανώνυμης εταιρείας αλλά και από προσωπικότητες απ' έξω. Δηλαδή η εκάστοτε Κυβέρνηση κρίνει ή έχει λόγους αυτοί να αποτελέσουν τη σύνθεση του συμβουλίου αυτού. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Είναι σαφές ότι μ' αυτόν τον τρόπο μεταβιβάζονται στο συμβούλιο αρμοδιότητες που ουσιαστικά αποτελούν τη λειτουργία του Οργανισμού Λιμένος Πειραιώς. 

Δηλαδή, το διοικητικό συμβούλιο εξουσιοδοτεί το συμβούλιο αυτό το οποίο υποτίθεται ότι αποτελείται από γενικούς διευθυντές να κάνει κυριολεκτικά ό,τι θέλει μέσα στον Οργανισμό Λιμένος Πειραιώς. Αυτοί δε είναι όλοι διορισμένοι από τη διοίκηση, από το κράτος, από την εκάστοτε Κυβέρνηση. 

Επίσης, το νομοσχέδιο προβλέπει την αποτίμηση περιουσιακών στοιχείων. Αλλά συγχρόνως δεν αποκλείει τη μεταβίβαση δικαιωμάτων χρήσεως και εκμεταλλεύσεως πριν από την οριστική αποτίμηση της περιουσίας. 'Εχετε υπόψη σας ότι τα περιουσιακά στοιχεία τα κινητά, η υποδομή του Οργανισμού Λιμένος Πειραιώς κοστίζουν δισεκατομμύρια. 'Οταν λέμε παραδείγματος χάρη δραστηριότητες, για κοντέινερς, το κοντέινερ τέρμιναλ κλπ. όλα αυτά τα μηχανήματα τα οποία υπάρχουν είναι υπόθεση πολλών δισεκατομμυρίων. Πριν αποτιμηθούν αυτά πόσο στοιχίζουν μπορούμε να μεταβιβάσουμε δικαιώματα χρήσεως σε οποιονδήποτε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): To λέει ο νόμος, κύριε Παπαδόγγονα. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ο νόμος δεν λέει ότι η δραστηριότητα αυτή, δηλαδή η μεταβίβαση δικαιωμάτων χρήσεως θα έχει ως προϋπόθεση την αποτίμηση, άρα πρέπει να το δείτε με πάρα πολύ μεγάλη προσοχή. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εντός έτους είναι υποχρεωτική. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Και θα σας πω ποια είναι η πρακτική του παρελθόντος. 'Εχετε υπόψη σας ότι με το Συμβούλιο Επικρατείας, με δικαστήρια κ.ο.κ. οι εκάστοτε χρήστες μπορεί πραγματικά να παγιώσουν τη θέση τους εκεί, να έχουν υπερβολικές απαιτήσεις κλπ. καθ' ον χρόνο οι χρήσεις των μηχανημάτων που ανήκουν στον Οργανισμό Λιμένος Πειραιώς μπορεί να υποστούν σοβαρή πτώση της αξίας τους λόγω αυτής της προηγηθείσης επαναλαμβάνω χρήσεως. 

'Αρα θα πρέπει να είναι απαραίτητη προϋπόθεση η εκτίμηση της αξίας των περιουσιακών στοιχείων, προκειμένου να γίνει οποιαδήποτε μεταβίβαση δραστηριότητος. 

Αυτό το οποίο ήθελα επίσης να σας πω και αυτό το οποίο δημιουργεί και σκεπτικισμό σχετικά με το πόσο πραγματικά θα είναι αποδοτικός από εδώ και πέρα ο Οργανισμός Λιμένος Πειραιώς, υπό το παρόν σχήμα, είναι ότι τα λιμάνια έγιναν προβληματικά κυριολεκτικά την τελευταία πενταετία, ενώ την τριετία της Κυβερνήσεως Μητσοτάκη, δηλαδή, 1990-1993 είχαν πραγματοποιήσει τεράστια κέρδη και είχαν γίνει τεράστια βήματα στην υποδομή του λιμανιού. 

Σας αναφέρω ενδεικτικά ότι το πλεόνασμα το 1990 ήταν πέντε δισεκατομμύρια εκατόν δεκαέξι εκατομμύρια (5.116.000.000) δραχμές, το 1991 το πλεόνασμα ήταν τέσσερα δισεκατομμύρια σαράντα εννέα εκατομμύρια (4.049.000.000) δραχμές, το 1992 το πλεόνασμα ήταν επτά δισεκατομμύρια εννιακόσια εβδομήντα εκατομμύρια (7.970.000.000) δραχμές και το 1993 το πλεόνασμα ήταν τρία δισεκατομμύρια εκατόν ενενήντα οκτώ εκατομμύρια (3.198.000.000) δραχμές. 'Εχουμε τώρα την περίοδο 1994-1997, όπου το 1994 έχουμε πλεόνασμα εκατόν εβδομήντα ένα εκατομμύρια (171.000.000) δραχμές μόνο και εν συνεχεία έχουμε το 1995 έλλειμμα ένα δισεκατομμύριο οκτακόσια τριάντα δύο εκατομμύρια (1.832.000.000) δραχμές, το 1996 έλλειμμα τέσσερα δισεκατομμύρια είκοσι τρία εκατομμύρια (4.023.000.000) δραχμές, το 1997 έξι δισεκατομμύρια εξακόσια εκατομμύρια (6.600.000.000) δραχμές έλλειμμα. 'Εχουμε δηλαδή, μία πτωτική τάση του Οργανισμού Λιμένος Πειραιώς. 

Επίσης, κατά την περίοδο των τελευταίων πέντε ετών ελήφθη δάνειο από την Ευρωπαϊκή Τράπεζα δώδεκα δισεκατομμυρίων (12.000.000.000) δραχμών και διερωτάται κανείς: πού δαπανήθηκαν αυτά τα χρήματα καθ' ον χρόνο μου δίνεται η ευκαιρία να σας αναφέρω ότι τα μεγάλα έργα του ΟΛΠ έγιναν κατά την τριετία 1990-1993. Και ενδεικτικά αναφέρω τη μεγάλη περιφερειακή οδό, δηλαδή τη σύνδεση με το εθνικό δίκτυο συνολικού μήκους οχτώ χιλιομέτρων τεσσάρων λωρίδων κλπ. η οποία κόστισε δώδεκα δισεκατομμύρια (12.000.000.000) δραχμές την εποχή εκείνη. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό, κύριε Πρόεδρε. 

Επίσης, είχαμε την ολοκλήρωση της πρώτης φάσεως του σταθμού των εμπορευματοκιβωτίων του Ικονίου δεκατριών δισεκατομμυρίων (13.000.000.000) δραχμών, την προβλήτα του γενικού φορτίου τρεισήμισυ δισεκατομμυρίων (3.500.000.000) δραχμών, τον υπόγειο σταθμό αυτοκινήτων χωρητικότητας πεντακοσίων οχημάτων δύο δισεκατομμυρίων (2.000.000.000) δραχμών κ.ο.κ. Δηλαδή, υπήρξε μία περίοδος κατά την οποία πραγματοποιήθηκαν και κέρδη και έγινε και η βασική υποδομή του Οργανισμού Λιμένος Πειραιώς καθ' ην στιγμή έχουμε σήμερα αυτήν τη διαρκή πτώση του Οργανισμού. 

'Αρα εύλογα διερωτάται κανείς εάν με το παρόν σχήμα πρόκειται να διορθωθούν τα οικονομικά του Οργανισμού Λιμένος Πειραιώς, για το οποίο εγώ αμφιβάλλω δεδομένου ότι πάλι ο κομματικός κλοιός θα παραμείνει ασφυκτικός, όπως σας προανέφερα. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχετε νομίζω κάποιες διορθώσεις, συμπληρώσεις, βελτιώσεις άρθρων. Είναι προτιμότερο να τις αναγνώσετε τώρα και να κατατεθούν και στα Πρακτικά. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, επειδή ακριβώς έχουν διανεμηθεί στους συναδέλφους από χθες, για να μην καθυστερήσουμε, θα τα καταθέσω στα Πρακτικά. Είναι δακτυλογραφημένα και νομίζω ότι μπορούν να μπουν στο κείμενο ως είναι. 

(Στο σημείο αυτό ο Υπουργός Εμπορικής Ναυτιλίας κ. Σουμάκης καταθέτει για τα Πρακτικά τις προαναφερθείσες αναδιατυπώσεις διατάξεων, οι οποίες έχουν ως εξής: 

"ΑΝΑΔΙΑΤΥΠΩΣΗ ΔΙΑΤΑΞΕΩΝ

1. Στο άρθρο 21 του εταιρικού και των δύο εταιριών η φράση "από τη δημοσίευση του παρόντος νόμου" αναδιατυπώνεται σε "από την πρώτη του επόμενου μήνα από την έναρξη ισχύος του παρόντος". 

2. Στο ΑΡΘΡΟ ΤΕΤΑΡΤΟ: 

α) Στο τέλος της παραγράφου 3 προστίθεται η φράση. "Ο Κανονισμός αυτός μπορεί να τροποποιηθεί με απόφαση του Διοικητικού Συμβουλίου της Ο.Λ.Π. Α.Ε. ύστερα από γνώμη του οικείου σωματείου των εργαζομένων". 

β) Η παράγραφος 4 αναδιατυπώνεται ως ακολούθως: "4. Αν η γνώμη που προβλέπεται στις παραγράφους 1, 2 και 3 δεν διατυπωθεί μέσα σε ένα μήνα από την ημέρα που θα ζητηθεί, τότε δεν είναι απαραίτητη. Αν η γνώμη που προβλέπεται στην παράγραφο 2 είναι αρνητική, ακολουθείται η διαδικασία που προβλέπεται από την κείμενη νομοθεσία περί διαιτησίας." 

3. Στην παράγραφο 4 του ΑΡΘΡΟΥ ΕΝΑΤΟΥ προστίθενται στο τέλος τα ακόλουθα: "Αν η γνώμη που προβλέπεται στην παράγραφο 2 είναι αρνητική, ακολουθείται η διαδικασία που προβλέπεται από την κείμενη νομοθεσία περί διαιτησίας". 

4. Στο εδάφιο της παραγράφου 4 του ΑΡΘΡΟΥ ΔΩΔΕΚΑΤΟΥ "Οι τακτικές μηνιαίες αποδοχές του υπηρετούντος κατά τη δημοσίευση του παρόντος νόμου παραπάνω προσωπικού ........ που σχετίζονται με την άσκηση της εργασίας τους καιτην απόδοση σε αυτήν": 

α) Διαγράφεται η φράση "μη συμπεριλαμβανομένων, προκειμένου για το προσωπικό του στοιχείου α', των υπερωριών και επιδομάτων που σχετίζονται με την άσκηση της εργασίας τους και την απόδοση σε αυτήν.", 

β) Η λέξη "τακτικές" αντικαθίσταται και στα δύο σημεία που αναφέρεται με τη λέξη "συνολικές". 

5. Στο τέλος της παραγράφου 6 του ΔΩΔΕΚΑΤΟΥ ΑΡΘΡΟΥ τίθεται τελεία μετά τις λέξεις "στα παραπάνω νομικά πρόσωπα δημοσίου δικαίου" και η φράση "και είναι δυνατόν να διατεθεί, χωρίς να αλλάζει η εργασιακή του κατάσταση, για τη λειτουργία θυγατρικής εταιρίας εφόσον αυτή έχει έδρα μέσα στο νομό που έχει έδρα και η μητρική εταιρία." αναδιατυπώνεται ως ακολούθως: "Για τη λειτουργία θυγατρικής εταιρίας, εφόσον αυτή έχει έδρα μέσα στο νομό που έχει έδρα και η μητρική εταιρία, διατίθεται, ανάλογα με τις ανάγκες της και προσωπικό της παρούσας παραγράφου, χωρίς να αλλάζει η εργασιακή του κατάσταση." 

6. Στην παράγραφο 2 του ΑΡΘΡΟΥ ΔΕΚΑΤΟΥ ΤΕΤΑΡΤΟΥ οι φράσεις "ή μπορεί να αναγνωρισθεί σύμφωνα με τη νομοθεσία που ισχύει κατά την έναρξη ισχύος του παρόντος νόμου" και "κατά τις διατάξεις του άρθρου 11 του Ν.Δ. 4277/1962." διαγράφονται. Στο τέλος της ίδιας παραγράφου προστίθενται τα ακόλουθα: "Αιτήσεις που έχουν υποβληθεί στον ΟΛΠ και ΟΛΘ πριν από την έναρξη της ισχύος του παρόντος νόμου και εκκρεμούν, καθώς και αιτήσεις που θα υποβληθούν μετά την έναρξη της ισχύος του για αναγνώριση χρόνων που προβλέπονταν από τις οικείες διατάξεις των παραπάνω νομικών προσώπων, εξετάζονται από το ΙΚΑ, σύμφωνα με τις διατάξεις του άρθρου 11 του Ν.Δ. 4277/1962. Το ποσό της εξαγοράς που αναλογεί στους αναγνωριζόμενους χρόνους καλύπτεται από τον εργαζόμενο και εάν υπερβαίνει το ποσό που θα απαιτείτο για την αναγνώριση με το προϊσχύον καθεστώς, καλύπτεται κατά το υπερβάλλον και μόνον σύμφωνα με τις διατάξεις της παραγράφου 1 του άρθρου δεκάτου ογδόου του παρόντος νόμου. Ειδικά για το χρόνο της στρατιωτικής θητείας για όσους θεμελιώνουν με το χρόνο αυτό δικαίωμα μέχρι 31- 12-1997 τα ποσά της εξαγοράς που αναλογούν, καλύπτονται εξ' ολοκλήρου από τη χρηματοδότηση της παραγρ. 1 του δεκάτου ογδόου άρθρου του παρόντος". 

7. Επειδή το Ταμείο Προνοίας Προσωπικού του Οργανισμού Λιμένος Θεσσαλονίκης θα διατηρηθεί, το άρθρο ΔΕΚΑΤΟ ΠΕΜΠΤΟ αναδιατυπώνεται χωρίς σημαντικές ουσιαστικές αλλαγές ως ακολούθως, για να περιλαμβάνει μόνο το αντίστοιχο ταμείο του ΟΛΠ: 

"ΑΡΘΡΟ ΔΕΚΑΤΟ ΠΕΜΠΤΟ

Μεταφορά του Κλάδου Προνοίας του Ταμείου Προνοίας Υπαλλήλων Οργανισμού Λιμένος Πειραιώς (Ο.Λ.Π.) στο Τ.Ε.Α.Π.Α.Ε.Λ. 

1. Το Ταμείο Προνοίας Υπαλλήλων Οργανισμού Λιμένος Πειραιώς που συστήθηκε με το από 27-2/2-3-1933 B. Δ. (57 Α') καταργείται από την έναρξη ισχύος του παρόντος νόμου. 

2. Οι κατά την έναρξη ισχύος του παρόντος νόμου ασφαλισμένοι του κλάδου Προνοίας του Ταμείου Προνοίας Υπαλλήλων Ο.Λ.Π. ασφαλίζονται στο Ταμείο Επικουρικής Ασφάλισης Προνοίας και Ασθένειας Λιμενεργατών Πειραιά (Τ Ε.Α.Π.Α.Λ.Π.). Το Ταμείο αυτό μετονομάζεται σε "ταμείο Επικουρικής Ασφάλισης, Πρόνοιας και Ασθένειας Εργαζομένων στα Λιμάνια" (Τ.Ε.Α.Π.Α.Ε.Λ.) και ο παραπάνω κλάδος Προνοίας μεταφέρεται σε αυτό και αποτελεί κλάδο του, με λογιστική και οικονομική αυτοτέλεια, αποκαλούμενος στο εξής "Κλάδος Πρόνοιας Υπαλλήλων Ο.Λ.Π. Α.Ε.". Ο κλάδος αυτός διοικείται από το Διοικητικό Συμβούλιο του Ταμείου, το οποίο διευρύνεται με τη συμμετοχή σε αυτό ενός εκπροσώπου του προσωπικού της Ο.Λ.Π. Α.Ε. Ο κλάδος του Τ.Ε.Α.Π.Α.Λ.Π. που υφίσταται καθίσταται κλάδος του Τ.Ε.Α.Π.Α.Ε.Λ. και διέπεται από την υφιστάμενη νομοθεσία του. 

3. Ο μεταφερόμενος κλάδος Προνοίας εξακολουθεί να διέπεται από την υφιστάμενη, κατά την έναρξη ισχύος παρόντος νόμου, νομοθεσία του για τα επόμενα πέντε (5) έτη. Με προεδρικό διάταγμα που εκδίδεται με πρόταση του Υπουργού Εργασίας Κοινωνικών Ασφαλίσεων μετά από γνώμη του Δ.Σ. του Τ.Ε.Α.Π.Α.Ε.Λ., αναλογιστική μελέτη και γνώμη του Συμβουλίου Κοινωνικής Ασφάλισης, καθορίζονται ενιαίοι όροι ως προς τις προϋποθέσεις, το ύψος των εισφορών και παροχών, τον τρόπο υπολογισμού αυτών καθώς και κάθε άλλη αναγκαία λεπτομέρεια για τη λειτουργία του κλάδου Προνοίας του Ταμείου που ενοποιείται. Η ενοποίηση του κλάδου Προνοίας και οι ενιαίοι όροι ισχύουν μετά την πάροδο πενταετίας από τη δημοσίευση του παρόντος νόμου. 

4. Οι προσλαμβανόμενοι υπάλληλοι από την Ο.Λ.Π. Α.Ε. ασφαλίζονται από την πρόσληψή τους στον αντίστοιχο Κλάδο Προνοίας του Τ.Ε.Α.Π.Α.Ε.Λ. 

5. Εκκρεμείς δίκες που προέκυψαν από τη λειτουργία του Ταμείου Προνοίας που καταργείται συνεχίζονται χωρίς διακοπή υπέρ και κατά του Τ.Ε.Α.Π.Α.Ε.Λ. 

6. Το σύνολο του ενεργητικού και παθητικού, η κινητή και ακίνητη περιουσία καθώς και οι προβλεπόμενοι πόροι υπέρ του μεταφερόμενου κλάδου Προνοίας περιέρχονται στον αντίστοιχο κλάδο Προνοίας του Τ.Ε.Α.Π.Α.Ε.Λ., με την επιφύλαξη των διατάξεων του άρθρου 59 του ν. 2Ο84/1992 (165 Α'). Ειδικότερα για τη μεταβίβαση κυριότητας ακινήτου εκδίδεται διαπιστωτική πράξη από τον Υπουργό Εργασίας και Κοινωνικών Ασφαλίσεων, η οποία μεταγράφεται ατελώς στα οικεία βιβλίου του αρμόδιου υποθηκοφυλακείου. Η μεταβίβαση αυτή δεν υπόκειται σε τέλη και δικαιώματα υπέρ του Δημοσίου, Δήμου ή Κοινότητας ή τρίτων. 

7. Το Ταμείο Προνοίας Προσωπικού Οργανισμού Λιμένος Θεσσαλονίκης που συστήθηκε με την 4888/6598/24-1-1928 (παράρτημα 26) Απόφαση του Υπουργού ΕΘνικής Οικονομίας διατηρεί την αυτοτέλειά του και παραμένει ως έχει. Οι προσλαμβανόμενοι υπάλληλοι από την Ο.Λ.Θ. Α.Ε. ασφαλίζονται από την πρόσληψή τους σε αυτό." 

8. Στο ΑΡΘΡΟ ΔΕΚΑΤΟ ΕΚΤΟ: 

α) Στην παράγραφο 3, η φράση "των Ταμείων που καταργούνται" αναδιατυπώνεται σε "των κλάδων αρωγής που συγχωνεύονται". 

β) Το στοιχείο β' της παραγρ. 4 διαγράφεται και το στοιχείο γ' γίνεται β'. 

γ) Η παράγραφος 6 αναδιατυπώνεται ως ακολούθως: "6. Οι προβλεπόμενοι πόροι υπέρ των κλάδων αρωγής που συγχωνεύονται παραμένουν, με την επιφύλαξη των διατάξεων του άρθρου 59 του ν. 2084/1992 (165 Α') και αποτελούν έσοδα του Ι.Κ.Α.-Ε.Τ Ε.Α.Μ." 

δ) στην παράγραφο 7 και μετά τη φράση "και οι προσλαμβανόμενοι στην Ο.Λ.Π. Α.Ε." προστίθεται η λέξη "λιμενεργάτες". 

9. Στο ΑΡΘΡΟ ΕΒΔΟΜΟ προστίθεται παράγραφος 7 ως ακολούθως: "7. Τα σχετικά με τη χρήση, αξιοποίηση και εκμετάλλευση για πολιτιστικούς ή άλλους συναφείς σκοπούς των αποθηκών του Α' Προβλήτα του Λιμένος Θεσσαλονίκης, που έχουν διαμορφωθεί σε πολιτιστικά κτίρια, καθώς και των υπαίθριων χώρων του ίδιου Προβλήτα ρυθμίζονται με κοινή απόφαση των Υπουργών Εμπορικής Ναυτιλίας και Πολιτισμού". 

10. Στο ΑΡΘΡΟ ΕΝΔΕΚΑΤΟ προστίθενται παράγραφοι 5, 6, 7 και 8 ως ακολούθως: 

"5. Το μετοχικό κεφάλαιο των εκατό εκατομμυρίων δραχμών που αναφέρεται στο άρθρο 5 του καταστατικού των εταιριών Ο.Λ.Π. Α.Ε. και Ο.Λ.Θ. Α.Ε. αναφέρεται για λογιστική διευκόλυνση των εταιριών και δεν θα καταβληθεί σε χρήμα ούτε θα συμψηφιστεί κατά οποιονδήποτε τρόπο με την αξία των περιουσιακών στοιχείων με την οποία θα σχηματιστεί οριστικά το τελικό μετοχικό τους κεφάλαιο. 

6. Το άρθρο 15 του ν. 2622/1998 (138 Α') εφαρμόζεται και για τα ατυχήματα που προκαλούνται από τα πλωτά μέσα του Λιμενικού Σώματος. Το προεδρικό διάταγμα που εκδίδεται κατ' εφαρμογή του δευτέρου εδαφίου του προαναφερόμενου άρθρου, εφόσον αφορά αποκλειστικά τα πλωτά μέσα του Λιμενικού Σώματος, προτείνεται από τον Υπουργό Εμπορικής Ναυτιλίας. 

7. Οι προβλεπόμενες στην παράγραφο 1 εδάφιο β. του άρθρου 12 του ν. 2329/1995 (172 - Α') ειδικότητες των οργανικών θέσεων των Αξιωματικών Ιατρών Λιμενικού Σώματος που συστάθηκαν με τη διάταξη αυτή τροποποιούνταιως εξής: "1. Ενός (1) παθολόγου, 2. Ενός (1) καρδιολόγου, 3. Ενός (1) παιδιάτρου, 4. Ενός (1) αναισθησιολόγου". 

8. Οι διατάξεις που καθορίζουν τη διαδικασία θεώρησης των συνταγών-παραπεμπτικών για τους δημοσίους πολιτικούς υπαλλήλους και τους ασφαλισμένους του ιδρύματος Κοινωνικών ασφαλίσεων (Ι.Κ.Α.) εφαρμόζονται και για τους ασφαλισμένους του Οίκου Ναύτου (Ο.Ν.) στις περιοχές που ο Ο.Ν. δεν διαθέτει ελεγκτές ιατρούς." 

11. Στην παράγραφο 2 εδάφιο δεύτερο των άρθρων ΠΡΩΤΟ και ΕΚΤΟ προστίθενται στο τέλος τα ακόλουθα: "Προβλήματα δικαιοδοσίας που μπορεί να προκύψουν επιλύονται από τα δικαστήρια στα οποία εκκρεμούν οι υποθέσεις."). 

ΘΕΟΔΩΡΑ ΜΠΑΚΟΓΙΑΝΝΗ: Δεν μας έχουν διανεμηθεί, κύριε Υπουργέ. 'Ενα αντίγραφο έχει δοθεί στον εισηγητή. Δεν υπάρχει επίσημη κατάθεση. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Σας έχει διανεμηθεί από χθες, κυρία Μπακογιάννη. 

ΘΕΟΔΩΡΑ ΜΠΑΚΟΓΙΑΝΝΗ: Δεν υπάρχει, κύριε Υπουργέ. 

ΙΩΑΝΝΗΣ ΤΖΩΑΝΝΟΣ: Δεν έχει γίνει επίσημη διανομή. 

ΠΡΟΕΔΡΕΥΩΝ (Νικόλαος Κατσαρός): Εν πάση περιπτώσει, θα διανεμηθούν αυτήν τη στιγμή. 

ΘΕΟΔΩΡΑ ΜΠΑΚΟΓΙΑΝΝΗ: Πάντως δεν έχουν διανεμηθεί. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Νομίζω ότι εδόθησαν στους εισηγητές. Αν εκ παραδρομής τώρα δεν εδόθησαν στους συναδέλφους, νομίζω ότι υπάρχει ο χρόνος για να διανεμηθούν. 

Δεν ξέρω αν πρέπει να αναφερθώ εδώ και για τις τροπολογίες που έχουν κατατεθεί και για κάποια τεχνικά στοιχεία ή όχι. Να τα αφήσουμε για αργότερα; 

ΠΡΟΕΔΡΕΥΩΝ (Νικόλαος Κατσαρός): Να αφήσουμε για αργότερα τις τροπολογίες. 

Ο κ. Νεράντζης έχει το λόγο. 

ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, θα περίμενε κανείς μετά από τόσο μακρό χρόνο κυοφορίας ότι θα έβγαινε ένα μωρό βιώσιμο και υγιές. 'Αλλωστε, ο Υπουργός είναι καλός μαιευτήρας και αυτό αποτελεί εγγύηση, κατ' αρχήν. 

Φοβούμαι όμως -και αυτό δεν το λέω από αντιπολιτευτική διάθεση- ότι αυτή η προσδοκία και η δική μας και του Υπουργού μάλλον φαίνεται να διαψεύδεται, γιατί όχι μόνο βιώσιμο και υγιές δεν είναι αυτό το μόρφωμα που προέκυψε από τη μακρά επεξεργασία του Υπουργείου, αλλά φοβούμαι ότι σε ορισμένα σημεία μοιάζει και με τερατογένεση. 

Κύριε Υπουργέ, εσείς επιχειρείτε μετοχοποίηση. Προσφεύγετε, για μία ακόμα φορά σε αυτόν τον τύπο, ο οποίος αποτελεί νόθευση της ιδιωτικοποίησης από τη μία πλευρά και από την άλλη πλευρά έχει να επιδείξει αποτυχημένη εφαρμογή από την ίδια τη δική σας Κυβέρνηση. 

Η εμμονή, λοιπόν, σε αυτό το σχήμα δεν μπορεί να αποδοθεί σε κανέναν άλλο λόγο παρά μόνο σε ιδεολογικές σας προκαταλήψεις και αγκιλώσεις ή αν θέλετε, σε μη επαρκή κατανόηση του θεσμού που λέγεται αποκρατικοποίηση. 

Είχατε δύο επιλογές: Η μία επιλογή είναι να προσφύγετε ή να υιοθετήσετε μερικώς ή ολικώς την πρόταση νόμου που κατέθεσε η Νέα Δημοκρατία και συζητήθηκε την περασμένη εβδομάδα στη Βουλή και η οποία δεν αποτελεί εφεύρημα της Νέας Δημοκρατίας και των υπογραφόντων, συνιστά αξιοποίηση όλων των δεδομένων της πρακτικής. Προέβλεπε στρατηγικούς επενδυτές κλπ., να μην επανέρχομαι σε αυτό. 

Η δεύτερη επιλογή που είχατε ήταν να αξιοποιήσετε την πανευρωπαϊκή λιμενική εμπειρία. Θέλετε να πάρουμε ένα παράδειγμα; Ας πάρουμε το παράδειγμα της Ισπανίας. Η Ισπανία -μία χώρα με μεγάλο αριθμό λιμένων- επιλέγει σαράντα πέντε λιμάνια, από τα πολλά που έχει, τα θεωρεί ως γενικοτέρου στρατηγικού και οικονομικού ενδιαφέροντος και τα διατηρεί υπό την επιρροή, την ιδιοκτησία, θα λέγαμε, της κεντρικής εξουσίας. Αυτά τα λιμάνια τα διοικούν λιμενικές αρχές οι οποίες είναι νομικά πρόσωπα δημοσίου δικαίου, νομικά πρόσωπα με ίδια κεφάλαια, νομικά πρόσωπα πλήρως ανεξάρτητα από την κεντρική διοίκηση. Αυτές οι λιμενικές αρχές που είναι είκοσι επτά και έχουν επίσης την ίδια φύση, είναι δηλαδή νομικά πρόσωπα ανεξάρτητα, υπάγονται στον έλεγχο του Υπουργείο Ανάπτυξης της Ισπανίας. 

Στα βασικά αυτά λιμάνια εξακολουθεί να παραμένει η ιδιοκτησία της κεντρικής διοίκησης όσον αφορά τη γη. Εσείς δεν ακολουθήσατε τίποτε από αυτές τις δύο εμπειρίες. Θέλατε να καινοτομήσετε. Νομίζω ότι τα καταφέρατε. 'Εγινε όμως ένα λάθος ορθογραφικό. Η καινοτόμηση γράφτηκε με "ε" αντί να γραφτεί με "αι". 

Κύριε Γεωργακόπουλε, έχετε καμία αντίρρηση ορθογραφικού περιεχομένου; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για τις εξυπνάδες έχω αντίρρηση. 

ΑΝΑΣΤΑΣΙΟΣ ΝΕΡΑΝΤΖΗΣ: Δε θα έλεγα ότι εμένα αυτό με ικανοποιεί. 'Εγινε ένα ολίσθημα, διότι εδώ έχουμε πρώτον, λάθος στη σύλληψη του προβλήματος και έχουμε και λάθος στη στόχευση των λύσεων, των ρυθμίσεων. Αυτό εγώ το αποδίδω στο ότι δεν έχετε υιοθετήσει την άποψη ότι το λιμάνι είναι ένας οργανισμός, που λειτουργεί βάσει της αρχής του ελάχιστου κόστους και κατά συνέπεια της ελάχιστης απόδοσης. 

Δεύτερον, δεν έχετε αντιληφθεί και δεν έχετε συνειδητοποιήσει ότι τα λιμάνια Πειραιώς και Θεσσαλονίκης δεν ήταν ποτέ προβληματικά, δεν επιβάρυναν ποτέ τον κρατικό προϋπολογισμό και παρά το ότι μερικές από τις διοικήσεις που είχαν διορίσει αλλεπάλληλες κυβερνήσεις του ΠΑ.ΣΟ.Κ. τα οδήγησαν σε κακούς δρόμους, σε δρόμους ζημιογόνους, εν τούτοις και πάλι ήντλησαν αυτά τα κεφάλαια, που τους έλειψαν, από τα δικά τους αποθεματικά. 

Κύριε Υπουργέ, θα ήθελα να σας πω μερικά πράγματα, τα οποία δεν ακούσθηκαν στην Αίθουσα και είμαι βέβαιος ότι δεν τα έχουν σκεφθεί όσοι βοήθησαν στη σύνταξη αυτού του σχεδίου νόμου. 

Κάνετε ανώνυμη εταιρεία κοινής ωφέλειας και επικαλείσθε το ν. 2414/96. Πουθενά, μα πουθενά ο ν. 2414/96 δεν μιλάει για ανώνυμη εταιρεία κοινής ωφέλειας. Λέει ότι μπορούν να μετατραπούν οι επιχειρήσεις και οι οργανισμοί σε ανώνυμες εταιρείες. 

Θα ήθελα τώρα να ακούσετε ένα δεύτερο θέμα, που υπάγεται στα χωρικά ύδατα του κ. Τζωάννου. Κάνετε ανώνυμη εταιρεία και σωστά παραπέμπετε στο ν. 2190/1920 περί ανωνύμων εταιρειών. Κατά το νόμο αυτό, το άρθρο 1, οι ανώνυμες εταιρείες, κατά το τυπικό κριτήριο, είναι έμποροι. 

Τι σημαίνει αυτό; Ο κ. Καραμάριος είναι έγκυρος νομικός και θα με διορθώσει, όπου χρειάζεται. Αυτό σημαίνει ότι και αν ακόμη μια ανώνυμη εταιρεία επιδιώκει φιλανθρωπικούς σκοπούς, είναι εν τούτοις έμπορος κατά το τυπικό κριτήριο. 'Οσες όμως πράξεις διενεργεί ο έμπορος χάριν της εμπορίας του, είναι εμπορικές. Εμφανίζεται, λοιπόν, μια μετασοσιαλιστική και εκσυγχρονιστική κυβέρνηση να εμπορεύεται την κοινή ωφέλεια. 

Μια τέτοια σκέψη, κύριε Υπουργέ, είναι άστοχη και αστόχαστη. Είναι ανόητη και αδιανόητη και αυτό δεν αφορά εσάς, προσωπικώς. Δεν μπορεί, λοιπόν, να εμπορευόμαστε την κοινή ωφέλεια. Το ΠΑ.ΣΟ.Κ. εμπορεύτηκε επί σειρά ετών τις ελπίδες του λαού, με τα τιμημένα νιάτα, τα περήφανα γηρατειά, αυτά τα τιμημένα νιάτα τα οποία ξεχύθηκαν στους δρόμους τώρα και θερίσατε τους καρπούς των σπόρων, που είχατε σπείρει εσείς οι ίδιοι. Αυτή είναι μια άλλη ιστορία. Είναι, λοιπόν, άστοχη αυτή η ιστορία, ανώνυμη εταιρεία κοινής ωφέλειας. 

Μια άλλη παρατήρηση που θα ήθελα να κάνω, για να είμαι συγκεκριμένος και να μην περιορίζομαι σε αφορισμούς, είναι ότι επιφυλάσσετε στο κράτος ένα διπλό, αντιφατικό και νομικά απαγορευμένο, ρόλο. Λέτε στην εισηγητική σας έκθεση ότι το κράτος ασκεί ως μέτοχος έλεγχο. Σωστά. Από την άλλη πλευρά λέτε ότι το κράτος ασκεί εποπτεία. Δηλαδή ένα και το αυτό όργανο, το κράτος, υπό τη γενική του μορφή, είναι, επί τω αυτώ, και ελέγχον και ελεγχόμενο. Αυτό δεν αναιρείται από το ότι ασκούν έλεγχο και οι υπερκείμενες αρχές, όπως ο Υπουργός Ναυτιλίας. Πάντως, σε κάποια φάση συνυπάρχουν και συναντώνται οι δύο ιδιότητες, του ελέγχοντος και του ελεγχόμενου. 

Πάμε σε μια άλλη παρατήρηση. Υπάρχει ένα κλιμάκιο Υπουργών, που πολύ σωστά ασχολείται με το θέμα της ναυπηγοεπισκευαστικής ζώνης του Περάματος. 'Ερχεται και εξαγγέλει τα περιβόητα είκοσι έξι σημεία. 

Σε κάποια από αυτές τις εξαγγελίες παρευρεθήκατε και εσείς, κύριε Υπουργέ, στο Πέραμα αν θυμάστε, εν μέσω των γνωστών επεισοδίων και της ατμόσφαιρας εκείνης. Αυτό δε βαρύνει εσάς, για όνομα του Θεού! 

Λοιπόν, ακούστε τώρα τις αντιφάσεις: Θαρρείς ότι η διϋπουργική επιτροπή, στην οποία μετέχει και ο κύριος Υπουργός, είναι κάτι εντελώς ανεξάρτητο, θα έλεγα δε και εχθρικά πολέμιο προς το Υπουργείο Ναυτιλίας, το οποίο έχει την ευθύνη καταρτίσεως και συζητήσεως αυτού του σχεδίου νόμου. 

Λέει, λοιπόν, εκείνη η επιτροπή ότι κατοχυρώνεται ο επισκευαστικός χαρακτήρας της ζώνης. Ζώνη εννοούμε την περιοχή εκείνη που περιλαμβάνει τον Πειραιά, το Κερατσίνι, τους Μόλους Δραπετσώνας, το Πέραμα και την Κυνοσούρα, από την πλευρά της Σαλαμίνας. Την κατοχυρώνει αυτή. 

Είπε και ο συνάδελφός μου προηγουμένως από το ΠΑΣΟΚ και συντοπίτης μου -και σωστά- ότι ο ΟΛΠ έλαβε απόφαση μέχρι το 2030 να υπάρχει ο επισκευαστικός χαρακτήρας. Ε, λοιπόν, αυτήν την αυτονόητη αρχή, τη σωστή αρχή -εμείς τη χαιρετίζουμε απ' όπου και να προέρχεται- το νομοσχέδιό σας δεν τη λαμβάνει καθόλου υπόψη. Η παράγραφος ζ' περί της οποίας αναφέρεται, είναι ακαδημαϊκή. 

'Εχω καταθέσει μία τροπολογία, κύριε Υπουργέ. Αν σας βρίσκει σύμφωνο -επειδή ξέρω ότι είσθε καλόπιστος- ανάγκη η ζώνη να κατοχυρωθεί, πείτε το, διότι δεν ξέρω η θυγατρική ή οποιοσδήποτε ιδιώτης αν θέλει να διατηρήσει τη ζώνη, ως ζώνη. Μπορεί να θέλει να κάνει ξενοδοχεία εκεί, μπορεί να θέλει να κάνει γηροκομεία εκεί, μπορεί να θέλει να κάνει εκτροφείο αλιευμάτων, να καλλιεργεί όστρακα, δεν το ξέρουμε αυτό. 'Ομως όταν μιλάμε για ζώνη, μιλάμε για μία σημαντική μονάδα για την εθνική οικονομία, για την οικονομία χιλιάδων εργαζομένων για την οικονομία της μείζονος περιοχής, της οποίας έχω την τιμή να είμαι εκπρόσωπός της εδώ στη Βουλή. 

'Aρα, λοιπόν, θα πρέπει να μπει -και μάλιστα θα έλεγα με αυστηρότερα κριτήρια από αυτά που ζητούν οι εργαζόμενοι, με το πνεύμα της τροπολογίας -ων οποίων συμφωνώ- ότι διατηρείται ο ναυπηγοεπισκευαστικός χαρακτήρας της ζώνης και να προσδιορίσουμε ποια είναι, μέχρις ότου διαρκέσει αυτή η εταιρεία που συνιστάται -δηλαδή, τα εκατό χρόνια- και κατά το χρόνο της πιθανής παρατάσεώς της. 

Επίσης, έχετε αναθέσει με αυτήν τη διϋπουργική επιτροπή στη Νομαρχιακή Αυτοδιοίκηση την εποπτεία σε πολλά σημεία. Εποπτεία για τις αδειοδοτήσεις, εποπτεία για τα εργατικά θέματα, εποπτεία για τα ασφαλιστικά θέματα. Αυτή η Νομαρχιακή Αυτοδιοίκηση δεν βρίσκει χώρο συμμετοχής στο συμβούλιο. 

Ξέρω την απάντησή σας, είναι όμως νομικίστικη. Και όταν ένας μαιευτήρας νομικολογεί, γίνεται ακόμα πιο επικίνδυνη η ιστορία. Θα μου πείτε ότι ο θεσμικός νόμος δεν επιτρέπει να εκπροσωπούνται φορείς στο συμβούλιο των επιχειρήσεων. Συμφωνώ. 'Ομως, κάνετε εξαίρεση -και ορθά κάνετε- για τον Πειραιά. 

Εγώ νομίζω ότι θα πρέπει το συμβούλιο να γίνει εντεκαμελές. Να μετέχει, πλην του εκπροσώπου του Δήμου Πειραιώς, και εκπρόσωπος της αυτοδιοικήσεως από τη μία πλευρά, και εναλλάξ κάθε χρόνο στην πενταετή διάρκεια της θητείας του Δ.Σ. να μετέχει και ανά ένας εκπρόσωπος των δήμων που φιλοξενούν εγκαταστάσεις του ΟΛΠ. Διότι εδώ έχει αιχμαλωτισθεί η περιφέρεια από τον ΟΛΠ. Το Κερατσίνι, η Δραπετσώνα, η Σαλαμίνα, και κυρίως το Πέραμα ασφυκτιούν, δεν έχουν έξοδο προς τη θάλασσα, από και δια του ΟΛΠ. Δεν είναι δυνατόν, λοιπόν, αυτοί οι άνθρωποι να μη μετέχουν στο συμβούλιο. Και με αυτόν τον τρόπο δεν υπάρχει υπέρμετρη αύξηση της συνθέσεως του συμβουλίου. Από εννέα γίνονται έντεκα και ικανοποιούνται όλες αυτές οι τάσεις. 

Επίσης, δεν περιλαμβάνεται μέσα καμία πρόνοια σχετικά με το Κέντρο Υγείας που έχει χτισθεί εκεί. Τι γίνεται η μελέτη, η οποία έχει ανατεθεί -και ισχυρίστηκε η επιτροπή των Υπουργών ότι ολοκληρώθηκε- σχετικά με την βιομηχανική εξυγίανση και ανάπλαση της ζώνης. 

Τι γίνεται με όλα αυτά; 

'Εχουμε, λοιπόν, ένα πλήθος ερωτηματικών και ένα πλήθος εναντιοφανιών και ανησυχιών για το προσωπικό, οι οποίες μας υποχρεώνουν να μην μπορούμε να συμφωνήσουμε στο σχέδιο νόμου. Μας υποχρεώνουν να διαφωνήσουμε και να ακυρώσουμε ακόμα και τα όσα και όποια θετικά στοιχεία έχει αυτό το σχέδιο νόμου που συζητούμε σήμερα. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε συνάδελφε, είστε και εσείς παραθαλάσσιος; 'Εχετε και εσείς λιμάνι; 

ΗΛΙΑΣ ΒΕΖΔΡΕΒΑΝΗΣ: Σαφώς έχω λιμάνι και μάλιστα ελπίζω σε λίγο το μεγαλύτερο της χώρας. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Η Πάργα. 

ΗΛΙΑΣ ΒΕΖΔΡΕΒΑΝΗΣ: Η Ηγουμενίτσα. 

Κύριοι συνάδελφοι, για να κάνουμε και λίγο ευχάριστη τη συζήτηση, θα σας πω πως κάποτε αποφάσισαν τα σπουργίτια να κάνουν μία συναυλία. Μαζεύτηκε όλο το ζωικό βασίλειο να παρακολουθήσει τη συναυλία, αλλά πριν αρχίσει μερικά αηδόνια κελαηδούσαν παραπέρα και ο κόσμος -του ζωικού βασιλείου φυσικά- ησχολείτο με τα αηδόνια. 

Και τώρα διερωτώμαι εγώ: Μετά τα αηδόνια μήπως πρέπει οι σπουργίτες να ματαιώσουν τη συναυλία τους; 

ΑΝΑΣΤΑΣΙΟΣ ΝΕΡΑΝΤΖΗΣ: Είσαι αηδόνι ο ίδιος, δεν έχεις πρόβλημα. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Ποια είναι τα αηδόνια; 

ΗΛΙΑΣ ΒΕΖΔΡΕΒΑΝΗΣ: Ο μόλις κατελθών του Βήματος, ο εκλεκτός συνάδελφος, διαπρεπής δικηγόρος και εκλεκτό μέλος του Κοινοβουλίου μας κ. Νεράντζης. 

Κύριοι συνάδελφοι, η Νέα Δημοκρατία με παρρησία διακηρύσσει στο οικονομικό της πρόγραμμα την ανάγκη της αποκρατικοποιήσεως. Στο μικρό χρονικό διάστημα 1990-1993, η Κυβέρνηση της Νέας Δημοκρατίας υπό τον Κωνσταντίνο Μητσοτάκη επιχείρησε να υλοποιήσει αυτό το πρόγραμμα και συνάντησε την οργανωμένη αντίδραση όλων των κρατικοδιαίτων της ΠΑΣΟΚικής νομενκλατούρας. 

Πιστεύοντας πάντοτε και σταθερά στην ανάγκη αποκρατικοποίησης, δεχθήκαμε να υποστούμε το οποιοδήποτε πολιτικό κόστος. Οι πολιτικοί που υπηρετούν τα γενικότερα συμφέροντα της χώρας, δεν μετρούν τις αποφάσεις τους με ψήφους. Τις μετρούν με το πόσο ωφελούν τη χώρα. 

Χαρακτηριστικό παράδειγμα ήταν ο κ. Μητσοτάκης και η Κυβέρνησή του. Απ' αυτήν την αρχή και απ' αυτήν την ιδεολογική μας θέση, που καταξιώθηκε ήδη από τη διεθνή κοινωνία, δεν απομακρυνόμεθα. 

Τα αναφέρω αυτά, για να απαντήσω ευθέως στα όσα ρητά ή και με υπονοούμενα υποσημειώθηκαν από την κυβερνητική πτέρυγα για οποιαδήποτε αλλαγή της θέσεώς μας. 

Το συζητούμενο νομοσχέδιο αποσκοπεί στο να μετατρέψει τα νομικά πρόσωπα δημοσίου δικαίου των Οργανισμών Λιμένος Πειραιώς και Θεσσαλονίκης σε ανώνυμες εταιρίες. 

'Ετσι απλά που παρουσιάζονται τα πράγματα, κύριε Υπουργέ, δικαιλογημένα κάποιοι θα πουν: Γιατί δεν συμφωνείτε εσείς της Νέας Δημοκρατίας; Δεν είσθε υπέρ της αποκρατικοποιήσεως; 

Ασφαλώς είμεθα υπέρ της αποκρατικοποιήσεως, αλλά τα πράγματα δεν είναι τόσο απλά. Η μετατροπή των εν λόγω οργανισμών σε ανώνυμες εταιρίες δεν είναι μέσα στο πνεύμα των αποκρατικοποιήσεων, που πιστεύουμε εμείς, αφού οι ιδρυθησόμενες εταιρίες ελέγχονται πλήρως από το κράτος. Πού είναι η αποκρατικοποίηση, όταν ο πλήρης έλεγχος παραμένει κρατικός; 

Το νομικό πλαίσιο, που θεσμοθετείται, δεν αφήνει τη λειτουργικότητα και τη διαχείριση στην ιδιωτική πρωτοβουλία, αλλά θα εξακολουθήσει να γίνεται από ανθρώπους, αν θέλετε εγκαθέτους του εκάστοτε Υπουργού Εμπορικής Ναυτιλίας ή των συναρμοδίων Υπουργών. 

Ειλικρινά, κύριε Υπουργέ, αντιλαμβανόμεθα τις δυσκολίες σας, να αντιληφθείτε τα σωστά, να αντιληφθείτε τη σωστή έννοια της αποκρατικοποιήσεως. Γαλουχηθήκατε με τα νάματα του κρατισμού και της κρατικής οικονομίας. Και τώρα, που θα μπορούσατε να δείτε την αλήθεια, επιλέγετε μεσοβέζικες λύσεις για να προσαρμοστείτε σε μια πραγματικότητα, που απαιτούν οι καιροί, η οποία απαιτεί διαρθρωτικές αλλαγές. 

Αυτές όμως οι κινήσεις δεν οδηγούν σε διαρθρωτικές αλλαγές. Παρατείνουν το πρόβλημα, δημιουργούν νέα εκκρεμότητα. 

Αυτά φαίνονται ξεκάθαρα, κύριοι συνάδελφοι, από τις διατάξεις περί των διοικητικών οργάνων των ιδρυθεισομένων ανωνύμων εταιριών. Οι διοικήσεις αυτών δεν μπορούν να λειτουργούν ελεύθερα μέσα στον υπάρχοντα, αλλά και το μεγαλύτερο αναμενόμενο διεθνή ανταγωνισμό και πολύ περισσότερο, γιατί δίνετε εσείς το δικαίωμα ιδρύσεως θυγατρικών εταιριών, που θα εξακολουθούν να ελέγχονται από την κρατική εξουσία. 

Βέβαια ίσως παρασυρθήκατε, κύριε Υπουργέ, από τις θυγατρικές του ΟΤΕ, διότι εκεί πλέον, όχι ο ΟΤΕ δεν γνωρίζει τι συμβαίνει, όχι η Βουλή δεν γνωρίζει τι συμβαίνει, αλλά απορώ πώς δεν γνωρίζουν οι εισαγγελείς τι συμβαίνει μέσα σ' αυτές τις ιδρυθείσες εταιρίες του ΟΤΕ. 

Παρά τις όποιες διαβεβαιώσεις για τα θέματα των εργασιακών σχέσεων, εμείς, κύριε Υπουργέ, διατηρούμε πολλές-πολλές επιφυλάξεις. 

Οι εργασιακές σχέσεις παραμένουν μετέωρες, αφού τίποτε δεν μπορεί να θεωρηθεί δεδομένα με τις δυο εταιρείες που θα ιδρυθούν και με τη βούληση των κρατούντων. Δεν μας λέτε, κύριε Υπουργέ, ποια είναι η βούλησή σας. Φτιάχνετε ένα περίγραμμα για το οποίο εμείς έχουμε τις υποψίες μας, αλλά περισσότερες υποψίες έχουν οι εργαζόμενοι και γι' αυτό ζητάτε εξουσιοδότηση, ζητάτε μια εν λευκώ εξουσιοδότηση για να κάνετε ό,τι εσείς θα σκεφθείτε, ό,τι εσείς θα αποφασίσετε τη δεδομένη εκείνη στιγμή. 

'Εχουμε γενική αρχή, κύριε Υπουργέ, να αρνούμεθα αυτές τις γενικόλογες εξουσιοδοτήσεις. Δεν μπορεί η ελληνική Βουλή να δίδει τέτοιες εξουσιοδοτήσεις που δεν έχει προηγουμένως ένα περίγραμμα συγκεκριμένων δεσμεύσεων, βάσει των οποίων θα κινηθείτε και στη συνέχεια. 

Αν θέλετε να είσθε περισσότερο ειλικρινείς, δώστε μας αυτό το περίγραμμα, δώστε μας αυτές τις συγκεκριμένες θέσεις και αυτοπεριοριστείτε ότι θα κινηθείτε μέσα σ' αυτές για να μπορείτε να έχετε την εξουσιοδότηση. 

Εμείς, κύριοι συνάδελφοι του ΠΑΣΟΚ, ευθαρσώς λέμε ότι οι οργανισμοί των δύο λιμένων θα πρέπει να παραμείνουν υπό κρατικό έλεγχο, όσον αφορά τα ακίνητα. Από εκεί και πέρα η διαχείριση θα πρέπει να δοθεί στην ιδιωτική πρωτοβουλία για να μπορεί να δράσει ευέλικτα και ανταγωνιστικά στην ελληνική κοινωνία και προπαντώς με απόλυτη διασφάλιση των σημερινών εργαζομένων. Η Κυβέρνηση, όπως είπα και πρωτύτερα, επέλεξε τη μεσοβέζικη λύση και είναι φυσικό να έχει μεσοβέζικα αποτελέσματα. 

Φρονώ, κύριε Υπουργέ, ότι, και αν το θέλετε, δεν το μπορείτε να κάνετε διαρθρωτικές αλλαγές, γιατί δεν το πιστεύετε. Και ένας άνθρωπος ο οποίος μια ζωή -στην προκειμένη περίπτωση ένα κόμμα σαν το δικό σας- έχει όπως είπα πρωτύτερα γαλουχηθεί με τα νάματα του κρατισμού, δεν μπορεί εύκολα να προσαρμοστεί σε ένα άλλο δρόμο, το δρόμο της ελεύθερης οικονομίας, της ελεύθερης αγοράς. 

Στη κατηγορία αυτή, κύριε Υπουργέ, ανήκετε και σαν κόμμα και σαν Υπουργός και εγώ τουλάχιστον βρίσκω πολύ δύσκολο να μπορέσετε να προσαρμοστείτε, αλλά η δυσκολία σας για να προσαρμοστείτε είναι δυσκολία που δημιουργεί προβλήματα στη χώρα γιατί η χώρα πράγματι έχει ανάγκη από διαρθρωτικές αλλαγές τις οποίες εσείς δεν μπορείτε να τις κάνετε και αποδεικνύεται και από αυτό το νομοσχέδιο ότι δεν μπορείτε να τις κάνετε. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, δεν υπάρχει άλλος εγγεγραμμένος για να πρωτολογήσει. 

Ορίστε, έχετε το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, κυρίες και κύριοι συνάδελφοι, με ιδιαίτερη χαρά θα ήθελα να παρουσιάσω το σχέδιο νόμου για τη μετατροπή των Οργανισμών Λιμένων Πειραιώς και Θεσσαλονίκης σε ανώνυμες εταιρείες. 

Είναι μια πρωτοβουλία της Κυβέρνησης που εντάσσεται στο γενικότερο πλαίσιο της συνεχούς αναβάθμισης της ανταγωνιστικότητας της εθνικής οικονομίας εν όψει της ισότιμης συμμετοχής της χώρας μας στην Ενωμένη Ευρώπη. 

Στη φάση αυτή η πρωτοβουλία αφορά τα δυο μεγαλύτερα λιμάνια. Πρόθεσή μας είναι να αποτελέσει πρότυπο για τη μετεξέλιξη και άλλων λιμανιών στο μέλλον. 

Στόχος της προσπάθειας αυτής είναι να δημιουργηθούν οι προϋποθέσεις ώστε τα ελληνικά λιμάνια να παίξουν το ρόλο που πράγματι τους αρμόζει, όχι μόνο στο στενό πλαίσιο της Ελλάδας, αλλά και στο πλαίσιο της ευρύτερης περιοχής, της Μεσογείου, των Βαλκανίων, της Μέσης Ανατολής και της Μαύρης Θάλασσας. 

'Ενα τέτοιο ρόλο -ο οποίος σήμερα κυρίως αφορά ένα περιορισμένο επίπεδο δράσης, αύριο θα είναι διεθνούς εμβέλειας, ανάλογος αυτού θα μπορούσε κάποιος να πει ότι ήδη παίζει η ελληνική ναυτιλία σε παγκόσμια βάση, γιατί είναι γνωστό ότι η ελληνική ναυτιλία αγωνίζεται επί πολλά χρόνια στην αρένα του διεθνούς ανταγωνισμού με αξιοσημείωτες επιδόσεις. 

Ραγδαίες επίσης εξελίξεις, που αφορούν στην τεχνολογία, στην οργάνωση και στο θεσμικό πλαίσιο των θαλάσσιων και συνδυασμένων μεταφορών έχουν επεκτείνει τον ανταγωνισμό και σ' αυτόν τον τομέα. Και μην ξεχνάμε ότι σε λίγα χρόνια το 2004 θα έχουμε και τον ανταγωνισμό, με την άρση του καμποτάζ, στην ακτοπλοϊα. 

'Ετσι δεν είναι δυνατόν, με όλες αυτές τις εξελίξεις οι οποίες έρχονται, να μείνουν ανεπηρέαστα τα λιμάνια, τα οποία στο παρελθόν δεν ήταν εκτεθειμένα στον ανταγωνισμό, αλλά σήμερα καλούνται να παίξουν με νέους όρους, με λιμάνια του εξωτερικού για να επιζήσουν. 

Η επέκταση του διεθνούς ναυτιλιακού ανταγωνισμού και στον τομέα των λιμανιών, αποτελεί μεγάλη πρόκληση για την Ελλάδα. Εάν δεν πάρουμε κατάλληλα μέτρα και εάν δεν τα πάρουμε τώρα, μοιραία θα οδηγηθούμε στο δρόμο της υποβάθμισης και του μαρασμού, όχι μόνο για τα λιμάνια, αλλά και για τη στρατηγική θέση της χώρας μας στην περιοχή που βρισκόμαστε. Αντίθετα, μια σωστή ανάπτυξη του ελληνικού λιμενικού συστήματος θα γίνει καθοριστικός μοχλός περαιτέρω ανάπτυξης της ελληνικής ναυτιλίας και οικονομίας, θα δώσει νέα άνθιση στο εμπόριο με τις γύρω χώρες και βεβαίως, θα αναβαθμίσει τη στρατηγική θέση της Ελλάδος, το σταυροδρόμι των τριών ηπείρων. Δυστυχώς, όμως, τα ελληνικά λιμάνια παρά τη γενική θετική ανάπτυξη θα έλεγε κανείς, τα τελευταία δέκα, δεκαπέντε χρόνια δεν μπόρεσαν να είναι στην αιχμή του δόρατος των διεθνών εξελίξεων, ούτε και να εκμεταλλευτούν όσο θα έπρεπε τη στρατηγική τους θέση. 

Παίρνοντας σαν παράδειγμα το πρώτο λιμάνι της χώρας, η θέση του Πειραιά σε διακίνηση κοντέινερς στη Μεσόγειο, αυξήθηκε κατά 24% στο διάστημα 1991-1996. 'Ομως, στο ίδιο διάστημα ο Πειραιάς έπεσε από το νούμερο 4 στο νούμερο 7 μεταξύ των μεσογειακών λιμανιών. Η πτώση αυτή οφείλεται στο ότι η κίνηση των ανταγωνιστών μας αυξήθηκε πολύ περισσότερο από τη δική μας. Η αιτία γι'αυτό ήταν η αδυναμία να παρακολουθήσουμε σωστά τις διεθνείς εξελίξεις, πολύ δε περισσότερο να τις προβλέψουμε. 

Ζούμε εδώ και καιρό σε ένα νέο περιβάλλον, όπου το παιχνίδι στα λιμάνια παίζεται με νέους κανόνες. Το παράδειγμα της γειτονικής Ιταλίας, χώρας όχι και τόσο γνωστής για τις νεοφιλελεύθερες επιλογές της, είναι χαρακτηριστικό. Η καθοριστική εξέλιξη ήταν η νέα λιμενική νομοθεσία το 1992.'Ενα αποτέλεσμα της εξέλιξης αυτής ήταν αυτό που ανέφερε και ο συνάδελφος κ. Καλός χθες, του Cloia Tauro της Καλαβρίας, το οποίο μπήκε το 1995 δυναμικά στην αγορά με χαμηλές τιμές και με υπερσύγχρονες εγκαταστάσεις. 

Αυτό το λιμάνι της Ιταλίας δεν ήταν ούτε καν στο χάρτη πριν το 1995. Αλλά από το 1997 και μετά έγινε το νούμερο 1 στη Μεσόγειο.'Ηταν ο κύριος υπαίτιος της κατά 4% μείωσης της συνολικής κίνησης εμπορευματοκιβωτίων του Πειραιά το 1996 σε σχέση με το 1995. 

Με επίκεντρο, λοιπόν, τη γειτονική μας Ιταλία, αλλά και σε άλλες χώρες της Μεσογείου, όπως η Ισπανία, η Μάλτα, ακόμα και η Αίγυπτος, με σύγχρονες λιμενικές υποδομές και ευέλικτα θεσμικά και διοικητικά σχήματα τέθηκαν σε λειτουργία, με αποτέλεσμα την παροχή νέων υπηρεσιών και την προσέλκυση φορτίων προς αυτά τα λιμάνια. 

Τεχνολογικές εξελίξεις στις θαλάσσιες και στις συνδυασμένες μεταφορές ανέδειξαν νέου τύπου λιμάνια, εκείνα τα οποία, αντί να αρκούνται στην εξυπηρέτηση τοπικών αγορών περιορισμένης γεωγραφικής έκτασης, προσφέρονται για υπηρεσίες μεταφόρτωσης φορτίων επεκτείνοντας έτσι σημαντικά τη γεωγραφική τους εμβέλεια. Γι' αυτά τα λιμάνια η ουσιαστική εδνοχώρα των επεκτάθηκε από λίγες εκατοντάδες χιλιόμετρα που ήταν πριν σε αρκετές χιλιάδες χιλιόμετρα σήμερα. Από τη στιγμή που μέρη όπως η Μάλτα, έγιναν πρώτιστης σημασίας κόμβοι μεταφόρτωσης φορτίων από και προς τη Μαύρη Θάλασσα, τα Βαλκάνια, τη Μέση Ανατολή -ενώ το ρόλο αυτό θα έπρεπε να τον παίζουμε εμείς, κύριοι συνάδελφοι- είναι φανερό, ότι το παιχνίδι παίζεται με νέους κανόνες. Οι νέοι κανόνες επήλθαν από την παγκοσμιοποίηση της αγοράς και από τις συναφείς με αυτήν εξελίξεις. 

Και μια που μίλησα περί Μάλτας, καλό θα ήταν να θυμίσω στους συναδέλφους της Νέας Δημοκρατίας πότε εδραιώθηκε η Μάλτα ως κόμβος μεταφόρτωσης. Το 1990 επί κυβερνήσεως της Νέας Δημοκρατίας, όταν συγκεκριμένη εταιρεία έφυγε από τον Πειραιά και πήγε να συνεργαστεί εκεί λόγω ανεπαρκούς εξυπηρέτησης από το λιμάνι του Πειραιά. 

Η ανάπτυξη, η θεσμική ανασυγκρότηση και ο λειτουργικός εκσυγχρονισμός των λιμανιών δεν αποτελούν χαρακτηριστικά μόνο των μεσογειακών λαών. Σε όλη σχεδόν την Ευρώπη, το θεσμικό πλαίσιο των λιμανιών έχει υποστεί τα τελευταία χρόνια μεγάλες ή μικρότερες αλλαγές, με στόχο την ενθάρρυνση της εισαγωγής της ιδιωτικής πρωτοβουλίας στις λιμενικές δραστηριότητες, χωρίς αυτό να σημαίνει αναγκαστικά ότι απεμπολείται η δημόσια λειτουργία και ο εθνικός ρόλος των λιμανιών. 

Παράλληλα, τα λιμάνια προσανατολίζονται όλο και περισσότερο προς τις ανάγκες των χρηστών, δηλαδή των πελατών τους, προσπαθώντας να γίνουν ανταγωνιστικά και να αντλήσουν τα πλεονεκτήματα από την ανταγωνιστικότητα που διαθέτουν και όχι από τη μονοπωλιακή τους θέση. Κακά τα ψέματα, οι εξελίξεις βρήκαν τα ελληνικά λιμάνια σε μεγάλο βαθμό απροετοίμαστα. Παρά την όποια πρόοδο είχε σημειωθεί, ήταν σαφές ότι από μόνα τους τα πλεονεκτήματα της καλής γεωγραφικής θέσης και της επαρκούς υποδομής, δεν ήταν αρκετά για να προσελκύσουν φορτία που για τον άλφα ή βήτα λόγο δεν ήταν υποχρεωμένα να περάσουν από την Ελλάδα. 

Επίσης, δεν υπήρχε η απαραίτητη ευελιξία για μία επιθετική πολιτική ανταγωνισμού προς άλλα ξένα λιμάνια. Σε μεγάλο βαθμό οφείλω να ομολογήσω ότι η ευελιξία δεν υπάρχει και σήμερα. Ο κυριότερος ανασχετικός παράγοντας ήταν και είναι το θεσμικό πλαίσιο των δύο μεγάλων λιμανιών. Από το 1930 ισχύει ο ιδρυτικός νόμος περί ΟΛΠ και κάπου εκεί περίπου και του λιμανιού της Θεσσαλονίκης. Λειτουργεί με το ίδιο καθεστώς όλα αυτά τα χρόνια. 

Και εδώ θα ήθελα να πω στον αγαπητό συνάδελφο κ. Νεράντζη ότι η επιτυχία δεν είναι να κυοφορήσεις κάτι καινούριο, να κυοφορήσεις κάτι που είναι ξεπερασμένο και πάρα πολύ ώριμο έως νεκρό. Για να μην πω για τα άλλα λιμάνια που ακόμα είναι στη λογική των λιμενικών επιτροπών. Και αυτό θα αλλάξει μέσα στο 1999, γιατί δεν είναι δυνατόν το λιμάνι της Ηγουμενίτσας, της Πάτρας, του Βόλου, της Καβάλας να συνεχίσουν να είναι μ' αυτήν ακόμα τη λειτουργία. 'Ισως βέβαια θα μπορούσε να πει κανείς ότι είναι προς τιμήν του σημερινού μοντέλου διοίκησης και εκμετάλλευσης των δύο μεγάλων λιμανιών της χώρας, ότι μπόρεσε να λειτουργήσει χωρίς ανυπέρβλητα προβλήματα και να συντελέσει στη θετική ανάπτυξή τους μέχρι σήμερα. Παραδείγματος χάριν αυτό που ειπώθηκε ότι ουδέποτε χρειάστηκε τα δύο λιμάνια να ζητήσουν λειτουργική επιδότηση από τον κρατικό προϋπολογισμό. Το γεγονός όμως αυτό, παρ' ότι είναι καθ' όλα θετικό, είχε και ορισμένες παρενέργειες με πρώτη και καλύτερη ότι ουδέποτε θεωρήθηκε σκόπιμο να ζητηθεί η απομάκρυνση από το μοντέλο αυτό. Η διατήρηση του ίδιου μοντέλου είχε μεν ως αποτέλεσμα τη χωρίς σημαντικούς κλυδωνισμούς μέχρι τούδε πορεία των δύο λιμανιών. Οδήγησε όμως αναγκαστικά την μετάθεση της επίλυσης των προβλημάτων τους στο μέλλον. Αποτέλεσμα ήταν τα δύο λιμάνια να λειτουργούν σήμερα με έναν τρόπο και πνεύμα λειτουργίας που ειλικρινά νομίζω δεν υπάρχει πουθενά στον κόσμο. 

Και προβλήματα στη λειτουργία τους υπάρχουν πολλά. Είναι αυτά που συσσώρευσε ο χρόνος και η έλλειψη τόλμης και πολιτικού θάρρους στην επίλυσή τους. Αναφέρω μερικά από αυτά. Από τη δυσκαμψία του δημόσιου λογιστικού στην αναχρονιστικότητα της λειτουργίας. Από τη γραφειοκρατική δομή της οργάνωσης στην ανεπαρκή επαφή με τις τελευταίες εξελίξεις. Από την έλλειψη επιθετικής πολιτικής μάρκετινγκ στην πολυπλοκότητα των τιμολογίων. Από τις περιορισμένες δυνατότητες χρηματοδότησης επενδύσεων στην παντελή δυσκαμψία σε διαπραγματεύσεις με πιθανούς πελάτες. Από τα συμβατικά φορτία που φεύγουν στην ελλιπή εξυπηρέτηση του επιβάτη της ακτοπλοϊας και της κρουαζιέρας. Από την αποκοπή των χώρων του λιμανιού, από τις δραστηριότητες του περιβάλλοντος αστικού χώρου, στην ακαλαίσθητη όψη που συνήθως παρουσιάζουν οι χώροι αυτοί. Από την τεταμένη σχέση των λιμανιών με την Τοπική Αυτοδιοίκηση, στην εσωστρέφεια και αδιαφορία προς τον έξω κόσμο. Από την παροχή ξεπερασμένων υπηρεσιών στον κίνδυνο περιθωριοποίησης όσον αφορά τις διεθνείς λιμενικές εξελίξεις. 

Κυρίες και κύριοι συνάδελφοι, δεν είναι του παρόντος να αναφερθεί κανείς στο ποιος φταίει διαχρονικά για την κατάσταση αυτή και να αποδώσει ευθύνες. Σίγουρα δεν φταίνε οι εργαζόμενοι στα λιμάνια. Σίγουρα επίσης δεν φταίνε οι χρήστες και οι συναλλασσόμενοι πελάτες. Ούτε φταίνε οι πολίτες του Πειραιά και της Θεσσαλονίκης και των γύρω δήμων από αυτές τις πόλεις. 

Φταίμε ίσως όλοι εμείς που παρακολουθούμε πολλές φορές τις εξελίξεις να έρχονται, τα προβλήματα επίσης, αλλά δεν κάνουμε τίποτα και δεν προχωρούμε σε όποιες αλλαγές επιβάλλονται, λόγω κόστους πολιτικού ή οποιουδήποτε άλλου. 

Αποτέλεσμα αυτής της πρακτικής ήταν η συσσώρευση προβλημάτων, το πολύχρωμο μωσαϊκό αναχρονιστικών και ανεδαφικών κανονισμών που υπάρχει σήμερα, άλλων κανονισμών που υπάρχουν και δεν τηρούνται, κανονισμών που δεν υπάρχουν, αλλά ισχύουν, και γενικά ένας τρόπος λειτουργίας του λιμανιού που ειλικρινά δεν συναντιέται σε κανένα σοβαρό λιμάνι του κόσμου. 

Εμείς δεν είμαστε διατεθειμένοι να συνεχίσουμε άλλο αυτήν την κατάσταση. Το μόνο εύκολο θα ήταν να πούμε ότι τα λιμάνια δεν είναι ελλειμματικά -ειπώθηκε κατά κόρον- βγάζουν χρήματα, η κίνηση αυξάνει, άρα δεν υπάρχει λόγος να "ταράξουμε τα νερά", ας μην κάνουμε τίποτα, ας τα αφήσουμε έτσι όπως είναι, όλοι έχουν βολευτεί "ας βγάλει κάποιος άλλος τα κάστανα από τη φωτιά" αργότερα. Για μας μία τέτοια αντιμετώπιση θα ήταν ανεύθυνη. Αν την υιοθετήσουμε, θα είμαστε υπόλογοι και για όσα αρνητικά θα ακολουθήσουν στο μέλλον. 

'Ενα είναι πέρα για πέρα σαφές ότι το σημερινό μοντέλο είναι ξεπερασμένο και πρέπει να αλλάξει, πριν να είναι αργά. Η ευκαιρία για αλλαγή είναι τώρα που και τα δύο λιμάνια έχουν μία θετική αναπτυξιακή δυναμική, παρά στο μέλλον, όπου τα προβλήματα και οι αγκυλώσεις του σημερινού μοντέλου θα έχουν οδηγήσει μαθηματικά σε μη αναστρέψιμες καταστάσεις και τα λιμάνια θα διαπραγματεύονται την τύχη τους, κάτω από όρους που κανένας μας δεν θα ήθελε. 

Για να μην υπάρχουν παρεξηγήσεις και προτού προχωρήσω στην ανάλυση του σχεδίου νόμου, θέλω να τονίσω ευθύς εξ αρχής ότι ποτέ οι οιωνοί για τη μετεξέλιξη που προτείνουμε δεν θα είναι καλύτεροι από ό,τι τώρα. Και τα δύο λιμάνια ξεκινούν από θέση ισχύος στην προσπάθεια αυτή και αυτό είναι πάρα πολύ σημαντικό. 

Κυρίες και κύριοι συνάδελφοι, λίγα λόγια σε ό,τι αφορά τις εξελίξεις στον ευρωπαϊκό χώρο: Βασική εξέλιξη διαμόρφωσης πολιτικής για το λιμενικό τομέα στην Ευρωπαϊκή 'Ενωση αποτελεί η "Πράσινη Βίβλος" της Ευρωπαϊκής Επιτροπής. Το κείμενο αυτό θέτει επί τάπητος ουσιαστικά θέματα για τη λειτουργία του λιμενικού τομέα όπως είναι για παράδειγμα -ενδεικτικά θα αναφέρω- η εξασφάλιση του ελεύθερου ανταγωνισμού στην παροχή των λιμενικών υπηρεσιών, η ελεύθερη πρόσβαση όλων όσων έχουν τα απαραίτητα προσόντα στην αγορά λιμενικών υπηρεσιών, η εφαρμογή της αρχής "ο χρήστης πληρώνει" και η αποφυγή λειτουργικών επιδοτήσεων από τους κρατικούς φορείς. 

Φυσικά, οι θέσεις αυτές δεν προέκυψαν από την πρωτοβουλία της Ευρωπαϊκής Επιτροπής, αλλά αντανακλούν τη ζώσα πραγματικότητα στα λιμενικά πράγματα της Ευρώπης. Πράγματι, αυτά που συμβαίνουν στα ευρωπαϊκά λιμάνια ανταποκρίνονται σε μεγαλύτερο ή μικρότερο βαθμό στις αρχές αυτές, δίνοντας την ευκαιρία ή την ευχέρεια να εξασφαλίζεται ο ελεύθερος ανταγωνισμός και η ιδιωτική πρωτοβουλία, ενώ ταυτόχρονα να διατηρείται η θεμελιακή δημόσια λειτουργία και ο ζωτικός οικονομικός ρόλος των λιμανιών. 

Πρέπει να τονίσω ότι και τα δύο λιμάνια, αλλά και το Υπουργείο Εμπορικής Ναυτιλίας, είναι όχι μόνο πλήρως ενήμεροι, αλλά συμμετέχουν ενεργά στη διαμόρφωση των τελευταίων εξελίξεων στο λιμενικό τομέα, από πλευράς Ευρωπαϊκής 'Ενωσης και σε όλα τα διεθνή fora σχετικά με τα λιμάνια. 

Οι θέσεις των διεθνών αυτών φορέων είναι και ελληνικές θέσεις, αφού οι τελευταίες λήφθηκαν σοβαρά υπόψη και περιλαμβάνονται στις θέσεις των φορέων. Η Ελλάδα συμμετείχε ενεργά στη διαδικασία διαμόρφωσης των πολιτικών συμπερασμάτων της συζήτησης για την "Πράσινη Βίβλο", τονίζοντας βεβαίως και τις ιδιομορφίες και τον περιφερειακό χαρακτήρα της χώρας, γεγονός που απαιτεί στήριξη της ανάπτυξης των λιμενικών υποδομών της. 'Εχει περάσει η εποχή που η Ελλάδα ήταν ουραγός στις διεθνείς λιμενικές εξελίξεις και σήμερα δημιουργείται η ευκαιρία να αποκτήσει έναν ιδιαίτερο ηγετικό ρόλο, ανάλογο με εκείνο που έχει η ελληνική ναυτιλία. Η συγκεκριμένη νομοθετική πρωτοβουλία, αποτελεί την εναρκτήρια πρωτοβουλία στην κατεύθυνση αυτή. 

Κυρίες και κύριοι συνάδελφοι, ας δούμε με ποιες προοπτικές ο ΟΛΠ και ο ΟΛΘ μπαίνουν στο νέο καθεστώς. Μετά από μία κρίσιμη διετία, όπου αγωνία όλων ήταν πως θα έρθουν νέα φορτία στο λιμάνι, κατά ευτυχή συγκυρία το 1998 ήταν μια καλή χρονιά για τον Πειραιά. 

Με κίνηση που ξεπέρασε τις εννιακόσιες χιλιάδες teus και εκτίμηση ότι θα κλείσει στις εννιακόσιες είκοσι πέντε χιλιάδες, έναντι εξακοσίων ογδόντα πέντε teus το 1997 και πεντακοσίων εβδομήντα πέντε χιλιάδων teus το 1996, υπολογίζουμε δε φέτος να ξεπεράσουμε το ένα εκατομμύριο teus. 'Ηδη ο Πειραιάς μπήκε για πρώτη φορά στην ιστορία του στο χάρτη των μεγαλύτερων κέντρων μεταφόρτωσης της Μεσογείου και είναι πλέον το πρώτο κέντρο διακίνησης εμπορευματοκιβωτίων στην ανατολική Μεσόγειο. Είμαστε υπερήφανοι πλέον που ο Πειραιάς αρχίζει και παίζει με αξιώσεις το παιχνίδι του ανταγωνισμού, αφού σημαντικό κομμάτι της κίνησής του κάπου 35%-40% είναι μεταφόρτωση, τη στιγμή που το 1990 ο Πειραιάς έχασε συγκεκριμένη εταιρεία που έφυγε και πήγε στη Μάλτα. Το 1997 υπεγράφη διετής σύμβαση με άλλη, για φορτία transit. Και αυτό μέσω συμφωνίας της διοίκησης και των εργαζομένων, η οποία αύξησε τα φορτία διαμέσω του Πειραιά κατακόρυφα. 

Αυτό δεν έγινε τυχαία. 'Εγινε μετά από εφαρμογή κατάλληλης τιμολογιακής πολιτικής, επαναλαμβάνω σε συνεργασία με εργαζόμενους και διοίκηση, με επέκταση των υποδομών και σκληρή διαπραγμάτευση. Κανείς δεν μας χαρίζει τίποτε, αλλά ούτε και εμείς χαριστήκαμε σε κανένα. Το αποτέλεσμα της αύξησης της κίνησης είναι κατά περίπου 15% αύξηση των εσόδων του ΟΛΠ το 1998 σε σχέση με το 1997, και η χρήση του 1998 εκτιμάται ότι θα είναι κερδοφόρα περίπου στα δύο δισεκατομμύρια. 

'Εντονα αυξητικές είναι, επίσης, οι τάσεις και σε άλλους τομείς, όπως η μεταφορά αυτοκινήτων και επιβατών ακτοπλοϊας και κρουαζιερών. Ιδίως στον τομέα της μεταφοράς αυτοκινήτων, πολλές εταιρείες έχουν εκδηλώσει ενδιαφέρον να καταστεί ο Πειραιάς κέντρο διαμετακόμισης και αποθήκευσης αυτοκινήτων για την ευρύτερη περιοχή των Βαλκανίων, της Μαύρης Θάλασσας και της Μέσης Ανατολής. 

Στον τομέα των κρουαζιερών υπάρχει ιδιαίτερη αυξημένη κίνηση και από πλευράς αριθμού επιβατών και από πλευράς μεγέθους πλοίων. Για να ενισχυθεί αυτή η θεσμική μετατροπή και να δοθεί μία νέα δυναμική στο λιμάνι, και πριν την υλοποίησή της, έχουμε προχωρήσει σε μία σειρά μέτρων και έργων, που στη συνέχεια θα ενισχύσουν την πορεία της ανώνυμης εταιρείας. 

Στον τομέα της ακτοπλοϊας, προκειμένου να εξυπηρετηθεί η αυξημένη κίνηση, κατασκευάζονται και θα περατωθούν σύντομα λιμενικά έργα που θα προσθέσουν νέες θέσεις στο δυναμικό του λιμένα. 

Κύριε Πρόεδρε, θα παρακαλούσα οι συνάδελφοι της Νέας Δημοκρατίας να ακούσουν λιγάκι, γιατί -με συγχωρείτε που θα το πω- έχουν έρθει αρκετά αδιάβαστοι και ανενημέρωτοι. Τουλάχιστον ας έχουν τη στοιχειώδη καλοσύνη. 

ΓΙΑΝΝΗΣ ΚΑΨΗΣ: Τώρα θα μάθουν; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Υπολόγιζα πως έστω και η τελευταία στιγμή πάντα κάτι προσφέρει. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι συνάδελφοι, μη θορυβείτε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Επίσης, το 1998 ένα έργο κλειδί έγινε: Η μηχανογράφηση του ΟΛΠ, που θα δώσει επιπλέον πνοή στη λειτουργία του λιμανιού, θα αυξήσει τη δυναμικότητα του σταθμού εμπορευματοκιβωτίων και θα συμβάλει στη μείωση του κόστους. Στον επιβατικό λιμένα συνεχίστηκε η ανάπλαση και βελτίωση παροχής υπηρεσιών στο επιβατικό κοινό με διάφορες παρεμβάσεις. 'Οσοι έχουν κατέβει στον Πειραιά τον τελευταίο καιρό, θα έχουν δει τα έργα που εκτελούνται. 

Πρόσφατα δε, ανακοινώσαμε τη χρηματοδότηση από το Ταμείο Συνοχής, έργων αξίας δώδεκα δισεκατομμυρίων (12.000.000.000) δραχμών, που αφορούν σε λιμενικά έργα, όπως η κατασκευή νέου επιβατικού σταθμού για τα κρουαζιερόπλοια, έργα οδοποιίας για τη σύνδεση του λιμανιού. 

Είναι η πρώτη φορά που έργα του επιβατικού λιμένα λαμβάνουν τέτοια χρηματοδότηση, που είναι εντελώς απαραίτητη για την καθιέρωση του λιμανιού του Πειραιά σε ένα από τα πιο σύγχρονα λιμάνια του κόσμου. 

Ο Πειραιάς πρέπει να είναι έτοιμος να ανταποκριθεί στην κίνηση, η οποία προβλέπεται να είναι συνεχώς αυξανόμενη και πολύ περισσότερο αν λάβουμε υπόψη μας και τη διεξαγωγή των Ολυμπιακών Αγώνων του 2004. 

Πρέπει να επισημάνω ότι με την αλλαγή του θεσμικού πλαισίου θα δοθεί η δυνατότητα στον Οργανισμό πολύ πιο ευέλικτα να αξιοποιήσει τους τεράστιους χερσαίους χώρους που του ανήκουν και στους οποίους μπορούν και πρέπει να δημιουργηθούν ξενοδοχεία, συνεδριακά κέντρα, χώροι για τον πολιτισμό, για την ψυχαγωγία που στο σύνολό τους θα δώσουν πνοή όχι μόνο στην πόλη του Πειραιά και στους γύρω δήμους, όπως και οικονομική ωφέλεια γενικότερα στην εθνική οικονομία. 

Το λιμάνι της Θεσσαλονίκης: Ο ρόλος του τα τελευταία χρόνια μετά τις πολιτικές, κοινωνικές και οικονομικές αλλαγές στις πρώην χώρες του ανατολικού συνασπισμού, έχει έντονα διαφοροποιηθεί και, λόγω αυτών των εξελίξεων, το λιμάνι υφίσταται έντονα τις επιπτώσεις. 

Συγχρόνως, υφίσταται ισχυρότατο ανταγωνισμό κυρίως από τα γειτονικά λιμάνια άλλων κρατών, όπου το κόστος εργασίας είναι πολύ χαμηλότερο απ' ό,τι στη χώρα μας. Παρά ταύτα, όμως, τα τρία τελευταία χρόνια έχουν καταφέρει όχι μόνο να επανακτήσει τις ποσότητες διαμετακομιζομένων φορτίων που διακινούσε μέχρι το 1993, αλλά και να τις υπερβεί κυρίως λόγω της υποδομής, του εξοπλισμού και των άριστων συνθηκών ασφάλειας που προσφέρει. 

'Ομως σήμερα θεωρούμε ότι ο μόνος τρόπος να διερευνηθούν και εδώ τα περιθώρια περαιτέρω ανάπτυξης του μεριδίου του στις μεταφορές της Βαλκανικής και των παρευξεινίων κρατών είναι μέσα από ένα σύγχρονο θεσμικό πλαίσιο με άσκηση επιθετικού μάρκετιγκ και ειδικής τιμολογιακής πολιτικής και σύναψη ειδικών συμφωνιών για διέλευση πρώτων υλών ή έτοιμων βιομηχανικών προϊόντων. 

'Οσο θα αποκαθίσταται η πολιτική ομαλότητα στις γειτονικές χώρες, είναι βέβαιο ότι θα ακολουθήσει έντονη οικονομική ανάπτυξη σε αυτές. Τότε θα έχουμε αύξηση του διακινούμενου όγκου φορτίων. Φυσικά δεν χρειάζεται να έχουμε ιδιαίτερα επιχειρήματα για να πούμε ότι το λιμάνι της Θεσσαλονίκης είναι το πλέον κατάλληλο για διακίνηση ενός μεγάλου μέρους των φορτίων αυτών. 

Στην κατεύθυνση αυτή ήδη με την υλοποίηση του επενδυτικού προγράμματος δεκαπέντε δισεκατομμυρίων (15.000.000.000) δραχμών σε εξοπλισμό, ενίσχυση και υποδομές -αναφέρομαι στην επέκταση του έκτου προβλήτα- το λιμάνι αυξάνει τη χωρητικότητά του και καθίσταται ανταγωνιστικότερο. 

Κάτι ακόμα σημαντικό: Για να συνεχιστεί αυτή η αναπτυξιακή προσπάθεια και στα δύο λιμάνια, η Κυβέρνηση, πέραν των άλλων χρηματοδοτήσεων που προανέφερα, θα ενισχύσει αποφασιστικά τις επενδύσεις του και στα πλαίσια του τρίτου Κοινοτικού Πλαισίου. 

Η θετική αυτή πορεία και η δυναμική που υπάρχει σήμερα και στα δύο λιμάνια θα καταστήσει ομαλότερη την αλλαγή του θεσμικού πλαισίου. Θα ήταν πιο δύσκολο να αλλάξουμε το πλαίσιο αυτό αν τα λιμάνια ήταν σε όποια κακή οικονομική κατάσταση. Τότε ίσως τα πράγματα θα μας επέβαλαν επιλογές που κανείς μας δεν θα ήθελε να κάνει. Τώρα τα δύο λιμάνια μπαίνουν στη νέα εποχή από θέση ισχύος. Αυτό μας κάνει αισιόδοξους, ότι θα υπάρξει σημαντικό ενδιαφέρον για τη συμμετοχή ιδιωτών επενδυτών στην ανάπτυξη των δύο λιμανιών στο μέλλον, χωρίς να χαθεί, επαναλαμβάνω, ο δημόσιος χαρακτήρας και ο εθνικός ρόλος των λιμανιών, κάτι που κατά τις συζητήσεις και στη Διαρκή Επιτροπή, αλλά και σήμερα ειπώθηκε ότι δεν είναι στις προθέσεις ουσιαστικά της Νέας Δημοκρατίας. 

Θα ήθελα εδώ να πω ότι, παρά την όποια προσπάθεια κατέβαλα για να καταλάβω ποια είναι η θέση της Νέας Δημοκρατίας, είδα ότι από τους ομιλητές της παράταξης υπάρχουν διαφορετικές πολιτικές προσεγγίσεις. Δεν έχετε μία ξεκάθαρη θέση. Κάτι θέλετε να πείτε. Θέλετε να χαϊδέψετε τη μια μεριά, να χαϊδέψετε την άλλη, θέλετε να πείτε κάτι περί φιλελεύθερου κράτους. Ειλικρινά δεν καταλαβαίνω!
Εκείνο που ειλικρινά κατάλαβα από τον κ. Τζωάννο στο κλείσιμο της ομιλίας του είναι αυτό που είπε: "εμείς κύριοι δεν το ψηφίζουμε διότι δεν έχει φιλελεύθερη πολιτική". Αυτό πράγματι ήταν η πιο σαφής δήλωση. 

Μόνο πείτε, ποια είναι αυτή η φιλελεύθερη πολιτική για τα λιμάνια! Γιατί οι διαφορετικές θέσεις που πήραν οι ομιλητές συνάδελφοι της Νέας Δημοκρατίας δείχνουν εκ διαμέτρου αντίθετες θέσεις. 

Αν βέβαια εμείς βαδίζουμε στο σκοτάδι, κύριε Τζωάννο, εάν για σας το φως είναι η φιλελεύθερη πολιτική, γιατί κάποιοι είναι ανοιχτομάτηδες σε αυτήν την πολιτική και θα την εκμεταλλευθούν, εμείς σε αυτήν την πολιτική είμαστε τελείως αντίθετοι και γι' αυτό ακριβώς διαφέρουμε. 

Εμείς δεν θέλουμε σε καμία περίπτωση αυτήν τη λογική που έχετε στο μυαλό σας και τάχα σας πιάνει ο πόνος για τους εργαζόμενους, δηλαδή "έξω όλοι, τα πάντα στους ιδιώτες". Πείτε το, όμως. Το είπε δειλά-δειλά ο κ. Βεζδρεβάνης μέσα στη ειδική του αναφορά περί της λιμενικής υποδομής και το τόνισε επανειλημμένα. Είχε τουλάχιστον το κουράγιο να το πει, "ιδιώτες και μόνο ιδιώτες"!. 

Δεν μπορώ να καταλάβω: Από τη μία κόπτεσθε για τους εργαζόμενους. Και χθες άκουσα συνάδελφο που αναθεμάτισε με έναν πολύ απαξιωτικό τρόπο τις ρουσφετολογικές προσλήψεις των λιμανιών. Ποιο ρουσφέτι; 'Εχουν να προσληφθούν από το 1990 στο λιμάνι του Πειραιά, για παράδειγμα! 

Υπάρχουν υπάλληλοι που εργάζονται για τριάντα και τριάντα πέντε έτη. Κυβερνά τριάντα χρόνια το ΠΑΣΟΚ; Και εν πάση περιπτώσει, φταίνε οι εργαζόμενοι για τον τρόπο που προσελήφθησαν; Δηλαδή, όσοι, προσελήφθησαν με ρουσφέτι, αυτόματα έχουν κάποιο μίασμα; Και από την άλλη, καταθέτετε προτάσεις και απόψεις για τους εργαζόμενους που τους αφήνουμε απροστάτευτους. Πάντως, δηλώνω, ευθαρσώς ότι πετύχαμε μέσα από διάλογο με τους εργαζόμενους, το καλύτερο δυνατό αποτέλεσμα της πλήρους κατοχύρωσης. Αυτό δεν το κάναμε τυχαία. Το κάναμε γι' αυτό που είπε ο κ. Καψής χθές ότι, δηλαδή, για να προχωρήσει μπροστά οποιαδήποτε αλλαγή στο λιμάνι, πρέπει οι εργαζόμενοι να αισθάνονται ασφαλείς, να ενστερνιστούν την αλλαγή που γίνεται. Οι νόμοι και οι διατάξεις δεν μπορούν να κάνουν τίποτα. Ειδικά στο χώρο του λιμανιού, αν δεν έχεις τη συναίνεση των εργαζομένων, καμία αλλαγή δεν μπορεί να πετύχεις. 

Κυρίες και κύριοι συνάδελφοι, θα μπορούσε κάποιος να ισχυρισθεί τι χρειάζεται η αλλαγή, αφού πάμε καλά. Πρέπει να πω με απόλυτη ειλικρίνεια ότι η ευτυχής συγκυριακή πορεία των δύο ετών, δεν πρέπει να θεωρείται δεδομένη και για το μέλλον. Θα ήταν μεγάλο λάθος να επαναπαυθούμε και να αναβάλουμε τη μετεξέλιξη, με βάση τη συγκυρία, όπως έγινε και στο παρελθόν. Αντίθετα σιγουρεύουμε τη σημερινή πορεία και είμαστε βέβαια ότι θα πάμε καλύτερα με την ευελιξία που το νέο θεσμικό πλαίσιο εξασφαλίζει. Δεν έχουμε την πολυτέλεια τη στιγμή που οι ανταγωνιστές μας μπορούν να πάρουν μείζονες αποφάσεις εντός μερικών ημερών ή εβδομάδων, εμείς να χρειαζόμαστε ένα έτος για να κλείσουμε μία συμφωνία. 'Ενας χρόνος χρειάστηκε για να κλείσουν οι διαπραγματεύσειςμε μια εταιρεία. 

Δυστυχώς, επικρατεί η μικροπολιτική άποψη ότι τίποτε δεν είναι σωστό, όλα είναι λάθος και δυστυχώς δεν έχουμε την πολυτέλεια να διατηρήσουμε ένα μοντέλο με τα σημερινά δεδομένα. Είναι καιρός όλα αυτά να αλλάξουν και είμαστε ευτυχείς που εμείς προτείνουμε αυτήν την αλλαγή. 

Οι στόχοι έχουν ειπωθεί επανειλημμένα αλλά θα αναφέρω μερικούς: Πρώτα απ' όλα η ανάδειξη της χώρας ως κομβικού λιμενικού σημείου αναφοράς των οδών των τριών ηπείρων. Η εξασφάλιση μακροπρόθεσμης βιωσιμότητας των οργανισμών γι' αυτούς τους εργαζόμενους. Η εξασφάλιση δυνατότητας χρηματοδότησης της απαραίτητης υποδομής. Καμία υποδομή δεν δίνεται στους ιδιώτες και από πού το αντλήσατε αυτό και το βγάλατε μέσα από το σχέδιο νόμου; Η αναβάθμιση της ανταγωνιστικότητάς τους. Η οικονομική και λειτουργική εξυγίανσή τους. Η ριζική αναβάθμιση των παρεχόμενων υπηρεσιών, η ανάπτυξη δραστηριοτήτων και πρωτοβουλιών μη εφικτών με το παρόν σχήμα. Η προσέλκυση κεφαλαίων που είναι απαραίτητα για τη δυναμική ανάπτυξη των λιμένων. Η εξασφάλιση της εποπτείας σε επιτελικό και στρατηγικό επίπεδο και όχι σε επίπεδο καθημερινής διαχείρισης. 

Αν κάποιος σήμερα καπελώνει τον ΟΛΠ, είναι το σύστημα που επικρατεί, που είναι υπό πλήρη υπουργικό έλεγχο. Σήμερα όλοι είναι θεσμικοί εκπρόσωποι με άμεση παρέμβαση του κάθε Υπουργού. Πρέπει να κάνω σαφές εδώ ότι τα παραπάνω δεν πρόκειται να γίνουν αυτομάτως. Σίγουρα θα χρειασθεί σκληρή δουλειά και από πλευράς εργαζομένων και από πλευράς διοικήσεως και από πλευράς της πολιτείας. Θα χρειασθεί μια περίοδος προσαρμογής στο νέο modus operandi και σίγουρα θα υπάρξουν πολλές δυσκολίες. Αυτό είναι αναπόφευκτο, όταν κανείς επιχειρεί τέτοιου είδους παρεμβάσεις. Οι σοβαρές προσπάθειες χρειάζονται δουλειά και είμαι σίγουρος ότι οι δύο Οργανισμοί θα ανταποκριθούν με μεγάλη επιτυχία στην πρόσκληση αυτή. 

Κυρίες και κύριοι συνάδελφοι, τα θέματα των εργαζομένων ο εισηγητής κ. Βλασσόπουλος με αξιόλογη προσπάθεια τα ανέλυσε πλήρως.'Ομως θέλω να επαναλάβω για μια φορά ακόμα ότι οι ρυθμίσεις αυτές είναι αποτέλεσμα γόνιμου διαλόγου με όλους τους φορείς . Και θέλω να πω και κάτι που αφορά τους χρήστες. Στη Διαρκή Επιτροπή δεν αναθεμάτισαν το νομοσχέδιο. Κάποιοι είπαν ότι δεν είναι τόσο τολμηρό.'Ισως μπορούσε να γίνει καλύτερο. 'Ομως κανένας δεν το ακύρωσε, γιατί όλοι θεώρησαν ότι είναι ένα βήμα μπροστά, ακόμα και αυτοί που έχουν στο μυαλό τους, ένα άλλο μοντέλο πλήρους ιδιωτικοποίησης. 

Πρέπει να τονίσω ότι εμείς κρατάμε το δημόσιο χαρακτήρα, εξασφαλίζουμε τη μονιμότητα των εργαζομένων και ακόμα αν δεν χρειαζόταν να πάμε στη θεσμική αλλαγή των λιμανιών, τα προβλήματα των εργαζομένων η όποια κυβέρνηση έπρεπε να τα επιλύσει, γιατί θα τα βρουν μπροστά τους οι εργαζόμενοικαι νομίζω ότι αυτό που κάνει σήμερα η Κυβέρνηση είναι μια σοβαρή πολιτική πράξη και έπρεπε να την είχε κάνει από καιρό. 

Και δυο λόγια, για να τελειώσω, για τη ναυπηγοεπισκευαστική ζώνη. Είναι μέσα στις πολιτικές της Κυβέρνησης. Καμία διατύπωση σε νόμο κλπ. δεν μπορεί να ακυρώσει ή να δεσμεύσει. Είναι θέμα πολιτικής. Για μας η ναυπηγοεπισκευαστική δραστηριότητα, είναι μια ουσιαστική δραστηριότητα του λιμανιού του Πειραιά και δεν είναι για το λιμάνι. 'Οπως είπε και ο κ. Λάλος και ο κ. Νεράντζης αφορά όλη τη μείζονα περιοχή του Πειραιά. Δε νομίζω ότι θα υπάρξει κάποιος ο οποίος θα πει, σταματάμε τη δραστηριότητα γιατί έτσι μας αρέσει. Και δεν είναι θέμα νόμων. Τα αυτονόητα ... 

ΑΝΑΣΤΑΣΙΟΣ ΝΕΡΑΝΤΖΗΣ: Γιατί δεν το βάζετε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αγαπητέ κύριε Νεράντζη, μπορεί οι γιατροί να μην πρέπει να νομικίζουν αλλά το να ιατρολογούν οι νομικοί είναι πολύ πιο επικίνδυνο γιατί παίζουν με ζωές, ενώ οι νομικίζοντες γιατροί δεν παίζουν με ζωές! 

ΑΝΑΣΤΑΣΙΟΣ ΝΕΡΑΝΤΖΗΣ: Συμφωνώ μαζί σας. Αλλά εσείς παίζετε... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Γι' αυτό ακριβώς θέλω να δηλώσω ότι για μας παραμένει ισχυρή δραστηριότητα και θέλουμε ακόμη περισσότερο να εξυγιάνουμε την περιοχή και το νομοσχέδιο του Υπουργείου Ανάπτυξης νοικοκυρεύει την κατάσταση και ο ΟΛΠ θα συμβάλει σ' αυτήν την ενίσχυση αυτής της δραστηριότητας. Και μην ξεχνάτε ότι κάνουμε και τεράστιες προσπάθειες προκειμένου να γίνουν για πρώτη φορά κατασκευές νέων πλοίων επιβατηγών στην Ελλάδα που και αυτό θα δώσει εργασία στη ναυπηγοεπισκευαστική ζώνη. 

Κατόπιν όλων αυτών, κύριε Πρόεδρε, ζητώ την ψήφιση του νομοσχεδίου. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος της Νέας Δημοκρατίας κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κυρίες και κύριοι συνάδελφοι, παραπονιέται ο κύριος Υπουργός γιατί δεν συμφωνούμε με το νομοσχέδιό του και αναρωτιέται γιατί άραγε δεν συμφωνούμε. Θα του εξηγήσω γιατί δεν συμφωνούμε, έστω τουλάχιστον θα προσπαθήσω να του εξηγήσω όσο μπορώ καλύτερα αλλά θα σας πω πού συμφωνούμε κατ' αρχήν: 

Συμφωνούμε ότι πράγματι ο στόχος είναι τα δύο μεγάλα λιμάνια της χώρας να γίνουν λιμάνια σύγχρονα, ανταγωνιστικά. Και σε όλα αυτά τα οποία περί αυτού του στόχου είπε ο κύριος Υπουργός μπορώ να του δηλώσω κατηγορηματικά ότι η Νέα Δημοκρατία είναι σύμφωνη. Το ερώτημα είναι αν αυτή η αλλαγή την οποία η Κυβέρνηση φέρνει σήμερα εδώ στη Βουλή με τη μορφή νομοσχεδίου για να συζητήσουμε, πράγματι οδηγεί ή έστω βοηθά ή έστω κάνει ένα βήμα προς αυτόν το στόχο. 

Η δική μας απάντηση είναι ευθέως: όχι. Η μετατροπή του νομικού καθεστώτος των οργανισμών από νομικά πρόσωπα δημοσίου δικαίου σε ανώνυμες εταιρείες πρώτα απ' όλα δεν αποτελεί διαρθρωτική αλλαγή. Πολύ περισσότερο που αυτή η παγκόσμια πρωτοτυπία της ανώνυμης εταιρείας κοινής ωφελείας είναι πυροτέχνημα λαϊκισμού και δημαγωγίας. Σας τα είπε πάρα πολύ ωραία πριν, κύριε Υπουργέ, ο συνάδελφος κ. Νεράντζης. Εγώ δεν έχω την τιμή να είμαι νομικός, αλλά νομίζω ότι αυτήν την έκφραση δεν την έχει εφεύρει κανένας άλλος εκτός από τον Υπουργό Εμπορικής Ναυτιλίας στην ελληνική αλλά και στην παγκόσμια ιστορία. 

Η εμπειρία, κύριοι συνάδελφοι, από αυτές τις εταιρείες την οποία έχουμε μέχρι σήμερα δεν νομίζω ότι είναι τέτοια που να σας επιτρέπει να επαίρεσθε για τα αποτελέσματά τους. Δέστε το χάλι της Ολυμπιακής, δέστε το χάλι το οποίο έχουμε στις υπόλοιπες εταιρείες, δέστε τι ακριβώς συμβαίνει και ποια είναι τα αποτελέσματα αυτής της πολιτικής των μετοχοποιήσεων. Αλλά πέραν αυτού υπάρχει μία κολοσσιαία διαφορά μεταξύ της Ολυμπιακής και των λιμανιών. Και θα προσπαθήσω όσο μπορώ πιο απλά να την εξηγήσω στον Υπουργό. 

Κύριε Υπουργέ, στόχος της ανώνυμης εταιρείας κατά δήλωσή σας είναι η μετοχοποίηση του 49%. Η μετοχοποίηση του 49% σημαίνει ότι στόχος της εταιρείας η οποία δημιουργείται, είναι αναμφισβήτητα η τιμή της μετοχής της να ανεβαίνει. Η τιμή μιας μετοχής έχει δύο δυνατότητες να ανέβει. Η μία είναι να μπορέσει αυτή η μετοχή να ανέβει διότι τα κέρδη θα είναι πολύ αυξημένα, το οποίο σημαίνει ότι η τιμολογιακή πολιτική που θα ακολουθηθεί απ' αυτήν την εταιρεία θα είναι υψηλή έτσι ώστε να επιτρέψει υψηλά έσοδα και ο άλλος τρόπος που θα μπορούσε να είχε δημιουργηθεί αυτό ήταν αν μέσα στο λιμάνι του Πειραιά υπήρχε έντονος ανταγωνισμός εταιρειών. 

Είναι αυτό, δηλαδή, το οποίο προτείνει η ευρωπαϊκή και κοινοτική οδηγία, αυτό το οποίο προτείνουμε και εμείς, το οποίο όμως δεν κάνει σήμερα η Κυβέρνηση. Πώς, λοιπόν, θα επιτευχθούν αυτοί οι δύο στόχοι ταυτόχρονα; Πως θα μπορέσετε να έχετε ένα λιμάνι το οποίο να είναι ανταγωνιστικό, όπου οι τιμές να είναι πράγματι χαμηλές, διότι αυτός είναι ο στόχος φαντάζομαι και δεν πιστεύετε ότι ένα ακριβό λιμάνι θα είναι ανταγωνιστικό και ταυτόχρονα θα μπορέσετε να το μετοχοποιήσετε και σωστά; 

Κύριοι συνάδελφοι, δεν υπάρχει το μοντέλο αυτό. Εγώ δεν αρνούμαι ότι εμείς οι 'Ελληνες έχουμε πολλές φορές την ιδιαιτερότητα να είμαστε στην πρωτοπορεία διαφόρων ιδεών, αλλά εσείς πιστεύετε πως είναι τυχαίο ότι τουλάχιστον οι δικοί μου συνεργάτες -διαψεύστε με, ίσως οι δικοί σας είναι καλύτεροι από τους δικούς μου- δεν έχουν βρει μοντέλο μετοχοποίησης κανενός λιμανιού κατ' αυτόν τον τρόπο; Δεν υπάρχει σε κανένα μέρος. Δεν υπάρχει στην Ιταλία, στην οποία αναφερθήκατε, δεν είναι το μοντέλο της Μάλτας, δεν είναι το μοντέλο της Γένοβας. Δεν υπάρχει πουθενά. Γιατί δεν υπάρχει πουθενά; Γιατί όλοι οι άλλοι ακολούθησαν αυτό το οποίο πράγματι η Ευρωπαϊκή 'Ενωση προτείνει και το οποίο σας προτείναμε και εμείς; 

Αυτό το οποίο σας προτείναμε εμείς είναι πάρα πολύ απλό. 'Εχετε το λιμάνι του Πειραιά, έχετε τις υποδομές -το ίδιο ισχύει και για τη Θεσσαλονίκη- αυτά κρατιούνται υπό κρατικό έλεγχο εκ των πραγμάτων, δεν μπορείτε να κάνετε και αλλιώς. Μένει λοιπόν αυτή η εταιρεία και από εκεί και πέρα τις δράσεις τις δίνετε ανταγωνιστικά και με διαφάνεια στον ιδιωτικό τομέα. Δεν το κάνετε αυτό. Κάνετε εταιρείες "μαϊμούδες", τις οποίες ονομάζετε εσείς θυγατρικές και αυτές οι εταιρείες "μαϊμούδες", οι οποίες θα είναι 100% υπό το δικό σας έλεγχο, θεωρητικώς θα έχουν ιδιωτικοοικονομικά κριτήρια. 

Δεν σας πιστεύουμε, κύριε Υπουργέ. Και δεν σας πιστεύουμε πολύ απλά διότι το μοντέλο έχει αποτύχει. Θα αλλάζετε ανάλογα τους γενικούς σας διεθυντές, όποτε σας βολεύει, έχετε την πλειοψηφία στο συμβούλιο και θα έχετε αυτό το οποίο σας είπαν όλοι οι φορείς και δεν σας άρεσε. Δεν αναθεμάτισαν, λέει, το νομοσχέδιο. Ε, δεν ξέρω κανένα φορέα να έχει μπροστά του τον Υπουργό Εμπορικής Ναυτιλίας και να του πει "ανάθεμα". Θα σας πει πολύ απλά, όπως σας είπαν πολύ κομψά, ότι κύριε Υπουργέ, δύο πράγματα συμβαίνουν: 'Η "άλλαξε ο Μανωλιός και έβαλε τα ρούχα του αλλιώς" -και αυτή είναι η πραγματικότητα, διότι τους ακούσαμε όλοι τους φορείς, αυτό σας είπαν- ή εν πάση περιπτώσει το μόνο πράγμα το οποίο ουσιαστικά έχει προσθέσει αυτό το νομοσχέδιο είναι να δημιουργήσει ή να αυξήσει το αίσθημα ανασφάλειας στους εργαζόμενους του Πειραιά. Κατά τα λοιπά αποτέλεσμα δεν θα υπάρχει. 

Κύριοι συνάδελφοι, κάποια στιγμή πρέπει να σταματήσει αυτή η ιστορία ότι οποτεδήποτε εμείς έχουμε διαφωνία με την περίφημη μετοχοποίηση, είμαστε εναντίον των δικών μας αρχών ή του φιλελεύθερου τρόπου με τον οποίο σκεφτόμαστε. Υπάρχει φιλελευθερισμός αποτελεσματικός. Υπάρχει φιλελεύθερη πολιτική η οποία έχει θετικά αποτελέσματα. Αυτό το οποίο κάνετε εσείς είναι πειράματα και πειράματα μαθητευόμενων μάγων δυστυχώς. 

Να προσθέσω ότι αυτήν τη στιγμή έρχεται ένα νομοσχέδιο, κύριοι συνάδελφοι, και σας ζητάει -σε σας τους συναδέλφους του ΠΑΣΟΚ απευθύνομαι, διότι εμείς θα το καταψηφίσουμε- λευκή κάρτα. Σας λέει: ψηφίστε το και εμείς θα προχωρήσουμε στην οργάνωση αυτής της νέας εταιρείας. Δεν ξέρουμε ακόμα πώς θα είναι αυτή η νέα εταιρεία, τι θα κάνει, ποια θα είναι τα αποτελέσματά της, ποιοι θα είναι οι στόχοι της, αλλά θα προχωρήσουμε σ' αυτήν αφού επιλέξουμε ένα σύμβουλο, ο οποίος θα μας συμβουλεύσει πώς να τα κάνουμε αυτά. 

Κύριοι συνάδελφοι, εσείς πιστεύετε ότι μετά από τέσσερα χρόνια Κυβέρνησης Σημίτη είναι σοβαρά πράγματα αυτά να έρχονται στη Βουλή; Πιστεύετε ότι είναι ποτέ δυνατόν να ψηφίσει η Βουλή των Ελλήνων ένα νομοσχέδιο όταν δεν έχει καν επιλεγεί ο σύμβουλος, ο οποίος θα δώσει τα φώτα του για να μπορέσει να υπάρξει αυτού του είδους η αναδιοργάνωση των λιμανιών; 

Κύριε Υπουργέ, σωστά διαβάζω εδώ ότι προκηρύξατε το διαγωνισμό για τον επιχειρηματικό σχεδιασμό; Σωστά πληροφορηθήκαμε ότι κάπου εκατόν ογδόντα εκατομμύρια θα κοστίσει αυτή η ιστορία, αλλά δεν έχετε αποτελέσματα; Υπήρχε κανένας λόγος; Δεν μπορούσατε αυτό το πράγμα να το είχατε κάνει πριν και να φέρετε στη Βουλή των Ελλήνων τα αποτελέσματα; Δεν έχετε πλάνο, δεν έχετε σχεδιασμό, δεν έχετε επιλέξει πώς θα δουλέψουν αυτά τα λιμάνια, δεν έχετε γνώση καν κύριε Υπουργέ, με όλο το σεβασμό που σας έχω και την εκτίμηση. Μου κάνει εντύπωση ότι φέρνετε ένα νομοσχέδιο, χωρίς να έχετε καν, γνώση αυτήν τη στιγμή πού θέλετε να το πάτε αυτό το λιμάνι. 

"Θα" προκύψει, κύριοι συνάδελφοι. Και το business plan "θα" προκύψει, και ο στρατηγικός σχεδιασμός "θα" προκύψει και κάποια ωραία στιγμή, ελπίζει ο κύριος Υπουργός ότι "θα" είναι σε θέση να δώσει λίγα περισσότερα στοιχεία από αυτά τα οποία έχουμε μέχρι στιγμής μπροστά μας. 

Κυρίες και κύριοι συνάδελφοι, αυτά τα μοντέλα της μετοχοποίησης, τα οποία ακολουθήθηκαν και στον ΟΤΕ και στα "Ελληνικά Πετρέλαια" για λίγο καιρό ακόμη, ήταν μονοπωλιακά. 'Ηταν μονοπωλιακοί δημόσιοι οργανισμοί, οι οποίοι επιβάλλουν αυθαίρετες αυξήσεις στις υπηρεσίες. Δεν νομίζω πως κανείς εδώ μέσα έχει την ψευδαίσθηση να πιστεύει ότι ο εφιάλτης θα έρθει την ώρα, που ουσιαστικά θα απελευθερωθούν. 

Αυτό για τα λιμάνια δεν ισχύει. Τα λιμάνια δεν βρίσκονται κάτω από το ίδιο καθεστώς. Είναι χώροι δραστηριότητας εντόνως ανταγωνιστικής και αυτό είναι το ουσιαστικό πρόβλημα για τα ελληνικά λιμάνια. 

Κατά τα άλλα, εγώ θα συμφωνήσω με όλα τα υπόλοιπα, τα οποία είπε ο κύριος Υπουργός, για τη σημασία τους, για το πώς πρέπει να σταθούν στην Ευρώπη, για το πώς πρέπει να καλυτερεύσουν οι υπηρεσίες. Σε όλα αυτά θα συμφωνήσω απόλυτα μαζί του. 

Το θέμα είναι ότι αυτές οι κακές υπηρεσίες, όπως και ο ίδιος παραδέχεται, πρέπει πράγματι να διορθωθούν. Αυτές οι υποδομές, που ο ίδιος παραδέχεται ότι λείπουν και πρέπει να εκσυγχρονιστούν, πρέπει πράγματι να υπάρξουν. 

Το ερώτημα είναι αν με τη μετοχοποίηση πράγματι μπορούν ή δεν μπορούν να υπάρξουν. Η δική μας άποψη είναι ευθέως "όχι". Και είναι ευθέως "όχι", διότι αυτό το αποτέλεσμα το οποίο έχει να παρουσιάσει η Κυβέρνηση μέχρι σήμερα, είναι δυστυχώς τελείως προς την αντίθετη κατεύθυνση. 

Κυρίες και κύριοι συνάδελφοι, ο Υπουργός αναφέρθηκε στο τέλος της ομιλίας του στη ναυπηγοεπισκευαστική ζώνη του Περάματος. Σας άκουγα, κύριε Υπουργέ, με πολύ μεγάλο σκεπτικισμό και αναρωτιόμουν πόσα χιλιόμετρα μακριά είναι το Υπουργείο Εμπορικής Ναυτιλίας από το Πέραμα, για το οποίο με τέτοια ευκολία είπατε ότι δεν χρειάζεται να βάλουμε τη ρύθμιση, την οποία πρότεινε ο συνάδελφος του ΠΑΣΟΚ, την τροπολογία που υποστήριξε ο κ. Νεράντζης, γιατί είναι αυτονόητο -λέει- ότι η ναυπηγοεπισκευαστική ζώνη του Περάματος βεβαίως και θα παραμείνει ζωντανή. Είναι αυτονόητο, μας είπε ο κύριος Υπουργός και τα αυτονόητα δεν χρειάζεται να καταγραφούν και αυτό είναι παγκόσμια πρωτοτυπία. 

Εν πάση περιπτώσει, η αίσθηση η οποία υπάρχει, κύριε Υπουργέ, στο Πέραμα είναι τελείως αντίθετη απ'αυτή. Η αίσθηση η οποία υπάρχει στο Πέραμα, είναι ότι συνειδητά η Κυβέρνησή σας αγνοεί το πρόβλημα. Και επειδή κανείς δεν μπορεί να έχει πιστέψει ότι μία κυβέρνηση είναι ευτυχής με το 75% της ανεργίας στη ζώνη και επειδή κανείς δεν μπορεί να πιστέψει ότι σας είναι παντελώς αδιάφορο το 28% ή το 35%, όπως θέλετε πείτε το, δεν έχω στοιχεία, ο δήμαρχος μου είπε για το 35% της ανεργίας στο Πέραμα, το συμπέρασμα το οποίο όλοι οι εργαζόμενοι και οι φορείς εκεί έχουν βγάλει, είναι ότι συνειδητά, κύριε Υπουργέ, δεν θέλετε να υπάρχει η ναυπηγοεπισκευαστική ζώνη του Περάματος. 

Εκεί, ευθέως σας λέμε ότι εμείς διαφωνούμε ριζικά. Το ότι συνειδητά δεν θέλετε να υπάρξει, προκύπτει από το ότι τίποτα απ' όλα αυτά τα οποία είχατε υποσχεθεί, δεν έχει γίνει. Τίποτε από αυτά που το περίφημο συντονιστικό όργανο -το οποίο κατέβηκε πέντε έξι φορές, ούτε ξέρω ακριβώς πόσες στο Πέραμα- υποσχέθηκε, δεν υλοποιήθηκε. 

Αλλά, προκύπτει και από το δικό σας νομοσχέδιο. 'Ερχεσθε και φέρνετε ένα νομοσχέδιο για τον Ο.Λ.Π. και γνωρίζετε πολύ καλά ότι η ιδιοκτησία του Ο.Λ.Π. είναι αυτή η ζώνη. Και δεν έχετε την ευαισθησία να πείτε μία φράση μέσα στο νομοσχέδιό σας αυτό, την οποία σας τη ζητούν συνάδελφοι, οι οποίοι εκπροσωπούν τον Πειραιά. 

Και για τους μεν δικούς μας, αν θέλετε, είναι εύκολη η θέση τους. Οι δικοί σας δεν έχουν κατέβει στο Πέραμα, κύριε Υπουργέ. Δεν έχουν "μούτρα" να εμφανιστούν κάτω. Και έρχεσθε εσείς και φέρνετε αυτό το νομοσχέδιο εδώ, λες και όλο αυτό το πρόβλημα του Περάματος δεν υπάρχει καν. 

Βάλτε το τουλάχιστον -έστω έτσι όπως σας το προτείνουν σήμερα οι συνάδελφοι- υπό τη μορφή της δήλωσης, της δεδηλωμένης βούλησής σας για την οποία τουλάχιστον εμείς, επιτρέψτε μου να σας πω, έχουμε αμφιβολίες. Και έχουμε αμφιβολίες διότι αν πράγματι η βούλησή σας ήταν διάφορος αυτής, στην οποία τουλάχιστον εμείς εισπράττουμε αυτήν τη στιγμή, δεν θα είχατε κανένα πρόβλημα να αποδεχθείτε ολόκληρη αυτήν την πολιτική. 

ΑΝΑΣΤΑΣΙΟΣ ΝΕΡΑΝΤΖΗΣ: Στους σκοπούς βάλτε το, κύριε Υπουργέ. 

ΘΕΟΔΩΡΑ ΜΠΑΚΟΓΙΑΝΝΗ: Τέλος, κύριοι συνάδελφοι, θέλω να αναφερθώ και στις δυο τροπολογίες. Θα έχουμε τη δυνατότητα να το κουβεντιάσουμε αργότερα, αλλά θέλω να σας παρακαλέσω, κύριε Υπουργέ, ιδιαίτερα για τη μία τροπολογία, η οποία μιλάει για τα λογιστικά και φορολογικά προβλήματα στην πρώτη χρήση. Δεν έχει αριθμηθεί και δεν μπορώ να σας δώσω τον αριθμό. 

Δεν ξέρω εσείς, κύριοι συνάδελφοι του ΠΑ.ΣΟ.Κ., την διαβάσατε την τροπολογία αυτή; Αυτή είναι μία τροπολογία, η οποία λέει τα εξής. Οφείλω να σας την αναγνώσω. 

Λέει "Τυχόν παραλείψεις ή παρατυπίες της Α.Ε. Ο.Λ.Π. και Α.Ε. Ο.Λ.Θ. ως προς την εφαρμογή του Κώδικα Βιβλίων και Στοιχείων δεν επιβάλλονται τα πρόστιμα και οι άλλες κυρώσεις του Κώδικα αυτού μέχρι 31.12.2000, εφόσον οι παρατυπίες δεν επηρεάζουν το συνολικό οικονομικό αποτέλεσμα". 

Ξέρετε τι καταλαβαίνω εγώ από αυτό; Πως οποιαδήποτε παρατυπία γίνει, κύριοι -οποιαδήποτε παρανομία θα έλεγα εγώ, στο λαϊκότερο- με τη δικιά σας ψήφο από σήμερα απαλλάσσονται. Αυτά καταλαβαίνω εγώ. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Είναι αντισυνταγματικό αυτό. 

ΘΕΟΔΩΡΑ ΜΠΑΚΟΓΙΑΝΝΗ: Και υπάρχει και θέμα αντισυνταγματικότητας, αλλά αυτό το οποίο ειλικρινώς με ενοχλεί είναι το εκσυγχρονιστικό ήθος, το οποίο παρουσιάζει αυτή η τροπολογία, κύριοι συνάδελφοι. Δεν είναι δυνατόν να έρχεται η Βουλή των Ελλήνων και εκ προοιμίου να λέει ότι όποιες παρατυπίες είναι, εγώ τις απαλλάσσω. 

Και βγαίνει και το ατυχές Γενικό Λογιστήριο του Κράτους και λέει "από τις διατάξεις της προτεινόμενης τροπολογίας ενδέχεται να προκληθεί ακαθόριστη απώλεια εσόδων του κρατικού προϋπολογισμού κατά το τρέχον και κατά το επόμενο οικονομικό έτος από τη μη επιβολή κυρώσεων". 

Ε, βέβαια, τι να πει; 'Οτι είμαστε σε θέση να γνωρίζουμε το μέγεθος των παρατυπιών; 'Οτι είμαστε σε θέση να γνωρίζουμε το μέγεθος των παρανομιών; 

Θεωρώ απαράδεκτη αυτήν την τροπολογία, κύριοι συνάδελφοι, και τη θεωρώ απαράδεκτη, διότι πιστεύω ότι τέτοιου είδους τροπολογίες δεν μπορεί να έρχονται στη Βουλή των Ελλήνων και ταυτόχρονα η Βουλή των Ελλήνων να καλείται να ψηφίσει νομοσχέδια, τα οποία έχουν κόστος για τον ελληνικό λαό, η Βουλή των Ελλήνων να καλείται να αλλάζει δεκαπέντε φορολογικούς νόμους μέσα σε δύο χρόνια, να επιβάλλει όλα αυτά τα βάρη στον ελληνικό λαό και εκεί που διαχειριζόμαστε το κράτος, τα του οίκου μας, να ζητάμε εκ προοιμίου απαλλαγή από τις τυχόν ευθύνες μας. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΙΩΑΝΝΗΣ ΑΡΑΠΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ., κ. Γεωργακόπουλος, έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Εχει ζητήσει το λόγο ο κ. Αράπης κύριε Πρόεδρε; 

ΠΡΟΕΔΡΕΥΩΝ (Νικόλαος Κατσαρός): Τον έχει ζητήσει, αλλά εγώ οφείλω να τηρήσω την κοινοβουλευτική τάξη. Αφού ζητήσατε και εσείς το λόγο, προηγείσθε, μόνον εάν εσείς δέχεσθε να προηγηθεί ο κ. Αράπης. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει, κύριε Πρόεδρε, ας προηγηθεί ο συνάδελφος και θα μιλήσω μετά. 

ΠΡΟΕΔΡΕΥΩΝ (Νικόλαος Κατσαρός): Κύριε Αράπη, πριν σας δώσω το λόγο, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα πέντε αξιωματικοί από τη Ναυτική Σχολή Πολέμου και τη Σχολή Πολέμου Αεροπορίας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, εμείς σαν ΔΗ.Κ.ΚΙ. είμαστε ενάντια στο νομοσχέδιο αυτό. Στεκόμαστε στο δημόσιο φορέα γιατί με τον τρόπο που έρχεται το νομοσχέδιο αυτό λέμε ότι είναι ένα ξεπούλημα της εθνικής οικονομίας και μεταβίβαση στον ιδιωτικό φορέα. 

Συγκράτησα τρεις φράσεις από την ομιλία του εισηγητή του ΠΑ.ΣΟ.Κ. 'Ελεγε ο εισηγητής του ΠΑ.ΣΟ.Κ.: "Δεν γνωρίζετε, κύριοι συνάδελφοι, την αξία αυτού του νομοσχεδίου και μόνο ο Υπουργός την γνωρίζει." Αυτή ήταν η πρώτη φράση. 

KYΡΙΑΚΟΣ ΣΠΥΡΙΟΥΝΗΣ: Δεν είπε τέτοιο πράγμα. 

ΠΡΟΕΔΡΕΥΩΝ (Νικόλαος Κατσαρός): Είστε εισηγητής του ΠΑΣΟΚ, κύριε Σπυριούνη; 

KYΡΙΑΚΟΣ ΣΠΥΡΙΟΥΝΗΣ: 'Ημουν παρών, κύριε Πρόεδρε, και αντιδρώ σε μια αδικία που γίνεται. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε συνάδελφε. 

ΙΩΑΝΝΗΣ ΑΡΑΠΗΣ: Αυτός είναι ο σοσιαλισμός σήμερα στο κυβερνών κόμμα; 

Η δεύτερη φράση ήταν:"εμείς κάνουμε κοινωνικό λειτούργημα". Εγώ λέω ότι κάνετε κοινωνικό ξεπούλημα, κοινωνική ταραχή, ειδικά μέσα στις λαϊκές τάξεις, στους εργαζόμενους, στη ναυπηγοεπισκευαστική ζώνη του Περάματος, που συνέχεια έχουμε πολιτικές εκρήξεις. 

Το γνωρίζει καλά ο κύριος Υπουργός, γνωρίζει πόσο αντιστάθηκαν οι εργαζόμενοι για να βρουν ένα μεροκάματο, γνωρίζει καλά ότι σήμερα μέσα στον Πειραιά υπάρχει 20% ανεργία, στη ζώνη Περάματος υπάρχει 80% ανεργία. Και ενώ η ζώνη Περάματος έπρεπε να ήταν από τις πρώτες αλλαγές σε Α.Ε. ο κύριος Υπουργός με αυτό το σχέδιο νόμου δεν κάνει καμία νύξη ως προς αυτό. 

Εδώ φαίνεται και το σκεπτικό της Κυβέρνησης. Καλώ, λοιπόν, τώρα την Κυβέρνηση να απαντήσει δημόσια, αν διατηρείται ή όχι η ζώνη Περάματος. Εγώ λέω ότι δεν διατηρείται. 

Και δεν φθάνει αυτό, αλλά έρχονται σήμερα οι εφοπλιστές και ζητούσαν ντόκο στο Πέραμα και den τους έδινε ο Οργανισμός Λιμένος Πειραιώς. Δεν ξέρω γιατί δεν έδινε τον ντόκο, ενώ θα γίνονταν επισκευές στο Πέραμα. 

'Ερχεται και άλλο γεγονός τώρα που θα δημιουργήσει προβλήματα μέσα στη ναυτιλία. Τα ποστάλια σήμερα απασχολούν δεκαπέντε χιλιάδες εργαζόμενους. 'Ερχονται, λοιπόν, οι εφοπλιστές και λένε "κύριοι, θα μειώσουμε το προσωπικό, γιατί δεν βγαίνουμε". Και δεν βγαίνουν για πολλούς λόγους. Ενώ παλαιότερα ο Υπουργός Εμπορικής Ναυτιλίας μπορούσε να βάλει βέτο στην ΕΟΚ και του έδινε αυτό το δικαίωμα η ΕΟΚ, δεν το έκανε. 

Επίσης, θα πω δύο λόγια και για τη Νέα Δημοκρατία. Είναι πολύ σοβαρά τα λόγια αυτά και να μη λέει αυτήν τη στιγμή η Νέα Δημοκρατία ότι ενδιαφέρεται, όπως άκουσα να λέει η κ. Μπακογιάννη για το λαό του Περάματος. Ουτε καν πλησίασε η Νέα Δημοκρατία το λαό του Περάματος. 

ΑΝΑΣΤΑΣΙΟΣ ΝΕΡΑΝΤΖΗΣ: Τι είναι αυτά που λέτε; Δεν με βλέπετε κάθε φορά που πηγαίνετε εκεί; 

ΙΩΑΝΝΗΣ ΑΡΑΠΗΣ: Θα σας τα πω, κύριε συνάδελφε. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εμείς δώσαμε το δικαίωμα των προσχώσεων και λειτουργεί το Πέραμα σήμερα. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, δεν έχετε το λόγο. 

Ο κύριος συνάδελφος έχει δικαίωμα να διατυπώσει τις απόψεις του. Σας παρακαλώ. Θα απαντήσετε, όταν θα έρθει η σειρά σας. 

ΙΩΑΝΝΗΣ ΑΡΑΠΗΣ: Τη δεκαετία του 1980 η ζώνη του Περάματος είχε ανάπτυξη. Δούλευαν 12.000 εργαζόμενοι τότε. 

ΑΝΑΣΤΑΣΙΟΣ ΝΕΡΑΝΤΖΗΣ: Πού ήσουν εσύ τότε; Που τα ξέρεις αυτά; 

ΙΩΑΝΝΗΣ ΑΡΑΠΗΣ: Στη δεκαετία του 1990 εσείς ξεκινήσατε τότε την ιδιωτικοποίηση στη ζώνη Περάματος και το ξέρετε πολύ καλά και συνέχισε η μετέπειτα Κυβέρνηση του ΠΑ.ΣΟ.Κ., αυτή που έχουμε σήμερα. 

ΑΝΑΣΤΑΣΙΟΣ ΝΕΡΑΝΤΖΗΣ: Επειδή τα ξέρουμε πολύ καλά, για αυτό διαφωνούμε. 

ΙΩΑΝΝΗΣ ΑΡΑΠΗΣ: Επίσης έρχεται ένα τρομερό γεγονός για την ανώνυμη εταιρεία που σήμερα διατυμπανίζει ο κύριος Υπουργός ότι θα είναι τέλεια, ότι θα δώσει πολλά για τους εργαζόμενους, για τους υπαλλήλους. 

Ξέρετε το καινούριο ηλεκτρονικό συστημα του εμπορίου; Σας το λέω εγώ. Προχθές ο Λουκίδης στην Ερευνα και την Τεχνολογία ανέφερε το όνομα ΟΛΠ, γιατί μπαίνει στο καινούριο ηλεκτρονικό σύστημα. 

'Οταν λέμε ηλεκτρονικό σύστημα, ξέρετε ποια είναι τα προβλήματα; Υπάρχουν τρία βασικά προβλήματα. Είναι η ασφάλεια της εμπορίας, του λιμανιού λέω εγώ, είναι οι θέσεις εργασίας. Οι θέσεις εργασίας αυτόματα κύριοι συνάδελφοι μειώνονται. 

Παράδειγμα η τροπολογία που ήρθε χθες από τον κύριο Υπουργό για μετάταξη εργαζομένων σε άλλες υπηρεσίες, ήταν γι' αυτόν το σκοπό. 

Το τρίτο και το βασικό. Ξέρετε ποιο είναι το ζουμί της υπόθεσης; Περισσότερα κέρδη στους ιδιώτες. Αυτό σκεφτόσαστε όλοι σας και γι' αυτό και πουλάτε τον εθνικό πλούτο. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εμείς είμαστε Κυβέρνηση, κύριε συνάδελφε; 

ΙΩΑΝΝΗΣ ΑΡΑΠΗΣ: 'Ησασταν κι εσείς σ' αυτήν την περίπτωση. 

Κύριοι συνάδελφοι, γνωρίζετε πολύ καλά ότι ο ΟΛΠ έχει δαπανήσει χρηματικά ποσά, που διέθεσε ο ελληνικός λαός για την εξυγίανση. Εκατό δισεκατομμύρια (100.000.000.000). Τριάντα δισεκατομμύρια (30.000.000.000) είναι εν κινήσει τώρα και άλλα εβδομήντα έχουν δαπανηθεί κατά διαστήματα. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Για ποια εξυγίανση; 

ΙΩΑΝΝΗΣ ΑΡΑΠΗΣ: Σε έργα υποδομής μέσα στη ζώνη Περάματος. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Ποια έργα υποδομής; 

ΙΩΑΝΝΗΣ ΑΡΑΠΗΣ: Ξέρετε καλά ότι έχουν μπαζώσει τη θάλασσα χίλια στρέμματε και πάνε να δώσουν άλλα χίλια στρέμματα στον ιδιωτικό φορέα. Δεν κατηγορώ εσάς. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Εκμισθωμένη είναι η περιοχή. 

ΙΩΑΝΝΗΣ ΑΡΑΠΗΣ: Εμείς λέμε ο ΟΛΠ μπορούσε να ζήσει και είχε δικαίωμα να ζήσει και θα ζούσε. 'Εχει κέρδος πέντε με δέκα δισεκατομμύρια το χρόνο. Γιατί την πουλάμε στους ιδιώτες; Αυτό είναι το δικό μου ερώτημα. 

Κύριοι συνάδελφοι, το λιμάνι του Πειραιά έχει υποβαθμιστεί. Από την πρώτη θέση, που ήταν, πήγε στην έβδομη, λέει ο κύριος Υπουργός. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εγώ τα είπα, κύριε συνάδελφε; 

ΙΩΑΝΝΗΣ ΑΡΑΠΗΣ: Τώρα πάλι στην πρώτη. Στο διάστημα της υποβάθμισης, είχε ανέβει στην πρώτη θέση η Μάλτα. Μα, καλά, γιατί, κύριοι συνάδελφοι, υποβαθμίστηκε το λιμάνι του Πειραιώς; Ποιος φταίει; Φταίνε οι εργαζόμενοι; Οι κυβερνήσεις φταίνε. Θελήσατε να το υποβαθμίσετε και να φτάσετε σ' αυτό το σημείο, να το πουλήσετε στον ιδιωτικό φορέα. 

ΠΡΟΕΔΡΕΥΩΝ (Νικόλαος Κατσαρός): Κύριε Αράπη, είναι προτιμότερο να μιλάτε σε τρίτο πρόσωπο, για να μην προκαλείτε αντιδράσεις. Αν θέλετε, με ακούτε. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: 'Οχι τίποτε άλλο, γιατί θα παρουσιαστούμε να υποκαθιστούμε την Κυβέρνηση. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ. 

ΙΩΑΝΝΗΣ ΑΡΑΠΗΣ: Αφού όμως είμαστε στην πρώτη θέση, αφού πράγματι η παραγωγικότητα των λιμανιών μας δεν είναι καθόλου άσχημη, προς τι αυτή η ριζική αλλαγή; Επιμένουμε σ' αυτό. 

Εν πάση περιπτώσει, δεν είναι πιλοτική αλλαγή, όπως την ονομάζει ο κύριος Υπουργός. Πιλοτική θα ήταν, αν εμφανιζόταν σε μικρότερο λιμάνι και όχι στα δύο μεγάλα λιμάνια της χώρας. 

Κύριε Υπουργέ, ας μη χάνουμε το νόημα των λέξεων. Εδώ πρόκειται για τεράστια αλλαγή, μεγίστων επιπτώσεων, που θα έχει στην ελληνική οικονομία. 

Μετά από τα διάφορα κλισέ και τις γενικολογίες του είδους, στη στρατηγική θέση της χώρας μας έχουν επέλθει παγκόσμιες αλλαγές. Η ναυτιλία αναπτύσσεται. Να πάμε όμως σε άλλες σύγχρονες λειτουργίες. Πρέπει να εκσυγχρονιστούμε. 'Εχουμε όλοι ευθύνη. Τέτοια ηχηρά κοινοτόπια μας καταγγέλλει ο κύριος Υπουργός στο παρόν νομοσχέδιο. 

Το γιατί η μορφή της ανώνυμης εταιρείας εξυπηρετεί καλύτερα τον εκσυγχρονισμό των λιμενικών υπηρεσιών, ο Υπουργός καθόλου δεν μας το εξηγεί, όπως άλλωστε κανένας Υπουργός ή κυβερνητικό στέλεχος δεν έχει εξηγήσει εδώ, τι γίνεται σ' αυτούς τους δύο οργανισμούς, στον Οργανισμό Λιμένος Πειραιώς και στον Οργανισμό Λιμένος Θεσσαλονίκης. "Αποτάσσομαι τον σατανά; Απεταξάμην". 'Ολοι τους αυτό λένε. 

Αποτάσσομαι τα εργατικά δικαιώματα; Απεταξάμην. Αποτάσσομαι ό,τι έχει να κάνει με παρεμβατικό ρόλο του κράτους; Και πάλι απεταξάμην. 

ΠΡΟΕΔΡΕΥΩΝ (Νικόλαος Κατσαρός): Υπάρχει και το "συνεταξάμην"! Και αυτό κοντά είναι. 

ΙΩΑΝΝΗΣ ΑΡΑΠΗΣ: Το "αποτάσσομαι τα εργατικα δικαιώματα" έχει ήδη τεθεί σε εφαρμογή με προηγούμενο νομοσχέδιο και ενέργειες του Υπουργείου Εμπορικής Ναυτιλίας που αφορούσαν τότε τους όρους κατοχής ναυτικού φυλλαδίου, την οργανική σύνθεση του πλοίου και την ελλιπή χρηματοδότηση του ΝΑΤ. 

Αυτά, κύριοι συνάδελφοι, είναι ενέργειες που συμφωνούν με τη γενικότερη πολιτική της Κυβέρνησης του ΠΑΣΟΚ, σε ό,τι αφορά τον κόσμο της εργασίας, μια πολιτική αντεργατική, νεοφιλελεύθερη που κύριος χαρακτήρας της είναι οι περίφημες διαρθρωτικές αλλαγές και όχι η δημιουργία θέσεων εργασίας, η απασχολησιμότητα και όχι η απασχόληση, η ευελιξία και όχι η υψηλής ποιότητας εργατικού δυναμικού. 

Ρωτάω λοιπόν, κύριοι συνάδελφοι. Δεν θα έπρεπε να επιληφθεί του θέματος το νομοσχέδιο έστω και με μία μικρή αναφορά σε κάποιο εδάφιο κάποιου άρθρου; Απλώς ρωτάω, για να μετρήσω την κοινωνική ευαισθησία της κρατικής εξουσίας,ως προς την πολιτική που έχει να κάνει με τον παρεμβατικό ρόλο του κράτους . 

Το νομοσχέδιο είναι αντιφατικών προδιαγραφών και προθέσεων, κύριοι συνάδελφοι. Αναφέρω την εξάρτηση των επτά εκ των εννέα μελών, οι οποίοι θα ασκούν πάλι εξουσία από την ίδια την Κυβέρνηση. Από την άλλη δεν βλέπουμε να υπάρχει συμμετοχή κανενός φορέα. Και ξέρετε καλά ότι σήμερα είναι πέντε δήμοι, οι οποίοι γειτνιάζουν ειδικώς σε ό,τι έχει σχέση με τον ΟΛΠ και ένας νομίζω με τον ΟΛΘ. 

Δεν κάνετε καμιά προσπάθεια, έστω και για τον τύπο, να βάλετε αυτούς τους δήμους, οι οποίοι γειτνιάζουν μέσα σε αυτά τα διοικητικά συμβούλια. Δεν κάνετε καμία ενέργεια κύριε Υπουργέ και το ξέρετε πολύ καλά, επί τόσα χρόνια. Η Δραπετσώνα, το Πέραμα, και το Κερατσίνι έχουν οκτώ χιλιόμετρα θάλασσα και θάλασσα δεν έχουν. Και ξέρετε πολύ καλά που σταμάτησαν τα έργα των επιχωματώσεων με παρέμβαση τότε του Δήμου Περάματος. Δεν υπήρχαν προδιαγραφές, δεν υπήρχαν άδειες από το ΥΠΕΧΩΔΕ. Απλώς είχε εξουσία τότε ο ΟΛΠ και καταλάμβανε όλες τις εκτάσεις, έκανε ό,τι ήθελε και δεν έδινε κανένα λογαριασμό. Και τώρα δεν ξέρουμε. Τα χίλια στρέμματα που έχουν μπαζωθεί δόθηκαν στο Υπουργείο Οικονομικών ή μένουν αιωρούμενα; 'Ολοι αυτοί οι χώροι πρέπει να έλθουν κανονικά με πράξη στο δημόσιο, να υπάρχει κατοχύρωση της ελληνικής γης, η οποία με την επέκταση του έργου έφθασε γύρω στα χίλια στρέμματα και υπάρχει και άλλο ξεκίνημα για να φθάσουν στα δύο χιλιάδες στρέμματα. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Επίσης ζητάω και κάτι άλλο. Θέλω να μου πείτε, κύριε Υπουργέ, τι ανταποδοτικά τέλη πληρώνει ο ΟΛΠ σ' αυτούς τους δήμους. Ξέρετε ποια ήταν τα ανταποδοτικά τέλη; Υπήρχε ένας νόμος που έδινε τότε μία επιχορήγηση μόνο στους δήμους. Ξέρετε πόσο επηρεάζονται οι δήμοι από το περιβάλλον; 

Πήγε κανείς στο Κερατσίνι για να περπατήσει να δει πόσα φορτηγά και πόσες νταλίκες μπαίνουν μέσα στο λιμάνι; Ποια περιβαλλοντική μελέτη έκανε στη διάρκεια αυτή ο ΟΛΠ, αφού έκανε επιχωματώσεις παράνομα, χωρίς να δίνει καμιά πληροφορία; Mόνο με σταμάτημα και ξεσήκωμα τότε των δήμων ότι θα κατήγγειλαν στην ΕΟΚ το γεγονός αυτό, τότε σταμάτησε και ο ΟΛΠ να κάνει τις επιχωματώσεις. 

Και στέκομαι στο σημείο αυτό που λέγεται ναυπηγοεπισκευή. Εμείς λέμε ότι δεν έχει πρόθεση η Κυβέρνηση να βοηθήσει την ναυπηγοεπισκευή. Η πρόθεση ξεκίνησε από το 1990 να την διαλύσει. Κάποτε το 1995, ο πρώην Υπουργός κ. Κατσιφάρας είχε δηλώσει ανοικτά: "τι θέλετε, κύριοι εργαζόμενοι και έρχεσθε στο Υπουργείο Εμπορικής Ναυτιλίας; Τι ζητάτε εδώ; Η ναυπηγοεπισκευαστική ζώνη έσβησε". Αλλά οι μετέπειτα δεν είχαν την τόλμη και το θάρρος να πουν: "ναι, κύριοι, τη διαλύουμε, αλλάξτε επάγγελμα". Αυτό κάνατε τότε. Και στις κινητοποιήσεις, όταν γινόντουσαν, ήταν μαζί μας και ο κ. Πρωτόπαπας. Μαζί πηγαίναμε στο Υπουργείο Εμπορικής Ναυτιλίας και μαζί ήμαστε όταν έριχναν δακρυγόνα. Και όταν έγινε Υπουργός και ήταν στην επιτροπή το Υπουργείο ΠΕΧΩΔΕ, το Υπουργείο Ανάπτυξης, το Υπουργείο Εργασίας, το Υπουργείο Εμπορικής Ναυτιλίας έλεγαν τότε "σας δίνουμε είκοσι έξι σημεία να λύσετε το πρόβλημά σας και θα γίνει ανάπτυξη της ζώνης". Δεν είδαμε όμως τίποτε τότε. Τι κάνει η Κυβέρνηση γι' αυτό; Kαι μετά κατηγορεί ο κύριος Υπουργός ότι προχθές σε μια εκδήλωση του Βιομηχανικού και Βιοτεχνικού Επιμελητηρίου μαζεύτηκαν οι εργαζόμενοι και ζητούσαν εκείνη τη στιγμή. Μεροκάματα ζητούσαν. 'Εχει έρθει κανείς στο Πέραμα να δει πώς ζουν οι κάτοικοι; Ξέρετε ότι στο δημοτικό συμβούλιο ήταν πέρσι μια γυναίκα με δυο παιδιά και είχε καρκίνο. Ζητούσε ελεημοσύνη από το δήμο τριάντα χιλιάδες (30.000) για να πληρώσει το φως. 'Ηταν χειμώνας. Αυτή είναι η κατάσταση. 

Ας τα προσέξει ο κύριος Υπουργός όλα αυτά. Δεν θα μπω στο θέμα της εμπορικής ναυτιλίας, σε τι κατάσταση βρίσκεται. Τα ξέρει καλά ο κύριος Υπουργός και ξέρει επίσης πολύ καλά ότι υπάρχουν σήμερα επτά χιλιάδες άνεργοι ναυτικοί. Γιατί έκανε η Κυβέρνηση το μητρώο των κατασκευαστών; Το έκανε για ανάπτυξη. Γιατί το πέρασε από τη Βουλή; Είπε θα γίνει ανάπτυξη, αλλά εγώ, κύριοι συνάδελφοι, δεν βλέπω ανάπτυξη. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ο κ. Μιλτιάδης 'Εβερτ ζητά ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, ενώ ουσιαστικά δεν βλέπω να υπάρχουν, τουλάχιστον από τη Νέα Δημοκρατία, έντονες διαφωνίες, εντούτοις το νομοσχέδιο καταψηφίζεται. Τα υπόλοιπα κόμματα έχουν μια διαφορετική άποψη γενικά με την ιδιωτικοποίηση ή με το νέο θεσμικό πλαίσιο,το οποίο επιχειρεί η Κυβέρνηση να επιβάλει στα δύο μεγαλύτερα λιμάνια της χώρας. 

Η Νέα Δημοκρατία δεν διαφωνεί ως προς τη μετοχοποίηση, αλλά διαφωνεί με αυτήν την μετοχοποίηση και καταψηφίζει το νομοσχέδιο επί της αρχής. Ενώ θα μπορούσε να το ψηφίσει επί της αρχής και επί των άρθρων να κάνει τις παρατηρήσεις της και όπου δεν συμφωνεί να καταψηφίσει τα συγκεκριμένα άρθρα. 

Αυτό θα ήταν μια συνέπεια λόγων ότι ενδιαφέρεται για την ευελιξία του νομικού πλαισίου βάσει του οποίου θα δρούν οι δύο μεγάλοι λιμενικοί οργανισμοί. 

Ασφαλώς, κύριοι συνάδελφοι, τα λιμάνια και ιδιαίτερα τα μεγάλα λιμάνια, δεν είναι απλώς για την εξυπηρέτηση της εθνικής οικονομίας. Τα μεγάλα λιμάνια εξυπηρετούν υπερεθνικούς θα έλεγα σκοπούς και η χώρα μας ως τέτοια στο σημείο αυτό, έχει κάθε υποχρέωση να αναπτύξει τα μεγάλα της λιμάνια με αυτόν το στόχο, με αυτό το σκοπό. Για να είναι ανταγωνιστικά τα λιμάνια και να προτιμούνται κατά τις μεταφορές επιβάλλεται να είναι πιο ευέλικτα. 

Τι κάνουμε εδώ; Είπατε ότι υπάρχει αποτυχία στο θέμα των μετοχοποιήσεων και αναφέρατε πρώτη την Ολυμπιακή. Πρώτον, η Ολυμπιακή δεν έχει μετοχοποιηθεί. Η Ολυμπιακή είναι 100% δημόσια επιχείρηση και δεν έχει γίνει καμιά απόπειρα μετοχοποίηση; 

Αρνείσθε ότι η μετοχοποίηση του Ο.Τ.Ε. και των "Ελληνικών Πετρελαίων" είναι μια επιτυχία; Εγώ πιστεύω ότι αυτό αναγνωρίζεται από όλους. 

Υπάρχει δυσκολία στη μετοχοποίηση των δημοσίων επιχειρήσεων; Ασφαλώς υπάρχει, κύριοι συνάδελφοι, και το ξέρουμε και το αντιμετωπίζουμε κάθε φορά όταν υπάρχει μια τέτοια μετοχοποίηση. 

Διατηρεί όμως το νομικό καθεστώς, το οποίο προτείνει η Κυβέρνηση, διατηρεί το δημόσιο χαρακτήρα της, διατηρώντας μέχρι και το 51%. Δεν πέφτει κάτω από το 51% για να δείξει πραγματικά ότι ουσιαστικά ο έλεγχος θα είναι στο κράτος. 

'Εγινε πολύ κριτική και ειπώθηκε ότι είναι ανώνυμη εταιρεία κοινής ωφελείας. Ο Ο.Σ.Ε. δεν γνωρίζετε ότι είναι ανώνυμος εταιρεία εδώ και χρόνια; Ο Ο.Σ.Ε. δεν είναι κοινής ωφελείας ανώνυμη επιχείρηση του δημοσίου, κύριοι συνάδελφοι; 

Γιατί δηλαδή δεn μπορεί να συμβεί το ίδιο με τα λιμάνια, κάτι το οποίο εδώ και χρόνια ισχύει με τον Ο.Σ.Ε.; 

Ο Ο.Τ.Ε. ήταν ανώνυμη εταιρεία και όταν ακόμα δεν είχε μετοχοποιηθεί. Και είπατε ότι θα πρέπει να έχει χαμηλό κόστος. Και επειδή θα πρέπει να έχει χαμηλό κόστος, δεν μπορεί να το έχει αν είναι ανώνυμη εταιρεία. Διότι η ανώνυμη εταιρεία επιδιώκει το κέρδος. Και αφού θα επιδιώκει το κέρδος, θα αυξάνει τις τιμές. Και αφού θα αυξάνει τις τιμές, δεν θα είναι ανταγωνιστικός. 

Υπάρχουν τρόποι ευέλικτοι που να λειτουργήσει ως ανώνυμη εταιρεία με ιδιωτικοοικονομικά κριτήρια, όπως πραγματικά προβλέπεται από το καταστατικό της, με τη δημιουργία θυγατρικών επιχειρήσεων, έτσι ώστε πραγματικά να μειώσει το κόστος λειτουργίας. Και όταν μειώσει το κόστος και κέρδη πρέπει να έχει, κύριοι συνάδελφοι. 

Ποιος είπε ότι δεν πρέπει να έχει κέρδη, κέρδη από τα οποία το δημόσιο θα παίρνει το 51%; Διότι τώρα στην αρχή κρατά το 100%, αλλά όταν θα μετοχοποιηθεί και θα φθάσουμε στο ποσοστό του 51% τα κέρδη αυτά θα επιστρέφουν πάλι στο δημόσιο και μέσα από τα κέρδη τα οποία θα έχει θα μπορεί να κάνει η ανώνυμη εταιρεία επενδύσεις και να αυξάνει τη δυνατότητα λειτουργίας των λιμένων έτσι που πραγματικά και ουσιαστικά να μειώνει το κόστος. 

Είπατε ότι υπάρχει εργατική ανασφάλεια. Να είσαστε βέβαιοι ότι οι εργαζόμενοι συζήτησαν με πολύ καλή διάθεση στην επιτροπή -το άκουσα από τους ίδιους τους εργαζόμενους- και τα βρήκαν με τον Υπουργό. Διαμαρτύρεσθε πιστεύω γιατί τα βρήκαν. Δεν είχαμε απεργίες, δεν είχαμε φασαρίες, δεν είχαμε δακρυγόνα, δεν έβγαιναν στα "παράθυρα" στις τηλεοράσεις και δεν γινόταν ντόρος, ώστε να φανεί ότι κάτι δεν πάει καλά. 

Επειδή οι εργαζόμενοι νοιώθουν ασφάλεια, νιώθουν ότι το νομοσχέδιο τους προστατεύει, νιώθουν ότι πραγματικά το Υπουργείο με πολύ μεγάλη προσοχή είδε τα προβλήματά τους και δίνει λύση και επειδή και εκείνοι καταλαβαίνουν ότι πρέπει να αλλάξει το καθεστώς λειτουργίας των λιμένων και να πάμε σε ένα πιο ευέλικτο και αποτελεσματικό τρόπο λειτουργίας τους, γι' αυτό συμφωνούμε. 

Εάν θίγονταν τα συμφέροντά τους, εάν βρίσκονταν σε εργατική ανασφάλεια, τότε θα επαναστατούσαν και θα είχαν δίκιο. 'Οπως βλέπετε όμως τα πράγματα γίνονται δίκαια, με ήρεμο και πολιτισμένο τρόπο, γιατί είναι στις προθέσεις της Κυβέρνησης και είναι στη φιλοσοφία του ΠΑ.ΣΟ.Κ. ότι θα πρέπει οι εργαζόμενοι να νιώθουν εργασιακή ασφάλεια. Μόνο ο εργαζόμενος που νιώθει εργασιακή ασφάλεια μπορεί να προσφέρει περισσότερα και να συμμετέχει στη διαδικασία της ανάπτυξης μιας εταιρείας. Αν νιώθει ανασφάλεια ούτε να αποδώσει μπορεί ούτε να προσφέρει ούτε να κάνει προτάσεις για την ανάπτυξη των εργασιών. Αυτό ισχύει για κάθε εταιρεία και πολύ περισσότερο για μια ευαίσθητη εταιρεία, όπως είναι τα λιμάνια. 

Ενώ συμφωνούμε για δύο σύγχρονα λιμάνια, διαφωνούμε στο νόμο, ο οποίος τα εκσυγχρονίζει, έστω και αν δεν τα εκσυγχρονίζει κατά τον τρόπο που εσείς θα θέλατε. 

Λέτε ακόμα ότι αφήνει απέξω και δεν προσδιορίζει σαφώς την ναυπηγοεπισκευαστική ζώνη Περάματος, ότι αυτή θα καταργηθεί, θα γίνουν ξενοδοχεία, γηροκομεία και άλλα τέτοια. Είπατε, κύριε Υπουργέ, ότι θεωρείτε αυτονόητο πως η νέα ανώνυμη εταιρεία θα προστατεύει την ναυπηγοεπισκευαστική ζώνη Περάματος. Επειδή οι συνάδελφοι ίσως να μην πιστεύουν αυτά που εμείς θεωρούμε αυτονόητα, θα σας παρακαλούσα να γίνει μια διατύπωση μέσα στο νόμο, ώστε να μην υπάρχει αυτή η αμφιβολία. Εφόσον είναι αυτονόητο, γιατί να μην το βάλουμε στο νόμο, ώστε να εκλείψει κάποια αμφιβολία από τους συναδέλφους και να λυθεί το θέμα ουσιαστικά; Να μην κάνουμε κουβέντα για την κουβέντα, γιατί πολλές φορές εδώ λέμε ότι το θεωρούμε αυτονόητο και κάνετε δήλωση από του Βήματος της Βουλής ότι θα προστατεύσετε τη λειτουργία της ναυπηγοεπισκευαστικής ζώνης Περάματος, αλλά οι συνάδελφοι λένε "το λέτε τώρα, αλλά δεν το βάζετε στο νόμο γιατί έχετε πρόθεση να το αλλάξετε μετά από λίγο". 

Ας το βάλουμε στο νόμο, γιατί πιστεύω ότι πραγματικά και οι εργαζόμενοι στο Πέραμα θα νοιώσουν ανακούφιση ότι οι εργασίες που έχουν απομείνει εκεί μπορεί να αναπτυχθούν και να ξαναβρούν εργασία ή αυτοί που έχουν εργασία δεν κινδυνεύουν να τη χάσουν, με άλλους τρόπους. 

Γνωρίζετε, κύριοι συνάδελφοι, ότι ιδιαίτερα τα κέρδη των δημόσιων επιχειρήσεων, που είχαν και έχουν μονοπωλιακό χαρακτήρα, προκύπτουν από την τιμολογιακή πολιτική τους. Τα κέρδη του Ο.Τ.Ε. δεν προκύπτουν επειδή έχει κτίρια στην Πατησίων, πιστεύω. 

ΘΕΟΔΩΡΑ ΜΠΑΚΟΓΙΑΝΝΗ: Το ίδιο λέμε, κύριε Γεωργακόπουλε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τα κέρδη του Ο.Τ.Ε. προκύπτουν από μία τιμολογιακή πολιτική. Μια τέτοια τιμολογιακή πολιτική μπορεί να γίνει -λέει το νομοσχέδιο- που να αποφέρει κέρδη έχοντας την καινούρια ευελιξία που προβλέπει ο νόμος, ενώ με το καθεστώς που υπάρχει σήμερα στο λιμάνι δεν είναι δυνατόν να υπάρξει τέτοια τιμολογιακή πολιτική, διότι θα πρέπει το λιμάνι να καλύπτει το κόστος του, που είναι μεγάλο πολλές φορές, λόγω του δημόσιου χαρακτήρα τον οποίο έχει -ξέρουμε πώς λειτουργούν οι δημόσιες επιχειρήσεις- και να βγάζει δύο δισεκατομμύρια (2.000.000.000) κέρδη. 

Γιατί, λοιπόν, να μη δούμε ότι με τα ίδια δεδομένα που έχουμε, λόγω της ευελιξίας, μπορεί να βγάλει τέσσερα δισεκατομμύρια (4.000.000.000) κέρδη; Και αν πούμε ότι θέλει να παραμείνει στα δύο δισεκατομμύρια (2.000.000.000), αυτά τα δύο δισεκατομμύρια (2.000.000.000) θα τα κερδίσει η παραγωγή, θα τα κερδίσει δηλαδή το εμπόριο, θα τα κερδίσουν οι χρήστες του λιμανιού, που θα έχουν χαμηλότερο κόστος, το οποίο χαμηλότερο κόστος θα μεταφερθεί στην αγορά και θα υπάρξει μία ανάπτυξη ακριβώς λόγω αυτού του χαμηλότερου κόστους. Γιατί δηλαδή θέλουμε σώνει και καλά να δημιουργούμε εντυπώσεις ότι όλα είναι αρνητικά και ότι όλα δεν γίνονται καλά; 

Είδα και εγώ την τροπολογία αυτή, κύριε Υπουργέ, την οποία λέτε για τον Κώδικα Βιβλίων και Στοιχείων ότι θα έχουν τη δυνατότητα μέχρι το τέλος του 2000 να μη λαμβάνονται υπόψη οι παρατυπίες που γίνονται κατά τη σύσταση της εταιρείας στα βιβλία του Κώδικα Βιβλίων και Στοιχείων. 

'Εχω την αίσθηση, αν θυμάμαι καλά, ότι αυτό έγινε και στο νόμο του ΟΤΕ, στον 2257, αν δεν με απατά η μνήμη μου. Εάν δεν υπάρχει εκεί, δεν πρέπει να μπει αυτή η τροπολογία μέσα. Γιατί ουσιαστικά θα δημιουργήσει προβλήματα. Γιατί θα ανοίξουμε τους ασκούς του Αιόλου κάθε φορά και θα ζητούν απαλλαγές από τον Κώδικα Βιβλίων και Στοιχείων. Και εκεί στον Κώδικα Βιβλίων και Στοιχείων μπορεί να συμβούν πάρα πολλά. 

Λέτε βεβαίως ότι δεν θα επηρεάζουν τα οικονομικά αποτελέσματα. Αλλά αυτό είναι πολύ δυσδιάκριτο, ποιες παρατυπίες του Κώδικα Βιβλίων και Στοιχείων επηρεάζουν τα αποτελέσματα. Πολλές μπορεί να τα επηρεάζουν. Δηλαδή παρατυπία είναι να πάρει ένα εικονικό τιμολόγιο. Παρατυπία είναι ουσιαστικά. Μπορεί να το επηρεάζει ή μπορεί και να μη το επηρεάζει. Θα ήθελα να ελέγξουμε εάν και στη σύσταση του ΟΤΕ όταν έγινε η πρώτη μετοχοποίηση, υπάρχει αυτή η συγκεκριμένη διάταξη και αν έτσι -που έχουν την εμπειρία εκεί από τον ΟΤΕ- να δούμε πώς μπορεί να διατυπωθεί. Διαφορετικά θα πρέπει να αποσυρθεί αυτή η τροπολογία για να μην ανοίξουμε τους ασκούς του Αιόλου. Γιατί όπως ξέρετε ιδιαίτερα τα φορολογικά θέματα είναι πάρα πολύ λεπτά, μπορεί να δημιουργήσουν καταστάσεις τέτοιες, οι οποίες να μην είναι αρεστές σε κανέναν. 

Τελειώνοντας, κύριοι συνάδελφοι, θέλω να πω ότι άκουσα πάρα πολύ κριτική να γίνεται, πόσα μέλη θα έχει το Δ.Σ. Υπάρχει ο ν.1424, ο οποίος προβλέπει πόσα πρέπει να είναι τα μέλη. Αν αρχίσουμε καθε φορά που θα έρχεται μία δημόσια επιχείρηση να μετατραπεί σε Α.Ε. και ζητάμε να μπαίνουν μέσα και κάποιοι άλλοι, οι οποίοι ή ζουν ή επηρεάζονται ή γειτονεύουν με την εταιρεία αυτή, κάθε φορά θα κάνουμε λάστιχο το ν.1424. Τη μία φορά θα ζητάμε να μπει ο Δήμος Θεσσαλονίκης, την άλλη φορά να μπει ο Δήμος Πειραιά και γιατί ο Δήμος του Πειραιά και όχι και ο Δήμος Δραπετσώνας και ο Δήμος Περάματος, και ο Δήμος Σαλαμίνας. Και αυτοί είναι και επηρεάζονται μάλιστα ως μικροί δήμοι, πολύ περισσότερο από το Δήμο του Πειραιά. Επειδή έχει τον τίτλο Λιμένας Πειραιώς; Ο λιμένας Πειραιώς έχει επεκταθεί περισσότερο προς αυτές τις περιοχές και λιγότερο μέσα στον Πειραιά. Μάλιστα έχουν και το εμπορικό κομμάτι που επιβαρύνονται ακόμη περισσότερο. 

Πιστεύω, λοιπόν, ότι αν είναι δυνατόν μέσα στο πλαίσιο που προβλέπει ο νόμος να υπάρχει ένας μόνο εκπρόσωπος, ένας μοναδικός. Αυτός απλώς και μόνο να μεταφέρει τη φωνή όλων αυτών, τίποτε περισσότερο. Γιατί διαφορετικά σας λέω ότι τότε θα γίνει ένα λάστιχο, το οποίο δεν θα έχει τέλος. 

'Ηθελα να τελειώσω, κύριε Πρόεδρε, λέγοντας ότι έχω μία απορία. Νομίζω ότι στο άρθρο δεύτερο ο ΟΛΠ, λέει, επιτρέπετε να ιδρύει εταιρεία αδρανών υλικών. Γιατί; Γιατί ο "ΟΛΠ Α.Ε.", η εταιρεία πρέπει να ιδρύει εταιρεία αδρανών υλικών; Βέβαια για τα λιμάνια εθνικού χαρακτήρα του Πειραιά. Πρέπει να έχει δική του εταιρεία; Δηλαδή με αυτήν τη λογική θα πούμε ότι θα πρέπει να ιδρύσουμε και άλλες τέτοιες εταιρείες και να μην κάνει και μία εταιρεία σκυροδέματος; Γιατί αν κάνει εταιρεία σκυροδέματος να μην κάνει και μία εταιρεία για τα ηλεκτρολογικά του λιμένα; Και αφού κάνει εταιρεία για τα ηλεκτρολογικά, γιατί να μην κάνει και μία εταιρεία για τα σοβατίσματα; Δεν ξέρω μήπως επιχειρώντας να το κάνουν ευέλικτο, βάζοντας μέσα τέτοιες εταιρείες, εταιρειούλες, οι οποίες μπορούν να αποτελέσουν τροχοπέδη στην ευελιξία την οποία επιδιώκουμε με τη συνολική διάταξη του νόμου. Θα ήθελα να το δείτε μέχρι να ψηφισθεί το άρθρο και γι' αυτό το βάζω στην αρχή της ομιλίας μου. 

Θέλω να πω ότι πραγματικά γίνεται μία προσπάθεια -δεν θα πω ότι γίνεται η τελική ή οριστική βαθιά τομή- για να μπει ένα πλαίσιο της ιδιωτικοποίησης ορισμένων εργασιών των λιμανιών. Η περιουσία των λιμανιών μένει στο δημόσιο. Ουσιαστικά βάζουμε τα πρώτα βήματα και σιγά-σιγά θα προχωρήσουμε με λογική, με σύνεση,ώστε να μη δημιουργούνται αντιδράσεις. Θα μπορούσαν να γίνουν τα βήματα που λέει η Νέα Δημοκρατία και απεύχονται τα άλλα κόμματα, αλλά θα δημιουργούσαν έκρηξη, με αποτέλεσμα να κλείσουν τα λιμάνια, να μη λειτουργεί τίποτα έτσι που πραγματικά να μην προχωρήσει στην πράξη τίποτα, ενώ γίνεται το πρώτο βήμα. Και αυτό πιστεύω ότι είναι θετικό και γι'αυτό σας καλώ να ψηφίσετε το νομοσχέδιο. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή και τη χαρά να ανακοινώσω στο Σώμα ότι στα δυτικά θεωρεία παρευρίσκονται δεκατέσσερις 'Ελληνες φοιτητές από την Αυστραλία μετά του συνοδού καθηγητού τους. 

Καλωσορίζουμε τα Ελληνόπουλα στο εθνικό Κοινοβούλιο. 

(Χειροκροτήματα) 

Ο κύριος Υπουργός έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν θα μακρυγορήσω, θα πω συνοπτικά κάποιες σκέψεις και θέσεις: 

Θέλω να ξεκαθαρίσω για ακόμα μια φορά πως αυτό που επιχειρούμε σήμερα δεν είναι κάτι που έχει να κάνει με τη μετοχοποίηση αύριο το πρωί. Αυτό είναι σαφές. Είναι πολλά βήματα που θα πρέπει να γίνουν μέχρι εκεί. Και εν πάση περιπτώσει ό,τι και να γίνει δεν πρόκειται να το αποφασίσει ούτε η Α.Ε. με την άμεση έννοια είτε οποιαδήποτε πολιτική ηγεσία ή η Κυβέρνηση μόνη της. 'Εχουμε πει επανειλημμένα ότι θα υπάρξει διαδικασίας πρόσληψης διεθνούς συμβούλου που να ξέρει από λιμάνια. Και με βάση ένα στρατηγικό και επιχειρησιακό σχέδιο θα προχωρήσουν αυτά τα δύο εθνικής σημασίας λιμάνια, κάτι το οποίο μέχρι σήμερα δεν γίνεται. Ποιος αποφασίζει σήμερα; Οι θεσμικοί εκπρόσωποι στο Δ.Σ. του ΟΛΠ και του ΟΛΘ, ο πρόεδρος και ο γενικός διευθυντής υπηρεσιών; Αυτά είναι όχι απλά ξεπερασμένα, αλλά σήμερα τουλάχιστον και επικίνδυνα. 

Θέλω να πω και κάτι άλλο: Εμείς σε καμία περίπτωση -το δηλώνουμε κατηγορηματικά- δεν πρόκειται να δημιουργήσουμε κανένα ιδιωτικό μονοπώλιο. Αυτό είναι σαφές. Φοβάμαι ότι η θέση της Νέας Δημοκρατίας, παρά τα όσα λένε οδηγούν σε αυτή την κατεύθυνση. Και μετά την τοποθέτηση της κ. Μπακογιάννη αντιλαμβάνομαι ότι ή είναι διαφωνία για τη διαφωνία ή ότι αγαπάτε πολύ την ιδιωτική πρωτοβουλία. 'Ολοι την αγαπάμε όταν είναι υγιής και διαφανής. Προστρέχουμε και προσβλέπουμε αν θέλετε στη συμμετοχή των ιδιωτών για την ανάπτυξη των λιμανιών. Αλλά σε ιδιωτικά μονοπώλια εμείς δεν πρόκειται να πάμε. Αντίθετα θα δώσουμε δυνατότητα σε όσους έχουν και μπορούν να συμμετάσχουν στην ίδια εταιρεία μαζί με τους εργαζόμενους. Αυτό είναι σαφές. 

Να σας πω και κάτι άλλο; Σήμερα υπάρχει συμμετοχή ιδιωτών. Και είναι άναρχη η συμμετοχή τους. Αυτή είναι η αλήθεια. Θα καθίσουμε και θα βλέπουμε αυτήν την κατάσταση; Δεν νομίζω ότι κανείς το θέλει. 

ΚΥΡΙΑΚΟΣ ΣΠΥΡΙΟΥΝΗΣ: Και να τα λέμε, να τα ξεκαθαρίζουμε εδώ μέσα, να τελειώσει ο λαϊκισμός. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αυτό ξεκαθαρίζουμε, κύριε Σπυριούνη. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Γιατί δεν το λέτε "μαζί με τους εργαζόμενους"; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Μα, οι εργαζόμενοι μπορούν να εργάζονται σε αυτές τις εταιρείες. 

Να έλθω στο Πέραμα: Tο Πέραμα είναι λίγο-πολύ και πατρίδα μου -είναι ο τόπος που γεννήθηκα- και ευαισθησία για το Πέραμα ή για το Κερατσίνι ή για τη Δραπετσώνα ή για τον Πειραιά έχουμε όλοι πολύ περισσότερη, γιατί από εκεί ξεκινήσαμε. 

Ομολογώ ότι πράγματι επεκτάθηκε το λιμάνι χωρίς να ρωτήσει κανέναν αυτά τα χρόνια που πέρασαν. Αυτό είναι αλήθεια. Θα μπορούσε η επέκταση να έχει γίνει με καλύτερους όρους συνύπαρξης-συμβίωσης των γύρω δήμων με το λιμάνι. 'Εχω επανειλημμένα τονίσει στη διοίκηση και θα εξακολουθώ να το κάνω ότι πράγματι πρέπει η Α.Ε. αύριο -ο οργανισμός σήμερα- να διαθέσει κονδύλια από τα κέρδη για να εξυπηρετήσει, να αναβαθμίσει, να αναπλάσει, να προσφέρει σε αυτούς τους δήμους, που πράγματι είναι σφιχτά εναγκαλισμένοι από το λιμάνι. Το δηλώνω με κάθε ειλικρίνεια. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Δίδονται στους δήμους τέτοια κονδύλια. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Τα κονδύλια που δίνονται είναι πολύ λίγα θα έλεγα. Χρειάζεται αυτό που είπα και στην πρωτολογία μου: Η συνύπαρξη και η ανάπτυξη του λιμανιού να συμβαδίσει παράλληλα και με την αισθητική, αλλά και με την ποιότητα ζωής των γύρω δήμων. Και σε αυτό πρέπει πράγματι να δώσουμε ιδιαίτερη σημασία. Αλλά αν βάλουμε διοικητικό συμβούλιο -το είπε και ο κ. Καψής- τους τέσσερις δημάρχους, τη νομάρχη ... 

ΚΥΡΙΑΚΟΣ ΣΠΥΡΙΟΥΝΗΣ: Δεν βάζετε διοικητικό συμβούλιο. 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω να σταματήσουν οι παρεμβάσεις. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ειλικρινά πιστεύω ότι το διοικητικό συμβούλιο με όλη την αυτοδιοίκηση μέσα δεν ξέρω αν θα μπορεί να πετύχει τους στόχους που βάζουμε στο παρόν νομοσχέδιο. 

'Οσον αφορά τη ναυπηγοεπισκευαστική ζώνη και δραστηριότητα: Για μας είναι πρωτίστης σημασίας η λειτουργία σε εκείνη την περιοχή. Καταβάλλονται τεράστιες προσπάθειες. Δεν είναι απλά τα πράγματα. Ξέρετε ότι η λειτουργία της ζώνης εξαρτάται από πολλές παραμέτρους. Δεν είναι της παρούσης και της δικής μου άμεσα αρμοδιότητας. Πιστεύω ότι η συζήτηση που είχατε με το Υπουργείο Ανάπτυξης για το νομοσχέδιο για τη δημιουργία μητρώων των επιχειρήσεων στη ναυπηγοεπισκευαστική ζώνη, έδωσε τη δυνατότητα να αναπτυχθούν τα προβλήματα που υπάρχουν. 

Εμείς κάνουμε μία πολιτική και μέσα από τα προγράμματα, που εντός των ημερών πιστεύω ότι ο συνάδελφος κ. Παπαϊωάννου έχει θέσει ως άμεση προτεραιότητα -είναι εξάλλου και εντολή του Πρωθυπουργού, να το πω δημόσια- την ένταξη της ζώνης στα προγράμματα του Υπουργείου Εργασίας. Από πλευράς του Υπουργείου Ναυτιλίας επίσης θα καταβάλουμε κάθε δυνατή προσπάθεια μέσω του ΟΛΠ, για να βοηθήσουμε σε αυτήν την κατεύθυνση. Κάνουμε μία συνολική πολιτική στα πλαίσια ανανέωσης του ακτοπλοϊκού στόλου, ώστε τα πλοία αυτά να ναυπηγηθούν όσο είναι δυνατόν στην Ελλάδα. Δεν είναι εύκολο πράγμα. Νομίζω ότι το πρώτο ξεκινάει -Δευτέρα, Τρίτη υπογράφει κάποιος ακτοπλόος το συμβόλαιο κατασκευής για πρώτη φορά στην ιστορία του τόπου- στο ναυπηγείο Σκαραμαγκά. Είναι ένα πολύ σημαντικό βήμα. Κάνουν προσπάθειες και άλλοι ακτοπλόοι να προχωρήσουν στην ίδια κατεύθυνση. Σε αυτό εμπλέκεται το τραπεζικό σύστημα, το Υπουργείο Ανάπτυξης και το Υπουργείο Ναυτιλίας. Αν αυτά καρποφορήσουν ως προσπάθειες είμαστε απόλυτα αισιόδοξοι ότι οι εργαζόμενοι στη ζώνη του Περάματος θα μπουν σε μία διαφορετική πορεία απασχόλησης. Είναι πολύ σημαντικό αυτό. Βεβαίως θέλουν εκσυγχρονισμό και υποδομές εκεί. Δεν μπορώ να διανοηθώ ότι θα υπάρξει κυβέρνηση που θα καταργήσει αυτήν τη δραστηριότητα, γιατί δεν έχει να κάνει έτσι απλά με κτίρια ή μόλους. 'Εχει να κάνει με έναν ολόκληρο ανθρώπινο ιστό που αφορά τέσσερις-πέντε δήμους. 

Πιστεύω πως οι όποιοι φόβοι μπαίνουν, είναι ίσως γιατί βλέπω ότι η Νέα Δημοκρατία διακατέχεται από το σύνδρομο ότι θα είναι πολλά χρόνια στην Αντιπολίτευση. 

ΙΩΑΝΝΗΣ ΤΖΩΑΝΝΟΣ: Αυτό τώρα γιατί το λέτε; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Η όλη τους ανησυχία "πώς θα είναι το Δ.Σ., θα διορίζετε τους δικούς σας κλπ.", δείχνει μία νοοτροπία -και χαίρομαι όλως ιδιαιτέρως γι'αυτό- πως θεωρείτε τους εαυτούς σας εσαεί στη θέση της Αντιπολίτευσης, γι' αυτό κάνετε κριτική. 

ΚΥΡΙΑΚΟΣ ΣΠΥΡΙΟΥΝΗΣ: Είναι καλοί στην αντιπολίτευση. 

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν συμμορφωθήκατε με τα αποτελέσματα των εκλογών; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Θέλω να πω πέρα από αυτά που δηλώνω και πιστεύω ότι η διάταξη στο στοιχείο ζ' της παραγράφου 2 του άρθρου 3 του καταστατικού της "ΟΛΠ Α.Ε". αναδιατυπώνεται ως ακολούθως: 

"ζ'. Να φροντίζει για τη λειτουργία της ναυπηγοεπισκευαστικής ζώνης Περάματος και γενικώς για την ανάπτυξη ναυπηγοεπισκευαστικών δραστηριοτήτων". Είναι κάτι που είναι ζωντανό, δεν μπορεί να γίνει διαφορετικά. 

Πρέπει να σας πω ότι για να γίνει μια μελέτη και πρόσληψη ενός συμβουλίου θα χρειαστούν τα ίδια χρήματα. Τα χρήματα που δόθηκαν για μελέτες είναι μόνο για τα έργα που γίνονται. Μελέτες σε ό,τι αφορά το επιχειρησιακό σχέδιο είναι περίπου πενήντα εκατομμύρια παρελθόντων ετών και αφορούν το Πανεπιστήμιο του Πειραιά σχετικά με τη μελέτη αυτού του νομοσχεδίου και η άλλη μελέτη ήταν για κάποιο επιχειρησιακό σχέδιο το 1993 που έχει ξεπεραστεί προ πολλού. 'Ομως το σύνολο των χρημάτων είναι γύρω στα εξήντα εκατομμύρια (60.000.000) και αυτά πήγαν για μελέτες καθαρά για τα μεγάλα έργα που ήδη έχουν κατασκευαστεί ή βρίσκονται σε εξέλιξη στο λιμάνι του Πειραιά. 

'Οσο για την τροπολογία που αναφέρθηκε η κ. Μπακογιάννη πρέπει να πω ότι θα υπάρξουν προβλήματα στο μεταβατικό στάδιο και το αντιλαμβάνεται ο καθένας. 'Ομως αν πιστεύετε ότι αυτό είναι κάτι πέρα και έξω από χρηστή διοίκηση ή οτιδήποτε άλλο ή σηματοδοτεί κάποιες καταστάσεις εγώ προσωπικά δέχομαι να την αποσύρω. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, δεν θέλω να επαναλάβω αυτά που είπα στην πρωτολογία μου. 'Ομως πιστεύουμε ότι ο κύριος Υπουργός στη σημερινή συζήτηση ήταν ιδιαίτερα αποκαλυπτικός. Κατ' αρχήν τώρα μόλις μας είπε ότι η Κυβέρνηση δεν βιάζεται να προχωρήσει στη μετοχοποίηση και στο πώς θα υλοποιηθεί αυτό το νομοσχέδιο, παρ'όλα αυτά όμως έχει ήδη προκηρυχθεί η θέση του χρηματοοικονομικού συμβούλου πριν καν ψηφιστεί το νομοσχέδιο για το πώς θα προχωρήσει η υλοποίηση του νομοσχεδίου. Τι πάει να πει δεν βιάζεσθε, κύριε Υπουργέ; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Πού είναι το πρόβλημα; 

ΜΑΡΙΑ ΜΠΟΣΚΟΥ: Πάντως η Κυβέρνηση επιθυμεί να υλοποιήσει αυτό που ο εκπρόσωπος των εφοπλιστών είπε στη Διαρκή Επιτροπή, να ακολουθήσει δηλαδή το λεγόμενο ιταλικό μοντέλο. Κρατάμε την υποδομή, γιατί δεν μπορούμε να κάνουμε αλλιώς και μέσω των θυγατρικών παρέχουμε τις λειτουργίες του λιμανιού στους ιδιώτες. 'Ενα κομμάτι των εργαζομένων θα δουλεύει στις θυγατρικές επιχειρήσεις και ένα άλλο θα παραμείνει να το χρηματοδοτεί όπως επιθυμούν οι ιδιώτες το δημόσιο, με ταυτόχρονη μεταφορά της μαύρης εργασίας από το καράβι στο λιμάνι. 

Δεν θέλει να το παραδεχτεί ο κύριος Υπουργός. Τον προκάλεσε και η Νέα Δημοκρατία, αλλά δεν το κάνει. Αυτό όμως φαίνεται στην πράξη και καταλαβαίνουμε εμείς. Το καταλαβαίνουν και οι εργαζόμενοι οι οποίοι δεν νιώθουν καμία ασφάλεια ούτε για τις θέσεις τους ούτε για τα δικαιώματά τους. 

Είναι χαρακτηριστικό το γεγονός ότι οι ίδιοι οι εργαζόμενοι πρότειναν τη μετάταξή τους σε άλλες δημόσιες επιχειρήσεις και ΟΤΑ. Μάλιστα η Κυβέρνηση πολύ εύκολα το φέρνει με τη μορφή τροπολογίας που θα συζητήσουμε αργότερα. Το κάνουν γιατί είναι απελπισμένοι και βλέπουν τι έχει συμβεί στην Ευρώπη με περιπτώσεις ιδιωτικοποίησης λιμανιών και γι' αυτό κάνουν αυτές τις προτάσεις απελπισίας. Βεβαίως γι' αυτήν την τροπολογία θα συζητήσουμε αργότερα. 

Μάλιστα ο κύριος Υπουργός τους στόχους των πολυεθνικών της Ευρωπαϊκής 'Ενωσης και των εφοπλιστών για φθηνά λιμάνια με διαμετακομιστικά κέντρα, για να περνούν τα εμπορεύματά τους στις χώρες της Μέσης Ανατολής ή όπου αλλού, τους ονόμασε εθνικό στόχο, αποσιωπώντας ότι εάν και αυτό φαίνεται και είναι η βασική λειτουργία των λιμανιών της χώρας μας, ουσιαστικά θα έχουμε συρρίκνωση στην οικονομική ανάπτυξη και στην ανάπτυξη των νησιών. Και είναι πραγματικά έγκλημα αυτό που πάει να γίνει και κάποια στιγμή εμείς πιστεύουμε ότι η Κυβέρνηση θα το πληρώσει! 

Επομένως όπως χαρακτηριστικά είπε ο κύριος Υπουργός, η Κυβέρνηση είναι έτσι και αλλιώς υπόλογη, φέρνοντας αυτό το νομοσχέδιο μπροστά στους εργαζόμενους και στον ελληνικό λαό. 

Αυτό που φοβάται η Κυβέρνηση είναι ότι εάν αυτό το νομοσχέδιο δεν ψηφισθεί, θα είναι υπόλογη στα πολυεθνικά συμφέροντα και στους εφοπλιστές που ζητούν την ιδιωτικοποίησή τους. 

Μάλιστα και το εγκώμιο των εργαζομένων πλέχτηκε εδώ πέρα! Και καλώς! Και εμείς συμφωνούμε ότι οι εργαζόμενοι συμβάλλουν και συνέβαλαν στο να προχωρήσουν τα λιμάνια σ' αυτό που έχει μέχρι τώρα δημιουργηθεί. Και τι δώρο παίρνουν μετά από αυτήν την εγκωμιαστική -να το πω έτσι- θέση του κυρίου Υπουργού; Την ανασφάλεια, την κατάργηση της μονιμότητας, την κατάργηση και θέσεων -εμείς λέμε- γιατί δεν γνωρίζουμε τι θα φέρουν αυτά τα οργανογράμματα αύριο, μεθαύριο και η δημιουργία των θυγατρικών επιχειρήσεων! 

  
Μάλιστα αυτό που είπε ο κύριος Υπουργός, είναι ότι με το υπάρχον πλαίσιο έχει μπει στο παιχνίδι του ανταγωνισμού το λιμάνι του Πειραιά. 'Εχει κλείσει συμφωνίες, έχει προχωρήσει στην εφαρμογή νέων τεχνολογιών. Ο ίδιος ο κύριος Υπουργός τα είπε! 

Μάλιστα λέει ότι με την εφαρμογή κατάλληλης τιμολογιακής πολιτικής σε συνεργασία με τους εργαζόμενους και το διοικητικό συμβούλιο, αυτά όλα έχουν γίνει, ενώ ο Οργανισμός είναι νομικό πρόσωπο δημοσίου δικαίου. 'Αρα, λοιπόν, αυτό το οποίο εμείς συμπεραίνουμε, είναι ότι η προσπάθεια της Κυβέρνησης είναι να παραδώσει τα λιμάνια της χώρας και μάλιστα, όπως είπε, όχι μόνο αυτά αλλά και τα υπόλοιπα μέσα στο 1999 στους σκοπούς των πολυεθνικών της Ευρωπαϊκής 'Ενωσης και των εφοπλιστών. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση.... 

ΙΩΑΝΝΗΣ ΤΖΩΑΝΝΟΣ: Δεν έχουν δευτερολογίες οι εισηγητές; 

ΠΡΟΕΔΡΕΥΩΝ (Λουκάς Αποστολίδης): Εκτός από τους εισηγητές, δεν θα δευτερολογήσουν άλλοι, κύριοι συνάδελφοι. Αυτή ήταν η συμφωνία που είχαμε κάνει! 

Ορίστε, κυρία Αλφιέρη, έχετε το λόγο. 

Αμέσως μετά θα σας δώσω το λόγο, κύριε Τζωάννο! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ούτε οι εισηγητές! Μόνο οι Κοινοβουλευτικοί Εκπρόσωποι. 

Κύριε Πρόεδρε, ήταν να δευτερολογήσουν μόνο οι Κοινοβουλευτικοί Εκπρόσωποι! 

ΠΡΟΕΔΡΕΥΩΝ (Λουκάς Αποστολίδης): Αυτό είχαμε πει, κύριε συνάδελφε, αλλά λέω κατ' οικονομίαν στους συναδέλφους! 

ΣΤΥΛΙΑΝΗ ΑΛΦΙΕΡΗ: Δεν θα μιλήσει Κοινοβουλευτικός Εκπρόσωπος από εμάς κύριε Πρόεδρε, οπότε μπορώ να μιλήσω. 

Σε ό,τι συμφωνούμε, το τηρούμε! Μακάρι να το τηρούσε και η Κυβέρνηση! 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Αλφιέρη, έχετε το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Υπάρχει ένα σοβαρό θέμα στη σημερινή δουλειά. 

Ακούσαμε με προσοχή τον κύριο Υπουργό σ' αυτά που είπε. Επαλήθευσε τις προτάσεις μας, γιατί το υπάρχον θεσμικό πλαίσιο ο Οργανισμός Λιμένος Πειραιά έχει καταφέρει να κάνει πολιτικές μεγάλων πελατών. Με το υπάρχον θεσμικό πλαίσιο νομικού προσώπου δημοσίου δικαίου ο Οργανισμός Λιμένος Πειραιώς είναι κερδοφόρος. Με το υπάρχον, λοιπόν, θεσμικό πλαίσιο ο Οργανισμός Λιμένος Πειραιώς είναι αυτοδιοικούμενος, αυτόνομος και κερδοφόρος. 

'Αρα, λοιπόν, κύριε Υπουργέ, δεν έχετε καταφέρει να μας πείσετε, δεν έχετε πει τον πραγματικό λόγο που αλλάζετε το θεσμικό πλαίσιο! 'Ομως αυτό φάνηκε πιο κάτω. Οι στόχοι σας είναι δύο: 

Πρώτα απ' όλα να πλήξετε τα εργασιακά δικαιώματα των εργαζομένων, γιατί ξέρετε πολύ καλά ότι αλλάζοντας το νομικό καθεστώς, κάνοντάς το ιδιωτικού δικαίου ή Α.Ε. χάνουν την προστασία οι εργαζόμενοι βάσει του άρθρου 103 του Συντάγματος. 

Το δεύτερο σημαντικό θέμα που τίθεται εδώ, που μπαίνει μεν δειλά από τη μεριά της Κυβέρνησης, αλλά θα παίξει καθοριστικό ρόλο στα επόμενα βήματα, είναι οι κανονισμοί εργασίας. 'Ηδη έχουμε την εμπειρία των κανονισμών εργασίας στην Ολυμπιακή, στον Ο.Σ.Ε. και στον ΗΛΠΑΠ. 

Να μεταφράσω εδώ τι είναι οι κανονισμοί εργασίας: Οι κανονισμοί εργασίας, κύριοι συνάδελφοι, είναι το ελαστικό ωράριο το οποίο θα ρυθμίζει τα δικαιώματα των εργαζομένων, ανάλογα με τη δουλειά του λιμανιού. Πρώτα απ' όλα, λοιπόν, θα σπάσει το οκτάωρο. Δεύτερον, θα έχει τη δυνατότητα ο διευθύνων σύμβουλος να ρυθμίσει τα οικονομικά των εργαζομένων. 

Το τρίτο θέμα, που αυτήν τη στιγμή δεν μας απάντησε ο κύριος Υπουργός, είναι ότι ναι μεν στο πρώτο βήμα που ανοίγουν οι ασκοί του Αιόλου για την ιδιωτικοποίηση και τη μετοχοποίηση, όπως λέει η Κυβέρνηση, του Ο.Λ.Π. και βάζει το 51%, πουθενά δεν υπάρχει μία δικλείδα ασφαλείας ότι οι μετοχές θα παραμείνουν αμεταβίβαστες και δεν θα έρθει μέσα σε μια νύκτα μια τροπολογία που θα ανατρέψει το καθεστώς. 

'Ενα άλλο θέμα είναι οι θυγατρικές εταιρείες. Κύριε Υπουργέ, νομίζω ότι πρέπει να τοποθετηθείτε καθαρά εδώ και να βάλετε τη συμμετοχή του δημοσίου στις θυγατρικές εταιρείες, διαφορετικά παραδίδεται τον Ο.Λ.Π. ανεξέλεγκτα στους ιδιώτες και γνωρίζετε πολύ καλά ότι αυτό θα είναι μία καταστροφή όχι μόνο για τους εργαζόμενους στην πόλη του Πειραιά, αλλά για ολόκληρο το Λεκανοπέδιο και ειδικά για την περιοχή Α' και Β' Πειραιώς. 

Εμείς, λοιπόν, σαν Συνασπισμός επιμένουμε οι κανονισμοί εργασίας να μην περάσουν με αυτόν τον τρόπο που η Κυβέρνηση έχει στο νου της, γιατί ήδη τις έχει καταθέσει και τις έχει ψηφίσει στο ελληνικό Κοινοβούλιο. 

Δεύτερον, θα πρέπει να μπουν δικλείδες ασφαλείας για το 51%, αφού προχωρείτε σαν Α.Ε. -εμείς βέβαια, πιστεύουμε ότι το ΝΠΔΔ εξυπηρετεί τον Οργανισμό Λιμένος Πειραιώς- για να μην αλλάξει μέσα σε μια νύκτα η παρουσία του κράτους. 

Τρίτον, θα πρέπει να καθορισθούν οι θυγατρικές εταιρείες, το ποσοστό συμμετοχής και τέταρτον, θα πρέπει να δείτε ότι η συμμετοχή της Τοπικής Αυτοδιοίκησης, της Νομαρχιακής Αυτοδιοίκησης και των παραγωγικών τάξεων είναι αναγκαία να υπάρξει μέσα στο υπάρχον θεσμικό πλαίσιο, γιατί το αυτονόητο δεν θεσμοθετεί. Η θεσμοθέτηση είναι συγκεκριμένη και βάσει αυτών παίρνονται αποφάσεις. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, κατ'αρχάς θα ήθελα να παρατηρήσω, σε σχέση με τις αναφορές του κυρίου Υπουργού για την εκλογική πορεία του ΠΑ.ΣΟ.Κ. και της Νέας Δημοκρατίας ότι ο πεινασμένος καρβέλια ονειρεύεται. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ποιος είναι ο πεινασμένος; 

ΙΩΑΝΝΗΣ ΤΖΩΑΝΝΟΣ: Το ΠΑ.ΣΟ.Κ. βέβαια, είναι πεινασμένο. Το ΠΑ.ΣΟ.Κ. υπέστη δεινή ήττα στις δημοτικές εκλογές. Το ΠΑ.ΣΟ.Κ. έχει κάθε μέρα προβλήματα και οι Υπουργοί του διαφωνούν δημοσίως είτε για τους S-300, είτε για το ένα είτε για το άλλο. Το ΠΑ.ΣΟ.Κ. έχει μεγάλα προβλήματα εν όψει του Συνεδρίου του και το ΠΑ.ΣΟ.Κ. έχει τον κακό σύμβουλο της αυταρέσκειας. Διότι ο στρουθοκαμηλισμός είναι ό,τι χειρότερο μπορεί να συμβεί σε ένα κόμμα όταν αγνοεί την πραγματικότητα. Και εν πάση περιπτώσει, με τα παρασκήνια και με τα διαπλεκόμενα δεν πρόκειται να σωθείτε. 

(Θόρυβος από την πτέρυγα του ΠΑ.ΣΟ.Κ.) 

ΛΕΩΝΙΔΑΣ ΤΖΑΝΗΣ: Με τον Αβραμόπουλο... 

ΓΙΑΝΝΗΣ ΚΑΨΗΣ: ...(δεν ακούσθηκε). 

ΠΡΟΕΔΡΕΥΩΝ (Λουκάς Αποστολίδης): Αφήστε τον Αβραμόπουλο, γιατί δεν έχει έρθει στην Αίθουσα, κύριε Καψή και κύριε Τζανή, για να σχολιάζεται. 

ΙΩΑΝΝΗΣ ΤΖΩΑΝΝΟΣ: Εν πάση περιπτώσει, επειδή έγινε αναφορά σε εκλογικά θέματα, γι'αυτό το ανέφερα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Εσείς είσθε καινούριος. Από το 1981 τα έχουμε ακούσει πολλές φορές. 

ΙΩΑΝΝΗΣ ΤΖΩΑΝΝΟΣ: 'Ερχομαι τώρα στο νομοσχέδιο. Κάθε καλόπιστος ακροατής των τοποθετήσεών μας, θα καταλάβαινε το τι είπαμε. 

Εμείς ακριβώς επιδιώκουμε τη σωστή οριοθέτηση του δημόσιου και ιδιωτικού τομέα και όχι την επιδίωξη των θολών εκτρωμάτων, τα οποία το μόνο που επιτυγχάνουν είναι η ευελιξία σε αδιαφάνεια. Αυτό ήταν σαφές. 

Αν είναι δυνατόν να λέτε ότι η Νέα Δημοκρατία είναι υπέρ των μονοπωλίων και μάλιστα των ιδιωτικών μονοπωλίων. Το αντίθετο δεν σας είπαμε; Εν πάση περιπτώσει, διαβάστε τα Πρακτικά. 

Είπε ο κύριος Υπουργός ότι η μετοχοποίηση αφορά το απώτερο μέλλον, αν κατάλαβα καλά. Μα, εδώ, στον Προϋπολογισμό του Κράτους, στην εισηγητική έκθεση και στη σχετική συζήτηση που είχαμε ο Ο.Λ.Π. και ο Ο.Λ.Θ. περιλαμβάνονται στο πρόγραμμα των μετοχοποιήσεων εντός του 1999. Διαβάστε το. 

Και μάλιστα αυτό έχει ανακοινωθεί και στην Ευρωπαϊκή Επιτροπή στα πλαίσια του προγράμματος συγκλίσεως. Λοιπόν, για συνεννοηθείτε μεταξύ σας τουλάχιστον να λέτε τα ίδια πράγματα με τον κ. Παπαντωνίου. Και εν πάση περιπτώσει σας είπαμε ότι όλα αυτά γίνονται και για δημόσιες σχέσεις έναντι των κεφαλαιαγορών χωρίς ουσία και για λόγους εισπρακτικούς. 

Επίσης, σας είπαμε ότι αν θέλετε πραγματική εξυγίανση κάντε πρώτα τη μελέτη και ελάτε εδώ να δούμε πώς θα δημιουργηθεί το θεσμικό πλαίσιο που θα είναι αποτελεσματικό. Δεν απαντήσατε γιατί βάλατε στην μπάντα τις προηγούμενες μελέτες. 

Επίσης, θέλω να σας επισημάνω κάτι το οποίο θα συζητήσουμε βέβαια στα άρθρα, που είναι όμως ιδιαίτερα σοβαρό. Πώς θα γίνει στη μεταβίβαση των περιουσιακών στοιχείων η λογιστική παρουσίαση σύμφωνα με το νόμο των εκκρεμοτήτων του υφισταμένου οργανισμού; Αυτό ενισχύει την αδιαφάνεια. Επιπλέον είναι και απαράδεκτο εντελώς το να δίνεται φορολογική άφεση αμαρτιών εκ των προτέρων για τις μελλοντικές χρήσεις. 

Αυτά πρέπει να τα απαντήσετε και να μην προσπαθείτε να ξεφύγετε με γενικόλογες αναφορές στα εκλογικά αποτελέσματα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Ηδη είπα ότι το αποσύρω, εφόσον έχει ένσταση η Βουλή. 

ΙΩΑΝΝΗΣ ΤΖΩΑΝΝΟΣ: Εντάξει αλλά τις λογιστικές ρυθμίσεις δεν τις αποσύρετε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, ποια είναι η θέση σας; Θέλετε ή δεν θέλετε; Αν δεν θέλετε, πάρτε το πίσω. Αν θέλετε εξηγήστε μας γιατί. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): 'Ηρθατε δύο η ώρα το μεσημέρι, κύριε συνάδελφε, να μπείτε στο θέμα; Σεβαστείτε τουλάχιστον το χώρο! 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, δεν είναι τρόπος αυτός να απευθύνεσθε στον κύριο Υπουργό. Σας παρακαλώ πάρα πολύ! 

Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Περίμενα και εγώ, κύριε Πρόεδρε, να αφομιώσω και εγώ τους λόγους για τους οποίους η μετατροπή ενός οργανισμού σε ανώνυμη εταιρεία από Θεού δίνει λύσεις. Δεν διεφάνη και δεν έχει διαφανεί μέχρι σήμερα πώς είναι δυνατόν η απλή αλλαγή που έχει διαχειριστικό χαρακτήρα, να μπορέσει να αλλάξει την όλη φιλοσοφία ενός οργανισμού, ενός οργάνου. Βέβαια έχει διαφανεί τελικά πως αυτές οι κινήσεις και η μετατροπή των διαφόρων οργανισμών σε ανώνυμες εταιρείες ένα μόνο σκοπό έχουν, τον περιορισμό των δημοσίων ελλειμμάτων εν όψει της ένταξής μας στην ΟΝΕ. Είναι μια πρόχειρη λύση για να βρουν κάποια λεφτά, μιας και με βάση τη γενικότερη οικονομική τους πολιτική δεν τα καταφέρνουν. 

Αλλά αναπτύσσοντας κάθε φορά μια δικαιολογία να αντιφάσκεις μέσα στον ίδιο χρόνο της εισήγησής σου είναι τρομερό. Διότι ο κύριος Υπουργός στην αρχή άρχισε να αναθεματίζει τη δυσλειτουργία μέχρι σήμερα των οργανισμών λέγοντας χαρακτηριστικά -και το είπατε, κύριε Υπουργέ- πως ενώ δεν υπήρχαν καταστατικά, ανακαλύπτονταν καταστατικά, παραβιάζονταν καταστατικά, γινόταν ό,τι ήθελε ο καθένας στα λιμάνια. Σεις τα είπατε πριν από μισή ώρα. Μετά ήρθατε και γιατί δεν μπορούσατε να κάνετε διαφορετικά, να πείτε ότι πήγαν καλά, ήταν μεν κερδοφόρα αλλά δεν έφτανε αυτή η διάρθρωση, χρειάζονταν κάτι το καινούριο. Αλλά το κάθε καινούριο δεν επεξηγείται σαφώς, αλλά ούτε φιλοσοφικά εντοπίζεται σε κάποια πλευρά του. Τι στην πραγματικότητα συμβαίνει; 

Μέσα απ' αυτήν τη διαδικασία ταυτόχρονα γίνεται και κάτι άλλο. Μπαίνει στο παιχνίδι ο ιδιωτικός τομέας, ο οποίος κάθε φορά εκφράζεται από συγκεκριμένα, συγκροτημένα συμφέροντα. Είναι αυτοί που έχουν και κατέχουν και οι οποίοι θα είναι οι πρώτοι πελάτες της νέας ανώνυμης εταιρείας. 'Αραγε αυτοί θα έρθουν με αλλαγή νοοτροπίας, δηλαδή θα έχουν αλλάξει νοοτροπία και θα έρθουν; Θα απεμπολίσουν τη λογική του κέρδους και μόνο κέρδους και θα κάνουν και μία πολιτική, η οποία θα δίνει μια συνολική ώθηση στην ελληνική οικονομία; 

Δηλαδή στη λειτουργία τους θα δουν τον εργάτη όχι σαν στοιχείο που περιορίζει το κέρδος και θα αλλάξουν νοοτροπία, ούτως ώστε να μεγιστοποιούν όχι μόνο τα κέρδη τους, αλλά και απ'αυτά τα κέρδη να δίνουν και ένα κομμάτι στους εργαζόμενους; 'Οχι και είναι γνωστό αυτό. Η ίδια η τεχνολογία μας ανησυχεί. Είναι αυτή η οποία περιορίζει τα εργατικά χέρια, είναι η ίδια που δημιουργεί την ανεργία, είναι η ίδια η λογική και η φιλοσοφία του νεοφιλελευθερισμού, δηλαδή της μεγιστοποίησης του κέρδους. 

Αυτά θα τα ζήσουν, κύριε Πρόεδρε, οι εργαζόμενοι. Σε καμία ανώνυμη εταιρεία δεν διασφαλίζεται η μονιμότητα των εργαζομένων. 'Εχει αποφανθεί επ' αυτού το Συμβούλιο Επικρατείας. Και ναι μεν σήμερα υπάρχει μειωμένη εργασιακή αντίδραση, αλλά όχι όση την παρουσιάζουν, γιατί οι εκπρόσωποι των εργαζομένων διά των συλλογικών τους φορέων, σαφώς είπαν στην επιτροπή ότι είναι αντίθετοι και με τη φιλοσοφία, αλλά και με το περιεχόμενο του νομοσχεδίου. 

Κατά συνέπεια, κύριε Πρόεδρε, δεν μπορεί να πειστεί κανείς ότι όλα αυτά έχουν να κάνουν με τον εκσυγχρονισμό, έχουν να κάνουν με τις ανάγκες που οι ίδιοι δημιούργησαν, που θεωρούν ότι θα λυθούν μέσα από τη δική τους φιλοσοφία, η οποία όμως είναι συγκρουσιακή, γιατί αντιμετωπίζουν μία εθνική στρατηγική οικονομικής ανάπτυξης σε αντίθεση με μία άλλη λογική, την οποία βάζουν να συνυπάρχει στον ίδιο οργανισμό, τη λογική του ατομικού κέρδους που εκφράζουν κάθε φορά οι εκάστοτε μέτοχοι. 

Αυτό έγινε και διαπιστώνεται ότι γίνεται κάθε μέρα. Ανέφερα σε προηγούμενη συζήτηση τι έγινε με το παράδειγμα του ΟΤΕ. Η σύγκρουση άρχισε να διαφαίνεται. Ο κ. Χρυσολούρης, κάτω από αντιθέσεις που υπάρχουν μεταξύ μίας γενικής πολιτικής και μίας ειδικής πολιτικής που εκφράζει ιδιαίτερα συμφέροντα, έχει οδηγήσει ήδη σε παραιτήσεις συμβούλων, διευθυνόντων συμβούλων κλπ. Αυτά θα τα ζήσουν και στα λιμάνια. Εύχομαι οι κραδασμοί να είναι εκεί λιγότεροι, γιατί είναι σημαντικοί οι ρόλοι αυτών των χώρων. 

ΠΡΟΕΔΡΕΥΩΝ (Λουκάς Αποστολίδης): Ο κ. Βλασσόπουλος έχει το λόγο. Μετά θα πάρει το λόγο ο κύριος Υπουργός και κλείνουμε. 

Ορίστε, κύριε Βλασσόπουλε. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Θα ήθελα να δώσω μία απάντηση στον εισηγητή της μείζονος Μειοψηφίας. Θα ήθελα να του απαντήσω με μία λαϊκή παροιμία, "πως ο πεινασμένος ονειρεύεται καρβέλια". 

Εκείνο που διαπιστώθηκε κατά τη συζήτηση επί της αρχής, είναι πως το νομοσχέδιο βρέθηκε ανάμεσα σε διασταυρούμενα πυρά. Πρέπει να ομολογήσει κανείς πως από τους συναδέλφους της μείζονος και της ελάσσονος Μειοψηφίας κανείς δεν βρήκε κάποιο θετικό στοιχείο σε αυτό το νομοσχέδιο. 

Η Νέα Δημοκρατία ζητά περισσότερη φιλελευθεροποίηση, που είναι πιθανόν ή είναι βέβαιο πως θα οδηγήσει τα λιμάνια σε ιδιωτική ασυδοσία. 'Εχω τη γνώμη πως η Νέα Δημοκρατία δεν έχει βρεθεί ποτέ σε τόσο δύσκολη, σε τόσο δυσχερή θέση. Η υπόλοιπη Αντιπολίτευση ζητά να παραμείνουν τα λιμάνια στη σημερινή τους μορφή. Ζητά να παραμείνουν, κοιτάζοντας πίσω. Αν είναι δυνατόν, όταν μπαίνουμε στο 2000, τα λιμάνια μας να βλέπουν πίσω και οι υπηρεσίες που προσφέρουν, να είναι υπηρεσίες του 1930 και μετά. 

'Οπως είπα, κανείς δεν παρατήρησε τίποτα θετικό. Διέβλεψαν όμως κομματικές σκοπιμότητες, πολιτική κρυψίνοια, κομματικοποίηση των λιμανιών και βεβαίως κάποια ακατανόητα πράγματα, σαν να μην ζούμε και εμείς σ' αυτόν τον τόπο, σαν να μην ζούμε στον Πειραιά ή στη Θεσσαλονίκη ή σαν να μη γνωριζόμαστε σε αυτήν την Αίθουσα. 

Τελικά, ας βεβαιωθούν όλοι πως πρόθεση δεν είναι ούτε το ξεπούλημα των λιμανιών, ούτε το ξεπούλημα των εργαζομένων. Αυτό που ενδιαφέρει και για αυτό κατατέθηκε το νομοσχέδιο, είναι η αποτελεσματικότητα των λιμανιών, η παραγωγικότητα, η ανταγωνιστικότητα και η διαφάνεια. Νομίζω πως ο Υπουργός υπήρξε σαφής και το νομοσχέδιο -κατά την άποψή μου- υπήρξε ξεκάθαρο. 

Ευχαριστώ πολύ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα να πω μία κουβέντα μόνο για τα υπόλοιπα κόμματα, εκτός της Αξιωματικής Αντιπολίτευσης. 

Το Κ.Κ.Ε. έχει τις θέσεις του, έχει μία διαφορετική πολιτική προσέγγιση, δεν έχω να πω κάτι για αυτό, έχει μία διαφορετική φιλοσοφία. 

Μου κάνει εντύπωση ο Συνασπισμός, διότι -αν δεν κάνω λάθος, κρατάω μία επιφύλαξη, γιατί δεν ήμουν παρών- στην επίσκεψη του κ. Κωνσταντόπουλου στο λιμάνι του Πειραιά, ο κ. Κωνσταντόπουλος τάχθηκε υπέρ της ανωνύμου εταιρείας με συμμετοχή του δημοσίου με νέο οργανόγραμμα. 

Ακούω σήμερα την εκπρόσωπο του Συνασπισμού, η οποία καταθέτει και αναλύει άλλα πράγματα. Εν πάση περιπτώσει, ξεκαθαρίστε ποια είναι η θέση του κόμματός σας. 

ΣΤΥΛΙΑΝΗ ΑΛΦΙΕΡΗ: Δικό σας θέμα είναι, κύριε Υπουργέ, όχι δικό μας. Εμείς έχουμε καθολικές θέσεις, συλλογικές θέσεις. Επειδή δεν ήσασταν παρών... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κυρία Αλφιέρη, για να είμαι εντάξει, επειδή δεν ήμουν παρών, σας λέω ότι απλά μου έχει μεταφερθεί. Από όσο θυμάμαι, ο κ. Κωνσταντόπουλος έχει αυτήν τη θέση. Αν δεν σας εκφράζει εσάς... 

ΣΤΥΛΙΑΝΗ ΑΛΦΙΕΡΗ: Μα, κύριε Υπουργέ ... 

ΠΡΟΕΔΡΕΥΩΝ (Λουκάς Αποστολίδης): Κυρία Αλφιέρη, σας παρακαλώ! 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): ...αυτό είναι άλλο πρόβλημα. 

Ευχαριστώ, κύριε Πρόεδρε. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, να μου δώσετε το λόγο γιατί αυτά που λέει ο κύριος Υπουργός, είναι απαράδεκτα. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Τι απαράδεκτα; 

ΠΡΟΕΔΡΕΥΩΝ (Λουκάς Αποστολίδης): Κυρία Αλφιέρη, θα σας δώσω για ένα λεπτό το λόγο, αλλά σας παρακαλώ να αποφύγουμε τους χαρακτηρισμούς. 

Ο κύριος Υπουργός είπε ότι του μεταφέρθηκε αυτό. Μπορείτε να το διαψεύσετε ή να πείτε ποια είναι η άποψή σας, χωρίς να κάνετε χαρακτηρισμούς. 

Ορίστε, έχετε το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, ευχαριστώ. 

Κύριε Υπουργέ, θα ήθελα να σας ενημερώσω ότι αυτή η παραπληροφόρηση -για να μην την ονομάσω αλλιώς- λύθηκε με τους εργαζόμενους, γιατί γύριζα επί έξι μέρες το λιμάνι και η παραπληροφόρηση, που έχετε από τη μεριά των συνδικαλιστών που σας στηρίζουν, είναι απαράδεκτη και προκλητική. 

Το πρόβλημα, λοιπόν, είναι ότι ο Συνασπισμός έχει καταθέσει τις συλλογικές απόψεις του και στην κοινοβουλευτική επιτροπή και στην Ολομέλεια. Σας λέμε, λοιπόν, μαζί με τον Πρόεδρό μας -αφού θέλετε προεδρικό κόμμα- ότι ο Συνασπισμός στηρίζει έναν Οργανισμό Λιμένος Πειραιώς, με το υπάρχον θεσμικό πλαίσιο ως Ν.Π.Δ.Δ. και οι προτάσεις μας, κύριε Υπουργέ, είναι συγκεκριμένες, γιατί πιστεύουμε ότι αυτό το νομοσχέδιο πατάει σε πεντακόσιες βάρκες. 

Πέστε μας επιτέλους, κύριε Υπουργέ, τι θέλετε να κάνετε το λιμάνι του Πειραιά. Πείτε μας την αλήθεια. Πείτε μας ότι έχουμε στο μυαλό μας να δώσουμε τις θυγατρικές εταιρίες, ότι έχουμε στο μυαλό μας να στείλουμε στη γωνία τους εργαζόμενους, ότι έχουμε στο μυαλό μας να μεγαλώσουμε την ανεργία. Λοιπόν, πείτε μας, για να συνεννοηθούμε. 

Ευχαριστούμε, κύριε Πρόεδρε. 

ΘΕΟΔΩΡΑ ΜΠΑΚΟΓΙΑΝΝΗ Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Η κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, εγώ δεν θα μπω σε συζήτηση ποιος θα κερδίσει τις επόμενες εκλογές... 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Εσείς το ξεκινήσατε. 

ΘΕΟΔΩΡΑ ΜΠΑΚΟΓΙΑΝΝΗ: Εδώ είμαστε, κοντός ψαλμός αλληλούια! 

Βέβαια αυτή η αλαζονική συμπεριφορά και η αντίληψη της μόνιμης διακυβέρνησης από το ΠΑΣΟΚ, νομίζω ότι θα σας οδηγήσει κάποια στιγμή μπροστά σε μεγάλες εκπλήξεις. 

Εν πάση περιπτώσει, να έρθω σ' αυτήν τη διατύπωση, την οποία ο κύριος Υπουργός μας μοίρασε και η οποία μιλάει για το Πέραμα. 

Πρέπει να σας πω ότι δεν με ικανοποιεί και δεν με ικανοποιεί και για λόγους ουσίας, αλλά και για λόγους λεκτικούς. 

"Να φροντίζει για τη λειτουργία της ναυπηγοεπισκευαστικής ζώνης", ουσιαστικά δεν λέει τίποτα. 

Θα πρότεινα την πρώτη παράγραφο της τροπολογίας, την οποία έχετε δεχθεί: "Η εταιρεία καταβάλλει κάθε είδους προσπάθεια για τη διασφάλιση της ναυπηγοεπισκευαστικής δραστηριότητας, έτσι όπως αυτή έχει διαμορφωθεί στους επισκευαστικούς ντόκους -Μόλο, Δραπετσώνα, ΔΕΗ, Πέραμα, Κυνοσούρα- και τις δεξαμενές του Οργανισμού". 

Αυτό νομίζω ότι καλύπτει πολύ περισσότερο την ουσία του θέματος και δίνει και ένα αίσθημα ασφάλειας σε όλους αυτούς τους ανθρώπους, που -παραπληροφόρηση θέλετε, βάσιμες πληροφορίες θέλετε, όπως θέλετε να τις ονομάσετε- τους έχουν δώσει την εντύπωση ότι η ναυπηγοεπισκευαστική ζώνη πρόκειται να συρρικνωθεί σημαντικά, μετά από συγκεκριμένες αποφάσεις του ΟΛΠ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της αρχής του νομοσχεδίου του Υπουργείου Εμπορικής Ναυτιλίας "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε ανώνυμες εταιρείες". 

Ερωτάται το Σώμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εμπορικής Ναυτιλίας "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε ανώνυμες εταιρείες" έγινε δεκτό κατά πλειοψηφία επί της αρχής. 

Κύριοι συνάδελφοι, χθες συμφωνήσαμε ότι το νομοσχέδιο θα τελειώσει ασφαλώς σήμερα στις 16.00'. Κατ' αρχήν, είχε γίνει μία συζήτηση, αν θα συζητηθούν μαζί και τα τέσσερα κεφάλαια ή θα μοιραστούν σε μια πρώτη ενότητα από το άρθρο 1 έως το άρθρο 11 και σε μία δεύτερη από το άρθρο 11 μέχρι τέλος. 

Εγώ θα ήθελα να προτείνω να συζητηθούν ως μία ενότητα τα άρθρα και ασφαλώς να υπάρξει ικανός χρόνος και στους εισηγητές και στους Κοινοβουλευτικούς Εκπροσώπους, έτσι που να ολοκληρωθεί η διαδικασία. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Βλασσόπουλε. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, η πρότασή σας βρίσκει σύμφωνο τον εισηγητή της Πλειοψηφίας και το ΠΑΣΟΚ. Νομίζω ότι είναι ένα νομοσχέδιο, το οποίο βεβαίως είναι σπουδαίο, βεβαίως είναι ουσιαστικό, αποτελείται από είκοσι άρθρα, αλλά θα έλεγα πως τα έντεκα πρώτα άρθρα είναι άρθρα, τα οποία έχουν σχέση με τη μετατροπή του Οργανισμού Λιμένος Πειραιά και του Οργανισμού Λιμένος Θεσσαλονίκης σε ανώνυμες εταιρείες. 

Θα έλεγα πως είναι νομοτεχνικού περιεχομένου άρθρα και επομένως δεν χρειάζονται πολλή συζήτηση. 

ΓΙΑΝΝΗΣ ΚΑΨΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριε Καψή, έχετε διαφορετική άποψη; 

ΓΙΑΝΝΗΣ ΚΑΨΗΣ: 'Οχι, κύριε Πρόεδρε, αντιθέτως, για να δώσουμε εναργέστερη εικόνα των προτάσεών μας, να συζητηθούν εν τω συνόλω τους και με κάποια άνεση των ελαχίστων συναδέλφων που βρίσκονται εδώ. 

ΠΡΟΕΔΡΕΥΩΝ (Λουκάς Αποστολίδης): Ασφαλώς. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Μπακογιάννη. 

ΘΕΟΔΩΡΑ ΜΠΑΚΟΓΙΑΝΝΗ: Δεν διαφωνούμε, κύριε Πρόεδρε. Κι εμείς συμφωνούμε να συζητηθούν στο σύνολό τους, απλώς με μία προσθήκη. 

Περιμένουμε τη θέση του κυρίου Υπουργού, αν αποσύρει τη μία συγκεκριμένη τροπολογία, την οποία ζήτησε και ο κ. Γεωργακόπουλος, για να μην κάνουμε τον κόπο να τη συζητήσουμε, από την ώρα που θα την αποσύρετε. 

Δεύτερον, κύριε Πρόεδρε, είχα επισημάνει από χθες το πρόβλημα της τροπολογίας του Υπουργείου Υγείας. 

Θέλω ευθέως να σας πω, κύριοι συνάδελφοι, ότι εγώ δεν είμαι σε θέση αυτήν τη στιγμή να τοποθετηθώ, διότι ο αρμόδιος τομέας της Νέας Δημοκρατίας, επί της ουσίας, δεν είναι παρών ούτε του δόθηκε η δυνατότητα να επεξεργαστεί την τροπολογία αυτή. 

Πέραν αυτού, να μη θυμίσω τα άρθρα του Συντάγματος και εν πάση περιπτώσει τη συμφωνία που έχουν κάνει οι πολιτικές δυνάμεις μέσα στη Βουλή να μην έρχονται τροπολογίες που είναι εκτός νομοσχεδίου. Εκεί τουλάχιστον περιμένουμε την κατανόησή σας. 

Κατά τα λοιπά, είμαστε σύμφωνοι να συζητηθούν μαζί. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, θα ήθελα να κάνω μια παρατήρηση. Νομίζω ότι έχουμε στριμωχθεί ιδιαίτερα. Εν πάση περιπτώσει, συμφωνήσαμε χθες να τελειώσουμε σήμερα. Τι έγινε όμως αυτήν τη βδομάδα; 'Ηρθε το νομοσχέδιο για τη Διεθνή 'Εκθεση, κατ' αρχήν με τη μορφή τροπολογίας, μετά συζητήθηκε στην Ολομέλεια μέσα σε μια μέρα, δεν κατέστη δυνατό -και φυσικό ήταν αυτό- να συζητηθεί σωστά μέσα σε μια μέρα, πάρθηκε χρόνος από τις δυο μόνο μέρες της συζήτησης του νομοσχεδίου για τον ΟΛΠ και τον ΟΛΘ και τώρα στριμώχνουμε όλα τα άρθρα μέσα σε μια ενότητα. 

Είναι δύσκολο να συζητηθούν έτσι, κύριε Πρόεδρε, και αυτό είναι ένα θέμα για το πώς συζητιούνται τελικά τα νομοσχέδια στη Βουλή. 

Εν πάση περιπτώσει, πιστεύουμε ότι οι τροπολογίες πρέπει να συζητηθούν ξεχωριστά, άσχετα με το ποιες θα συζητηθούν ή όχι. Πιστεύουμε ότι η τροπολογία που αφορά τα ζητήματα υγείας, τις εφημερίες, θα πρέπει να αποσυρθεί. Είναι ένα ζήτημα άσχετο με το πνεύμα του νομοσχεδίου και ζητάμε και εμείς την απόσυρσή του, όπως ζητάμε και την απόσυρση της τροπολογίας για τα φορολογικά ζητήματα, την οποία έτσι κι αλλιώς εμείς θα καταψηφίζαμε. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Θα ήθελα και εγώ να ζητήσω οι τροπολογίες να συζητηθούν χωριστά. Να συζητήσουμε λοιπόν, τα άρθρα και τις τροπολογίες χωριστά και οπωσδήποτε και εγώ από τη μεριά μου να ζητήσω οι τροπολογίες που είναι άσχετες με το νομοσχέδιο να αποσυρθούν. Είναι μια συμφωνία που έχουμε κάνει, το θέμα έχει λήξει και είναι κακό το να επανέρχεται κάθε λίγο και λιγάκι. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓIΟΣ ΡΟΚΟΣ: Κύριε Πρόεδρε, εκ των πραγμάτων στριμωχθήκαμε να τελειώσουμε όλη αυτήν τη συζήτηση από δω και πέρα σε μιάμιση ώρα. 

Βέβαια όσα και να πούμε, επειδή γνωρίζουμε τη τακτική της Κυβέρνησης, ξέρουμε τι θα κάνει. 'Ετσι μας έχει συνηθίσει. Θα δεχθούμε τη μοίρα να πάει έτσι. Και επειδή υπάρχει από πλευράς Προεδρείου μια μόνιμη θέση ότι οι τροπολογίες που δεν αφορούν το συγκεκριμένο νομοσχέδιο δεν πρέπει να συζητούνται, τουλάχιστον αυτές να μη συζητηθούν, για να μείνουμε στα πλαίσια των συμφωνιών που είχαμε κάνει μέχρι σήμερα. 

ΠΡΟΕΔΡΕΥΩΝ (Λουκάς Αποστολίδης): Συνεπώς κυρίες και κύριοι συνάδελφοι, η συζήτηση των άρθρων θα γίνει σε μια ενότητα. Οι τροπολογίες θα συζητηθούν ξεχωριστά και ασφαλώς θα λάβω υπόψη μου αυτά που είπατε και θα συνεννοηθώ... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, έχουμε συμφωνήσει να συζητηθούν μαζί οι τροπολογίες, κύριε Πρόεδρε. 

ΣΤΡΑΤΗΣ ΚΟΡΑΚΑΣ: Να βάλουμε και ένα δεύτερο νομοσχέδιο μαζί να το συζητήσουμε και αυτό. 

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Γεωργακόπουλε, επιτρέψτε μου να έχω και εγώ την άποψή μου. Τα άρθρα θα συζητηθούν σαν μια ενότητα, οι τροπολογίες ξεχωριστά και εγώ θα συζητήσω με τον κύριο Πρόεδρο για την συγκεκριμένη τροπολογία που αναφερθήκατε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Για να διευκολύνω και εγώ τη συζήτηση, θα ήθελα να δηλώσω ότι αποσύρεται η τροπολογία με γενικό αριθμό 2399 και ειδικό 27, που αφορά την παρατήρηση του κ. Γεωργακόπουλου και της κ. Μπακογιάννη. 

Τώρα σε σχέση με την τροπολογία του Υπουργείου Υγείας ήθελα να πω ότι είναι μια τροπολογία, η οποία έχει να κάνει με τις εφημερίες των νοσοκομείων. Ξέρετε ότι είναι κάποια πράγματα σε εξέλιξη. Δεν θεωρώ ότι είναι κάτι που χρειάζεται ιδιαίτερη κουβέντα. Δεν είμαι εγώ εκείνος που θα το εκτιμήσει, αλλά εν πάση περιπτώσει θα παρακαλούσα αν είναι δυνατόν, αυτό να συζητηθεί. 

Οι υπόλοιπες τροπολογίες που έχουν κατατεθεί, κύριε Πρόεδρε, είναι δυο απλούστατες τροπολογίες, έχουν διανεμηθεί από χθες και νομίζω ότι, αφού θα κουβεντιάσουμε στο σύνολο τα μείζονα, θα πρέπει οι δυο τροπολογίες να ενσωματωθούν. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Δεν θα χρειαστεί πολύς χρόνος, κύριε Υπουργέ. 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μελά, έχετε το λόγο. 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, εμένα μου κάνει εντύπωση που το Υπουργείο Εμπορικής Ναυτιλίας φέρνει μια τροπολογία του Υπουργείου Υγείας, έστω και αν ο Υπουργός κ. Σουμάκης είναι γιατρός. 

Θα έπρεπε όμως να ήταν εδώ ο κ. Παπαδήμας να μας αιτιολογήσει πρώτα την τροπολογία. 

ΠΡΟΕΔΡΕΥΩΝ (Λουκάς Αποστολίδης): Θα έρθει ο κ. Παπαδήμας. Θα είναι εδώ, αν είναι να συζητηθεί η τροπολογία. 

ΠΑΝΑΓΙΩΤΗΣ ΜΕΛΑΣ: Προσωπικά δεν πιστεύω ότι με την τροπολογία αυτή θα λυθεί το μεγάλο πρόβλημα που έχει προκύψει στα νοσοκομεία, με τις απεργίες και κινητοποιήσεις γενικά των νοσοκομειακών γιατρών, σχετικά με τις εφημερίες. 

ΠΡΟΕΔΡΕΥΩΝ (Λουκάς Αποστολίδης): Είπαμε, κύριε Μελά, ακούστηκε η άποψη, μην μπαίνετε επί της ουσίας. 

ΠΑΝΑΓΙΩΤΗΣ ΜΕΛΑΣ: Για σωστή νομοθετική ρύθμιση, να αποσυρθεί αυτή η τροπολογία, να συζητηθεί σε ένα ανάλογο νομοσχέδιο και εκεί ακριβώς να τοποθετηθούμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Βλασσόπούλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Μόνο μερικές λέξεις για την τροπολογία του Υπουργείου Υγείας. Πρέπει να ξέρετε ότι αυτή τη στιγμή υπάρχει μια αναστάτωση στα νοσοκομεία, σε σχέση με τις εφημερίες. Η τροπολογία αυτή είναι διαδικαστική, ακριβώς για να επιλύσει αυτό το πρόβλημα. Και αν είναι δυνατόν ζητώ και από τους υπόλοιπους συναδέλφους, οι οποίοι δεν νομίζω ότι έχουν πρόθεση να βρίσκονται τα νοσοκομεία σε αναστάτωση, να δεχθούν την ψήφιση αυτής της τροπολογίας. 

ΠΑΝΑΓΙΩΤΗΣ ΜΕΛΑΣ: Αυτή η αναστάτωση, όμως, έχει επέλθει από το νομοσχέδιο που η Κυβέρνηση έχει ψηφίσει και που εμείς τότε είχαμε πει, ότι αυτό το νομοσχέδιο θα φέρει αναστάτωση. 

ΠΡΟΕΔΡΕΥΩΝ (Λουκάς Αποστολίδης): Σας έδωσα το λόγο ως εισηγητής επί της ενότητας των άρθρων από 1 έως 21 και όχι για να επιχειρηματολογείτε. 

Ορίστε, κύριε Βλασσόπουλε. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Το νομοσχέδιο που μετατρέπει τα νομικά πρόσωπα δημοσίου δικαίου, Οργανισμό Λιμένος Πειραιά και Οργανισμό Λιμένος Θεσσαλονίκης σε ανώνυμες εταιρείες, αρθρούται σε τέσσερις ενότητες. 

Η πρώτη ενότητα, το πρώτο κεφάλαιο, απαρτίζεται από πέντε άρθρα, 1 έως 5 και αφορά τον Οργανισμό Λιμένος Πειραιώς. 

Η δεύτερη ενότητα, το δευτερο κεφάλαιο, απαρτίζεται από έξι άρθρα, 6 έως 11 και αφορά τον Οργανισμό Λιμένος Θεσσαλονίκης. 

Η τρίτη ενότητα, το τρίτο κεφάλαιο, απαρτίζεται από δύο άρθρα, 12 και 13 και ασχολείται και ρυθμίζει θέματα προσωπικού και αυτού που υπηρετεί στα νομικά πρόσωπα δημοσίου δικαίου, τα οποία θα μετατραπούν σε ανώνυμες εταιρείες και του προσωπικού που θα προσλαμβάνεται και θα εργάζεται στο μέλλον στις ανώνυμες εταιρείες. 

Τέλος η τέταρτη ενότητα, το τέταρτο κεφάλαιο, απαρτίζεται από επτά άρθρα, από το 14 έως και το 20. Τα άρθρα αυτού του κεφαλαίου ρυθμίζουν τα ασφαλιστικά θέματα του προσωπικου που υπηρετεί τώρα και θα υπηρετεί στο μέλλον στους δύο αυτούς οργανισμούς που μετατρέπονται από νομικά πρόσωπα δημοσίου δικαίου σε ανώνυμες εταιρείες. 

Τα δύο πρώτα κεφάλαια είναι συναφή. Το πρώτο αναφέρεται στον Οργανισμό Λιμένος Πειραιώς και το δεύτερο στον Οργανισμό Λιμένος Θεσσαλονίκης, οργανισμούς οι οποίοι μετατρέπονται σε ανώνυμες εταιρείες. 

Θα είμαι πάρα πολύ σύντομος στην επεξεργασία αυτών των άρθρων. Με το πρώτο άρθρο ο Οργανισμός Λιμένος Πειραιά, μετατρέπεται σε ανώνυμη εταιρεία, που είναι κοινής ωφέλειας προς εξυπηρέτηση του δημόσιου συμφέροντος, γι'αυτό και τελεί υπό την εποπτεία του Υπουργείου Εμπορικής Ναυτιλίας. Η λειτουργία του διέπεται από το καθεστώς των ανωνύμων εταιρειών και τους κανόνες της ιδιωτικής οικονομίας και απολαμβάνει διοικητικής και οικονομικής αυτοτέλειας. 

Με τις διατάξεις του δεύτερου άρθρου μεταφέρονται οι αρμοδιότητες των Ν.Π.Δ.Δ., ΟΛΠ στην "ΟΛΠ ΑΕ." Καθορίζονται τα έργα που αναφέρονται στην αρμοδιότητα και άλλων Υπουργών και αναφέρεται η διαδικασία έκδοσης των αναγκαίων κανονισμών για την εκτέλεση των σκοπών της εταιρείας. 

Το τρίτο άρθρο είναι αυτό που αποτελεί το καταστατικό της εταιρείας και αρθρώνεται σε επτά κεφάλαια. Το πρώτο κεφάλαιο από το άρθρο 1 έως 5 αναφέρεται στη σύσταση, στην επωνυμία, την έδρα, τη διάρκεια και το μετοχικό κεφάλαιο της "ΟΛΠ ΑΕ." 

Το δεύτερο κεφάλαιο από τα άρθρο 5 έως 7 αναφέρεται στο μετοχικό κεφάλαιο, στους μετόχους, στις μετοχές και την αύξηση του μετοχικού κεφαλαίου. 

Το τρίτο κεφάλαιο από τα άρθρα 8 έως 16 αναφέρεται στα όργανα της εταιρείας, τα οποία είναι τα όργανα διοίκησης, η γενική συνέλευση και οι ελεγκτές. Τα όργανα διοίκησης της εταιρείας είναι το διοικητικό συμβούλιο, ο διευθύνων σύμβουλος και το συμβούλιο διεύθυνσης. 

Το διοικητικό συμβούλιο της "ΟΛΠ Α.Ε." είναι εννεαμελές και αποτελείται από τρεις εκπροσώπους του δημοσίου, μεταξύ των οποίων ο πρόεδρος και ο διευθύνων σύμβουλος, δύο εκπροσώπους των εργαζομένων, έναν εκπρόσωπο της οικονομικής κοινωνικής επιτροπής, έναν εκπρόσωπο του δήμου της έδρας της εταιρείας και δύο εκπροσώπους των μετόχων. Εδώ υπάρχει ένας περιορισμός από το ν. 2414/1996 που δεν δίνει τη δυνατότητα να ικανοποιηθούν κάποια αιτήματα συναδέλφων που ζήτησαν το διοικητικό συμβούλιο της ανωνύμου εταιρείας να συμμετέχουν περισσότερα μέλη και από άλλους φορείς π.χ. της Νομαρχιακής Αυτοδιοίκησης. 

Το δεύτερο κεφάλαιο περιλαμβάνει τα άρθρα 17 έως 20 και αναφέρεται στα έχοντα σχέση με τη γενική συνέλευση. Τα άρθρα 21 έως 25 αναφέρονται στον τρόπο διαχειριστικού ελέγχου και εκκαθάρισης της εταιρείας. 

Το έκτο κεφάλαιο, άρθρα 26 έως 29, αναφέρεται και περιγράφει τις διαδικασίες κατάρτισης και έγκρισης του στρατηγικού και επιχειρησιακού σχεδίου, και του σχεδίου ανάπτυξης της εταιρείας και η δέσμευση τόσο του προέδρου όσο και του διευθύνοντα συμβούλου, υλοποίησής τους, μέσω του συμβολαίου διαχείρισης. 

Τέλος, το έβδομο κεφάλαιο, άρθρα 29 έως 30 αναφέρονται στις γενικές και τελικές διατάξεις. 

Το δεύτερο κεφάλαιο αναφέρεται στον Οργανισμό Λιμένος Θεσσαλονίκης, και φέρει αυτόν τον τίτλο περιλαμβάνει δε έξι άρθρα, από το 6 έως το 11. Τα άρθρα αυτά αναφέρονται και έχουν σχέση με τη μετατροπή του νομικού προσώπου δημοσίου δικαίου σε ανώνυμη εταιρεία και είναι πανομοιότυπα με τη μετατροπή του Οργανισμού Λιμένος Πειραιώς σε ανώνυμη εταιρεία. 

Το τρίτο κεφάλαιο και με τις διατάξεις και τις ρυθμίσεις των άρθρων του επιλύονται θέματα προσωπικού. Επιλύονται με τρόπο ώστε να μη θιγούν κεκτημένα δικαιώματα, εργασιακές σχέσεις, συνθήκες εργασίες. Επιλύονται με τέτοιο τρόπο, που δίνεται διάσταση και έμφαση στον παράγοντα εργαζόμενο και αυτό, γιατί και η Κυβέρνηση και ο Υπουργός και όλοι μας, έχουμε ιδιαίτερη ευαισθησία απέναντι στους εργαζομένους. Δίνουμε μεγάλη σημασία στη συμμετοχή τους και στη συμμετοχική τους προσπάθεια για να μπορέσει να ορθοποδήσει και να ευωδοθεί αυτή η νέα κατάσταση που θα προκύψει από τη μετατροπή των νομικών προσώπων δημοσίου δικαίου στις ανώνυμες εταιρείες. 

Εξάλλου, η μέχρι σήμερα καλή πορεία των λιμανιών και κυρίως των μεγάλων λιμανιών του Πειραιά και της Θεσσαλονίκης οφείλεται στους εργαζομένους. 

Προχωρώ στο τέταρτο κεφάλαιο. Με τις διατάξεις αυτού του κεφαλαίου επιφέρονται ρυθμίσεις που έχουν σχέση με τα ασφαλιστικά δεδομένα και τα ασφαλιστικά κεκτημένα των εργαζομένων στον ΟΛΠ και στον ΟΛΘ. Δεδομένα και κεκτημένα γι'αυτούς που εργάζονται τώρα, γι'αυτούς που θα εργαστούν στο μέλλον, αλλά και γι'αυτούς που έχουν ήδη συνταξιοδοτηθεί. Κεκτημένα και δεδομένα σχετικά με τις ασφαλιστικές τους εισφορές και τις ασφαλιστικές τους προσδοκίες, σχετικά με την κάλυψη της ασθένειας, της υγειονομικής και νοσηλευτικής τους περίθαλψης, σχετικά με τη συνταξιοδότηση, την επικούρηση, την προνοιακή μεταχείριση και τις εφάπαξ απολαβές τους. 

'Ολες αυτές οι ρυθμίσεις είναι αποτέλεσμα ενός επαγωγικού αλλά κυρίως ειλικρινούς διαλόγου μεταξύ του Υπουργού, του Υπουργείου και των εργαζομένων και βεβαίως των εκπροσώπων των εργαζομένων. 

Πρέπει με ειλικρίνεια να πούμε πως οι εργαζόμενοι ζήτησαν αρκετά πράγματα, ίσως περισσότερα από αυτά που πήραν. Πρέπει, όμως, να γνωρίζουν, πρέπει να είναι βέβαιοι, πως η πολιτεία, το Υπουργείο, ο Υπουργός τους έδωσε όσα μπορούσε να τους δώσει. 

Πιστεύω πως πέτυχαν μια ικανοποιητική επίλυση των προβλημάτων που τους απασχολούν. 

Κύριε Πρόεδρε, είμαι ο πρώτος εισηγητής και σεβόμενος το χρόνο δεδομένου ότι έχει ορισθεί ότι στις 16.00' θα τελειώσει η συζητηση και επί των άρθρων, τελειώνω εδώ, ζητώντας απο τους συναδέλφους να αναθεωρήσουν τη στάση και την άποψή τους και να υπερψηφίσουν το νομοσχέδιο, μετά μάλιστα τις τροπολογίες που απεδέχθη ο κύριος Υπουργός. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, αναφέρομαι κατ' αρχήν στο άρθρο πρώτο και στη δεύτερη παράγραφο. Προκύπτει ένα πρόβλημα από την ασάφεια της έννοιας της ανώνυμης εταιρείας κοινής ωφελείας. Αυτό έστω και τώρα πρέπει να διευκρινισθεί. Διότι ακόμα και στον ΟΤΕ σήμερα δεν είναι σαφές αν επιδιώκεται η μεγιστοποίηση του κέρδους ή κάποιου άλλου κριτηρίου. 

Η τιμολογιακή πολιτική δεν είναι απλώς κάτι το οποίο καθορίζεται στο κενό. Υπάρχουν υποδείγματα -όσοι ξέρουν οικονομικά το καταλαβαίνουν- πώς προκύπτει η σωστή ορθολογική τιμολογιακή πολιτική, βάσει ενός προτύπου που επιδιώκει να εξυπηρετήσει την επιχείρηση. Εάν υπάρχει π.χ. μεγιστοποίηση του κέρδους ως πρότυπο συμπεριφοράς, άλλη θα είναι η τιμολογιακή πολιτική. Αν η τιμολογιακή πολιτική είναι για την εξυπηρέτηση της κοινωνικής ωφέλειας, αυτή θα είναι διαφορετική και μάλιστα τότε θα πρέπει να ορίσουμε τι εστί κοινωνική ωφέλεια. 

Συνεπώς αυτό που έχουμε σήμερα θα οδηγήσει σε περισσότερα προβλήματα, τα οποία επισημάναμε σε ό,τι αφορά το γενικότερο θέμα της σύγχυσης στόχων και πολιτικών. 

'Ερχομαι τώρα στην περίπτωση του διοικητικού συμβουλίου. Το πρώτο πράγμα που είναι αποτέλεσμα πάλι της απαίτησης για εν λευκώ εξουσιοδότηση, είναι η αρμοδιότητα που του δίνεται στην παράγραφο ιδ' του άρθρου 12 του καταστατικού να αποφασίζει για την εκποίηση περιουσιακών στοιχείων. Δηλαδή αυτό που είπαμε και για τη ζώνη του Περάματος αλλά και οτιδήποτε άλλο εν λευκώ μπορεί να το πουλά. 

Σ' αυτό θα πρέπει να μπουν περιορισμοί. Εμείς είμαστε αντίθετοι σ' αυτήν την περίπτωση, βάσει του υποδείγματος που σας προτείναμε, με σαφή διαχωρισμό της κυριότητας των περιουσιακών στοιχείων, από τη χρήση των περιουσιακών στοιχείων. 

'Ερχομαι τώρα στη σύνθεση του διοικητικού συμβουλίου. Θα επαναλάβω όσα είπα εγώ και οι συνάδελφοί μου ότι θα πρέπει οπωσδήποτε να εκπροσωπείται και η Νομαρχιακή Αυτοδιοίκηση σ' αυτό το συμβούλιο για τους λόγους που αναφέραμε. 

Βέβαια όσα σας λέμε για τον ΟΛΠ ισχύουν και για τον ΟΛΘ και δεν τα επαναλαμβάνω για να μη σας κουράσω. 

Υπάρχει το σοβαρό θέμα που ανέφερα σε σχέση με την λογιστική απεικόνιση του τι θα προκύψει από τη μετατροπή. 

Το σχέδιο νόμου λέγει ότι θα δημιουργηθεί μια νέα εταιρεία εκ μετατροπής -χάνεται δηλαδή το παλιό νομικό πρόσωπο- η οποία θα έχει μετοχικό κεφάλαιο εκατό εκατομμύρια (1.000.000). Και έρχεται μία τροπολογία η οποία λέγει ότι θα γίνουν και κάποιες λογιστικές κινήσεις, γιατί αυτή η καταβολή θα είναι εικονική. 

Αρχικά σας είχα επισημάνει ότι υπάρχει πρόβλημα, γιατί εφόσον υπάρχει η καταβολή μετοχικού κεφαλαίου, θα έπρεπε να βρεθούν και οι πόροι των εκατό εκατομμυρίων (100.000.000) σε κάθε περίπτωση. 

Επίσης πρέπει να υπάρχει και αντίστοιχη εγγραφή στο ενεργητικό και θα είναι η περιουσία που αντιστοιχεί στα εκατό εκατομμύρια (100.000.000). Θα είναι ταμείο, θα είναι αποθέματα; Τι θα είναι; Τώρα έρχεται μία νέα ρύθμιση που είναι ακόμη πιο θολή. 

Αυτό που πρέπει να συμβεί πρώτα από όλα και για λόγους διαφάνειας και για λόγους αποφυγής συγκάλυψης τυχόν σφαλμάτων, να το πω κομψά, της μέχρι σήμερα διαχείρισης, όπως γίνεται σε κάθε εταιρεία, είναι η κατάρτιση του ισολογισμού και των αποτελεσμάτων χρήσεως του οργανισμού που πρόκειται να μετατραπεί. Αυτά μεταφέρονται στη νέα εταιρεία με την υπάρχουσα βέβαια κατάσταση, όσον αφορά την απεικόνιση της περιουσίας. 

Μετά, εφόσον θα κάνετε -και έχετε αργήσει να το κάνετε- απογραφή, τότε οι υπεραξίες που θα προκύψουν θα εμφανιστούν στο ενεργητικό ως νέες αξίες του ενεργητικού των παγίων κυρίως και στο παθητικό θα εμφανισθούν ως ειδικά αποθεματικά από την υπεραξία που θα προκύψει. Κατ' αυτόν τον τρόπο θα είναι φανερό το τι θα παραλαμβάνει ο νέος οργανισμός, η νέα εταιρεία και τι παραδίδει η παλαιά εταιρεία. Και αυτό προϋποθέτει ότι πριν από την παραλαβή και παράδοση θα έχει ολοκληρωθεί, όχι μόνον η εκτίμηση της περιουσίας, αλλά ο λογιστικός έλεγχος από τους ελεγκτές της υπάρχουσας κατάστασης. 'Αλλο η απογραφή και η νέα εκτίμηση της περιουσίας και άλλο ο λογιστικός έλεγχος της υπάρχουσας κατάστασης, εάν έγιναν σωστές εγγραφές κ.ο.κ. 

Ούτως ή άλλως οι οργανισμοί έχουν υποχρέωση βάσει του ισχύοντος ν. 2414 να κάνουν αυτά τα πράγματα. Γιατί δεν τα κάνατε; Και αν τα έχετε κάνει, τι το απλούστερο να τα εμφανίσετε και να γινει μια απλή μεταβίβαση αυτών των λογιστικών καταστάσεων. 

Συνεπώς εδώ είμαστε γενικά αντίθετοι προς αυτήν τη ρύθμιση, διότι μπορεί δυνητικά να αποτελεί ένα συγχωροχάρτι, να δίνει μια γενική άφεση αμαρτιών σε οτιδήποτε έχει γίνει και αποτελεί σφάλμα ή παρατυπίες είτε λογιστικές είτε διαχειριστικές. 

'Ερχομαι τώρα στο θέμα του στρατηγικού και επιχειρησιακού σχεδίου. Και ερωτώ: Βάσει του ν.2414 οι οργανισμοί είχαν υποχρέωση κατάρτισης αυτών των σχεδίων. Δεν έχει γίνει τίποτα; Και αν έχουν γίνει, πώς θα δέσουν αυτά που έχουν εκπονηθεί μέχρι τώρα με τα νέα σχέδια; Και σας ανέφερα χθες και δεν απαντήσατε για τις προηγούμενες μελέτες. 

'Αλλη παρατηρήση που θέλω να κάνω αφορά στους εργαζόμενους. Υπάρχει ένα θέμα, το οποίο έχουν θέσει και οι συνάδελφοι εκ Θεσσαλονίκης, άνισης μεταχείρισης των εργαζομένων στον ΟΛΘ με αυτούς του Πειραιά. Δηλαδή η περίπτωση των εργαζομένων της Θεσσαλονίκης είναι δυσμενέστερη σε σχέση με τις ρυθμίσεις που αφορούν τους εργαζομένους του Πειραιά. Και αναφέρομαι εδώ στο άρθρο 16, παράγραφος 2, εδάφιο 5, όσον αφορά την κατάσταση των υπαλλήλων του ΟΛΘ σε σχέση με τη μεταφορά τους στο ΕΤΕΑΜ-ΙΚΑ, για την επικουρική ασφάλιση, όπου σήμερα οι κρατήσεις, που είναι ανταποδοτικές, είναι 25% και όταν θα μεταφερθούν θα έχουν ωφέλεια 20%. Εδώ πρέπει να υπάρξει μία ρύθμιση. Είτε η επιβάρυνση θα είναι αντίστοιχη με την ωφέλεια είτε η ωφέλεια θα πρέπει να είναι αντίστοιχη με τη ρύθμιση και εν πάση περιπτώσει, να βρεθούν στο ίδιο επίπεδο, όπως πρέπει να γίνει και για τους εργαζόμενους του Πειραιά. 

Επίσης θα πρέπει να διευκρινιστεί στο άρθρο 17, παράγραφος 3, σχετικά με την ασφάλιση ασθενείας ότι μέχρι τη δημοσίευση του παρόντος μόνιμοι υπάλληλοι και συνταξιούχοι του ΟΛΘ υπάγονται στην υγειονομική περίθαλψη των ασφαλισμένων του δημοσίου, όπου θα εφαρμόζονται οι διατάξεις που ισχύουν για την υγειονομική περίθαλψη των δημοσίων υπαλλήλων. Αντίστοιχα δηλαδή ό,τι είχε γίνει και για τον ΟΛΠ. 

Υπάρχει και μία άλλη ρύθμιση που αφορά τροπολογία, αλλά θα επανέλθω αργότερα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, οι παρατηρήσεις μας ξεκινάνε από το πρώτο άρθρο του νομοσχεδίου, από το σημείο που λέει ότι ο ΟΛΠ -και βέβαια το ίδιο συμβαίνει και με τον ΟΛΘ- είναι ανώνυμη εταιρεία κοινής ωφέλειας με σκοπό την εξυπηρέτηση του δημοσίου συμφέροντος, λειτουργεί δε κατά τους κανόνες της ιδιωτικής οικονομίας. 

Πιστεύουμε ότι αυτή εδώ η φράση είναι η γνωστή καραμέλα που έχει υιοθετήσει η Κυβέρνηση για όλες τις δημόσιες επιχειρήσεις και οργανισμούς που έχει φέρει εδώ προς ιδιωτικοποίηση ότι ναι μεν αποσκοπούν στην αύξηση των κερδών της επιχείρησης, αλλά προστατεύουν και το δημόσιο συμφέρον. Είναι γνωστό, κύριε Πρόεδρε, ότι αυτά τα δύο δεν μπορούν να πηγαίνουν μαζί. 'Η το ένα θα συμβαίνει ή το άλλο. Κατά την άποψή μας υποκριτικά μπαίνει σε αυτό το σημείο η θέση ότι μπορούν αυτές οι νέες επιχειρήσεις να εξυπηρετούν και το δημόσιο συμφέρον. 

Πολύ αναλυτικά νομίζω σταθήκαμε στην επί της αρχής συζήτηση, δεν χρειάζεται να σταθώ περισσότερο. 

Κατά την άποψή μας, με το δεύτερο άρθρο νομιμοποιούνται οι παρανομίες που έχουν γίνει με τις επιχωματώσεις, αλλά και αυτές που επέρχονται να γίνουν, αφού με μία απλή υπογραφή του Υπουργού Οικονομικών, χωρίς καν μελέτες, χωρίς τίποτα, μπορεί να δίνεται η άδεια. 

Επίσης διασφαλίζεται μέσα από το δεύτερο άρθρο η συνέχεια της εγκληματικής λειτουργίας του λατομείου της Τούρλας στη Σαλαμίνα. 

Στο άρθρο τρίτο, στο οποίο ορίζονται τα καταστατικά βλέπουμε ότι υπάρχει διεύρυνση των σκοπών των οργανισμών. 'Οπως φαίνεται μπορούν οι οργανισμοί λιμένος να αναλαμβάνουν δραστηριότητες που έχουν να κάνουν και με τη δημιουργία ξενοδοχείων, με τον τουρισμό, με τον πολιτισμό. 'Οπως αναλύσαμε στην επί της αρχής συζήτηση, πιστεύουμε ότι με τη διεύρυνση του σκοπού δίνεται η δυνατότητα πλέον στους ιδιώτες με τις διάφορες θυγατρικές να λυμαίνονται τα έργα και εν όψει της Ολυμπιάδας του 2000. Και βέβαια σε αυτό το άρθρο είναι και η πεμπτουσία αν θέλετε των θεσμικών αλλαγών που επιδιώκει το νομοσχέδιο αυτό. Η δημιουργία ακριβώς αυτών των θυγατρικών, με τις οποίες θα παραχωρούνται οι λειτουργίες του λιμανιού, ανεξέλεγκτα κιόλας στους ιδιώτες. 

Το έκτο άρθρο του καταστατικού έχουμε την παγκόσμια, κατά την άποψή μας, πρωτοτυπία της Κυβέρνησης να εισάγει τα λιμάνια του Πειραιά και της Θεσσαλονίκης στο Χρηματιστήριο. Και βέβαια επειδή πολύ συζητήθηκε εδώ ότι το δημόσιο κρατά το 51% του αρχικού οργανισμού, του "ΟΛΠ Α.Ε." και του "ΟΛΘ Α.Ε.", θα θέλαμε να πούμε ότι τελικά το ζήτημα δεν είναι εκεί στο ποιος έχει το 51%, αλλά στο ποιος στο τέλος-τέλος θα εκμεταλλεύεται το λιμάνι. Και εμείς πιστεύουμε ότι αυτοί που θα εκμεταλλεύονται το λιμάνι θα είναι ιδιώτες, οι οποίοι αντί πινακίου φακής θα εκμεταλλεύονται και την υποδομή του δημοσίου. 

Θα ήθελα να σταθώ λίγο, κύριε Πρόεδρε, στα ζητήματα που αφορούν στους εργαζόμενους. Εμείς πιστεύουμε -και αυτό κατά τη γνώμη μας πιστεύουν και οι ίδιοι οι εργαζόμενοι, το έχουν εκφράσει με τις θέσεις τους- ότι με το νομοσχέδιο αυτό καμία διασφάλιση δεν τους παρέχεται. Κατ'αρχήν αίρεται η νομιμότητα των δημοσίων υπαλλήλων, αυτή που είναι συνταγματικά κατοχυρωμένη με το άρθρο 103 του Συντάγματος. Είναι μονιμότητα διά νόμου, η οποία οποιαδήποτε στιγμή -και δυστυχώς η Κυβέρνηση με τέτοιους αιφνιδιασμούς μας έχει συνηθίσει- μπορεί να αρθεί. Από την άλλη μεριά βλέπουμε μια ιδιαίτερη ευκολία από πλευράς της Κυβέρνησης, αλλαγών σε ζητήματα που οι εργαζόμενοι ζητούν. 

Εμείς πιστεύουμε ότι δεν είναι τυχαίο αυτό το πράγμα. Γνωρίζει πολύ καλά η Κυβέρνηση ότι τίποτε από αυτά που λέγονται και γράφονται στα επόμενα άρθρα του νομοσχεδίου, δεν είναι κατοχυρωμένα και ως προς τη νομιμότητά τους και ως προς τις αποδοχές τους και ως προς τις θέσεις εργασίας τους. 

Υπάρχει βέβαια, ένα πολύ μεγάλο ζήτημα με τους μελλοντικούς εργαζόμενους στους "Ο.Λ.Π. Α.Ε." και "Ο.Λ.Θ. Α.Ε", οι οποίοι θα λειτουργούν πλήρως κάτω από σχέσεις ιδιωτικού δικαίου. Το ίδιο, όμως, θα ισχύει και για τους ήδη εργαζόμενους στους δύο οργανισμούς. 

Το ζήτημα της συγχώνευσης των κλάδων αρωγής δεν αφορά, όπως είπε ο κ. Τζωάννος, μόνο τους εργαζόμενους στον Ο.Λ.Θ., αφορά και τους εργαζόμενους στον Ο.Λ.Π. Είναι επικουρικά ταμεία, είναι ανταποδοτικά. Οι εργαζόμενοι μέχρι στιγμής απολάμβαναν το 27%, τώρα θα περάσουν στο Ι.Κ.Α. Περνάνε και οι εισφορές στο Ι.Κ.Α., όμως το Ι.Κ.Α. θα δίνει το 20% της σύνταξής τους και το υπόλοιπο 7% θα πρέπει να ρυθμιστεί να δοθεί στους εργαζόμενους ή να δοθούν πίσω οι εισφορές, τις οποίες μέχρι σήμερα έχουν δώσει. 

ΙΩΑΝΝΗΣ ΤΖΩΑΝΝΟΣ: Αυτό είπα κι εγώ. 

ΜΑΡΙΑ ΜΠΟΣΚΟΥ: Και στους δύο οργανισμούς όμως, όχι μόνο στης Θεσσαλονίκης. 

ΙΩΑΝΝΗΣ ΤΖΩΑΝΝΟΣ: Να είναι ισότιμη η αντιμετώπιση. 

ΜΑΡΙΑ ΜΠΟΣΚΟΥ: Επίσης η ασφάλιση για την ιατροφαρμακευτική περίθαλψη θα πρέπει και για τους εργαζόμενους στη Θεσσαλονίκη να είναι στο δημόσιο. 'Ομως επαναλαμβάνω όλες αυτές οι ρυθμίσεις βρίσκονται "στον αέρα" με τους νέους γενικούς κανονισμούς, με τα νέα οργανογράμματα, με τις θυγατρικές εταιρείες που θα δημιουργηθούν. 

Θα τελειώσω, κύριε Πρόεδρε, με το εξής ζήτημα. Στο δέκατο όγδοο άρθρο του νομοσχεδίου η Κυβέρνηση μας λέει ότι το Ι.Κ.Α. και το Ι.Κ.Α. ΕΤΕΑΜ από την εφαρμογή των διατάξεων στο άρθρο δέκατο τέταρτο και δέκατο έκτο του νομοσχεδίου θα επιβαρυνθούν, ακριβώς γιατί μέχρι τώρα η ασφάλιση των εργαζομένων στους οργανισμούς γινόταν από τον ίδιο τον προϋπολογισμό των νομικών προσώπων δημοσίου δικαίου. 

Τώρα θα έχουμε επιβάρυνση του κρατικού προϋπολογισμού με εκατό δισεκατομμύρια (100.000.000.000) τουλάχιστον από αυτήν τη μεταφορά των εργαζομένων στο Ι.Κ.Α. και στο Ι.Κ.Α. ΕΤΕΑΜ και μάλιστα, μέχρι του σημείου που θα ξεκινήσει η μετοχοποίηση των οργανισμών, έτσι ώστε τα έξοδα αυτά να καλύπτονται από τη μετοχοποίησή τους. Δηλαδή θα σπρώχνουν οι οργανισμοί, το Ι.Κ.Α. και οι εργαζόμενοι για να πάρουν τις συντάξεις τους και τις εξαγορές τους, προς τη μετοχοποίηση του οργανισμού, ώστε να λυθεί το πρόβλημά τους. 

Εμείς θεωρούμε απαράδεκτη αυτήν τη διάταξη και βεβαίως, θα την καταψηφίσουμε, όπως θα καταψηφίσουμε και όλα τα άρθρα του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, με το νομοσχέδιο αυτό πραγματικά "είναι στον αέρα" και οι εργαζόμενοι και γίνεται συρρίκνωση των οικονομικών εργασιών στον Πειραιά. 'Ο,τι προτάσεις και να κάνει κανείς, νομίζω ότι δεν θα μπορεί να διορθώσει τίποτε. Δηλαδή είναι το μοναδικό νομοσχέδιο που όποια πρόταση και να κάνει κανείς δεν έχει κάποιο χαρακτήρα συμπληρωματικό. 

Εμείς, θα επισημάνουμε κάποια πράγματα και καλούμε τον Υπουργό να τα ξανασκεφθεί. Στο πρώτο άρθρο ο "Ο.Λ.Π. Α.Ε." και ο "Ο.Λ.Θ. Α.Ε." επιμένουμε ότι δεν μπορούν να γίνουν εταιρείες Α.Ε. Διαχειρίζονται δημόσια αγαθά. Πρέπει να υπενθυμίσουμε στον Υπουργό και στην Κυβέρνηση ότι ο κάθε χρήστης πρέπει να έχει ίση πρόσβαση και ο κάθε εργαζόμενος πρέπει να διατηρήσει τα εργασιακά του δικαιώματα, να διατηρήσει την αξιοπρέπεια για μία δουλειά, που είναι αναφαίρετο δικαίωμά του. 

Αυτό το νομοσχέδιο που έρχεται εδώ, διαλύει τις εργασιακές σχέσεις και δημιουργεί σοβαρά κοινωνικά προβλήματα στην πόλη του Πειραιά. 

Στο άρθρο δεύτερο, παράγραφος 3, ο κύριος Υπουργός βγάζει από τη μέση την Τοπική και Νομαρχιακή Αυτοδιοίκηση και νομιμοποιεί ό,τι καταπατήσεις έχουν γίνει στην περιοχή του Πειραιά. 

Εμείς ζητάμε, κύριε Υπουργέ, και πρέπει να το κάνετε δεκτό ότι χωρίς τη σύμφωνη γνώμη της Νομαρχιακής και της Τοπικής Αυτοδιοίκησης και χωρίς περιβαλλοντικές μελέτες δεν μπορούν να γίνουν αυτά τα έργα. Το λιμάνι επηρεάζει την καθημερινή μας ζωή και νομίζω πως δεν πρέπει να λειτουργείτε έτσι αυθαίρετα. 

Στο άρθρο 5, είναι γνωστό το θέμα του λατομείου. Είχα κάνει και ερώτηση γι' αυτό το θέμα και η απάντηση ήταν καθαρά γραφειοκρατική, δεν έμπαινε καθόλου επί της ουσίας. Τι θα κάνετε τώρα; Θα το νομιμοποιήσετε; 

Στο άρθρο 6 αναφέρεσθε στους κανονισμούς που εκδίδονται από το διοικητικό συμβούλιο. Εδώ οι εργαζόμενοι πάλι απορρίπτονται, δεν έχουν κανένα λόγο και πρέπει να σας πω ότι αυτό προσκρούει στο Σύνταγμα. Οι εργαζόμενοι έχουν λόγο και εσείς πριν από λίγο είπατε ότι οι εργαζόμενοι έχουν στηρίξει το λιμάνι. Δεν μπορούν λοιπόν να γίνονται κανονισμοί ερήμην των εργαζομένων. 

Ο Συνασπισμός έχει συγκεκριμένη θέση και πρέπει να τη λάβετε υπόψη σας. Οι κανονισμοί πρέπει να καταρτίζονται βάσει των συλλογικών διαπραγματεύσεων των εργαζομένων και της διοίκησης. Σε περίπτωση αποτυχίας να καταφεύγουν στη διαιτησία με το ν. 1876/90, που προσπαθείτε με κάθε τρόπο να τον αποδυναμώσετε. Αυτοί οι κανονισμοί καταλαβαίνετε τι προβλήματα δημιουργούν στους εργαζόμενους. 'Ηδη μια γεύση υπάρχει από τους εργαζόμενους της Ολυμπιακής, του ΟΣΕ, των ΗΛΠΑΠ και της ΕΘΕΛ. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Στο άρθρο 3 είναι πολύ σημαντική για μας η ίδρυση των θυγατρικών εταιρειών. Με την ίδρυσή τους ακυρώνετε τη διάθεση της Κυβέρνησης, που λέει ότι θέλει να κρατήσει για τον εαυτόν της το 51%. 'Ολοι ξέρουμε πως λειτουργεί το λιμάνι και αυτές τις μέρες κατέθεσα δημοσιεύματα -τα έχετε διαβάσει- όπου φαίνεται ποιοι είναι οι διεκδικητές των φιλέτων του λιμανιού. Τα φιλέτα του λιμανιού είναι συγκεκριμένα, όπως η ναυπηγοεπισκευαστική ζώνη Περάματος, υδροδότηση και το εκθεσιακό κέντρο. Με αυτόν τον τρόπο ξεπουλάτε για ένα κομμάτι ψωμί ότι πιο παραγωγικό και προσοδοφόρο στο λιμάνι του Πειραιά. 

Σας καλούμε, λοιπόν, να ορίσετε ποιες θα είναι οι θυγατρικές εταιρείες. Πιστεύω να διαπραγματεύεσθε, κύριοι, το 51% αυτών των εταιρειών, διαφορετικά ακυρώνεται το σύνολο του νομοσχεδίου. 

Τώρα στο άρθρο 6 ο Συνασπισμός πρότεινε -και συνεχίζει να το κάνει- ότι εφόσον δεν θα μπουν στο Δ.Σ., γιατί λόγω αριθμού δεν χωράει η Νομαρχιακή Αυτοδιοίκηση, κάνουμε συγκεκριμένη πρόταση στο ποσοστό του 49% να διατεθούν οι μετοχές στους ΟΤΑ, στη Νομαρχιακή Αυτοδιοίκηση, στο Εργατικό Κέντρο, στις Παραγωγικές Οργανώσεις, βλέπε Επιμελητήριο, όπως Επαγγελματικό, Βιοτεχνικό και Βιομηχανικό. Αυτά δείχνουν ότι ξεπερνάμε τον αριθμό που σεις βρίσκετε ότι προσκρούουν και δείχνετε μία άλλη διάθεση ως προς την τοπική κοινωνία. 

Θα επανέλθω στις αρμοδιότητες του διοικητικού συμβουλίου. Δείχνει πόσο αβασάνιστα θέλετε να ιδρυθεί μία θυγατρική, μία εταιρεία, και με τους όρους που θα καθορίσει το Δ.Σ. χωρίς να υπάρχει ένα πλαίσιο διατήρησης κάποιων προνομίων. 

'Εχουμε κάνει πολλές φορές αυτές τις μέρες το ερώτημα: οι εργαζόμενοι θα έχουν δικαίωμα να πάνε στις θυγατρικές εταιρείες και με ποια δικαιώματα; 

Η ίδρυση θυγατρικών εταιρειών χωρίς το 51% πόσο θα μειώσει αυτό το νόμο; 

Στο άρθρο 14, κύριε Υπουργέ, δεν μπορούμε να καταλάβουμε γιατί η πρόσληψη του διευθύνοντος συμβούλου γίνεται με κοινή απόφαση του Υπουργού Εθνικής Οικονομίας και του Υπουργού Εμπορικής Ναυτιλίας, τη στιγμή που έχουμε ψηφίσει με πρόταση δική σας το ν. 2414/96. Οι νόμοι που έρχονται από τη μεριά της Κυβέρνησης ακυρώνονται με την ίδια της τη συμπεριφορά. 

'Ενα άλλο θέμα που πρέπει να θέσουμε -και για μας είναι σημαντικό- είναι όσον αφορά το άρθρο 12. Λέει: "Αποφασίζει τους αναγκαίους για την εκτέλεση σκοπούς της εταιρείας, κανονισμούς και τιμολόγια". 

Μέχρι τώρα τα τιμολόγια είχαν και τον κοινωνικό χαρακτήρα. Αυτήν τη στιγμή η ιδιωτικοποίηση του λιμανιού φέρνει μόνο τον εμπορικό χαρακτήρα. Καλό, λοιπόν, είναι να σας υπενθυμίσουμε ότι τα λιμάνια Πειραιά και Θεσσαλονίκης έχουν και κοινωνικό χαρακτήρα. 

Πάμε πάλι στους Κανονισμούς Εσωτερικής Οργάνωσης και Λειτουργίας της εταιρείας, στο Γενικό Κανονισμό Προσωπικού. 

Κύριε Υπουργέ, είμαστε κάθετα αντίθετοι με αυτήν την ιστορία! 'Εχετε εγκαινιάσει τους κανονισμούς του προσωπικού χωρίς τη σύμφωνη γνώμη του ίδιου του προσωπικού και οδηγείτε σε περιπέτειες το συνδικαλιστικό κίνημα. Το έχουμε πει επανειλημμένως σε αυτήν εδώ την Αίθουσα ότι οι κανονισμοί, έτσι όπως ψηφίζονται, έτσι όπως έρχονται και έτσι όπως είναι το πιλοτικό πρόγραμμα, προσκρούουν σε άρθρα του Συντάγματος. Δεν μπορείτε, λοιπόν, να κάνετε κανονισμούς χωρίς τη συμμετοχή των συνδικαλιστικών οργάνων των εργαζομένων. 

Υπάρχει και η Διεθνής Σύμβαση Εργασίας, που προστατεύει τους εργαζομένους, υπάρχει και ο ν. 1876/90, που είχε ψηφιστεί επί οικουμενικής κυβέρνησης. Ζητούμε, λοιπόν, σε αυτό το πλαίσιο, στο άρθρο τέταρτο, οι Οργανισμοί Εσωτερικής Οργάνωσης να λειτουργήσουν και να καταρτισθούν σύμφωνα με το ν. 1876 με τις συλλογικές διαπραγματεύσεις μαζί με τους εργαζόμενους, διαφορετικά θα είναι ένας κανονισμός άκυρος, που δεν θα ανταποκρίνεται στην υπάρχουσα κατάσταση και στις υπάρχουσες ανάγκες των εργαζομένων. 

Στο άρθρο 14, οι εργασιακές σχέσεις με την εξέλιξη των εργαζομένων υπόκεινται στις αρμοδιότητες του διευθύνοντος συμβούλου, ο οποίος λαμβάνει όλα τα απαραίτητα μέτρα για την αναβάθμιση και αξιοποίηση του προσωπικού. 

Πιστεύουμε ότι και αυτό εδώ είναι απαράδεκτο. Είναι αναγκαία και η παρέμβαση του συνδικαλιστικού κινήματος και η γνώμη των εργαζομένων. 

Στο άρθρο 12 στις εξουσίες του διευθύνοντος συμβούλου το διοικητικό συμβούλιο διαμορφώνει τη στρατηγική της εταιρείας σε σχέση με τον ανταγωνισμό, αποφασίζει για την εκποίηση περιουσιακών στοιχείων και την άσκηση αγορών. 

Υπάρχει ένα σοβαρό θέμα, κύριε Υπουργέ, που δεν το χειρίζεστε σωστά. Και με αυτό το άρθρο δεν αντιμετωπίζεται ο κίνδυνος, μέχρι να ολοκληρωθεί η αποτίμηση της κινητής και ακίνητης περιουσίας του Ο.Λ.Π., να μην μπορεί να μεταβιβασθεί με οποιονδήποτε τρόπο κανένα από τα δικαιώματα χρήσης και εκμετάλλευσης της κινητής και ακίνητης περιουσίας. Εσείς με ελαφρά τη καρδία προχωρείτε και δίνετε αυτές τις αρμοδιότητες, χωρίς να υπάρχει καμία δικλείδα ασφαλείας! 

Τελειώνοντας, επιμένουμε ότι δεν έχει ξεκαθαριστεί μέχρι τώρα ποιος θα έχει το μάνατζμεντ της εταιρείας και των θυγατρικών και πουθενά σε αυτό το νομοσχέδιο δεν διασφαλίζεται η αποκλειστική εκμετάλλευση του Ο.Λ.Π. και του Ο.Λ.Θ., των Λιμένων Πειραιώς και Θεσσαλονίκης. 

Θέλω να πω ότι σίγουρα για τους εργαζόμενους ξεκινά μια περιπέτεια και θα πρέπει να είναι έτοιμοι να υπερασπιστούν τον εαυτό τους και το πιο απλό πράγμα, το δικαίωμα στην εργασία! 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής 'Αμυνας, Εθνικής Οικονομίας και Οικονομικών και Εξωτερικών κατέθεσαν σχέδιο νόμου: "Κύρωση του Πρωτοκόλλου βοήθειας και συνεργασίας των Ενόπλων Δυνάμεων μεταξύ του Υπουργείου 'Αμυνας της Δημοκρατίας της Αλβανίας και του Υπουργείου Εθνικής 'Αμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο". 

Επίσης οι Υπουργοί Εθνικής 'Αμυνας και Εξωτερικών κατέθεσαν σχέδιο νόμου: "Κύρωση του Πρωτοκόλλου στρατιωτικής συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Αραβικής Δημοκρατίας της Αιγύπτου". 

Παραπέμπονται στην αρμόδια Διαρκή Επιτροπή. 

Ο ειδικός αγορητής του Δημοκρατικού Κοινωνικού Κινήματος κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, στις συζητήσεις επί της αρχής προσπαθήσαμε πράγματι να πείσουμε την Κυβέρνηση, να σταματήσει αυτόν τον ολισθηρό δρόμο των ιδιωτικοποιήσεων επί παντός επιστητού. Βέβαια και μέσα από τα ίδια τα άρθρα που συζητάμε και που περιγράφει ο νόμος στα πρώτα τμήματά του διαφαίνεται ότι τίποτε επί της ουσίας δεν αλλάζει. 'Ετσι, είναι έωλες οι μέχρι σήμερα αναπτυσσόμενες αιτιολογίες από την Κυβέρνηση και μένει σαν μοναδική πια σκέψη όλων ότι αυτό γίνεται στο όνομα της εξοικονόμησης κάποιων εσόδων, για να μπορέσει να καλυφθεί το δημόσιο έλλειμμα, ένα έλλειμμα το οποίο τα τελευταία δέκα χρόνια αναπτύχθηκε και έφθασε από το 60%, που ήταν περίπου το 1988, στο 115%. Αλλά πρέπει να καταλάβει η Κυβέρνηση ότι δεν μπορεί αυτές τις παρεμβάσεις να τις κάνει μόνο με τέτοιες διοικητικές παρεμβάσεις και αποφάσεις. Πρέπει να τις κάνει αλλάζοντας τη γενικότερη φιλοσοφία της, τη γενικότερη οικονομική της πολιτική. 

Βεβαίως μένουν και κάποια στοιχεία, τα οποία δίνουν αμέσως την αίσθηση ότι δεν είναι το τελικό βήμα αλλά είναι το πρώτο βήμα. Η προσπάθεια αυτή φαίνεται μέσα από το ότι δίνεται η δυνατότητα μόνο στο διοικητικό συμβούλιο να δημιουργεί θυγατρικές εταιρείες. Αυτό σημαίνει ότι και τα καλά "φιλέτα" που υπάρχουν και που αποδίδουν και αυτά θα ξεπουληθούν, εφόσον πια περάσουν σε θυγατρικές εταιρείες, που στο μέλλον θα πάρουν τελικά ό,τι το σωστό θα μπορούσε να υπάρχει μέσα στα λιμάνια και του Πειραιά και της Θεσσαλονίκης. 

Αλλά, αυτή η συναίνεση, που επιδίωξε και που νομίζει ότι έχει καταφέρει ακόμη και με τους αντιτιθέμενους υπαλλήλους αλλά και εργαζόμενους στα λιμάνια, είναι φαινομενική. Είναι κάτω από την πίεση που έχει δημουργήσει η σημερινή ανεργία, η σημερινή δυσπραγία. Και αυτό φαίνεται, η ανησυχία εκφράζεται από τους εργαζόμενους όλες τις ημέρες που προηγήθηκαν και στη συζήτηση στην επιτροπή αλλά και στην κατ'άρθρο συζήτηση. 

Κύριε Πρόεδρε, δεν μπορεί κανένας να πείσει τους εργαζόμενους -ή όποιος τους έχει πείσει, παροδικά τους έχει πείσει- ότι διατηρείται η μονιμότητα στις ανώνυμες εταιρείες, όπως θέλει να διαφαίνεται στο άρθρο 12. Υπάρχουν αποφάσεις του Συμβουλίου της Επικρατείας οι οποίες μιλούν γι'αυτό. Δεν είναι πραγματικά διασφαλισμένη, όπως κατά το άρθρο 103 του Συντάγματος, η μονιμότητα των εργαζομένων. Ούτε καν γίνεται επίκληση του ν.2324/95, ο οποίος τουλάχιστον έδινε κάποια στοιχεία μονιμότητας και οικειοθελούς μετάταξης. Εδώ μιλάμε για τις μετατάξεις και ενώ μέσα αρχικά το νομοσχέδιο έδινε τη δυνατότητα για δύο χρόνια στον εργαζόμενο να ζητήσει τη μετάταξη, τώρα τον περιορίζει στον ένα χρόνο, του βάζουν δηλαδή τη θηλιά στο λαιμό. 

Επιπλέον το νομοσχέδιο μιλάει για τις τακτικές μηνιαίες αποδοχές και δεν μιλάει για τις συνολικές αποδοχές που έπαιρναν οι εργαζόμενοι. 'Ετσι ένα κομμάτι των αποδοχών του σήμερα, που ήταν πάλι ελάχιστο και δεν ανταποκρινόταν στις απαιτήσεις της αγοράς, εξανεμίζεται. Την ίδια στιγμή παρεμβαίνει και στο ν.2190/94 με άσχημο τρόπο. Τον διατηρεί μόνο για το εξειδικευμένο προσωπικό στο άρθρο 13, αφήνοντας έτσι όλες τις άλλες προσλήψεις στις αποφάσεις που θα παίρνονται από τα διορισμένα διοικητικά συμβούλια ή από αυτούς οι οποίοι θα μπουν μέσα από τη μετοχοποίηση στα συμβούλια. Δηλαδή, σ'αυτούς οι οποίοι κάθε μέρα θα θέλουν μέσα από το δικό τους έλεγχο να ασκούν και την καθημερινή διαχειριστική δυνατότητα που θα έπρεπε να έχουν. 

Αλλά και στα ασφαλιστικά παρεμβαίνει στο άρθρο 16, στην παράγραφο 2, σ'αυτούς που μέχρι σήμερα τους παρακρατούνταν το 27% του μισθού τους για το επικουρικό. Με τη μεταφορά τους στο ΤΕΑΜ ΙΚΑ, όπου θα είναι 20% τα επιστρεφόμενα των αποδοχών, τους περικόπτει το 7% . Και αυτό είναι κάτι μόνιμο. Πρέπει να πείσετε τους εργαζόμενους, οι οποίοι μέχρι πριν από λίγο αυτό διακήρυτταν. Εμείς έχουμε πεισθεί ότι πράγματι είναι μια αλχημεία. 

Από εκεί και πέρα διατηρεί και μία διαφορετικότητα σε σχέση με τους εργαζόμενους όσον αφορά το ασφαλιστικό μεταξύ αυτών που εργάζονται στο λιμάνι της Θεσσαλονίκης και αυτών που εργάζονται στο λιμάνι του Πειραιά, δηλαδή στους καλούς και στους κακούς. Ενώ δίνει συγκεκριμένες δυνατότητες διατήρησης της δημόσιας ασφάλισης για τους εργαζόμενους στο λιμάνι του Πειραιά, δεν κάνει το ίδιο για τη Θεσσαλονίκη. 

Τους περνάει σε άλλους ασφαλιστικούς τομείς, ενώ θα έπρεπε να έχουν την ίδια μεταχείρηση. Θα πρέπει εν τοιαύτη περιπτώσει το δικαίωμα των μετατάξεων, που θα προκύψει από την ανάγκη των εργαζομένων, όταν διαπιστώσουν ότι θα είναι εντελώς διαφορετικά τα πράγματα μετά την είσοδο του ιδιώτη, ο οποίος θα έχει σαν μοναδική λογική, σκοπό και στόχο το κέρδος, να διατηρηθεί με τη δυνατότητα που δίνει ο ν. 2324 για την οικειοθελή μετάταξη. 

Γιατί αν σήμερα έχουν τσιμπήσει οι εργαζόμενοι και δεν έχουν καταλάβει το γενικότερο πνεύμα και τη γενικότερη φιλοσοφία της Κυβέρνησης, αλλά και των κυβερνήσεων τα τελευταία χρόνια, θα το καταλάβει στην πράξη. 

Γιατί εμείς εδώ μέσα διαπιστώνουμε σε κάθε περίπτωση εργαζόμενους οι οποίοι σε πρώτη φάση έχουν πεισθεί και όταν διαπιστώνουν στην υλοποίηση του νόμου τις αντιθέσεις και τις πραγματικές προθέσεις της Κυβέρνησης, έρχονται εδώ και παρακαλούν για τροπολογίες. Τότε όμως θα είναι αργά, γιατί θα υπάρχει ένα γενικότερο κύμα διαμαρτυρίας εργαζομένων και όχι μόνο στις παρεμβάσεις που γίνονται στους συγκεκριμένους οργανισμούς που ξεπουλιούνται, αλλά στο γενικότερο εργασιακό χώρο, είτε αυτό αφορά τους εργαζόμενους είτε τους δημόσιους υπάλληλους στη χώρα μας, οι οποίοι έχουν μπει στο στόχαστρο των κυβερνήσεων των τελευταίων χρόνων. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Προκλήθηκα, κύριε Πρόεδρε, από τον Κοινοβουλευτικό Εκπρόσωπο του ΠΑ.ΣΟ.Κ., που εξήρε τις σημαντικές προσπάθειες και τη σοβαρότητα με την οποία το Υπουργείο Ναυτιλίας και ο Υπουργός Ναυτιλίας αντιμετώπισε τη σύνταξη αυτού του νομοσχεδίου. 

Προκλήθηκα ακόμη περισσότερο με την τροπολογία που κατετέθη για το άρθρο έβδομο, και από το ότι αυτή η τροπολογία υπογράφεται από Υπουργούς χωρίς τη συμμετοχή του Υπουργού ΠΕΧΩΔΕ. 

Αγνοείτε πλήρως, κύριε Υπουργέ Ναυτιλίας, ότι και ο τόπος, ο χώρος που ανήκει στον Ο.Λ.Π. και στον Ο.Λ.Θ. ανήκει στη διαχείριση που καθορίζει ο ν. 1515, ο Οργανισμός της Αθήνας δηλαδή και ο ν. 1561, νόμο που υπέγραψε πρώτος ο κ.Τσοχατζόπουλος, ως Υπουργός Προεδρίας το 1985, που εποπτεύει ο Υπουργός ΠΕΧΩΔΕ. Δηλαδή, δεν είναι δυνατόν να δίδετε αρμοδιότητες υλοποίησης έργων χωρίς να συμμετέχει ο Υπουργός ΠΕΧΩΔΕ, μετά από εισήγηση της εκτελεστικής επιτροπής του Οργανισμού της Αθήνας και του Οργανισμού Θεσσαλονίκης. 

'Ο,τι αποφάσεις παίρνονται σε αυτήν τη Βουλή τον τελευταίο χρόνο και το 1998 και το 1999, όλοι οι νόμοι της κ. Παπανδρέου, ο νόμος που ψηφίστηκε προχθές για την τροποποίηση της λειτουργίας και τις δύο νέες εταιρείες της Διεθνούς 'Εκθεσης Θεσσαλονίκης, δεν έχουν καμία αναφορά στις χωροταξικές υποχρεώσεις που υπαγορεύονται από τα ρυθμιστικά της ευρύτερης περιοχής της Θεσσαλονίκης και της Αθήνας. 

Εδώ λοιπόν, σε αυτήν την τροπολογία, αν θέλετε να περάσει, σας συμβουλεύω να συνυπογράψει ο Υπουργός ΠΕΧΩΔΕ και να προσθέσετε κάτι που δέχονται οι σύμβουλοί σας, με τους οποίους μίλησα. 

Στο άρθρο έβδομο, στην τροπολογία που καταθέτετε, προστίθεται παράγραφος 7, ως ακολούθως: "Τα σχετικά με τη χρήση, αξιοποίηση και εκμετάλλευση για πολιτιστικούς λόγους ή άλλους συναφείς σκοπούς των αποθηκών του πρώτου προβλήτα του Λιμένος Θεσσαλονίκης, που έχουν διαμορφωθεί σε πολιτιστικά κτίρια... κλπ., ρυθμίζονται με κοινή απόφαση των Υπουργών Εμπορικής Ναυτιλίας και Πολιτισμού". Ε, εσείς δεν έχετε δικαίωμα από τίποτα να κάνετε χωροταξική πολιτική. Εδώ θα πρέπει λοιπόν να προστεθεί: "Με κοινή απόφαση των Υπουργών Εμπορικής Ναυτιλίας και Πολιτισμού και ΥΠΕΧΩΔΕ, μετά από γνώμη της εκτελεστικής επιτροπής του Οργανισμού της Θεσσαλονίκης και στα αντίστοιχα άρθρα του Οργανισμού της Αθήνας". 

Κάποτε η πολιτεία, μη μπορούσα να κάνει τίποτα περισσότερο για να βρεθεί ένας συντονιστικος φορέας μεταξύ των συναρμοδιοτήτων και του διοικητικού μπάχαλου που υπάρχει στην περιφέρεια Αττικής και στο Νομό Θεσσαλονίκης, νομοθέτησε πολύ σωστά δύο νόμους, ώστε να υπάρχει αυτό το χωροταξικό συντονιστικό όργανο. 

Και χωροταξία δεν είναι η επί χάρτου λειτουργία μόνο κτιρίων, δρόμων και υποδομών. Είναι κοινωνική διαδικασία, είναι αναπτυξιακή διαδικασία. Δηλαδή, δεν είναι δυνατόν να αποφασίζετε εσείς να δώσετε βιομηχανικές χρήσεις ή πολιτιστικές χρήσεις. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Τι εννοείτε; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, το λέει η τροπολογία σας, το λέει ο νόμος σας. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Για ποια τροπολογία μιλάτε; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Για το άρθρο 7... 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Για τη Θεσσαλονίκη μιλάμε; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ναι, για τη Θεσσαλονίκη μιλάω, αλλά και για τα έργα της Αθήνας. Δεν αναφέρεσθε στην ανάγκη τροποποίησης του ρυθμιστικού της Αθήνας. 

Εδώ θα ήθελα να σας κάνω μία επιπλέον ερώτηση. Η πολιτεία και η Ευρωπαϊκή 'Ενωση πληρώνει τα τελευταία πέντε χρόνια τρεις εκπληκτικές μελέτες, με κυρίαρχη -κατά τη φτωχή μου άποψη- τη μελέτη του Διαμαντόπουλου για όλον τον Πειραιά, για την ακτή του Πειραιά και για την περιοχή των εγκαταστάσεων του ΟΛΠ. Δεν θα πρέπει τις κατευθύνσεις αυτής της μελέτης κάποτε εδώ μέσα να τις λάβουμε υπόψη μας; 

Ο κάθε Υπουργός, που έχει ευθύνη για κάποιες λειτουργίες που χωροθετούνται σε κάποιο σημείο του Πειραιά ή της Αθήνας ή της Θεσσαλονίκης ή της Λάρισας, αποφασίζει μόνος του, χωρίς να αντιδρά το ΥΠΕΧΩΔΕ. Η Υπουργός κ. Παπανδρέου μονίμως σ' αυτήν την Αίθουσα κάνει τον περιβαλλοντολόγο, το χωροτάκτη, ό,τι θέλει κάνει. 'Ολα αυτά είναι παράνομα, γιατί αυτός ο νόμος δεν έχει τροποποιηθεί από το 1985 και ευτυχώς που δεν έχει τροποποιηθεί. 

Σας παρακαλώ, λοιπόν, να το συμπληρώσετε αυτό και νομίζω ότι τουλάχιστον για όσους ψηφίσουν αυτόν το νόμο -εμείς δεν ψηφίζουμε αυτόν το νόμο, εγώ δεν τον ψηφίζω- έτσι θα έχει μία σοβαρότητα νομοτεχνική. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, θα σας παρακαλέσω να είμαστε ακριβείς στο χρόνο μας, γιατί υπάρχει μία ομόφωνη απόφαση από χθες, την οποία όλοι πρέπει να τηρήσουμε και θα την τηρήσουμε φυσικά. 

Ο κ. Καψής έχει το λόγο. 

ΓΙΑΝΝΗΣ ΚΑΨΗΣ: Κύριε Πρόεδρε, σέβομαι και το χρόνο και τις αποφάσεις, αλλά εδώ ακούμε τους εκπροσώπους να επαναλαμβάνουν μονίμως, όπως συμβαίνει σε όλες τις συζητήσεις, το παραμύθι τους και δεν μπορούμε να μπούμε στην ουσία. 

Κύριε Υπουργέ, επί τροχάδην θα ήθελα να σας πω -και θα παρακαλούσα να με διακόψετε, αν έχετε πάρει ήδη αποφάσεις- ότι είμαι υποχρεωμένος να συμφωνήσω με την παρατήρηση του συναδέλφου κ. Γεωργακόπουλου, όσον αφορά την ίδρυση λατομείου αδρανών υλικών. Γνωρίζω πολύ καλά τι έχει υποφέρει ο ΟΛΠ από την υπόθεση αυτή. Ξέρω τις περιπέτειες στις οποίες αναφέρθηκε η συνάδελφος του Συνασπισμού, ξέρω τα πάντα και ξέρω και την ανάγκη που έχει ο Οργανισμός να έχει φτηνό και σε μικρή απόσταση λατομείο αδρανών υλικών. 

Αλλά αυτή η παράγραφος σε συνδυασμό με τις προβλέψεις περί μετοχοποιήσεων κλπ. εμένα τουλάχιστον -και δεν αποτελεί υπαινιγμό κατά του Υπουργείου σας επ' ουδενί- μου δίνουν την εντύπωση ότι θα μπορούσα από τώρα να πω το όνομα, τη διεύθυνση και το τηλέφωνο αυτού που θα ανελάμβανε την εταιρεία της λατόμευσης. 

Η δεύτερη παρατήρησή μου αφορά την τροπολογία που κατέθεσε η κ. Μπακογιάννη, δηλαδή την αναδιατύπωση για το Πέραμα, η οποία με βρίσκει σύμφωνο. Αν μπορείτε σας παρακαλώ να τη διευρύνετε λίγο, ώστε να αναλάβει το Υπουργείο, ο ΟΛΠ, το συντονισμό όλων των διοικητικών λειτουργιών, διότι συμβαίνει κάτι, που ίσως να μην το γνωρίζετε σήμερα και αυτό είναι μία από τις αιτίες της κακοδαιμονίας της ζώνης. 

Σε βάθος ογδόντα μέτρων από την ακτή έχει αρμοδιότητα το Υπουργείο Εμπορικής Ναυτιλίας και ο ΟΛΠ σήμερα. Από τα εκατό μέτρα και μετά έχει αρμοδιότητα το ΥΠΕΧΩΔΕ. Βέβαια είναι λίγο παρανοϊκό, αν για ένα κτίριο ή μια εγκατάσταση χρειάζονται δύο Υπουργεία και δύο οργανισμοί να συμφωνήσουν. 

Υπάρχει όμως και το χειρότερο: 'Οτι μεταξύ ογδόντα και εκατό μέτρων υπάρχει μία νεκρή ζώνη, στην οποία ουδείς έχει αρμοδιότητα. Το μόνο που κάνει το γραφείο του ΥΠΕΧΩΔΕ Πειραιά είναι να λέει ότι "απαγορεύω, αλλά δεν έχω δικαίωμα να δώσω άδεια". Πολλές από τις μικροεπιχειρήσεις της ζώνης μαραζώνουν, γιατί δεν μπορούν να υπερβούν αυτό το εμπόδιο. Ας τα συντονίσει κάποιος, τέλος πάντων. 

'Οσον αφορά την εκπροσώπηση των δήμων, η σκέψη μου δεν ήταν να μετάσχουν όλοι οι δήμαρχοι. Προς Θεού! Ούτε θα το ήθελα. 'Αλλη δουλειά έχουν οι δήμαρχοι. Η εκπροσώπηση όμως, κατά το υπόδειγμα των διαδημοτικών επιχειρήσεων, πρέπει να περιλαμβάνει όλους τους παρακτίους δήμους που δέχονται την επιβάρυνση των δραστηριοτήτων του Ο.Λ.Π. 

'Ακουσα το συνάδελφο της Νέας Δημοκρατίας να ασχάλλει και να λέει: "μα, ήδη παίρνουν λεφτά οι δήμοι". 

Ξέρετε, καιρό ήθελα να το πω, θα το πω επιτέλους και δεν αφορά το Υπουργείο. Εάν όμως επιχειρήσετε να πάτε στην Κηφισιά, σε μια στιγμή που υπάρχει μεγάλη κίνηση και θελήσετε να πάτε είτε αριστερά είτε δεξιά, αυτοί οι ευγενείς δήμοι των ευγενών κατοίκων έχουν επιβάλει στην Τροχαία -η οποία δεν υπάγεται στο Υπουργείο Δημόσιας Τάξεως σε αυτούς τους δήμους, αλλά στους δημάρχους- τέτοιες ρυθμίσεις κυκλοφοριακές, ώστε είναι αδύνατον να οχλήσετε τους κατοίκους του Ψυχικού, της Φιλοθέης, του Αμαρουσίου, του Χαλανδρίου, της Κηφισιάς. 

Και όλοι οι δήμοι (Δραπετσώνα, Κερατσίνι, Πέραμα) που δέχονται οχλήσεις από δραστηριότητες που αφορούν ολόκληρο το έθνος, δεν θα έχουν κανένα ανταποδοτικό όφελος; 

Προς Θεού, κύριε Παπαδόγγονα. Λείπει αυτήν τη στιγμή ο κ.Παπαδόγγονας, αλλά ας μη λέει ότι ήδη παίρνουν χρήματα οι δήμοι. Είναι ολίγον τι εξοργιστικό. 

Δεν ξέρω τι έχετε αποφασίσει με τη βασική παρατήρησή μου, την οποία ανέφερα και κατά τη συζήτηση επί της αρχής. 

Θα το επαναλάβω, γιατί το θεωρώ κρίσιμο -μπορεί να κάνω λάθος- ότι όσον αφορά τις σημερινές βασικές λειτουργίες του λιμένος, σε περίπτωση κατά την οποία αυτές ανατεθούν σε θυγατρικές εταιρείες, ο Ο.Λ.Π. -το δημόσιο- πρέπει να έχει το 51% των μετοχών. Δεν αναφέρομαι για μια καντίνα, ένα καφενείο, ένα ξενοδοχείο ή οτιδήποτε άλλο, ούτε καν και τον καθαρισμό του λιμένος. Ας τον έχει ο γνωστός κύριος που τον νέμεται πολλά χρόνια... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Καψή, παρακαλώ, ολοκληρώστε. 

ΓΙΑΝΝΗΣ ΚΑΨΗΣ: 'Ενα λεπτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Να δώσουμε τη δυνατότητα και στους άλλους συναδέλφους ... 

ΓΙΑΝΝΗΣ ΚΑΨΗΣ: Μα, κύριε Πρόεδρε, ο προκάτοχός σας... 

ΠΡΟΕΔΡΕΥΩΝ (Παναγιώτης Ν. Κρητικός): Δεν θα μιλήσουν οι άλλοι. Δεν θα προλάβουν. 

ΓΙΑΝΝΗΣ ΚΑΨΗΣ: Ο προκάτοχός σας στην 'Εδρα έδωσε και προίκα ακόμη... 

ΠΡΟΕΔΡΕΥΩΝ (Παναγιώτης Ν. Κρητικός): Θα πρότεινα περιορισμό και του χρόνου από πέντε λεπτά, για να μιλήσουν όλοι από δύο λεπτά. 

ΓΙΑΝΝΗΣ ΚΑΨΗΣ: Τελειώνω αμέσως. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, πρέπει να κλείσουμε. 

ΓΙΑΝΝΗΣ ΚΑΨΗΣ: Λοιπόν, κύριε Υπουργέ, σας παρακαλώ, κοιτάξτε το και πέστε μας τι θα κάνετε, διότι το θεωρώ πολύ σημαντικό. Λειτουργίες, όπως η ζώνη, ο επιβατικός λιμένας, εάν δοθούν σε θυγατρικές... 

ΠΡΟΕΔΡΕΥΩΝ (Παναγιώτης Ν. Κρητικός): Tελειώσατε. Κάντε μου τη χάρη, για να μιλήσουν όλοι, κύριε Καψή. 

Ο κ. Τσαφούλιας έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, αφήστε τον να τελειώσει. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κλείστε την ομιλία σας. 

ΓΙΑΝΝΗΣ ΚΑΨΗΣ: Δεν κατάλαβε ότι με έκοψε εκεί που ήθελα να σταματήσω. 

ΠΡΟΕΔΡΕΥΩΝ (Παναγιώτης Ν.Κρητικός): Να περιοριστούμε στο τρίλεπτο από εδώ και πέρα, για να μπορέσουν να μιλήσουν όλοι. 

Ορίστε, κύριε Τσαφούλια. 

ΑΝΑΣΤΑΣΙΟΣ ΝΕΡΑΝΤΖΗΣ: Λέει ωραία πράγματα ο κ.Καψής. Να τον αφήσουμε να μιλήσει. 

ΓΕΩΡΓΙΟΣ ΤΣΑΦΟΥΛΙΑΣ: Δεν είχα την ευκαιρία να μιλήσω επί της αρχής του νομοσχεδίου, αλλά το άρθρο 1 μου παρέχει την ευκαιρία να πω δυο κουβέντες. 

Σε στρατηγικής σημασίας και αξίας θέματα, όπως τα λιμάνια, θεωρώ απαράδεκτη τη δημιουργία δήθεν εκσυγχρονισμού μέσω ιδιωτικοποίησης. Η δημιουργία του εκσυγχρονισμού δήθεν αυτού είναι αποτέλεσμα μιας ανάγκης την οποία δημιουργήσατε οι ίδιοι στους εργαζόμενους, ώστε αυτήν τη στιγμή να πιστεύουν ότι αν δεν γίνει αυτό, θα χάσουν το ψωμί τους. 

Είναι μία κατάσταση ανάγκης που έχει δημιουργηθεί συνεπεία μιας εσφαλμένης πολιτικής, που τους οδηγήσατε σε αυτό το σημείο, ώστε σήμερα να έχετε το "ναι", διότι προ πάσης άλλης στροφής αναγκαιοτέρα η παρούσα. Πρέπει να ζήσουν, να φάνε. Δεν το θέλουν στην ουσία. 

Αφού μέχρι τώρα είχατε την ανικανότητα να διαχειριστείτε στρατηγικής σημασίας θέματα, όπως τα λιμάνια, τώρα θα έχετε την ικανότητα να επιβλέψετε τα ιδιωτικά συμφέροντα και με την παράγραφο ιβ', που αποφασίζει τις θυγατρικές εταιρείες; 

Οι θυγατρικές αυτές εταιρείες είναι εταιρείες του μεγάλου κεφαλαίου, των διαπλεκομένων. Εκείνοι έχουν τα λεφτά, εκείνοι θα τη "χωθούνε". Εκείνοι που θα την "χωθούνε" θα σας καταστήσουν δέσμιο. Θα είσθε δούλος των θυγατρικών. Εκεί θα κυκλοφορούν τα συμφέροντα, όπως είναι τώρα ο Κόκκαλης, ο Λαμπράκης και όλοι αυτοί, στους οποίους είσθε δέσμιοι και δεν μπορείτε να κάνετε πολιτική έξω από την καθοδήγησή τους, δεν μπορείτε να αποδεσμευθείτε και περιμένετε εντολές, για το πότε θα δημιουργήσετε και το πολιτικό σκηνικό. 

Το ίδιο θα γίνει και με το λιμάνι στη παρούσα περίπτωση. Το λιμάνι σας έχει ξεφύγει τώρα που έχετε κυριαρχία. 'Οταν θα μπουν οι θυγατρικές και θα έχουν το 49%, θα έχουν τα λεφτά, πρώτον, θα διαβρώσουν τη λειτουργία του διοικητικού συμβουλίου. 

Για ποιο διοικητικό συμβούλιο μιλάτε; 'Ολα πουλιούνται και αγοράζονται. 'Ολα είναι διεφθαρμένα και όλα τα έχετε στο τίμημα της πωλήσεως και της αγοράς. Επομένως, αυτή η διαφθορά την οποία έχει το κράτος, είναι συνεπεία της πολιτικής αυτής την οποία ασκείτε δήθεν μέσω ιδιωτικοποίησης. 

Χωρίς τα διαπλεκόμενα δεν κάνετε. Και επειδή δεν κάνετε, δημιουργείτε στύλους, μπετά, κολόνες, ώστε να λειτουργήσουν τα διαπλεκόμενα περισσότερο, με ένταση, με στρατηγική, με συναρμολόγηση, ώστε στο τέλος, μέσα απ' αυτά να πιστέψετε ότι θα έχετε καταλάβει την εξουσία. 

Οι εργαζόμενοι το έχουν καταλάβει αυτό. Οι εργαζόμενοι ξέρουν ότι οι θυγατρικές και όλα τα κόλπα που κάνετε για την ιδιωτικοποίηση είναι λειτουργία διαπλεκομένων. Το γνωρίζουν όλοι και κάθονται στον εξώστη. Αλλά γνωρίζουν όμως ότι πεινάνε. Και επειδή πεινάνε, εκμεταλλεύεσθε την ανάγκη της πείνας τους, της μη διασφάλισης της εργασίας τους και κάνετε επαφή, συνεταιρισμό, συναλλαγή σκέτη με το κεφάλαιο, για να το χρησιμοποιήσετε την ώρα που χρειάζεται, ώστε και πολιτική κατάσταση να διαμορφώσετε και εξουσία να πάρετε. 

Αλλά μη νομίσετε ότι είναι κορόιδα. Ο κόσμος, ο λαός πλέον ξύπνησε. Σας είπα προηγουμένως ότι δεν έχετε τη δύναμη να εξουσιάζετε. 'Επρεπε να κατεβείτε τόσα χρόνια κάτω ο ίδιος, να αναλάβετε την ευθύνη και να μη γίνει αυτό που έγινε. 

Επομένως, αφού είχατε την ανικανότητα μέχρι τώρα να λειτουργήσουν τα λιμάνια της χώρας και τα οδηγήσατε στη χρεοκοπία, θα έχετε τώρα την ικανότητα να επιβάλετε την άσκηση της απόφασης και της εξουσίας του κράτους στα διαπλεκόμενα και στις θυγατρικές; 

Είναι αδύνατο να το κάνετε αυτό και έχετε αποτύχει. Αυτή είναι η φιλοσοφία του νομοσχεδίου. Πλέετε μέσα στη λειτουργία των διαπλεκομένων και εν ονόματι δήθεν της χρεοκοπίας κάνετε ιδιωτικοποιήσεις, για να τα χρησιμοποείτε αυτά ως μέσο άσκησης πολιτικής εξουσίας. 

Είστε γελασμένοι, είστε καταδικασμένοι, έχετε αποτύχει, όπως και μέχρι τώρα αποτύχατε, γιατί δεν είχατε τη δυνατότητα, χωρίς να τα ιδιωτικοποιήσετε, να τα κάνετε στρατηγικά λιμάνια της χώρας με αξία και σημασία. 

Εδώ παραδίδετε τη Θεσσαλονίκη, μέσα στο κέντρο των Βαλκανίων ... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, σας παρακαλώ, ολοκληρώστε. Δώστε τη δυνατότητα να μιλήσουν και ορισμένοι άλλοι συνάδελφοι. Διευκολύνετε τους συναδέλφους σας. Ο Πρόεδρός σας έχει ζητήσει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: ... εκεί που θα δρομολογηθούν εξελίξεις για ανακατατάξεις, για νέα δομή των Βαλκανίων. 

'Εχετε ξεπουλήσει τα πάντα. Αυτό που είπε ο Πρωθυπουργός χθες το βράδυ για σοσιαλισμό, αποτελεί ντροπή μπροστά στη σημερινή προσπάθεια και σε όλες τις άλλες προσπάθειες που κάνετε για να ιδιωτικοποιήσετε τα πάντα, για να καταλάβετε την εξουσία. 

ΠΡΟΕΔΡΕΥΩΝ (Παναγιώτης Ν. Κρητικός):Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, είναι σαφές, μετά και την ιδιωτικοποιήση της Διεθνούς 'Εκθεσης Θεσσαλονίκης που έγινε με νομοσχέδιο που ψηφίστηκε χθες το βράδυ και μάλιστα με τρόπο κοινοβουλευτικά απαράδεκτο, ότι αυτή η Κυβέρνηση πλέον έχει χάσει κάθε ιδεολογικό και πολιτικό προσανατολισμό και το μόνο για το οποίο ενδιαφέρεται είναι να παραδώσει -και με συνοπτικές διαδικασίες, όπως και χθες μιας μέρας και σήμερα μιας μέρας- πραγματικά την εθνική οικονομία αλλά και τα συμφέροντα του ελληνικού λαού σε συγκεκριμένα ντόπια και ξένα ιδιωτικά οικονομικά συγκροτήματα. 

'Ετσι χθες ήταν η Διεθνής 'Εκθεση Θεσσαλονίκης, σήμερα ο Οργανισμός Λιμένος Θεσσαλονίκης, αλλά και του Πειραιά. 'Ερχεται λοιπόν με αυτό το νομοσχέδιο, το οποίο διάβασα πράγματι με μεγάλη προσοχή, και χωρίς καμιά διασφάλιση για τα συμφέροντα και των εργαζομένων, αλλά και της δημόσιας περιουσίας και της ελληνικής οικονομίας και τα παραδίδει πράγματι, ιδιαίτερα μέσα από την παράγραφο που επιτρέπει, στο άρθρο 12, στο διοικητικό συμβούλιο με δική του απόφαση -ούτε καν της γενικής συνέλευσης της ανώνυμης εταιρείας, όπως γίνεται συνήθως, με βάση το ν. 2190- να συνιστά θυγατρικές εταιρείες και το πιο σημαντικό, να συμμετέχει ο Οργανισμός Λιμένος Θεσσαλονίκης ή Πειραιά σε άλλες ιδιωτικές επιχειρήσεις. 

Τι σημαίνει αυτό; Εδώ είναι η σκοπιμότητα, η δολιότητα και την καταγγέλλουμε στον ελληνικό λαό. Σημαίνει παραχώρηση των τεράστιας σημασίας και αξίας εγκαταστάσεων του Οργανισμού Λιμένος Θεσσαλονίκης και Πειραιά, που λειτουργούσε με τη μορφή του νομικού προσώπου δημοσίου δικαίου, μέσα από τη συμμετοχή, κατά κάποιο ελάχιστο ποσοστό, με τη γενική εξουσιοδότηση που δίνει στο άρθρο 12, στα μεγαλοϊδιωτικά συμφέροντα, ώστε να λειτουργήσουν σε βάρος του δημόσιου χρήματος, αντί πινακίου φακής, για να υπηρετήσουν τα δικά τους συμφέροντα στις εγκαταστάσεις που είναι ο μόχθος, ο ιδρώτας του απλού καθημερινού 'Ελληνα πολίτη, που πληρώνει και τη συντριπτική πλειοψηφία των φορολογικών εσόδων στον κρατικό προϋπολογισμό. 

Αυτό λέει στην ουσία, κύριε Υπουργέ, η παράγραφος ιβ' του άρθρου 12 του καταστατικού. 

Πράγματι, δεν έχετε αντιληφθεί ακόμη φαίνεται ότι έχετε γίνει πειθήνια όργανα εξωθεσμικών, ελληνικών και ευρωπαϊκών παραγόντων και δεν έχετε αντιληφθεί τη μεγάλη ζημιά που κάνετε και στην ελληνική οικονομία και στη χώρα και στη ναυτιλία και στους εργαζόμενους στο χώρο των λιμανιών αλλά και γενικότερα στον ελληνικό λαό. 

Αλήθεια, κύριοι Υπουργοί, διανοηθήκατε ποτέ -και πρώτα ο Πρωθυπουργός- τι θα γίνει, αν συνεχιστεί αυτή η άπνοια του ιδιωτικού τομέα που υπάρχει μέχρι σήμερα σε παραγωγικές επενδύσεις, αλλά και σε επενδύσεις στο χώρο των υπηρεσιών; Παρ'ότι τα δώσατε όλα και η Νέα Δημοκρατία και το νέο ΠΑ.ΣΟ.Κ. από το '90 μέχρι σήμερα, υπάρχει ανεργία και στον Πειραιά και στη Θεσσαλονίκη και γενικά στον ελλαδικό χώρο. Οπότε θα φύγει από τα χέρια και ο μοχλός που υπήρχε μέχρι τώρα μέσα από τις δημόσιες επιχειρήσεις παρέμβασης στην ανάπτυξη της χώρας, για να αντιμετωπιστεί το μεγάλο πρόβλημα της ανεργίας. 

Καταλαβαίνετε τι θα γίνει στην Ελλάδα; Καταλαβαίνετε ότι θέτετε σε κίνδυνο την ίδια τη δημοκρατία αλλά και τους δημοκρατικούς θεσμούς; 

Δεύτερον, για τους εργαζόμενους, επειδή βλέπω ότι παρακολουθούν. Εκμεταλλεύεστε την ανάγκη τους και βάζετε μέσα διατάξεις. 'Ακουσα πριν ότι τις αποδέχονται οι εργαζόμενοι. Αν αποδέχονται, είναι άξιοι της μοίρας τους και θα μας θυμηθούν στην πορεία. Γιατί προσωπικά έχω μεγάλη πείρα και ως δικηγόρος. Το έχω πει κατ'επανάληψη στη Βουλή. 

Μα, ένας βασικός λόγος που κάνετε τον Οργανισμό Λιμένος Πειραιώς και Θεσσαλονίκης από νομικό πρόσωπο δημοσίου δικαίου σε ιδιωτικές ανώνυμες εταιρείες είναι για να φαλκιδεύσετε τα δικαιώματα των εργαζομένων και να θέσετε σε κίνδυνο τις θέσεις εργασίας του υπηρετούντος προσωπικού και παράλληλα για να βάλετε τη διάταξη που έχετε στην αρχή, που λέει ότι κάθε άρθρο με το οποίο συνιστάται ανώνυμη εταιρεία, το προσωπικό που θα προσλαμβάνεται θα είναι ιδιωτικού δικαίου. 

Για να άρετε στην πράξη τη μονιμότητα που είχαν, επειδή ήταν νομικά πρόσωπα δημοσίου δικαίου, κάτω από τη μεγάλη ανεργία που υπάρχει, κάνετε στυγνή εκμετάλλευση από πλευράς αμοιβών εργασίας, συνθηκών εργασίας, όρων υγιεινής και ασφάλειας των εργαζομένων. 

Από την άλλη μεριά για τους υπηρετούντες εργαζόμενους λέτε πιο κάτω σε κάποια παράγραφο για τον Οργανισμό Λιμένος Θεσσαλονίκης και Πειραιώς ότι θα παίρνουν τις μηνιαίες τακτικές αποδοχές που είχαν μέχρι σήμερα, εξαιρώντας ρητά υπερωρίες, αλλά και τα επιδόματα παραγωγικότητας και άλλα, σε αντίθεση με αυτά τα τραγελαφικά που χθες το βράδυ με τροπολογίες μετά από διακοπές βάλατε στη Διεθνή 'Εκθεση Θεσσαλονίκης με τη μετατροπή της σε ανώνυμη εταιρεία. 

Ξέρετε τι έχουν πει τα δικαστήρια; Να δείτε πού οδηγείτε τον Οργανισμό Λιμένος Θεσσαλονίκης και Πειραιά με αυτές τις διατάξεις και σε τι ταλαιπωρία βάζετε το προσωπικό. 

(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΔΗ.Κ.ΚΙ. κ. Δημητρίου Τσοβόλα) 

Κύριε Πρόεδρε, με συγχωρείτε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, να διευκολύνουμε και τους άλλου συναδέλφους. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν μίλησα χθες επί της αρχής. 'Οπως είδατε, ήμουν εδώ. Αλλά εδώ είναι η ουσία του ζητήματος. 

ΠΡΟΕΔΡΕΥΩΝ (Παναγιώτης Ν. Κρητικός): Το κατανοώ, αλλά ζητώ και την κατανόηση τη δική σας. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Για να ακούσουν και οι εργαζόμενοι. Δεν έχουν καταλάβει ενδεχομένως κάποιοι ή στη λογική του κυβερνητικού συνδικαλισμού κάθονται με σταυρωμένα χέρια και αναλαμβάνουν ευθύνες απέναντι στους απλούς εργαζόμενους. 

Εδώ είναι γνωστό ότι στους δύο οργανισμούς που συζητάμε, καταβάλλονταν υπερωρίες κατά τρόπο μόνιμο και πάγιο, για να ικανοποιηθούν πάγιες ανάγκες με τη μορφή, στην ουσία, τακτικών αποδοχών, που χαρακτηρίζονταν ως υπερωρίες. 'Ηταν τακτικές αποδοχές. 'Αρα βγάζοντας απέξω αυτές, μειώνετε ουσιαστικά τις τακτικές αποδοχές, οι οποίες δεν περιλαμβάνονται στη διατύπωση όπως είναι, γιατί δεν θεωρούνται τακτικές, αλλά στην πραγματικότητα είναι τακτικές, γιατί καταβάλλονται κατά τρόπο σταθερό και μόνιμο, όπως λέει η νομολογία των δικαστηρίων όλων των βαθμίδων. 

'Αρα οδηγείτε σε μείωση πραγματικών τακτικών αποδοχών με τη διατύπωση που κάνετε. Χειρίστηκα ως δικηγόρος από το 1992 μέχρι το 1996 πολλές υποθέσεις στα δικαστήρια. Θα κερδηθούν μετά από αγώνα πέντε-έξι ετών, αφού ξοδευτούν και οι εργαζόμενοι, και οι οργανισμοί και θα υπάρξει και μεγάλη δυσλειτουργία στους Οργανισμούς Λιμένος Θεσσαλονίκης και Πειραιώς σε βάρος και της αποδοτικότητας αλλά και οι εργαζόμενοι θα νιώθουν συνεχώς ανασφάλεια και θα έχουν το παράπονο ότι μέσα από αυτήν τη φόρμουλα, μέσα από αυτές τις τροποποιήσεις, πάτε πραγματικά να εξαπατήσετε πολιτικά τους εργαζόμενους. Γιατί δεν ξέρω αν έχουν καταλάβει τι σημαίνει αυτό που έχετε βάλει εδώ ως παράγραφο. 

Τέλος, και στον Οργανισμό Λιμένος Θεσσαλονίκης και Πειραιώς λέτε ότι οι κανονισμοί οργάνωσης και λειτουργίας, αλλά και του προσωπικού, θα γίνουν με απόφαση του διοικητικού συμβουλίου "μετά απο γνώμη". Και είμαι βέβαιος ότι για κάποιους κυβερνητικούς συνδικαλιστές θα γίνει όπως έγινε και με την Ολυμπιακή, που δεν τολμάνε τώρα να σηκώσουν πρόσωπο απέναντι στους εργαζόμενους, γιατί δικαιωθήκαμε όταν τα λέγαμε από αυτήν τη θέση. Λέτε λοιπόν "μετά γνώμη". Το "μετά γνώμη" δεν έχει καμία νομική αξία. Είναι το χρύσωμα του χαπιού, ενώ στην ουσία σημαίνει ότι θα υπάρχει μία διαδικασία που θα λέει γνώμη, χωρίς να υπάρχει καμιά υποχρέωση να ληφθεί έστω και κατ' ελάχιστον υπόψη αυτή η γνώμη. Αν θέλετε διαφορετικά, βάλτε τις λέξεις "σύμφωνη γνώμη". Αν βάλετε "σύμφωνη γνώμη" τότε πραγματικά δεν εξαπατάτε τους εργαζόμενους. Τότε πραγματικά θέλετε ο κανονισμός λειτουργίας, αλλά και του προσωπικού που έχει σχέση με τα εργασιακά δικαιώματα, με κεκτημένα δικαιώματα, με αποδοχές σε τελευταία ανάλυση, πράγματι όπως έχετε τη διατύπωση είναι σαφές, όπως έγινε και στην Ολυμπιακή και σε άλλες εταιρείες, πάτε να κάνετε και μείωση των γενικών αποδοχών, αλλά και να σπάσετε τα οκτάωρα και γενικά τα ωράρια που ισχύουν στους Οργανισμούς Λιμένος Πειραιώς και Θεσσαλονίκης. Πάτε να τους αφαιρέσετε πολλαπλά δικαιώματα και αποδοχές. Βάλτε "σύμφωνη γνώμη". Τότε όσον αφορά ειδικά το σκέλος αυτό, πραγματικά οι εργαζόμενοι θα παίξουν ρόλο και δεν θα πάει το διοικητικό συμβούλιο να τους κάνει ό,τι θέλει μέσα από την αλλαγή του κανονισμού του προσωπικού. 

Τα λέω αυτά με πόνο ψυχής, διότι θα τα θυμηθούν και οι εργαζόμενοι και εσείς, θα τα βρείτε μπροστά σας από τους πρώτους μήνες. 

Κύριε Πρόεδρε, καταψηφίζουμε όλες τις διατάξεις, όπως καταψηφίζουμε και επί της αρχής το νομοσχέδιο, γιατί είναι άκριτες ιδιωτικοποιήσεις εις βάρος των συμφερόντων των εργαζομένων και της οικονομίας. 

ΓΙΑΝΝΗΣ ΚΑΨΗΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός):'Οχι, κύριε Καψή, ο κύριος Υπουργός έχει το λόγο. Αν θέλετε δευτερολογία, θα μιλήσετε μετά. 

Ορίστε, κύριε Υπουργέ, έχετε το λόγο. 

ΓΙΑΝΝΗΣ ΚΑΨΗΣ: 'Εχω μία ένσταση κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τι ένσταση; Δεν το αντιλαμβάνομαι. 

ΓΙΑΝΝΗΣ ΚΑΨΗΣ: Εμείς τελειώσαμε την κατ' αρχήν συζήτηση χθες... 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος έχει το δικαίωμα να μιλήσει γενικότερα... 

ΓΙΑΝΝΗΣ ΚΑΨΗΣ: Σύμφωνοι, αλλά εξεπέμφθησαν κατηγορίες πολύ βαριές. Και διότι ο κύριος Πρόεδρος δεν έχει διαβάσει το νομοσχέδιο... 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω δώσει το λόγο στον κύριο Υπουργό. Μετά θα ζητήσετε το λόγο επί προσωπικού. 

ΓΙΑΝΝΗΣ ΚΑΨΗΣ: Δεν είναι τρόπος συζητήσεως αυτός. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω δώσει το λόγο στον κύριο Υπουργό. Αλλά προβλέπω ότι οι έχοντες τα προνόμια Υπουργοί και Αρχηγοί θα στερήσουν τα περιορισμένα δικαιώματα των συναδέλφων. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε και κύριοι συνάδελφοι, ειλικρινά δεν είμαι απ' εκείνους που θέλουν να οξύνουν τη συζήτηση ή να φέρουν το επίπεδο της πολιτικής σε αυτό που ήλθε προηγούμενα. 

Είμαι όμως υποχρεωμένος, επειδή είπε κάποια πράγματα ο κ. Τσοβόλας περί "παραδομένων και πειθηνίων οργάνων", να πω τα εξής: 

Εγώ, κύριε Πρόεδρε του ΔΗ.Κ.ΚΙ., ούτε παραδομένος είμαι πουθενά ούτε πειθήνιο όργανο κανενός.'Αλλωστε, τα δυόμισι χρόνια περίπου, που είμαι Υπουργός είναι πολύ μικρότερα σε θητεία από εκείνα που εσείς θητεύσατε ως Υπουργός και δεν ξέρω η δική σας πολιτική τότε τι διαμόρφωσε. 

Μιλάτε σήμερα σαν μην έχετε παρελθόν σε αυτόν τον τόπο. 

Δεν θα ξεχάσω ποτέ στη ζωή μου όταν ως πρόεδρος του Νοσοκομείου "ΜΕΤΑΞΑ" ο αείμνηστος Γεώργιος Γεννηματάς μπροστά μου -και το δηλώνω για πρώτη φορά και με πλήρη εντιμότητα- κλαίγοντας μου είπε "εγώ είμαι Υπουργός ή υπάλληλος του Τσοβόλα", όταν για κάποια χρήματα ελάχιστα προς εργαζόμενους στα νοσοκομεία τότε παρελυσαν όλα τα ιδιωτικού δικαίου νοσοκομεία για κάποια αλαζονική δική σας στάση, κάποιων λίγων εκατομμυρίων. 

Και έρχεσθε σήμερα εδώ αδιάβαστος για το νομοσχέδιο -έχει δίκιο που εκρήγνυται ο κ. Καψής- για να τα ισοπεδώσετε, όπως τα ισοπεδώνετε κάθε φορά και για να δείξετε ότι είστε ο θεματοφύλακας του πατριωτισμού, του φιλεργατισμού και όλοι οι άλλοι είμαστε προδότες, είμαστε αντιεργατικοί και τα ξεπουλάμε, παραδομένοι σε κάποια συμφέροντα διαπλεκόμενα. 'Ακουσα και ένα παραλήρημα προηγούμένως από κάποιο συνάδελφο, που ούτε ιατρικά δεν μπορώ να το δικαιολογήσω. 

Λυπάμαι που τα λέω αυτά, αλλά ήρθε το επίπεδο της συζήτησης, ανεξάρτητα των διαφορών που μπορούμε να έχουμε, σε μια ιδοπέδωση και σε μια αναφορά ότι ο Πρωθυπουργός ή οι Υπουργοί του είμαστε παραδομένοι. 

'Οχι, κύριε Τσοβόλα. Η δική σας η τελείως αναχρονιστική και συντηρητική πολιτική είναι εκείνη που θέλει να οδηγήσει μια Ελλάδα στο μαρασμό. Σας το έχουμε πει επανειλημμένα ότι αυτά που πρεσβεύετε είναι θέσεις και απόψεις κάποιου άλλου προηγούμενου αιώνα, που αν μείνουμε εκεί, τότε πράγματι οι εργαζόμενοι θα βρεθούν στο δρόμο. Τότε πράγματι οι εργαζόμενοι δεν θα έχουν θέση εργασίας. Σε νεκρά λιμάνια ποιος θα πάει να εργασθεί; Κανένας. 

'Οταν γύρω μας γίνονται όλες αυτές οι αλλαγές, εμείς θα καθόμαστε να λέμε, έτσι, επειδή αρέσει σε κάποιους, αυτά που λέτε; Αυτή είναι η πολιτική που προτείνετε στον ελληνικό λαό; Και νομίζετε ότι θα σας ακολουθήσει κανένας; 

Εν πάση περιπτώσει, σταματήσετε να είστε ο θεματοφύλακας, επαναλαμβάνω, του πατριωτισμού και του φιλεργατισμού. Εάν οι όποιες δικές σας προσωπικές θέσεις, προσωπικά ζητήματα, σας έχουν φέρει σε μία αντιπαράθεση, τουλάχιστον έχετε μία ιστορία. Σεβαστείτε αυτήν την ιστορία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδόγγονας έχει το λόγο. 

ΓΙΑΝΝΗΣ ΚΑΨΗΣ:'Εχω ζητήσει το λόγο, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν τελειώσαμε ακόμα. Υπάρχουν ακόμα πρωτολογίες, πώς θα πάρετε το λόγο; Επί ποίου θέματος; 

ΓΙΑΝΝΗΣ ΚΑΨΗΣ: Είναι αυτόχρημα προσωπικό θέμα. 

ΠΡΟΕΔΡΕΥΩΝ (Παναγιώτης Ν. Κρητικός): Πέστε επί προσωπικού. Και σας ρωτώ, σε τι συνίσταται το προσωπικό θέμα; 

ΓΙΑΝΝΗΣ ΚΑΨΗΣ:'Οταν ο κ. Τσοβόλας επιτίθεται ... 

ΠΡΟΕΔΡΕΥΩΝ (Παναγιώτης Ν. Κρητικός): Πείτε μας σε τι συνίσταται το προσωπικό. 

ΓΙΑΝΝΗΣ ΚΑΨΗΣ:'Οταν εμείς καθόμαστε εδώ και δουλεύαμε μέχρι τις μία η ώρα χθες το βράδυ και λύναμε το θέμα των συνολικών αποδοχών, δεν μπορεί ο κ. Τσοβόλας να καταφέρεται κατά των κυβερνητικών συνδικαλιστών. 

ΠΡΟΕΔΡΕΥΩΝ (Παναγιώτης Ν. Κρητικός): Μη συγχέουμε τα πολιτικά ζητήματα με τα προσωπικά.'Αλλο το πολιτικό ζήτημα που θέτει ο κ. Τσοβόλας και άλλο το προσωπικό. 

ΓΙΑΝΝΗΣ ΚΑΨΗΣ: 'Εχει το θάρρος ο κ. Τσοβόλας, να μου πει ότι υπηρετώ διαπλεκόμενα; 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι προσωπικό το ζήτημα. Είναι πολιτικό. 

ΓΙΑΝΝΗΣ ΚΑΨΗΣ: Τον είδαμε στο Κερατσίνι με τον Μελά. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ. Επαναλαμβάνω ότι είναι πολιτικό το ζήτημα και δεν δικαιούσθε το λόγο. 

Ορίστε, κύριε Πρόεδρε, να απαντήσετε, αν έχετε και εσείς προσωπικό ζήτημα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, καταλαβαίνω τη δύσκολη θέση στην οποία βρέθηκε και ο κύριος Υπουργός -δεν θα αναφερθώ στην άλλη φωνή, την άναρχη ... 

ΠΡΟΕΔΡΕΥΩΝ (Παναγιώτης Ν. Κρητικός): Τώρα δημιουργείτε θέμα κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): ... όταν αναφέρθηκα σε συγκεκριμένα άρθρα και για τα οποία δεν απάντησε καθόλου. Και ερωτώ ευθέως: Προβλέπει, ναι ή όχι, το νομοσχέδιό σας και στο κεφάλαιο για τον ΟΛΘ και ΟΛΠ, ότι ο κανονισμός προσωπικού, αλλά και οργάνωσης και λειτουργίας, θα καθορισθεί με απόφαση μόνο του Δ.Σ. που θα επικυρωθεί από τον Υπουργό Εμπορικής Ναυτιλίας; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Δεν το έχετε διαβάσει, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, το έχω εδώ μπροστά μου. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, έχουμε στείλει κείμενο με αναδιατύπωση, το οποίο ρυθμίζει αυτό το θέμα, ότι υπάρχει η διαδικασία της διαιτησίας. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, εδώ λέγει "μετά γνώμη των εργαζομένων". 

ΓΙΑΝΝΗΣ ΚΑΨΗΣ: 'Οχι. Το φτιάξαμε χθες. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Βάζετε "σύμφωνη γνώμη"; Εδώ είναι το θέμα. Εκτός εάν δεν καταλαβαίνετε τι λέτε. 

ΠΡΟΕΔΡΕΥΩΝ (Παναγιώτης Ν. Κρητικός): Νομίζω ότι κάπου υπάρχει παρανόηση, κύριε Πρόεδρε και δημιουργήθηκε αυτό το θέμα. Απ'ό,τι βλέπω, -διότι το διάβασα και εγώ- έχει ρυθμιστεί το θέμα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ έθιξα το γεγονός ότι προβλέπεται γνώμη των εργαζομένων. Το "γνώμη" νομικά δεν έχει καμία αξία. Για να έχει αξία και να διασφαλίζονται οι εργαζόμενοι πρέπει να λέγει -και καλώ την Κυβέρνηση να το κάνει αυτήν τη στιγμή- "μετά σύμφωνη γνώμη". Τότε μόνο έχει αξία και συμμετέχουν ουσιαστικά οι εργαζόμενοι στη διαμόρφωση του κανονισμού, από την οποία εξαρτώνται τα εργασιακά δικαιώματά τους, ο χρόνος εργασίας, ο τρόπος εργασίας, εξαρτώνται θέματα που έχουν σχέση με τις αποδοχές τους. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώστε, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά είναι τέσσερις η ώρα, παρά τρία λεπτά. Δεν θα μιλήσουν οι άλλοι συνάδελφοι. Κάντε μου τη χάρη. Γίνεστε κατανοητός και με τα λίγα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν ξέρω -και τελειώνω κύριε Πρόεδρε- ποια είναι τελικά η θέση της Κυβέρνησης, γιατί ο κύριος Υπουργός είναι από τους πολύ στενούς συνεργάτες του κυρίου Πρωθυπουργού των "εκσυγχρονιστών". Ποια είναι τελικά η άποψή σας; Το 1981-1989 τα δώσαμε όλα ή τα πήραμε όλα; Γιατί αυτά που είπατε αντιφάσκουν με αυτά που έχει πει ο Αρχηγός σας και ο Υπουργός Εθνικής Οικονομίας και Οικονομικών. Ξέρω τη δεινή θέση στην οποία βρίσκεστε, γιατί δυστυχώς κάνετε μία πολιτική που δεν έχει καμία σχέση ούτε με την πρόοδο ούτε με το συμφέρον των εργαζομένων, των μη προνομιούχων Ελλήνων, αλλά έχει σχέση μόνο με τα συμφέροντα των οικονομικά ισχυρών, μέσα και έξω από τη χώρα. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γεωργακόπουλε, έχετε και εσείς το λόγο για δύο λεπτά. Θα δώσω δε και στους άλλους συναδέλφους από δύο λεπτά, αν προλάβουμε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα προσπαθήσω να μην εξαντλήσω ούτε τα δύο λεπτά. Αλλά επειδή εδώ ο κ. Τσοβόλας αρέσκεται να λαϊκίζει -και όπως τον χαρακτήρισε και ο κύριος Υπουργός -ως "θεματοφύλακας" των εργασιακών σχέσεων, του διαβάζω τι λέγει η τροποποίηση του άρθρου 4, η οποία κατετέθη από χθες στη Βουλή. Λέγει ότι "Η παράγραφος 4 αναδιατυπώνεται ως ακολούθως: Αν η γνώμη, που προβλέπεται από τις παραγράφους 1, 2 και 3, δεν διατυπωθεί μέσα σε ένα μήνα από την ημέρα ... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτό τι λέει; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Περιμένετε, κύριε Τσοβόλα, να ακούσετε. Δεν το ακούσατε όλο. 

... "που θα ζητηθεί, τότε δεν είναι απαραίτητη. Αν η γνώμη που προβλέπεται στην παράγραφο 2 είναι αρνητική, ακολουθείται η διαδικασία που προβλέπεται από την κείμενη νομοθεσία περί διαιτησίας". 

Επομένως, δεν είναι στην αυθαιρεσία του Δ.Σ. όπως διατείνεσθε, αλλά μπαίνει η διαιτησία που προβλέπεται από το νόμο, έτσι ώστε να επέλθει ο συγκερασμός των απόψεων, γιατί διαφορετικά θα είχαμε να καθορίζει τη διαδικασία το σωματείο. Δηλαδή εκείνοι οι οποίοι θα είναι τα υποκείμενα του κανονισμού να καθορίζουν και ποιος θα είναι ο κανονισμός. 

Αυτή είναι η σωστή διάταξη. Και, επομένως, μη λέτε όλα τα άλλα, τα οποία δεν έχουν καμία αξία. 

Το ίδιο λέει και για τις αποδοχές. Η λέξη "τακτικές" αντικαθίσταται στα δύο σημεία που αναφέρεται, με τη λέξη "συνολικές" αποδοχές. 

Τι άλλο θέλετε να κάνουμε, όταν δεν διαβάζετε τις τροποποιήσεις οι οποίες έγιναν μετά από συνεννόηση, ακριβώς για να κατοχυρωθούν τα συμφέροντα των εργαζομένων; Αντίθετα έρχεστε εδώ και διαρρηγνύετε τα ιμάτιά σας ότι το ΠΑ.ΣΟ.Κ. είναι αντεργατικό κόμμα. 

Πιστεύω, λοιπόν, ότι καλό θα είναι να μελετώνται πρώτα οι διατάξεις και μετά να παίρνουμε αυτές τις θέσεις. 

ΠΡΟΕΔΡΕΥΩΝ (Παναγιώτης Ν. Κρητικός): Θα μπορούσε να ήταν ηπιότερες οι παρεμβάσεις αυτές και να είχαν θετικότερα αποτελέσματα. 

Η κ. Μπόσκου έχει το λόγο για δύο λεπτά. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, επί της διαδικασίας. Δεν ξέρουμε τι δέχεται και τι δεν δέχεται ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Δεν τελειώσαμε. Θα μιλήσουν από δύο λεπτά όλοι οι κύριοι συνάδελφοι και θα απαντήσει ο Υπουργός πάλι εν συντομία, για το τι δέχεται και τι δεν δέχεται, κυρία Μπακογιάννη. 

Ορίστε κυρία Μπόσκου. 

ΜΑΡΙΑ ΜΠΟΣΚΟΥ: Πράγματι, κύριε Πρόεδρε, νομίζουμε πως έπρεπε να μιλήσει ο κύριος Υπουργός για το τι δέχεται, για να τελειώσουμε και εμείς με το τι αντιρρήσεις έχουμε. 

Εν πάση περιπτώσει, εγώ θα ήθελα να πω ότι ακριβώς και αυτή η αναδιατύπωση του άρθρου περί διαιτησίας αποδεικνύει ότι πλέον οι εργαζόμενοι δεν υφίστανται με σχέση δημοσίου δικαίου, αλλά κάτω από σχέση ιδιωτικού δικαίου. Μπορεί για κάποιους απ' αυτούς να είναι κάπως θετική αυτή η ρύθμιση. 'Ομως συνολικά οι εργαζόμενοι πλέον θα βρίσκονται, όταν διαφωνούν, υπό τη διάταξη της διαιτησίας και όχι, να το πω έτσι, υπό τους βελτιωμένους κανόνες του Δημοσιοϋπαλληλικού Κώδικα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδόγγονας έχει το λόγο. Απών. Διαγράφεται. 

Ο κ. Μελάς έχει το λόγο. 

ΣΤΥΛΙΑΝΗ ΑΛΦΙΕΡΗ: Εμείς, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Εσείς είσθε ειδική αγορήτρια. Αν υπάρξει χρόνος στο τέλος για δευτερολογία, ευχαρίστως. Η κ. Μπόσκου μίλησε ως Κοινοβουλευτικός Εκπρόσωπος. 'Ασκησε δικαίωμα Κοινοβουλευτικού Εκπροσώπου. 

Ορίστε, κύριε Μελά. 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, πολύ πιεστικά και αγχωτικά συζητάμε τα άρθρα του νομοσχεδίου. Και δεν μας δίνεται η δυνατότητα να τοποθετηθούμε λεπτομερειακά. Ευτυχώς τουλάχιστον που προλάβαμε και μιλήσαμε χθες το βράδυ επί της αρχής. 

Τώρα θα πω δυο -τρία πράγματα, διότι δεν υπάρχει άλλος χρόνος. 

Λέτε, κύριε Υπουργέ, ανώνυμη εταιρεία κοινής ωφελείας. Εγώ ομολογουμένως αυτό δεν το καταλαβαίνω. Είναι καινούριος εκσυγχρονιστικός όρος; Διότι κοινής ωφελείας δεν θα είναι. Ωφελείας για κάποιους που θα μπουν στις θυγατρικές εταιρείες και θα πάρουν τα καλά κομμάτια του λιμανιού, πιθανώς να είναι. 

Λέτε σε κάποιο σημείο του νομοσχεδίου τι θα γίνει σε διάλυση της εταιρείας. Δεν λέτε σε πτώχευση. Μπορεί να πουν κάποιοι ότι είναι το ίδιο. Εμείς είμαστε γιατροί. Οι νομικοί λένε ότι δεν είναι το ίδιο και γι' αυτό είναι καλό να προστεθεί. 

Θα σταθώ σε ένα ακόμη σημείο -δεν υπάρχει άλλος χρόνος- σχετικά με το Δ.Σ. της Α.Ε. Νομίζω ότι πρέπει να μπει και εκπρόσωπος της νομαρχίας. 

Μη χαμογελάτε, κύριε Υπουργέ, δεν το λέω αυτό επειδή τώρα ο δεύτερος βαθμός της Τοπικής Αυτοδιοίκησης που εξελέγη υποστηρίχτηκε από μας και άρα η νομάρχης ή η Νομαρχιακή Αυτοδιοίκηση πρόσκειται σε μας. Αύριο μπορεί να αλλάξει. 

Λοιπόν, εφόσον η νομαρχία επεκτείνεται σε όλους τους χώρους του λιμανιού, νομίζω ότι πρέπει να μπει και εκπρόσωπος του β' βαθμού Τοπικής Αυτοδιοίκησης. Αν θέλετε να μπουν και από τους άλλους δήμους, που είπε ο κ. Καψής, εγώ δεν θα διαφωνήσω. Σωστό είναι που μπαίνει από τον Πειραιά, αλλά να μπει και από το β' βαθμό Τοπικής Αυτοδιοίκησης. Δεν έχω χρόνο να πω για άλλα σημεία του νομοσχεδίου, μιας και μας πιέζει ο χρόνος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παρασκευόπουλος για δύο λεπτά έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Φαίνεται ότι έχει γίνει συνήθεια, όταν σε κάποιες περιπτώσεις υπάρχει ένδεια επιχειρημάτων, τότε για να ισχυροποιήσουμε πολιτικά τη θέση μας ή το αντεπιχείρημα, κάνουμε επίκληση των συμφερόντων των εργαζομένων, κάνουμε επίκληση των συμφερόντων της κοινωνίας των πολιτών και στο τέλος τέλος επιστρατεύουμε και το εθνικό συμφέρον. 

'Εχω την αίσθηση ότι είμαστε πολλές φορές σε δυσαρμονία με αυτό που θέλει και σε αυτό που τοποθετείται η κοινωνία ή οι εργαζόμενοι. 

Τόσο πολύ είναι σε αδράνεια οι εργαζόμενοι; Θα έλεγα είναι εντυπωσιακό. 'Εχουμε ένα νομοσχέδιο που επιχειρεί τομές και επώδυνες τομές σε κρίσιμους τομείς, σε δυο μεγάλα λιμάνια και οι τριβές και οι αντιρρήσεις είναι περιορισμένες. Αυτό κάτι σημαίνει. 

Αν έχουμε μία επαφή και επικοινωνία με τους εργαζόμενους, θα διαπιστώσουμε αντιρρήσεις και διαφορές, αλλά συγχρόνως θα διαπιστώσουμε και τη συμφωνία τους στα κρίσιμα στρατηγικά ζητήματα και στις επιλογές που κάνει το νομοσχέδιο. 

Είναι μικρής σημασίας η πρόβλεψη που νομιμοποιεί τους εργαζόμενους, που προβλέπει προσωποπαγείς θέσεις; Το εργασιακό καθεστώς, οι εργασιακές σχέσεις βελτιώνονται για τους εργαζόμενους, για τους λιμενεργάτες. 'Ομως, νομίζω ότι υπάρχουν και προβλήματα και αναφέρομαι στο άρθρο 12, παράγραφος 4. Νομίζω ότι εκεί εξομοιούνται ανόμοια πράγματα. Πρέπει να γνωρίζουμε ότι είναι εντελώς διαφορετικό το εργασιακό καθεστώς στους λιμενεργάτες του Πειραιά και εντελώς διαφορετικό γι' αυτούς στη Θεσσαλονίκη. Οι μεν του Πειραιά είναι μισθωτοί, οι δε της Θεσσαλονίκης δουλεύουν με τη φόρμουλα της υπεργολαβίας, δηλαδή υπάρχουν τα γνωστά τιμολόγια πληρωμής. 'Αρα, δεν έχουν βασικό μισθό και νομίζω ότι εδώ θα πρέπει να υπάρξει μία τροπολογία, ώστε στις περιπτώσεις που θα μειωθούν τα τιμολόγια, που θα έχουμε έκπτωση από τις τιμές στα τιμολόγια -που σημαίνει ότι θα επιβαρύνονται οι εργαζόμενοι- να υπάρχει μία ασφαλιστική δικλείδα. Δηλαδή, στην περίπτωση που θα έχουμε μείωση πάνω από 10% στα τιμολόγια, το ελάχιστο που θα διασφαλίζουν ως ετήσια αποδοχή οι εργαζόμενοι να είναι το επίπεδο των απολαβών της 28ης ασφαλιστικής κλάσης του ΙΚΑ, αλλά ως ετήσια αποδοχή στις βασικές αποδοχές, χωρίς να συμπεριλαμβάνονται οι υπερωρίες. Οι υπερωρίες δεν είναι τακτική αποδοχή, όπως είπε ο κ. Τσοβόλας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νεράντζης έχει το λόγο. 

ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, θα τελειώσω γρήγορα. 

Εγώ έχω τρεις τροπολογίες, δεν θα αναφερθώ στο περιεχόμενό τους. Η μία αφορά τη διατήρηση του χαρακτηρισμού της ζώνης ως ναυπηγοεπισκευαστικής. Ευτυχώς, έχει ήδη γίνει αποδεκτό και θα εξαγγελθεί. 

Το δεύτερο αφορά τη συμμετοχή της Νομαρχιακής Αυτοδιοίκησης στο συμβούλιο και αυτό για λόγους συνεπείας προς κυβερνητική εξαγγελία, η οποία ήδη έχει εκχωρήσει στη Νομαρχιακή Αυτοδιοίκηση Πειραιά την εποπτεία για τις αδειοδοτήσεις. 

Το τρίτο αφορά την τύχη των ιατρών, μονίμων υπαλλήλων του ΟΛΠ, οι οποίοι μένουν χωρίς αντικείμενο, αφού πια η "ΟΛΠ Α.Ε." δεν θα παρέχει περίθαλψη ούτε στους εν ενεργεία υπαλλήλους ούτε στους συνταξιούχους. 'Εχω κάνει μία τροπολογία, με την οποία ζητώ να μπορούν αυτοί χωρίς το υπηρεσιακό συμβούλιο να μεταταγούν σε κάποια από τις υγειονομικές υπηρεσίες σε αντίστοιχη κατ' είδος και βαθμό θέση. 

Δεν έχω τίποτα άλλο να πω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Βλασσόπουλε, θέλετε το λόγο; 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Θέλω το λόγο, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχει περάσει ο χρόνος όμως, κύριε Βλασσόπουλε. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, μπορώ να πάρω το λόγο; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, γίνεται μία διάκριση από τον Κανονισμό με το μη σεβασμό της ομόφωνης απόφασης που πάρθηκε χθες το βράδυ, απόφαση που έλεγε πως η συνεδρίαση θα τελειώσει στις τέσσερις το απόγευμα. 

ΠΡΟΕΔΡΕΥΩΝ (Παναγιώτης Ν. Κρητικός): "Κοντά στο νου και η γνώση". Μικρή παρέκκλιση δεν βλάπτει. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Το δεύτερο που έχω να πω είναι ότι πολλοί διαβάσαμε το νομοσχέδιο, ελάχιστοι όμως το μελετήσαμε. 

Μία τρίτη παρατήρηση είναι η εξής. 

ΠΡΟΕΔΡΕΥΩΝ (Παναγιώτης Ν. Κρητικός): Ετούτη την ώρα δεν είναι απαραίτητα εκείνα τα οποία λέτε. Χρήσιμα μεν, αλλά όχι απαραίτητα, και επιμηκύνουν το χρόνο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Είναι παρατήρηση-ερώτηση. Υπήρξαν διαβουλεύσεις, υπήρξαν "σούρτα-φέρτα". 

ΠΡΟΕΔΡΕΥΩΝ (Παναγιώτης Ν. Κρητικός): Καλές οι επισημάνσεις σας, αλλά επιμηκύνουν το χρόνο της συζήτησης. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Το ερώτημά μου είναι, τελικά έμειναν ικανοποιημένοι αρκετοί συνάδελφοι με τις τροπολογίες τις οποίες απεδέχθη ο Υπουργός; 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, έχετε το λόγο. Τι δέχεσθε και τι δεν δέχεσθε από τις προτάσεις που προέκυψαν κατά τη συζήτηση, για να κλείσουμε τη συζήτηση. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, όταν έφερνα ενώπιον του Σώματος το νομοσχέδιο -το δεύτερο, όχι το πρώτο- ακολούθησα έντιμα μία πολιτική, μέσα στο νομοσχέδιο να διατυπώσουμε όλα αυτά που μπορούμε να κάνουμε, έτσι ώστε στην Ολομέλεια -και στη Διαρκή Επιτροπή, βεβαίως, υπήρχε η δυνατότητα- να μην έχουμε "γράψε-σβήσε". Αυτό βεβαίως δεν σημαίνει ότι δεν υπάρχουν κενά, δεν υπάρχουν προβλήματα, δεν υπάρχουν παρατηρήσεις. 

Ως προς την ουσία των αναδιατυπώσεων σε βασικά θέματα, ειλικρινά, δεν υπάρχει τέτοια δυνατότητα. Θα μου επιτρέψετε εν τάχει να πω για την άποψη που εξέφρασε ο κ. Καψής περί λατομείου για την πρώτη διάταξη και εγώ ο ίδιος είπα "πίσω". 

Η καινούρια διάταξη είναι μία τελείως τυπική διάταξη, όπου μπορεί να γίνει ό,τι γίνει από τις κείμενες διατάξεις ή σύμφωνα με αυτές -αυτό έγινε μετά από παρέμβαση και του ΥΠΕΧΩΔΕ και του Υπουργείου Ανάπτυξης-ώστε κανείς δεν μπορεί ουσιαστικά να κάνει τίποτα περισσότερο, εφόσον δεν έχει την έγκριση από το Υπουργείο Ανάπτυξης και από το Υπουργείο Περιβάλλοντος. Αυτό με την ευκαιρία που είπε η κ. Παπαδημητρίου για τη Θεσσαλονίκη. Το Υπουργείο ΠΕΧΩΔΕ ό,τι είχε να δώσει, το έδωσε. Χωροθέτηση υπάρχει στο λιμάνι της Θεσσαλονίκης, απλά είπαμε να γίνει αυτή η διατύπωση, ώστε ο τρόπος αξιοποίησης αυτών των χώρων να γίνεται με απόφαση του Υπουργείου Πολιτισμού και του Υπουργείου Εμπορικής Ναυτιλίας. 

Θα επαναλάβω αυτό που είπε ο κ.Βλασσόπουλος ότι πολλοί διάβασαν, αλλά λίγοι κατάλαβαν. Θα μπορούσα να σχολιάσω την προηγούμενη παρατήρηση της εκπροσώπου του ΚΚΕ περί της διαιτησίας. 'Ισως όμως δεν γνωρίζει σήμερα πώς είναι το καθεστώς γύρω από τους λιμενεργάτες και πού πάμε. Ειλικρινά δεν θέλω να το σχολιάσω άλλο. Νομίζω ότι δεν έχει να προσφέρει τίποτε, αντίθετα πάμε σε πολύ καλύτερη θέση σε ό,τι αφορά τη θέση τους στο χώρο του λιμανιού. 

ΜΑΡΙΑ ΜΠΟΣΚΟΥ: Μόνο για τους λιμενεργάτες; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Σε ό,τι αφορά τη ναυπηγοεπισκευαστική ζώνη, πέραν των όσων δήλωσα προηγούμενα, υπάρχει μία καινούρια διατύπωση. Εγώ θα τη διαβάσω μέσα απ'όλη αυτή την από κοινού επιθυμία όλων μας: Το στοιχείο ζ'της παραγράφου 2 του άρθρου 3 του καταστατικού της "ΟΛΠ Α.Ε." αναδιατυπώνεται ως ακολούθως: "ζ'. Να μεριμνά για τη διατήρηση του επισκευαστικού χαρακτήρα της ναυπηγοεπισκευαστικής ζώνης Περάματος και γενικώς για την ανάπτυξη ναυπηγοεπισκευαστικών δραστηριοτήτων". 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Και αυτό θα το ψηφίσει πάλι η Πλειοψηφία. 

ΘΕΟΔΩΡΑ ΜΠΑΚΟΓΙΑΝΝΗ: Για τη χωροθέτηση; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Είναι συγκεκριμένοι οι χώροι που είναι, κυρία Μπακογιάννη. Αφού λέμε πλέον να διατηρήσει τη ναυπηγοεπισκευαστική δραστηριότητα, το πού γίνεται, δεν χρειάζεται. Δεν μπορεί να γίνει στον αέρα ούτε και θα φτιάξουμε κάποιους άλλους χώρους. 

Στην παράγραφο 2 του άρθρου 5 του καταστατικού και των δύο εταιρειών και μετά τις λέξεις "να παραταθεί", προστίθεται η φράση "το πολύ για έξι (6) μήνες". Είναι μία παρατήρηση του Κοινοβουλευτικού Εκπροσώπου και του κ.Καψή, ώστε να μην υπάρχει το απεριόριστο. 

Τρίτον, οι λέξεις "τη δημοσίευση" στα άρθρα α) δέκατο έβδομο παράγραφος 2 στοιχείο α', 3 και 4 β) δέκατο έκτο παράγραφος 7 και γ) δέκατο όγδοο παράγραφος 3 τροποποιούνται σε "την έναρξη ισχύος". Επειδή έχουμε πει ότι δύο μήνες μετά, κατ'επέκταση στην έναρξη ισχύος και όχι από τη δημοσίευση του νόμου. Υπάρχει ένα τεχνικό θέμα εκεί. 

Δεν έχω να προσθέσω τίποτε περισσότερο. Σε σχέση με τις τροπολογίες, μετά θα πω δύο κουβέντες. 

ΘΕΟΔΩΡΑ ΜΠΑΚΟΓΙΑΝΝΗ: Δεν τις λέτε τώρα; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Για τις τροπολογίες, αν το πω τεχνικά, να προσθέσω για να τελειώνουμε.... 

ΠΡΟΕΔΡΕΥΩΝ (Παναγιώτης Ν. Κρητικός): Πέστε και τώρα για τις τροπολογίες. Από κοινού θα συζητηθούν. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Η τροπολογία με γενικό αριθμό 2391 και ειδικό 19 γίνεται δεκτή και τίθεται ως παράγραφος 9. Αφορά την εκχώρηση μέσων που κατάσχονται από το Λιμενικό Σώμα μετά απο δίωξη λαθρεμπόρων. Αυτά για τα Πρακτικά. 

ΠΡΟΕΔΡΕΥΩΝ (Παναγιώτης Ν. Κρητικός): Την υπ'αριθμ. 2391 την εντάσσεται ως παράγραφο; 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Η τροπολογία με γενικό αριθμό 2391 και ειδικό αριθμό 19 γίνεται δεκτή και τίθεται ως παράγραφος 9 στο άρθρο ενδέκατο. "Οι αριθμοί 1 και 2" στις παραγράφους γίνονται "α) και β)" αντίστοιχα. Οι φράσεις στο τέλος της παραγράφου 2 "την προηγούμενη παράγραφο", γίνεται "το προηγούμενο στοιχείο α'" 

Και η δεύτερη τροπολογία, με γενικό αριθμό 2398 και ειδικό 26, γίνεται δεκτή. Αφορά τις μετατάξεις του προσωπικού - εννοώ των υπαλλήλων-για ένα χρόνο, σύμφωνα με τις κείμενες διατάξεις. Είναι ένα δικαίωμα που το έχουν και σήμερα. Τίθεται ως παράγραφος 8 στο άρθρο δωδέκατο. "Οι αριθμοί 1 και 2" στις παραγράφους γίνονται "α) και β)" αντίστοιχα. 

Η άλλη τροπολογία, που είχε κατατεθεί, απεσύρθη. 

ΠΡΟΕΔΡΕΥΩΝ (Παναγιώτης Ν. Κρητικός): Η άλλη, ναι, απεσύρθη. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Και είναι και η τροπολογία του Υπουργείου Υγείας. 

ΠΡΟΕΔΡΕΥΩΝ (Παναγιώτης Ν. Κρητικός): Αφήστε την αυτή για μετά. Πρώτα αυτές που αφορούν το νομοσχέδιο. Εντάσσονται, ως παράγραφοι, στα συγκεκριμένα άρθρα που ανέφερε ο κύριος Υπουργός, αυτές οι δύο τροπολογίες. 

'Εχει το λόγο η κ. Μπακογιάννη και ύστερα οι υπόλοιποι Κοινοβουλευτικοί Εκπρόσωποι. Δεν θα έχουμε δευτερολογίες άλλων ομιλητών. Κατά παραχώρηση και με μικρή απόκλιση από το χρόνο θα μιλήσουν για δύο λεπτά οι Κοινοβουλευτικοί Εκπρόσωποι. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, θέλω να πω ότι στο σχέδιο έχουν διανεμηθεί από χθες αναδιατυπώσεις. Αυτές, βεβαίως, θα ενσωματωθούν. 

ΠΡΟΕΔΡΕΥΩΝ (Παναγιώτης Ν. Κρητικός): Θα ψηφισθούν όπως τροποποιήθηκαν τα άρθρα και χθες και σήμερα με τις τελευταίες τροποποιήσεις. 

Η κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, εμείς είμαστε σύμφωνοι με τις τροπολογίες τις οποίες κατέθεσε ο κύριος Υπουργός. Ως προς τη ναυπηγοεπισκευαστική ζώνη απλώς επαναφέρω το θέμα της οριοθέτησης, γιατί πιστεύω ότι υπάρχει κίνδυνος συρρίκνωσης. 

Το επιχείρημα που ακούσθηκε περί του Υπουργείου Πολιτισμού και κάποιων χώρων με πολιτιστικό ενδιαφέρον, κύριε Υπουργέ, θα μου επιτρέψετε να σας πω ότι το Υπουργείο Πολιτισμού δεν χρειάζεται καθόλου τη σύμφωνη γνώμη σας. Κατόπιν αυτού, καλό θα ήταν να μείνει η οριοθέτηση, γιατί η συγκεκριμένη οριοθέτηση είναι αυτή που ανησυχεί όλους τους ανθρώπους στο Πέραμα. Θέλουμε να παραμείνει. Δεν χάνετε τίποτα, τα αυτονόητα να τα προσθέσετε και από εκεί και πέρα να συμφωνήσουμε με τα υπόλοιπα. 

Τώρα, κύριε Πρόεδρε, για το θέμα της τροπολογίας του Υπουργείου Υγείας τι θα κάνουμε; 

ΠΡΟΕΔΡΕΥΩΝ (Παναγιώτης Ν. Κρητικός): Θα το δούμε αμέσως μετά την ψήφιση αυτών των τροπολογιών. Τότε θα υπάρξει και η τοποθέτηση του Υπουργού και του Προεδρείου. 

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, δεν θα είχαμε αντίρρηση να ψηφίσουμε την τροπολογία με γενικό αριθμό 2391, με τις εξής όμως παρατηρήσεις. Κατ'αρχήν, αυτή η τακτική που μας βρίσκει σύμφωνους είναι να περάσουν αυτά τα πλωτά που έχουν κατασχεθεί στο Λιμενικό Σώμα και να μην αντικατασταθεί η πορεία εκσυγχρονισμού του Λιμενικού Σώματος εξ αυτού του λόγου. Το άλλο είναι τι θα γίνει αυτό που προβλέπεται μέσα από την τροπολογία, αν δηλαδή εκδοθεί κάποια απόφαση, να αποδοθούν αυτά στους δικαιούχους. Νομίζω ότι δεν προβλέπεται τίποτα και θα υπάρξει πρόβλημα. 

'Οσο για τη δεύτερη τροπολογία, δεν θα συμφωνήσουμε γιατί πιστεύουμε ότι υπήρχε η δυνατότητα μετατάξεως των εργαζομένων. Δεν συμφωνούμε κατ'αρχήν, γιατί είναι μία τακτική της Κυβέρνησης να μετατάσσει τους εργαζόμενους από Οργανισμό σε Οργανισμό με όλες αυτές τις ιδιωτικοποιήσεις. Γνωρίζετε όμως ότι η Τοπική και Νομαρχιακή Αυτοδιοίκηση δεν έχει πόρους για να πληρώνει επιπλέον υπαλλήλους. Είναι μια προσπάθεια για να ρίξει στάχτη στα μάτια των εργαζομένων και να προχωρήσει στην ιδιωτικοποίηση του Οργανισμού. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Εμείς, κύριε Πρόεδρε, δεν θα ψηφίσουμε καμία τροπολογία, γιατί πιστεύουμε ότι αυτό το νομοσχέδιο δεν θα προσφέρει τίποτα. Τώρα, όσο για τις μετατάξεις, ο τρόπος που ήρθαν είναι γενικός και αόριστος και δεν λύνει το πρόβλημα. 

Εμείς, λοιπόν, στο σύνολο καταψηφίζουμε αυτό το νομοσχέδιο. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητος των άρθρων του νομοσχεδίου του Υπουργείου Εμπορικής Ναυτιλίας και τίθενται τα άρθρα ένα προς ένα σε ψηφοφορία. 

Ερωτάται το Σώμα: Γίνεται δεκτό το άρθρο πρώτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο πρώτο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δεύτερο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δεύτερο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο τρίτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο τρίτο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο τέταρτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο τέταρτο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο πέμπτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο πέμπτο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο έκτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο έκτο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο έβδομο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο έβδομο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο όγδοο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο όγδοο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο ένατο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο ένατο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο, όπως έχει στο σχέδιο της έκθεσης της επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο έγινε δεκτό, κατά πλειοψηφία, όπως έχει στο σχέδιο της έκθεσης της επιτροπής. 

Ερωτάται το Σώμα: Γίνεται δεκτό το άρθρο ενδέκατο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο ενδέκατο έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δωδέκατο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δωδέκατο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο τρίτο, όπως έχει στην έκθεση της Διαρκούς Επιτροπής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο τρίτο έγινε δεκτό κατά πλειοψηφία, όπως έχει στην έκθεση της Διαρκούς Επιτροπής. 

Ερωτάται το Σώμα: Γίνεται δεκτό το άρθρο δέκατο τέταρτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο τέταρτο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο πέμπτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο πέμπτο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο έκτο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο έκτο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο έβδομο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο έβδομο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο όγδοο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο όγδοο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο δέκατο ένατο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΑΣΤΑΣΙΟΣ ΝΕΡΑΝΤΖΗΣ: Κατά πλειοψηφία. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο δέκατο ένατο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Πριν από την ψήφιση του άρθρου εικοστού, που αναφέρεται στην ισχύ του νόμου, θα συζητηθεί η τροπολογία του κυρίου Υπουργού Υγείας και Πρόνοιας. 

Ορίστε, κύριε Υπουργέ, έχετε το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Να ακουστεί πρώτα ο κύριος Υπουργός και μετά να πείτε τις αντιρρήσεις σας! 

Ορίστε, κύριε Υπουργέ. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Πρόεδρε, κύριοι συνάδελφοι, η τροπολογία την οποία προωθούμε σήμερα στη Βουλή αφορά τη διευκόλυνση της εφημέρευσης των νοσοκομείων, τη διευκόλυνση των γιατρών και αποτελεί αίτημα των γιατρών. 'Ηταν ομόφωνη η απόφαση της επιτροπής, που είχε συγκροτήσει ο προκάτοχός μου Υπουργός Υγείας κ. Γείτονας. Αυτού του τύπου η εφημερία, η μικτή εφημερία, ομόφωνα αποφασίστηκε και προτάθηκε στον Υπουργό από την επιτροπή. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πότε έγινε αυτό; 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Αυτό παραδόθηκε στις 15 με 20 Δεκεμβρίου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Ετσι όπως είναι διατυπωμένη; 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Δεν ήταν διατυπωμένη. Λεγόταν "εφημερία έργου". Εμείς τη λέμε "μικτή εφημερία". Η ανάλυση όμως ήταν ακριβώς αυτή. Αν θέλετε, η διαφορά από την επιτροπή ήταν ότι η επιτροπή το πρότεινε να είναι το 80% των αποδοχών κι εμείς λέμε να μην είναι το 80%, αλλά να είναι το 70%. Επ' αυτού υπήρχε μία διαφορά. 

Επίσης, αυτή η τροπολογία δίνει τη δυνατότητα στον Υπουργό Υγείας και στον Υπουργό Οικονομικών, κατ' εξαίρεση των διατάξεων του ν.2606/98, για το ιατρικό μισθολόγιο, να εκδώσουν την κοινή υπουργική απόφαση που απαιτείται για να ενεργοποιηθεί πλέον η κατανομή των εφημεριών στα νοσοκομεία, αλλά και η έκδοση προγραμμάτων εφημεριών να γίνεται ένα μήνα από την ψήφιση αυτής της διάταξης στη Βουλή. 

Ο νόμος έλεγε ότι πρέπει να γίνεται το τελευταίο τρίμηνο του παρελθόντος έτους. Το τελευταίο τρίμηνο δεν ήταν δυνατόν να γίνει, διότι ουσιαστικά είχε εφαρμοστεί από τον Οκτώβριο η εφημερία. Επομένως πρέπει να υπάρξει αυτή η εξουσιοδότηση, ώστε να μπορέσουμε να προχωρήσουμε άμεσα στην έκδοση κοινής υπουργικής απόφασης την επόμενη εβδομάδα, να μπορέσουν οι γιατροί να πάρουν τα χρήματά τους για τις εφημερίες, τις οποίες ήδη πραγματοποιούν σε όλα τα νοσοκομεία της χώρας. 

ΠΡΟΕΔΡΕΥΩΝ (Παναγιώτης Ν. Κρητικός): Βλέπω πολλούς γιατρούς εδώ! Είσθε για τη θεραπεία της τροπολογίας ή για την ευθανασία της; 

Ορίστε, κυρία Μπακογιάννη, έχετε το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, επιτρέψτε μου να σας πω ότι το Προεδρείο με εντυπωσιάζει! Δίνοντας το λόγο στον κύριο Υπουργό εισαγάγατε την τροπολογία προς συζήτηση! 

Εμείς αρνούμαστε από χθες το βράδυ να συζητήσουμε μία τροπολογία, η οποία έρχεται κατά παράβαση του Συντάγματος, κατά παράβαση του Κανονισμού της Βουλής και κατά παράβαση της συμφωνίας των κομμάτων εδώ μέσα. 'Αρα, η Νέα Δημοκρατία δεν μπαίνει στην ουσία της τροπολογίας και αρνείται να τη συζητήσει. 

Θα μου επιτρέψετε επίσης να πω ότι αυτό ήταν γνωστό από χθες και περιμέναμε μία απάντηση του Προεδρείου. Τη λάβαμε, κύριε Πρόεδρε, την απάντηση εκτός Αιθούσης, αλλά αυτό δεν σημαίνει ότι θα μπορέσουμε να ακούσουμε τον κύριο Υπουργό, ο οποίος απλώς προσπαθεί να στηρίξει την τροπολογία του. 

ΠΡΟΕΔΡΕΥΩΝ (Παναγιώτης Ν. Κρητικός): Δεν γίνεται εισαγωγή της τροπολογίας προς συζήτηση με την αναφορά του κυρίου Υπουργού σ' αυτήν ή την αιτιολόγηση της τροπολογίας! 

ΘΕΟΔΩΡΑ ΜΠΑΚΟΓΙΑΝΝΗ: Είναι εισαγωγή, κύριε Πρόεδρε! Είσαστε παλαιότερος εμού εδώ μέσα και σέβομαι την πείρα σας, αλλά με τη μικρή δική μου εμπειρία, όταν ο Υπουργός δικαιολογεί την τροπολογία του, η τροπολογία μπαίνει προς συζήτηση. Για μας η τροπολογία αυτή δεν μπορεί να συζητηθεί σήμερα και δεν μπορεί να προστεθεί στο νομοσχέδιο του Υπουργείου Εμπορικής Ναυτιλίας, με το οποίο καμία σχέση δεν έχει. 

ΠΡΟΕΔΡΕΥΩΝ (Παναγιώτης Ν. Κρητικός): Το Προεδρείο ήθελε να ακούσει και τις απόψεις των κομμάτων, γιατί αυτές δεν εικάζονται. Και οι εκτός της Αιθούσης αντιρρήσεις ή διαφωνίες επίσης δεν μπορούν να εκτιμηθούν σε κοινοβουλευτικό επίπεδο, άρα πρέπει να ακουστούν οι απόψεις των κομμάτων εδώ μέσα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, δεν θα χρειαστεί να απαντήσετε επί του αν εισάγεται ή όχι η τροπολογία από τον κύριο Υπουργό. Εάν δεν συμφωνούν τα κόμματα -και δεν βλέπουν αν συμφωνούν, ήδη το δήλωσε η Νέα Δημοκρατία- η τροπολογία δεν θα συζητηθεί. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν θέλετε να πάρουμε θέση, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, να ακουστεί η άποψη όλων των κομμάτων. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ από την πλευρά του ΔΗ.Κ.ΚΙ. θέλω να κάνω δύο ερωτήσεις, από την απάντηση των οποίων θα εξαρτηθούν τα περαιτέρω. 

ΘΕΟΔΩΡΑ ΜΠΑΚΟΓΙΑΝΝΗ: Αυτή είναι συζήτηση πια! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σας παρακαλώ! 

Τη Δευτέρα ξέρουμε ότι υπάρχει απεργία στα νοσοκομεία και επειδή μας ενδιαφέρει, μας ενδιαφέρει να λειτουργήσει το Εθνικό Σύστημα Υγείας και τα κρατικά νοσοκομεία. Εγώ θέλω υπεύθυνα, κύριε Υπουργέ, να μου πείτε πάνω σε αυτό που θα σας ρωτήσω: Λέτε στην εισηγητικη έκθεση ότι συμφωνούν οι γιατροί. Τι εννοείτε; Συμφωνεί η ΕΙΝΑΠ, το θεσμικό όργανο και η Ομοσπονδία των γιατρών και του νοσηλευτικού προσωπικού; Αυτό είναι το ένα. 

Το δεύτερο είναι το εξής: 'Εχετε υπόψη σας -το λέω τελείως καλόπιστα- ότι βάζοντας στην πρώτη παράγραφο εδάφιο 2 τη φράση "η κατάρτιση του προγράμματος εφημεριών γίνεται εντός των ορίων των εγκεκριμένων πιστώσεων" και λέγοντας στην επόμενη ότι "...με κοινή απόφαση..." ότι ανατρέπεται στην ουσία το προηγούμενο και την αιτιολογική έκθεση, που λέτε ότι θέλετε να ικανοποιήσετε τις πραγματικές και λειτουργικές ανάγκες των νοσοκομείων; Διότι είναι τελείως διαφορετικό οι πραγματικές ανάγκες και τελείως διαφορετικό αυτό που βάζετε ότι πρέπει να κινούνται στα πλαίσια όχι των πραγματικών αναγκών αλλά των ορίων των πιστώσεων. Γιατί οι πιστώσεις -και το λέω επειδή έχω κάνει Υπουργός Οικονομικών- μπορεί να είναι μηδέν, αλλά οι εφημερίες για να ικανοποιηθούν οι ανάγκες των ασθενών και της λειτουργίας των νοσοκομείων μπορεί να απαιτούν και εκατό εκατομμύρια (100.000.000) και διακόσια εκατομμύρια (200.000.000) και ένα δισεκατομμύριο (1.000.000.000). 'Αρα είναι αντιφατικά. 

Επί της ουσίας, λοιπόν, μπαίνω και θέλω να μου δώσετε απάντηση. 

ΠΡΟΕΔΡΕΥΩΝ (Παναγιώτης Ν. Κρητικός): Συμφωνείτε με τη συζήτηση της τροπολογίας, κύριε Πρόεδρε, ή δεν παίρνετε θέση; 

Αν υπάρχει συγκατάθεση των κομμάτων, ευχαρίστως να προχωρήσουμε στη συζήτηση. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εγώ μπήκα στην ουσία και περιμένω απαντήσεις. 

ΠΡΟΕΔΡΕΥΩΝ (Παναγιώτης Ν. Κρητικός): Περί των ασχέτων τροπολογιών κατά το Σύνταγμα αποφαίνεται η Βουλή. Αν υπάρχει αμφισβήτηση ως προς τη σχετικότητα μίας τροπολογίας, αποφαίνεται η Βουλή. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, είναι σχετική η τροπολογία της υγείας και της εφημερίας των γιατρών με το νομοσχέδιο για τον ΟΛΠ; Να μην υποτιμούμε τη νοημοσύνη του Σώματος και του λαού! 

ΠΡΟΕΔΡΕΥΩΝ (Παναγιώτης Ν. Κρητικός): Εγώ αναφέρομαι στο Σύνταγμα, κ. Μπακογιάννη, το οποίο λέει ότι όταν υπάρχει αμφισβήτηση... 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, επιτρέψατε κατά παράβαση της διαδικασίας και στον κύριο Υπουργό να μπει στην ουσία της τροπολογίας. Εγώ σας επεσήμενα από την αρχή, ως είχα υποχρέωση, ότι αυτή η τροπολογία είναι άσχετη. 

ΠΡΟΕΔΡΕΥΩΝ (Παναγιώτης Ν. Κρητικός): Να ακουστούν και οι άλλοι, κυρία Μπακογιάννη. 

ΘΕΟΔΩΡΑ ΜΠΑΚΟΓΙΑΝΝΗ: Να ακουστούν, αλλά όχι επί της ουσίας, γιατί αυτό είναι παράβαση της διαδικασίας. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Γεωργακόπουλε, έχετε το λόγο, αλλά εν συντομία, γιατί είμαστε εκτός του χρόνου που είχαμε συμφωνήσει. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επί της διαδικασίας, κύριε Πρόεδρε, και εν συντομία. Μπορεί η κ. Μπακογιάννη να έχει εν μέρει δίκιο, αλλά στο νομοσχέδιο αναφέρονται και θέματα υγείας και θέματα ασφάλισης και θέματα τα οποία μπορεί κάλλιστα και αυτή η τροπολογία... 

ΑΝΑΣΤΑΣΙΟΣ ΝΕΡΑΝΤΖΗΣ: Που; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στα άρθρα 15, 16, 17, 18 και 19. Μπορεί να είναι θέματα του προσωπικού, αλλά είναι θέματα υγείας. Και δεδομένου μάλιστα ότι υπάρχει μια επείγουσα κατάσταση στα νοσοκομεία, είναι άμεση ανάγκη η Βουλή να υπερβεί τα τυπικά κωλύματα, τα οποία βάζετε και να ψηφίσει αυτήν την τροπολογία. 

ΘΕΟΔΩΡΑ ΜΠΑΚΟΓΙΑΝΝΗ: Τις αποτυχίες στην υγεία θα τις χρεωθούμε εμείς, κύριε συνάδελφε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι δυνατόν τώρα να παραπέμψουμε την τροπολογία αυτή στην επόμενη εβδομάδα, να αρχίσουν απεργίες, να ταλαιπωρηθούν οι ασθενείς, επειδή τυπικά δεν μπορεί να κωλύσει στη συζήτηση, ενώ στα δεκαοχτώ χρόνια που είμαι εδώ στη Βουλή έχουν περάσει πάρα πολλές διατάξεις, οι οποίες μπορεί να μην ήταν απόλυτα σχετικές, αλλά ήταν "σχετικά σχετικές" θα μπορούσα να πω. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, και εμείς χθες το βράδυ ζητήσαμε την απόσυρση της τροπολογίας, γιατί πιστεύουμε ότι αυτά που συμφωνούμε πρέπει να τηρούνται. Από εκεί και πέρα όμως και η Ομοσπονδία των γιατρών καταγγέλει αυτήν την τροπολογία, γιατί πιστεύει ότι προσπαθεί ο Υπουργός να μπλοκάρει κάποια πράγματα και να δημιουργήσει μεγαλύτερα προβλήματα. 

Ζητούμε λοιπόν την απόσυρση της τροπολογίας, γιατί δεν πιστεύουμε ότι με αυτόν τον τρόπο μπορεί να προχωρήσει. 

ΠΡΟΕΔΡΕΥΩΝ (Παναγιώτης Ν. Κρητικός): Εφόσον δεν υπάρχει η σύμφωνη γνώμη των κομμάτων, θα αποσυρθεί η τροπολογία και δεν θα εισαχθεί προς συζήτηση. 

Εισερχόμαστε στην ψήφιση του ακροτελευτίου άρθρου, του άρθρου εικοστού το οποίο αναφέρεται στην ισχύ του νόμου. 

Ερωτάται το Σώμα: Γίνεται δεκτό το ακροτελεύτιο άρθρο εικοστό, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το ακροτελεύτιο άρθρο εικοστό, που αναφέρεται στην ισχύ του νόμου, έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Συνεπώς το νομοσχέδιο του Υπουργείου Εμπορικής Ναυτιλίας: "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε ανώνυμες εταιρείες" έγινε δεκτό κατ'αρχήν και κατ'άρθρο και η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 16.30' λύεται η συνεδρίαση για αύριο Παρασκευή 5 Φεβρουαρίου 1999 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συνέχεια της συζήτησης επί της 'Εκθεσης της Διακομματικής Κοινοβουλευτικής Επιτροπής της συσταθείσης με ομόφωνη απόφαση της Ολομέλειας της Βουλής, για τη μελέτη του προβλήματος των Τροχαίων Ατυχημάτων και την Οδική Ασφάλεια στην Ελλάδα, σύμφωνα με την ειδική ημερήσια διάταξη. 

 

Ο ΠΡΟΕΔΡΟΣ                                                                          ΟΙ ΓΡΑΜΜΑΤΕΙΣ



  

































 









 











