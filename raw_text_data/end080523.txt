(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΜΖ΄
 Παρασκευή 23 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Ι. Αμοιρίδη και Β. Παπανδρέου, σελ.
2. Ανακοινώνεται ότι τη συνεδρίαση παρακολουθούν μαθητές από το 7ο Δημοτικό Σχολείο Χίου, το 4ο Δημοτικό Σχολείο Λευκάδας και σπουδαστές από το Ι.Ε.Κ. Περιστερίου, σελ.
3. Ανακοινώνεται ότι οι κ. Ε. Παντελάκη, Δ. Τσιόγκας και Δ. Κουμπούρης με επιστολές τους υπέβαλαν την παραίτησή τους από το  Βουλευτικό αξίωμα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 26 Μαΐου 2008, σελ.
4. Συζήτηση επικαίρων ερωτήσεων.
α) Προς τον Υπουργό Εσωτερικών, σχετικά με τη λήψη μέτρων κατά της εγκληματικότητας στο Νομό Ρεθύμνου κ.λπ., σελ.
β) Προς τον Υπουργό Πολιτισμού, σχετικά με τα κρούσματα ντόπινγκ στον εφηβικό αθλητισμό, σελ.
γ) Προς τον Υπουργό Απασχόλησης και Κοινωνικής Προστασίας, σχετικά με το επικείμενο κλείσιμο εργοστασίων του ομίλου ΚΛΩΝΑΤΕΞ στη Νάουσα, κ.λπ., σελ.
δ) Προς τον Υπουργό Ανάπτυξης, σχετικά με τη λήψη μέτρων κατά της ακρίβειας κ.λπ., σελ.
ε) Προς τον Υπουργό Εθνικής Άμυνας, σχετικά με την υποχρεωτική στράτευση στα 18 κ.λπ., σελ.
5. Συζήτηση επερώτησης Βουλευτών του ΣΥ.ΡΙΖ.Α. προς τον Υπουργό Δικαιοσύνης, σχετικά με το ραδιοτηλεοπτικό τοπίο και το σεβασμό των προσωπικών δεδομένων, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΛΑΧΟΣ Γ., σελ.
ΔΡΑΓΑΣΑΚΗΣ Ι., σελ.
ΙΩΑΝΝΙΔΗΣ Ι., σελ.
ΚΑΛΑΝΤΖΑΚΟΥ Σ., σελ.
ΚΑΛΑΝΤΙΔΟΥ Σ., σελ.
ΛΑΜΠΙΡΗΣ Η., σελ.
ΠΡΩΤΟΥΛΗΣ Ι., σελ.
ΡΟΝΤΟΥΛΗΣ Α., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΧΗΝΟΦΩΤΗΣ Π., σελ.

Β. Επί της επερώτησης:
ΑΛΑΒΑΝΟΣ Α., σελ.
ΔΕΝΔΙΑΣ Ν., σελ.
ΔΡΙΤΣΑΣ Θ., σελ.
ΚΑΝΕΛΛΗ Α., σελ.
ΚΟΡΟΒΕΣΗΣ Π., σελ.
ΚΟΥΒΕΛΗΣ Φ., σελ.
ΜΠΑΝΙΑΣ Ι., σελ.
ΠΛΕΥΡΗΣ Α., σελ.
ΡΗΓΑΣ Π., σελ.
ΤΣΟΥΚΑΛΗΣ Ν., σελ.
ΧΑΤΖΗΓΑΚΗΣ Σ., σελ.
     
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΜΖ΄
     Παρασκευή 23 Μαΐου 2008
     Αθήνα, σήμερα στις 23 Μαΐου 2008, ημέρα Παρασκευή και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει, υπό την προεδρία του Α’  Αντιπροέδρου αυτής, κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Σοφία Καλαντίδου, Βουλευτή Α΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Γουμεριωτών Ηλείας ζητεί την απομάκρυνση υποσταθμού της Δ.Ε.Η.  από την πλατεία του Δ.Δ. Γούμερου, Δήμου Ωλένης Νομού Ηλείας.
      2) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται σε υπόθεση διακοπής αναπηρικής σύνταξης, από τον Ο.Γ.Α..
      3) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ κατέθεσε αναφορά με την οποία το Παράρτημα Νομού Λέσβου της Ένωσης Διπλωματούχων Μηχανικών Δευτεροβάθμιας Εκπαίδευσης ζητεί τη χορήγηση στους καθηγητές Μηχανικούς, του ειδικού επιδόματος-αντισταθμίσματος που λαμβάνουν οι Μηχανικοί του Δημοσίου.
      4) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ - ΘΕΟΔΟΣΙΑΔΗΣ κατέθεσε αναφορά με την οποία ο κ. Μαντάνης Γεώργιος ζητεί να διατηρηθεί η θέση του Αγροτικού γιατρού στο χωριό Στύψη της Λέσβου.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία τα μέλη του Πολιτιστικού Συλλόγου Τεμπλονίου Κέρκυρας ζητούν να διερευνηθεί η ύπαρξη ασυμβίβαστου, του Νομάρχη της Κέρκυρας.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην οικονομική δυσπραγία των επιχειρήσεων τουριστικών καταλυμάτων στο Νομού Λασιθίου. 
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Χατζηγιαννακού Ελένη ζητεί να ληφθούν τα αναγκαία μέτρα για την επικινδυνότητα πολυκατοικίας στην περιοχή των Κάτω Πατησίων Αττικής.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε υπόθεση παραπομπής σε Ε.Δ.Ε., υπαλλήλου του Ε.Ο.Τ..
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Νομού Λασιθίου ζητεί την τοποθέτηση γιατρού και νοσηλεύτριας στο Περιφερειακό Ιατρείο της Κριτσάς.
      10) Οι Βουλευτές Β’ Αθηνών κ. ΜΙΧΑΗΛ ΠΑΠΑΓΙΑΝΝΑΚΗΣ και ΙΩΑΝΝΗΣ ΔΡΑΓΑΣΑΚΗΣ και Β’ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία η Πανελλήνια Ένωση Εργοληπτών Γεωπόνων Έργων Πράσινου ζητεί την εξόφληση των οφειλομένων χρημάτων, για τα εκτελεσθέντα έργα πράσινου.
      11) Ο Βουλευτής Δωδεκανήσου κ. ΓΕΩΡΓΙΟΣ ΝΙΚΗΤΙΑΔΗΣ κατέθεσε αναφορά με την οποία το 2ο Γενικό Λύκειο Ρόδου - Καζούλλειο ζητεί τη δημιουργία ενός σύγχρονου σχολικού κτηρίου για τη στέγασή του.
      12) Ο Βουλευτής Δωδεκανήσου κ. ΓΕΩΡΓΙΟΣ ΝΙΚΗΤΙΑΔΗΣ κατέθεσε αναφορά με την οποία ο Δημοτικός Οργανισμός Πολιτισμού και Άθλησης του Δήμου Καμείρου Νομού Δωδεκανήσου ζητεί οικονομική στήριξη για τις λειτουργικές του ανάγκες.
      13) Ο Βουλευτής Δωδεκανήσου κ. ΓΕΩΡΓΙΟΣ ΝΙΚΗΤΙΑΔΗΣ κατέθεσε αναφορά με την οποία ο κ. Κουρουζίδης Σάκης ζητεί να παραχωρηθεί στην Ευώνυμο Οικολογική Βιβλιοθήκη η χρήση του κτηρίου επί της οδού Αγ. Ασωμάτων 9 στο Θησείο.
      14) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Δήμος Καρδίτσας ζητεί την εγγραφή πίστωσης στο Πρόγραμμα Δημοσίων Επενδύσεων, για την έναρξη κατασκευής του Κλειστού Γυμναστηρίου Καρδίτσας.
      15) Ο Βουλευτής Α’ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Βασιλάκης Αθανάσιος ζητεί την τήρηση των βασικών κοινοτικών αρχών, από τους νόμους του δημοσιοϋπαλληλικού κώδικα και του μισθολογίου. 
      16) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Λειτουργών Μέσης Εκπαίδευσης Δωδεκανήσου ζητεί την άμεση χρηματοδότηση των Κέντρων Πρόληψης κατά των Ναρκωτικών.
      17) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Αστυνομικών Υπαλλήλων Νομού Φθιώτιδος ζητεί τη δημιουργία Τμήματος Μεταγωγών στην πόλη της Λαμίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8717/18-3-08 ερώτηση των Βουλευτών κυρίων Αθανασίου Πλεύρη και Βαΐτση Αποστολάτου δόθηκε με το υπ’ αριθμ. 35154/ΙΗ/24-4-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8717/18-3-08, την οποία κατέθεσαν οι Βουλευτές κύριοι Aθανάσιος Πλεύρης και Βαΐτσης Αποστολάτος αναφορικά με την «Αντισεισμικότητα των σχολικών κτηριακών εγκαταστάσεων», σας γνωρίζουμε τα ακόλουθα:
    Ι. Ο προσεισμικός έλεγχος στα σχολεία της χώρας ξεκίνησε από τον ΟΣΚ το Δεκέμβριο του 2004. Μέχρι τότε δεν είχε υλοποιηθεί κανένα πρόγραμμα προσεισμικού ελέγχου των σχολείων.
    Η πρώτη φάση του προγράμματος περιελάμβανε τον έλεγχο των 4.670 σχολικών μονάδων που είχαν κατασκευασθεί προ του 1959 χωρίς αντισεισμικό κανονισμό.
    Ο προσεισμικός έλεγχος υλοποιείται με την ευθύνη των πέντε Πολυτεχνείων της χώρας, δηλαδή στο υψηλότερο επιστημονικό επίπεδο που μπορεί να υλοποιηθεί.
    Μέχρι σήμερα έχουν ελεγχθεί 4.320 σχολικές μονάδες σε όλους τους νομούς της χώρας. Εντός δύο μηνών θα ολοκληρωθούν οι υπολειπόμενοι έλεγχοι σε 350 σχολικές μονάδες που αναφέρονται στους Νομούς Δωδεκανήσου, Κυκλάδων, Αργολίδος, Κέρκυρας, Ευρυτανίας, Θεσπρωτίας, Πρέβεζας.
    Ειδικά στους Νομούς Ζακύνθου, Κεφαλληνίας και Λευκάδος έχουν ελεγχθεί όλα τα σχολικά κτίρια ανεξαρτήτως του έτους κατασκευής.
    Ο ΟΣΚ σε όλες τις περιπτώσεις έχει ενημερώσει τις Νομαρχίες για τα αποτελέσματα του προσεισμικού ελέγχου επισημαίνοντας με ειδικές παρατηρήσεις τα σχολεία που απαιτείται παρέμβαση. Σημειώνεται ότι η συντριπτική πλειοψηφία αυτών των περιπτώσεων οφείλεται στην κακή συντήρηση των σχολείων. Ως γνωστό, σύμφωνα με την κείμενη Νομοθεσία υπεύθυνοι για τη συντήρηση είναι οι Δήμοι σε πρώτο επίπεδο και οι Νομαρχίες σε δεύτερο.
    Ο προσεισμικός έλεγχος στην Αθήνα έχει γίνει με ευθύνη του Δήμου Αθηναίων.
    ΙΙ. Όσον αφορά στα θέματα αντισεισμικής προστασίας, σας γνωρίζουμε ότι το Παιδαγωγικό Ινστιτούτο την τελευταία πενταετία συμμετείχε, σε συνεργασία με άλλους φορείς, σε δύο (2) προγράμματα που αφορούσαν την ενημέρωση μαθητών στα θέματα αυτά.
    Συγκεκριμένα, συμμετείχε στην υλοποίηση των παρακάτω προγραμμάτων:
    α) «Σεισμόπολις: Πιλοτικό Σύστημα για την Εξοικείωση με τους Σεισμούς και την Πληροφόρηση του Κοινού σε θέματα Αντισεισμικής Προστασίας». Το πρόγραμμα εφαρμόστηκε πιλοτικά σε επιλεγμένα σχολεία στο «Κέντρο Σεισμόπολις» (στο Δήμο Αγ. Ιωάννη Ρέντη).
    β) «SOL, Προηγμένο Διαδραστικό Πληροφοριακό Σύστημα Επικοινωνίας, Ενημέρωσης και Ευαισθητοποίησης του Κοινού σε Θέματα Σχετικά με την Προστασία από το Σεισμό». Έγινε αξιολόγηση του προγράμματος και τα αποτελέσματα παρουσιάστηκαν σε ελληνικά και διεθνή συνέδρια. Το πρόγραμμα εφαρμόστηκε πιλοτικά σε επιλεγμένα σχολεία από όλη τη χώρα στο Ίδρυμα Ευγενίδου και στις 29/2/2008 έγινε επί τόπου εφαρμογή στο 2ο Δημοτικό Σχολείο Κηφισιάς.
    Επίσης, το ΥΠΕΠΘ, σε θέματα πρόληψης και αντισεισμικής προστασίας σε συνεργασία με τον Οργανισμό Αντισεισμικού Σχεδιασμού και Προστασίας (ΟΑΣΠ), έχει δημιουργήσει σχέδια αποχώρησης των μαθητών/μαθητριών και εκπαιδευτικών από όλες τις σχολικές μονάδες Πρωτοβάθμιας και Δευτεροβάθμιας Εκπαίδευσης της χώρας. Το σχέδιο αυτό βρίσκεται αναρτημένο στον πίνακα ανακοινώσεων και σε προσβάσιμο από τους μαθητές/μαθήτριες σημείο κάθε σχολικής μονάδας και επικαιροποιείται με την έναρξη κάθε σχολικού έτους με ευθύνη του Διευθυντή της σχολικής μονάδας και μηχανικού του οικείου Δήμου ή της οικείας Νομαρχιακής Αυτοδιοίκησης.
    Επιπροσθέτως, τρεις φορές σε κάθε σχολικό έτος πραγματοποιούνται ασκήσεις αποχώρησης των μαθητών/μαθητριών.
    Τέλος, το ΥΠΕΠΘ υλοποιεί προγράμματα Αγωγής Υγείας σε θέματα αντισεισμικής προστασίας στα σχολεία Πρωτοβάθμιας και Δευτεροβάθμιας Εκπαίδευσης και συνεργάζεται με το ΥΠΕΧΩΔΕ και τον ΟΑΣΠ.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     2. Στην με αριθμό 10216/11-4-08 ερώτηση της Βουλευτού κ. Δήμητρας Αράπογλου δόθηκε με το υπ’ αριθμ. 47479/ΙΗ/24-4-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 10216/11-4-08, την οποία κατέθεσε η Βουλευτής κα Δήμητρα Αράπογλου σχετικά με τις αποσπάσεις εκπαιδευτικών στα Ευρωπαϊκά Σχολεία, σας γνωρίζουμε τα ακόλουθα:
    Σύμφωνα με την παρ. 1 του άρθρου 12, της σύμβασης σχετικά με το καταστατικό των Ευρωπαϊκών Σχολείων (Επίσημη Εφημερίδα αριθ. L 212 της 17/08/1994 σ. 0003-0014):
    Το Ανώτατο Συμβούλιο, σε διοικητικά θέματα, καθορίζει τους κανόνες της υπηρεσιακής κατάστασης του Γενικού Γραμματέα, των Διευθυντών, του διδακτικού προσωπικού και του διοικητικού και βοηθητικού προσωπικού, σύμφωνα με τις διατάξεις του στοιχείου α της παραγράφου 1 του άρθρου 9.
    Σε εφαρμογή του ανωτέρω άρθρου, το Ανώτατο Συμβούλιο, κατά τις συνεδριάσεις της 30ης και 31ης Ιανουαρίου 2007, τροποποίησε και ενέκρινε τον κανονισμό υπηρεσιακής κατάστασης των μελών του αποσπασμένου προσωπικού των Ευρωπαϊκών Σχολείων και όπως ορίζεται στο σημείο ίί της παρ. α του άρθρου 29:
    Η συνολική διάρκεια απόσπασης δεν μπορεί να υπερβαίνει τα εννέα έτη, με εξαίρεση τα οριζόμενα στο παρόν άρθρο. Σε εξαιρετικές περιπτώσεις δεόντως αιτιολογημένες, προς το συμφέρον του σχολείου, μετά από πρόταση του διευθυντή και με τη συμφωνία του εθνικού Επιθεωρητή, μπορεί να χορηγείται παράταση ενός έτους από την αρχή η οποία προέβη στην απόσπαση.
    Ο προαναφερόμενος κανονισμός καθορίζει μεν ανώτατο όριο απόσπασης χωρίς να ορίζει υποχρεωτική εννεαετία, αλλά, με βάση την ανωτέρω διάταξη, οι 26 από τις 27 χώρες-μέλη της Ευρωπαϊκής Ένωσης αποσπούν εκπαιδευτικούς στα Ευρωπαϊκά Σχολεία επί εννεατία. Μοναδική εξαίρεση ήταν η Ελλάδα, η οποία στέλνει τους εκπαιδευτικούς επί πενταετία.
    Ως αποτέλεσμα αυτής της κατάστασης, η Ελλάδα αντιμετώπιζε τα ακόλουθα προβλήματα:
    1. Ουσιαστική αποχή από τη διαμόρφωση της ευρωπαϊκής εκπαιδευτικής πολιτικής Τα προγράμματα των Ευρωπαϊκών Σχολείων είναι σε διαρκή εξέλιξη. Οι εκπαιδευτικοί συμμετέχουν ενεργά στις μεικτές Επιτροπές διαμόρφωσης της πολιτικής των Ευρωπαϊκών Σχολείων που συγκροτούνται υπό την εποπτεία της Γενικής Επιθεώρησης. Οι μεικτές Επιτροπές εκπονούν τα νέα αναλυτικά προγράμματα, επεξεργάζονται θεσμικά εκπαιδευτικά θέματα, αναμορφώνουν το σύστημα των εξετάσεων, προωθούν καινοτομίες, ασχολούνται με τη συγγραφή διδακτικών εγχειριδίων Κ.Ο.Κ. Η διάρκεια λειτουργίας αυτών των Επιτροπών είναι πολυετής. Οι καθηγητές που αποσπώνται στα Ευρωπαϊκά Σχολεία κατά τα δύο πρώτα χρόνια της απόσπασής τους βρίσκονται σε περίοδο δοκιμασίας. Επομένως, η συμμετοχή τους σε αυτές τις Επιτροπές αρχίζει από τον τρίτο χρόνο. Η επιστροφή τους στην Ελλάδα στον πέμπτο χρόνο πρακτικώς δεν επιτρέπει την ολοκλήρωση των εκπαιδευτικών προγραμμάτων που εκπονούνται. Ενδεικτικό αυτής της κατάστασης είναι ότι η Ελληνική Ιστορία απουσιάζει από τα προγράμματα των Ευρωπαϊκών Σχολείων, ενώ υπάρχει απροθυμία των μαθητών να επιλέξουν την Αρχαία Ελληνική Γλώσσα και Γραμματεία για το Ευρωπαϊκό Απολυτήριο επειδή ο διδάσκων καθηγητής δεν έχει εμπειρία των συγκεκριμένων εξετάσεων.
    2. Αδυναμία κάλυψης όλων των θέσεων εκπαιδευτικών: Η πενταετία αποκλείει την απόσπαση ορισμένων ειδικοτήτων, όπως των καθηγητών Μουσικής που υποχρεωτικά πρέπει να παραμένουν επί εννεαετία.
    3. Μη ισότιμη συμμετοχή στα Ευρωπαϊκά Σχολεία: Η πενταετία αποκλείει τους Έλληνες εκπαιδευτικούς από τη διεκδίκηση θέσεων τις οποίες παίρνουν εκπαιδευτικοί άλλων χωρών, αποσπασμένοι επί εννεαετία, όπως τις θέσεις συντονιστές μαθημάτων, συντονιστές κύκλων σπουδών, διευθύνοντες σύμβουλοι εκπαίδευσης και διοικητικοί υπάλληλοι.
    4. Υψηλό κόστος λόγω των συχνών δαπανών εγκατάστασης Οι συχνές αποσπάσεις των Ελλήνων εκπαιδευτικών επιβαρύνουν τους προϋπολογισμούς των σχολείων με έξοδα εγκατάστασης και μετακινήσεων. Το θέμα αυτό έχει τεθεί στο παρελθόν από τις αρμόδιες υπηρεσίες της ΕΕ.
    5. Αποφυγή αξιολόγησης Οι εκπαιδευτικοί που είναι αποσπασμένοι στα Ευρωπαϊκά Σχολεία αξιολογούνται για πρώτη φορά μετά τη διετή περίοδο δοκιμασίας και για δεύτερη φορά μετά το πέρας της πενταετίας. Η εφαρμογή της πενταετίας είχε ως αποτέλεσμα οι Έλληνες εκπαιδευτικοί να είναι οι μόνοι από το σύνολο των εκπαιδευτικών των Ευρωπαϊκών Σχολείων που δεν αξιολογούνταν διότι επέστρεφαν.
    Θα πρέπει να επισημανθεί ότι τα Ευρωπαϊκά Σχολεία έχουν μία πολύπλοκη δομή που απαιτεί ενημέρωση και σταδιακή προσαρμογή του αποσπασμένου εκπαιδευτικού στο γενικό πλαίσιο των σχολείων. Γι' αυτό το λόγο άλλωστε υπάρχει και η σχετικώς μακρά δοκιμαστική περίοδος των δύο ετών. Η πενταετής διάρκεια απόσπασης των εκπαιδευτικών που ίσχυε μέχρι τώρα, δημιουργούσε, επίσης, ιδιαίτερα προβλήματα στις δύο τελευταίες τάξεις του Γυμνασίου (6η και 7η) οι οποίες αποτελούν τάξεις προετοιμασίας για εξετάσεις του Ευρωπαϊκού Απολυτηρίου.
    Το θέμα της τροποποίησης του πλαισίου που διέπει τις αποσπάσεις του προσωπικού στα Ευρωπαϊκά Σχολεία μελετάται, επί του παρόντος, από το ΥΠ.Ε.Π.Θ., προκειμένου να ρυθμιστεί με τον καλύτερο τρόπο η μετάβαση από την ισχύουσα πενταετή απόσπαση στην εννεαετία.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
      3. Στην με αριθμό 10770/17-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-266/6-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Έκκληση από τις καταναλωτικές οργανώσεις να παγώσουν οι κατασχέσεις ακινήτων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Το υφιστάμενο θεσμικό πλαίσιο προσφέρει ένα υψηλό επίπεδο προστασίας στον καταναλωτή χρηματοπιστωτικών υπηρεσιών.
      Το πλαίσιο αυτό ενισχύθηκε με την τροποποίηση του νόμου το περασμένο καλοκαίρι με την προσθήκη του ακατάσχετου της πρώτης κατοικίας κάτω από ορισμένες προϋποθέσεις, αλλά και από τη δυνατότητα του Υπουργού Ανάπτυξης να επιβάλει την απόσυρση από τα συμβόλαια όρων που έχουν κριθεί καταχρηστικοί με αμετάκλητες δικαστικές αποφάσεις.
      Κατά συνέπεια, η κατάλληλη νομοθεσία υπάρχει και εφαρμόζεται και είναι αυτονόητο ότι όποιοι δεν την τηρούν θα έχουν τις προβλεπόμενες κυρώσεις. Θα είναι δε ακόμα πιο αποτελεσματική εάν συνδυαστεί με ένα υψηλό επίπεδο ανάπτυξης σωστής καταναλωτικής συνείδησης, που βεβαίως προϋποθέτει την πληροφόρηση του καταναλωτικού κοινού, και την ύπαρξη και δυνατότητα πρόσβασής του σε ανταγωνιστικά τραπεζικά προϊόντα.
      Η Γενική Γραμματεία Καταναλωτή του Υπουργείου Ανάπτυξης επιχειρεί σταθερά ουσιαστική παρέμβαση και στα δύο αυτά μέτωπα.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 10454/15-4-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Β13-253/5-5-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Αθ. Μερεντίτη, με θέμα «Αντικατάσταση της πλαστικής σακούλας με οικολογικές συσκευασίες», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Η Γενική Γραμματεία Καταναλωτή (ΓΓΚ), στα πλαίσια των αρμοδιοτήτων της, έχει αναπτύξει τα τελευταία χρόνια σημαντικές πρωτοβουλίες σε συνεργασία και με άλλους φορείς, με στόχο την πληροφόρηση του πολίτη-καταναλωτή σε θέματα βιώσιμης κατανάλωσης.
      Συγκεκριμένα:
      1. Το Φεβρουάριο του 2005, η ΓΓΚ διοργάνωσε διημερίδα με θέμα: «Η στρατηγική για τον καταναλωτή 2007-2013 / Η ελληνική πρόταση» στην οποία έγινε εκτενής αναφορά στην αξία της βιώσιμης κατανάλωσης ως της βασικής πρόκλησης του μέλλοντος σε ό,τι αφορά αφενός μεν την προστασία του φυσικού κεφαλαίου, αφετέρου τις νέες τεχνολογικές και επιχειρηματικές καινοτομίες για παραγωγή περισσότερο φιλικών προς το περιβάλλον προϊόντων.
      2. Στα πλαίσια ενδυνάμωσης της καταναλωτικής συνείδησης και ευαισθητοποίησης προς το περιβάλλον, εκδόθηκε πρόσφατα από τη ΓΓΚ ενημερωτικό φυλλάδιο με τίτλο «Βιώσιμη Κατανάλωση» όπου γίνεται αναφορά στο δεκάλογο της βιώσιμης κατανάλωσης για τον υπεύθυνο πολίτη-καταναλωτή και ειδικότερα προτρέπει τους καταναλωτές στην αποφυγή χρήσης πλαστικής σακούλας στο σούπερ-μάρκετ ή τη λαϊκή και την επιλογή υφασμάτινης σακούλας ή άλλων μέσων φιλικών προς το περιβάλλον (π.χ.: δίχτυ, καροτσάκι). Το συγκεκριμένο φυλλάδιο διανεμήθηκε σε νομαρχιακές αυτοδιοικήσεις, στα ΚΕΠ και καταναλωτικές ενώσεις.
      3. Εκπρόσωποι της ΓΓΚ έχουν ήδη συμμετάσχει με εισηγήσεις τους για το συγκεκριμένο θέμα σε ημερίδες οι οποίες διοργανώθηκαν στην Περιφέρεια από καταναλωτικές οργανώσεις και Κέντρα Περιβαλλοντικής Εκπαίδευσης.
      Με τις ενέργειες αυτές, η Γενική Γραμματεία Καταναλωτή ευαισθητοποιεί τον πολίτη-καταναλωτή καθιστώντας τον συμμέτοχο της πολιτικής για την προστασία του περιβάλλοντος και την αειφόρο ανάπτυξη.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      5. Στην με αριθμό 8582/14-3-2008 ερώτηση των Βουλευτών κυρίων Αθανασίου Πλεύρη και Βαΐτση Αποστολάτου δόθηκε με το υπ’ αριθμ. 9776/2-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση τις παραπάνω ερώτησης που κατέθεσαν οι βουλευτές κ.κ. Αθ. Πλεύρης και Β. Αποστολάτος και την οποία μας διαβίβασε με το υπ' αριθμ. 40129/4-4-08 έγγραφό του το Υπουργείο Υγείας & Κοινωνικής Αλληλεγγύης, σας πληροφορούμε τα εξής:
      Σύμφωνα με την υφιστάμενη εθνική μας νομοθεσία και συγκεκριμένα στην παράγραφο 9 του άρθρου 334 «Συσκευασία παιδικών τροφών με παιχνίδια»της κωδικοποιημένης Αγορανομικής Διάταξης 14/89 προβλέπεται:
      1. Απαγορεύεται να διατίθενται στην κατανάλωση τρόφιμα κάθε είδους τοποθετημένα μαζί με παιχνίδια στην ίδια συσκευασία, εκτός αν πληρούνται οι ακόλουθοι όροι:
      α) Τα παιχνίδια είναι σύμφωνα προς τις ισχύουσες εναρμονισμένες προς το κοινοτικό δίκαιο διατάξεις για την ασφάλεια των παιχνιδιών,
      β) Τα παιχνίδια δεν εμπίπτουν στις απαγορευτικές διατάξεις της Φ1/3193/89 κοινής Υπουργικής Απόφασης των Υπουργείων Οικονομίας και Οικονομικών και Ανάπτυξης «Περί προϊόντων που δεν εμφανίζονται με την πραγματική τους μορφή κλπ.»
      γ) Τα παιχνίδια είναι τοποθετημένα σε ξεχωριστούς κλειστούς περιέκτες ώστε να μην έρχονται σε επαφή με το τρόφιμο.
      δ) Το υλικό κατασκευής του περιέκτη του παιχνιδιού είναι από τα επιτρεπόμενα να έρχονται σε επαφή με τρόφιμα.
      Ήδη επίκειται, κοινοτική ρύθμιση αναφορικά με, την ασφαλή κυκλοφορία παιχνιδιών μέσα σε τρόφιμα. Λειτουργεί Ομάδα Συμβουλίου «Τεχνική Εναρμόνιση» για την εξέταση της Πρότασης Οδηγίας του Ευρωπαϊκού Κοινοβουλίου και του Συμβουλίου σχετικά με την ασφάλεια των παιχνιδιών.
      Η χώρα μας έχει ήδη υποβάλει για συζήτηση σχετικές προτάσεις και συγκεκριμένα υποστηρίζουμε ότι οι απαιτήσεις για τα παιχνίδια μέσα σε τρόφιμα τα οποία διατίθενται στην ευρωπαϊκή αγορά, πρέπει να ενδυναμωθούν ως ακολούθως, προκειμένου να διασφαλίζεται υψηλό επίπεδο προστασίας της υγείας και της ασφάλειας της ευπαθούς ομάδας των παιδιών:
      1. Τα προϊόντα αυτά πρέπει να φέρουν ειδικές προειδοποιήσεις ότι το προϊόν περιέχει παιχνίδι ανεξάρτητα από την ηλικία των παιδιών για τα οποία προορίζονται.
      2. Η προειδοποιητική σήμανση δεν πρέπει να παραμορφώνεται (π.χ. να διπλώνεται ή να τσαλακώνεται) ή να είναι εύκολο να παραμορφωθεί, καθώς αυτό μπορεί να επηρεάσει την αναγνωσιμότητα της προειδοποίησης.
      3. Τα παιχνίδια σε τρόφιμα πρέπει να ξεχωρίζουν σαφώς στο χρώμα, τη σύσταση και το μέγεθος από το τρόφιμο.
      4. Τα παιχνίδια σε τρόφιμα πρέπει να έχουν τη δική τους συσκευασία, η οποία πρέπει να είναι κατάλληλη για να έρχεται σε επαφή με τρόφιμα.
      5. Η ξεχωριστή αυτή συσκευασία των παιχνιδιών μέσα σε τρόφιμα πρέπει απαραιτήτως να μην παρουσιάζει κανένα κίνδυνο ασφυξίας, στραγγαλισμού, πνιγμού ή απόφραξης.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      6. Στην με αριθμό 10238/11-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 9777/2-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Κ. Αϊβαλιώτης, σας πληροφορούμε ότι οι όροι, προϋποθέσεις, δικαιολογητικά και κάθε άλλη λεπτομέρεια για τη χορήγηση και ανάκληση άδειας λειτουργίας παιδοτόπων, καθορίζονται στην ΚΥΑ 36873/ΦΕΚ 1364/Β/2-8-2007 και ειδικότερα:
      Τα απαιτούμενα έγγραφα που πρέπει να προσκομίσουν οι ενδιαφερόμενοι στις αρμόδιες υπηρεσίες των δήμων ή κοινοτήτων για τη λήψη άδειας αναφέρονται αναλυτικά στο άρθρο 7 «Διαδικασία και δικαιολογητικά χορήγησης άδειας ίδρυσης παιδότοπου» και είναι:
      - αίτηση με τα στοιχεία του κατά νόμο υπευθύνου,
      - 3 φωτογραφίες του κατά νόμο υπευθύνου,
      - φωτοαντίγραφο του δελτίου ταυτότητας,
      -Υπεύθυνη δήλωση του ν 1599/1986 του υπεύθυνου του παιδότοπου περί μη αμετάκλητης καταδίκης σε οποιαδήποτε ποινή για κακούργημα ή για κάποια πλημμελήματα,
      - σχεδιάγραμμα κάτοψης και τομή του καταστήματος,
      - βεβαίωση ελέγχου για τη συμμόρφωση του εξοπλισμού με τα ισχύοντα πρότυπα ασφαλείας,
      - αποτύπωση του εγκατεστημένου εξοπλισμού,
      - υπεύθυνη δήλωση του ιδιοκτήτη ή διαχειριστή ότι η λειτουργία του παιδότοπου δεν απαγορεύεται από τον κανονισμό της λειτουργίας.
      Το οργανόγραμμα για τη λειτουργία του παιδότοπου περιγράφεται στο άρθρο 2 «Σχεδίαση και οργάνωση Χώρου» και στο άρθρο 5 «Υποχρεώσεις υπεύθυνων λειτουργίας παιδότοπου» και προβλέπει τουλάχιστον 2 τετραγωνικά μέτρα ανά παιδί και 25 παιδιά ανά υπεύθυνο υπάλληλο.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
   7. Στην με αριθμό 7573/29-2-08 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ900α/5777/9539/19-3-08 έγγραφο από τον Υφυπουργό Εθνικής Άμυνας η ακόλουθη απάντηση:
   «Σε απάντηση της υπ' αριθ. 7573/29-02-08 ερώτησης που κατέθεσε η Βουλευτής κ. Μαρία Δαμανάκη, με θέμα τη συνθήκη της «ΟΤΤΑΒΑ», σας γνωρίζουμε τα ακόλουθα:
         Η Ελλάδα, από την υπογραφή της Σύμβασης «ΟΤΤΑΒΑ», η υλοποίηση της οποίας απαγόρευσε τη χρήση, αποθήκευση, παραγωγή, μεταφορά και καταστροφής των ναρκών κατά προσωπικού (ΚΙΠ), αλλά και πριν ακόμη αυτή τεθεί σε ισχύ, δεν κατασκεύασε, δε διακίνησε και δεν προμηθεύτηκε ουδεμία νάρκη Κ/Π, ούτε δημιούργησε νέο ναρκοπέδιο. Αντίθετα, κατόπιν επαφών με τις αρμόδιες υπηρεσίες της Βουλγαρίας, αποναρκοθέτησε πλήρως την ελληνοβουλγαρική μεθόριο, διαδικασία η οποία ξεκίνησε το έτος 1997 και ολοκληρώθηκε το 2001, αποχαρακτηρίζοντας όλα τα Ν/Π της περιοχής και καταστρέφοντας περί τις 28.000 νάρκες (Κ/Π και Α/Π), που άρθηκαν από αυτά.
         Με την έναρξη ισχύος της Σύμβασης της «ΟΤΤΑΒΑ» καθορίσθηκε το 2011 ως επιδιωκόμενο έτος ολοκλήρωσης των εργασιών άρσης των υπολοίπων στρωμένων Ν/Π, τα οποία ευρίσκονται στην περιοχή του Έβρου, με συμβατικό όριο ολοκλήρωσης το έτος 2014. Προς τούτο, εκπονήθηκε 8ετές πρόγραμμα άρσης των στρωμένων Κ/Π ναρκών από τα υφιστάμενα Ν/Π. Λόγω του επιτευχθέντος ταχύτερου ρυθμού εργασιών των 5 ομάδων Ναρκαλιείας, του Τάγματος Εκκαθαρίσεως Ναρκοπεδίων Ξηράς (ΤΕΝΞ) που εργάζονται για το σκοπό αυτό, τροποποιήθηκε ο υφιστάμενος προγραμματισμός, προκειμένου να επιταχυνθούν οι εργασίες και να ολοκληρωθούν αυτές στο τέλος του 2010, δηλαδή κατά ένα έτος νωρίτερα του αρχικά τεθέντος στόχου και κατά 4 έτη νωρίτερα της συμβατικής υποχρέωσης. Μέχρι τέλος Φεβρουαρίου 2008 το ποσοστό προόδου άρσης έχει ανέλθει στο 71 % του όλου έργου.
         Αναφορικά με το προς καταστροφή απόθεμα των Κ/Π ναρκών, αυτό ανέρχεται σε 1.568.159 νάρκες διαφόρων τύπων, με συνολικό βάρος 7.810.322 κιλά. Το έργο της μαζικής καταστροφής τους ανατέθηκε στην εταιρεία «Ελληνικά Αμυντικά Συστήματα Α.Β.Ε.Ε.» με εφαρμογή των διατάξεων του Π.Δ 60/2007 και τις τεχνικές απαιτήσεις της Στρατιωτικής Υπηρεσίας.
          Η σύμβαση που πρόκειται να υπογραφεί μεταξύ της αναδόχου ΓΕΣ περιλαμβάνει τις αναγκαίες ασφαλιστικές δικλείδες, προκειμένου να εξασφαλιστούν στο έπακρο οι απαιτήσεις σε θέματα ασφάλειας προσωπικού και ελέγχου της καταστροφής των ναρκών.
         Η συγκέντρωση και μεταφορά των αποθεμάτων των πυρομαχικών αυτών στα  τελικά σημεία συγκέντρωσής τους απ' όπου θα παραληφθούν από την ανάδοχο εταιρεία  για την καταστροφή τους, έχει ήδη ξεκινήσει και βρίσκεται στη φάση της ολοκλήρωσης.
         Ο Υφυπουργός
         ΙΩΑΝΝΗΣ Ι. ΠΛΑΚΙΩΤΑΚΗΣ»
         8. Στην με αριθμό 7131/25-2-08 ερώτηση της Βουλευτού κ. Σοφίας Σακοράφα δόθηκε με το υπ’ αριθμ. 9290/ΕΥΣ 1036/21-3-08 έγγραφο από τον Υφυπουργό Οικονομίας και Οικονομικών η ακόλουθη  απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και οικονομικών, σας γνωστοποιούμε τα ακόλουθα:
      Οι δομές Κοινωνικής Φροντίδας και Μέριμνας, περιλαμβάνουν μεταξύ άλλων, βρεφικούς και παιδικούς σταθμούς, κέντρα δημιουργικής απασχόλησης παιδιών και παιδιών ΑΜΕΑ, δομές ηλικιωμένων «Βοήθεια στο Σπίτι», Γραφεία Παροχής Κοινωνικών Υποστηρικτικών Υπηρεσιών κλπ. Η υλοποίηση των δράσεων αυτών πραγματοποιείται από τα Υπουργεία Απασχόλησης και Κοινωνικής Προστασίας, Υγείας και Κοινωνικής Αλληλεγγύης καθώς και με τη συνεργασία του Υπουργείου Εσωτερικών και της ΚΕΔΚΕ.
      Για όλες τις δομές, η κατ' αρχήν περίοδος συγχρηματοδότησης στο πλαίσιο του Γ' ΚΠΣ ήταν συγκεκριμένη (2 ή 3 έτη), ενώ μετά την περίοδο αυτή υπάρχει σχετική υποχρέωση να συνεχισθεί η χρηματοδότησή τους από τους φορείς υλοποίησης πχ ΟΤΑ.
      Οι ελληνικές αρχές, αναγνωρίζοντας το σημαντικό ρόλο των κοινωνικών δομών για τη φροντίδα παιδιών, ηλικιωμένων και ευπαθών ομάδων πληθυσμού και υποστηρίζοντας τη συνέχιση της βιώσιμης λειτουργίας τους, πέτυχαν κατόπιν επίμονων διαβουλεύσεων με τις υπηρεσίες της Ε.Ε., στο πλαίσιο των Αναθεωρήσεων των ΕΠ, την έγκριση της παράτασης συγχρηματοδότησής τους κατ αρχήν μέχρι την 30.06.07.
      Στη συνέχεια οι Ελληνικές αρχές επανήλθαν, και κατόπιν νέων διαβουλεύσεων, δόθηκε νέα παράταση της συγχρηματοδότησης για τις δομές φροντίδας, κατ αρχήν μόνο των παιδιών μέχρι τις 31.08.08, και προσφάτως και για τους ηλικιωμένους «βοήθεια στο σπίτι» μέχρι επίσης 31.08.08 (σημειώνεται ότι για τη δράση «βοήθεια στο Σπίτι» η πραγματοποιηθείσα δημόσια δαπάνη για το 2007, τόσο στα πλαίσια των ΠΕΠ όσο και του ΕΠ Απασχόλησης, υπερβαίνει τα 48 εκ. €). Οι εν λόγω παρατάσεις δόθηκαν με την προϋπόθεση δημιουργίας νέου θεσμικού, κανονιστικού και διοικητικού πλαισίου υλοποίησης παρεμβάσεων προώθησης της γυναικείας απασχολησιμότητας και της φροντίδας ηλικιωμένων, βασισμένα στην εξατομικευμένη παροχή υπηρεσιών στους τελικούς αποδέκτες.
      Η επιλογή των ελληνικών αρχών για συνέχιση των προσπαθειών ενίσχυσης του τομέα κοινωνικής φροντίδας έχει αποτυπωθεί στο εγκεκριμένο από τις υπηρεσίες της Ε.Ε. σχέδιο του Εθνικού Στρατηγικού Πλαισίου Αναφοράς 2007-2013 (ΕΣΠΑ) και στα σχετικά επιχειρησιακά προγράμματα αυτού.
      Σημειώνεται τέλος ότι η συγχρηματοδότηση των δομών φροντίδας ηλικιωμένων «βοήθεια στο σπίτι» στο ΕΣΠΑ, από 01.09.2008 και μέχρι 31.12.2010, θα πραγματοποιείται από το ΕΠ Ανάπτυξη Ανθρώπινου Δυναμικού 2007-2013 στις περιπτώσεις συμβολής στη βελτίωση της απασχολησιμότητας, και από τα ΠΕΠ, στις περιπτώσεις συμβολής στη διατήρηση της κοινωνικής συνοχής,
      Οι υπηρεσίες μας καταβάλλουν κάθε δυνατή προσπάθεια για την αντιμετώπιση των υποχρεώσεων που προκύπτουν από τις προαναφερόμενες δράσεις, μέσω του κρατικού προϋπολογισμού, στο πλαίσιο υλοποίησης τόσο του Προγράμματος Σταθερότητας και Ανάπτυξης 2006-2009 όσο και του Εθνικού Προγράμματος Μεταρρυθμίσεων για την Ανάπτυξη και την Απασχόληση 2005- 2008.
      Πρόσθετες πληροφορίες θα δοθούν από το συνερωτώμενο Υπουργείο ενώ για τα θέματα της εν γένει πολιτικής των δομών Κοινωνικής Φροντίδας αρμόδιο είναι το Υπουργείο Απασχόλησης και Κοινωνικής Προστασίας.
Ο Υφυπουργός
ΓΙΑΝΝΗΣ ΠΑΠΑΘΑΝΑΣΙΟΥ»
	9. Στην με αριθμό 7574/29-2-08 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Δ16/Φ.1.5/6886/559/21-3-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης 7574/29.2.2008 που κατέθεσε στη Βουλή των Ελλήνων ο Βουλευτής κ. Βασίλης Οικονόμου κ.λ.π. και όσον αφορά τα ζητήματα που θίγονται, αρμοδιότητας Υπουργείου Ανάπτυξης, θέτουμε υπόψη σας τα ακόλουθα:
      Κατ' αρχήν όσον αφορά την πρόθεση των γειτονικών μας χωρών για την ανάπτυξη προγραμμάτων αξιοποίησης της πυρηνικής ενέργειας, επισημαίνεται ότι η απόφαση για την εγκατάσταση και κατασκευή σταθμού παραγωγής ηλεκτρικής ενέργειας είναι καθαρά εθνικό θέμα και διέπεται από την αντίστοιχη εθνική νομοθεσία.
      Σύμφωνα με τη Διεθνή Συνθήκη Μη - Διασποράς Πυρηνικών Όπλων (Non - Proliferation Treaty) την οποία έχει υπογράψει και η Τουρκία, κάθε πιθανολογούμενη πυρηνική εγκατάστασή της θα τεθεί πλήρως υπό τον έλεγχο του Διεθνούς οργανισμού Ατομικής Ενέργειας (ΔΟΑΕ), αρμόδιου φορέα για τη διεξαγωγή ελέγχων πυρηνικών διασφαλίσεων.
      Εξάλλου σύμφωνα με τη Διεθνή Συνθήκη για την Πυρηνική Ασφάλεια (Nuclear Safety Convention), την οποία έχει υπογράψει η Ελλάδα και η Τουρκία, η δεύτερη είναι υποχρεωμένη να διαβουλεύεται με τα συμβαλλόμενα κράτη που γειτνιάζουν με τις πιθανολογούμενες πυρηνικές εγκαταστάσεις της, σε ότι αφορά ενδεχόμενες επιπτώσεις στην υγεία των κατοίκων και του περιβάλλοντός τους.
      Σε κάθε περίπτωση για το θέμα είναι ενήμερο και το αρμόδιο Υπoυργείo Εξωτερικών.
      Ο Υπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 3805/4.1.08 ερώτηση των Βουλευτών κυρίων Αναστασίου Κουράκη και Αθανασίου Λεβέντη δόθηκε με το υπ’ αριθμ. 2685/30.1.08 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3805/4-1-2008 ερώτηση που κατατέθηκε στη Βουλή από τους Βουλευτές κκ. Τ. Κουράκη και Α. Λεβέντη με θέμα «Το Υπουργείο Υγείας και Κοινωνικής Αλληλεγγύης εκχωρεί συνεχώς (Ν.3580/2007) λειτουργίες στον ιδιωτικό τομέα και σε κερδοσκοπικές επιχειρήσεις, υπονομεύοντας το δημόσιο σύστημα υγείας», σας γνωρίζουμε τα ακόλουθα:
      Η Επιτροπή Προμηθειών Υγείας έχει οριστεί και μέρα με τη μέρα οργανώνεται και εκπληρώνει την αποστολή που της έχει ανατεθεί.
      Κατά το μεταβατικό στάδιο που διανύεται και μέχρι την πλήρη εφαρμογή του νόμου, κάθε διαγωνιστική διαδικασία για προμήθειες θα πρέπει να γνωστοποιείται και να εγκρίνεται από την Επιτροπή Προμηθειών.
      Η Επιτροπή Προμηθειών θα πραγματοποιεί μόνο εκείνους τους διαγωνισμούς που αφορούν υλικά και υπηρεσίας που της ανατίθενται με κοινή απόφαση των Υπουργών Ανάπτυξης και Υγείας. Μετά το τέλος του μεταβατικού σταδίου θα είναι αρμόδια για την πραγματοποίηση όλων των προμηθειών.
      Δόθηκε εντολή άμεσης ολοκλήρωσης όλων των διαδικασιών της απογραφής για κάθε νοσοκομείο, που ο νόμος για τις προμήθειες προβλέπει.
      Επίσης μέχρι το τέλος κάθε μήνα να υπάρχει εικόνα από όλα τα νοσοκομεία της χώρας σε σχέση με τα αποθέματά τους, τις συμβάσεις που εκτελούν ή έχουν αναλάβει να εκτελέσουν, τους διαγωνισμούς που βρίσκονται σε εξέλιξη και τα χρέη και τον τρόπο που αυτά έχουν δημιουργηθεί.
      Όπως προκύπτει από τα στοιχεία της υπηρεσίας το 2007 διορίσθηκαν 1200 ειδικευόμενοι και 300 γιατροί του ΕΣΥ.
      Το 2007 διορίσθηκαν 3.977 ως νοσηλευτικό προσωπικό εκ των οποίων οι 764 καλύφθηκαν από τους κυλιόμενους πίνακες του Α.Σ.Ε.Π., .καθώς και 1.000 ως επικουρικό προσωπικό.
      Μέσα στο 2008 προβλέπεται σύμφωνα με τα οικονομικά μεγέθη που εγκρίθηκαν με τον προϋπολογισμό του 2008 και που ανέρχονται σε 128.859.404, να προσληφθούν 7.210 ως νοσηλευτικό και ιατρικό προσωπικό. Συνεπώς, τα δύο έτη 2007 και 2008 το σύνολο του νοσηλευτικού προσωπικού που θα έχει προσληφθεί ανέρχεται στις 10.420 θέσεις.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      11. Στην με αριθμό 4036/8.1.08 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 5776/1.2.08 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4036/8-1-2008 ερώτηση που κατατέθηκε στη Βουλή από το Βουλευτή κ. Β. Τόγια με θέμα «Απουσία προληπτικού ελέγχου αλλά και αντιμετώπισης της νόσου κυστικής ίνωσης στη χώρα μας», σας γνωρίζουμε τα εξής:
      Η κυστική ίνωση (ινοκυστική νόσος) αποτελεί το πιο συχνό κληρονομικά μεταδιδόμενο νόσημα σε άτομα της λευκής φυλής. Η νόσος μεταδίδεται με υπολειπόμενο σωματικό χαρακτήρα, δηλαδή πρόκειται για νόσημα για την κλινική εκδήλωση του οποίου απαιτείται φορεία και των δύο γονέων. Η ινοκυστική νόσος αποτελεί σoβαρή πολυσυστηματική νόσο που εκδηλώνεται τις περισσότερες φορές κατά τη βρεφική ή πρώτη παιδική ηλικία και επηρεάζει κυρίως τη λειτουργία του αναπνευστικού και του πεπτικού συστήματος.
      Εξαιτίας των συχνών λοιμώξεων και επιπλοκών της νόσου, οι ασθενείς που πάσχουν από ινοκυστική νόσο νοσηλεύονται συχνά και έχουν επηρεασμένη ποιότητα ζωής και χαμηλό προσδόκιμο επιβίωσης.
      Στον Ελλαδικό χώρο υπολογίζεται ότι φορείς ινοκυστικής νόσου είναι το 4.5-5% του γενικού πληθυσμού. Στη χώρα μας γεννιούνται περίπου 40 παιδιά μινοκυστική νόσο το χρόνο, με προσδόκιμο επιβίωσης τα 30-35 έτη. Τα περισσότερα από τα παιδιά αυτά παρακολουθούνται στο Κέντρο Ινοκυστικής Νόσου του Νοσοκομείου Παίδων «Αγία Σοφία», ενώ παιδιά της Βόρειας Ελλάδας και της Κρήτης παρακολουθούνται στις κατά τόπους Πανεπιστημιακές Κλινικές.
      Οι ενήλικες ασθενείς παρακολουθούνται στα νοσοκομεία «Σωτηρία» και «Σισμανόγλειο» και σε άλλα νοσοκομεία της περιφέρειας.
      Η διάγνωση της νόσου καθώς και ο έλεγχος φορείας γίνεται σε δείγμα αίματος με μοριακές τεχνικές. Κέντρο Αναφοράς για την εργαστηριακή διάγνωση είναι το Τμήμα Γενετικής του Χωρέμειου Ερευνητικού Κέντρου (υπεύθυνος: Καθηγητής κος Kαναβάκης). Σήμερα έλεγχος για φορεία συνιστάται σε περιπτώσεις όπου υπάρχει οικογενειακό ιστορικό ινοκυστικής νόσου.
      Σε περίπτωση που αποφασισθεί γενίκευση του ελέγχου του ελληνικού πληθυσμού για την ινοκυστική νόσο, και αυτή εξετάζουμε, Θα πρέπει να γίνει είτε προγεννητικά (έμβρυo ή μητέρα, ανάλογα με την περίπτωση), είτε αμέσως μετά τη γέννηση, μαζί με τη λήψη αίματος για έλεγχο για υποθυρεοειδισμό, φαινυλκετονουρία, έλλειψη G-6-PD.
      Ιδανικά, έλεγχος για φορεία ινοκυστικής νόσου πρέπει να γίνεται στις γυναίκες, πριν πιθανή τεκνοποίηση.
      Τυχόν απόφαση για γενίκευση του ελέγχου για ινοκυστική νόσο και δημιουργίας περαιτέρω κέντρων παρακολούθησης των ασθενών, πρέπει να είναι αποτέλεσμα της αξιολόγησης των επιδημιολογικών δεδομένων για τη χώρα μας (συχνότητα και εύρος μεταλλάξεων, επιλογή ατόμων για έλεγχο και ηλικία αυτών, υποδομή για έλεγχο και παρακολούθηση ασθενών στην περιφέρεια ή έλεγχος σε κεντρικό εργαστήριο-Κέντρο Αναφοράς, κόστος του όλου εγχειρήματος), βάσει εισήγησης ειδικής επιστημονικής επιτροπής που θα ορισθεί για το θέμα.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      12. Στην με αριθμό 4030/8.1.08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 5927/29.1.08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ. αριθμ. 4030/8-1-2008 Ερώτησης που κατέθεσε ο βουλευτής κ. Αθ. Πλεύρης, αναφoρικά με τις ενέργειες του Υπουργείου ως προς τη διασφάλιση της εφαρμογής του θεσμικού πλαισίου που διέπει την υπαίθρια διαφήμιση καθώς και την αποκατάσταση της νομιμότητας στις περιπτώσεις παράβασής του, σας γνωρίζουμε τα ακόλουθα:
      Με τις υπ’ αριθμ. 36/Δ17α/01/117/Φ.5.1.1/2003 και 7/Δ17α/10/11/Φ.5.1.1Ι2004 Εγκυκλίους των Υπουργείων ΠΕ.ΧΩ.Δ.Ε και ΕΣ.Δ.Δ.&Α. καθώς και την υπ αριθμ. 23183/2005 Εγκυκλιό μας έχουν επανειλημμένως αποσταλεί στους Ο.Τ.Α και στις Περιφέρειες της χώρας λεπτομερείς και αυστηρές οδηγίες αναφορικά με την εφαρμογή της νομοθεσίας που διέπει την υπαίθρια διαφήμιση, τονίζοντας παράλληλα την άμεση συσχέτιση του συγκεκριμένου θέματος με την οδική ασφάλεια, την αισθητική αναβάθμιση της εικόνας της πόλης και γενικότερα τη βελτίωση της ποιότητας ζωής και της καθημερινότητας του πολίτη.
      Αναγνωρίζοντας ωστόσο την έκταση και την κρισιμότητα του συγκεκριμένου θέματος, το Υπουργείο μας, στο πλαίσιο των αρμοδιοτήτων του, πρόσφατα προέβη σε απoστoλή νέας εγκυκλίου προς τους Ο.Τ.Α και τις Περιφέρειες (υπ αριθμ. 15838/34/23-5-2007), φωτ/φο της οποίας επισυνάπτεται σro παρόν. Στη συγκεκριμένη εγκύκλιο επισημαίνεται η αναγκαιότητα πλήρους ενεργοποίησης των Περιφερειών και των Δήμων/Κοινοτήτων της χώρας σε θέματα ελέγχου και επιβολής κυρώσεων. Τονίζεται επίσης ο κρίσιμος ρόλος των Περιφερειών, ως αρχών που οφείλουν να εποπτεύουν τους οικείους Ο.Τ.Α. στα θέματα επιβολής πρoστίμων και απoκατάστασης της νομιμότητας. Συναφώς αναφέρονται οι διατάξεις της παρ. 8 του άρθρου 11 του ν.2696Ι1999, όπως ισχύει και της παρ.8 του άρθρου 9 του ν.3212/2003, σύμφωνα με τις οποίες οι Περιφέρειες οφείλουν να υποκαθιστούν τους Ο.Τ.Α χωρικής αρμοδιότητάς τους, στην περίπτωση που διαπιστώσουν παράλειψη τήρησης των υποχρεώσεών τους, προβαίνοντας οι ίδιες στην έκδοση ή στην εκτέλεση της θεσμικά προβλεπόμενης διοικητικής πράξης.
      Η έκδοση των ανωτέρω εγκυκλίων από το Υπουργείο εμπίπτει στo πεδίο της εποπτείας που ασκεί το Κράτος, μέσω των εξουσιοδοτημένων οργάνων των Περιφερειών, στους Ο.Τ.Α. της χώρας, η διοικητική αυτοτέλεια των οποίων κατοχυρώνεται από το Σύνταγμα (άρθρο 102 του Συντάγματος, ν.2503/1997, άρθρα 1 και 7).
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     13. Στην με αριθμό 10323/14.4.08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 7017/4/8231/23.4.08 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κα Σ. ΜΕΡΕΝΤΙΤΗ, σε ό,τι μας αφορά, σας γνωρίζουμε ότι η αντιμετώπιση του ηλεκτρονικού εγκλήματος, στο οποίο περιλαμβάνεται τόσο 'το έγκλημα στον κυβερνοχώρο όσο και η διακίνηση υλικού παιδικής πορνογραφίας μέσω διαδικτύου, αποτελεί έναν από τους βασικούς στόχους του Υπουργείου μας. Προς την κατεύθυνση αυτή δραστηριοποιούνται οι αρμόδιες Υπηρεσίες μας, οι οποίες συνεργάζονται στενά με αντίστοιχες Υπηρεσίες άλλων χωρών και διεθνείς οργανισμούς (EUROPOL, INTERPOL, EUROJUST κ.α.), ανταλλάσσοντας πληροφορίες, απόψεις και στοιχεία που σχετίζονται με εγκληματικές δραστηριότητες.
      Από το έτος 2004 στη χώρα μας ιδρύθηκε και λειτουργεί στη Διεύθυνση Ασφαλείας Αττικής το Τμήμα Δίωξης Ηλεκτρονικού Εγκλήματος, το οποίο είναι αρμόδιο για τη δίωξη εγκλημάτων που διαπράττονται στο διαδίκτυο ή μέσω αυτού, καθώς και για την επί 24ώρου βάσεως παρακολούθηση του διαδικτύου προς διαπίστωση της διάπραξης εγκληματικών πράξεων που τελούνται στη χώρα. Ανάλογη Υπηρεσία λειτουργεί από το έτος 2005 και στη Διεύθυνση Ασφαλείας Θεσσαλονίκης. Οι Υπηρεσίες αυτές διαθέτουν άρτια τεχνολογική υποδομή και στελεχώνονται από προσωπικό με εξειδικευμένες γνώσεις και τεχνογνωσία, η έντονη δραστηριότητα τους δε, όπως είναι γνωστό, έχει αποδώσει θεαματικά αποτελέσματα, αφού έχουν σημειωθεί σημαντικές επιτυχίες στον τομέα της πάταξης των εγκλημάτων που διαπράττονται με τη χρήση του διαδικτύου, με διεθνή αναγνώριση.
      Πάντως πρέπει να επισημάνουμε ότι η εμβέλεια του κυβερνοχώρου, όπως είναι γνωστό άλλωστε, είναι παγκόσμια, με αναρίθμητους δικτυακούς τόπους και ταυτόχρονη προσφορά-ζήτηση τεραστίου όγκου δεδομένων, γεγονός που διευκολύνει και την εξάπλωση της διακίνησης υλικού παιδικής πορνογραφίας σε όλο τον κόσμο. Οι τρόποι διακίνησης αρχείων με περιεχόμενο παιδική πορνογραφία είναι πολλοί και τις περισσότερες φορές καθίσταται δυσχερής έως αδύνατος ο εντοπισμός τους. Ενδεικτικά αναφέρονται ως τρόποι διακίνησης τα προγράμματα peer to peer, τα chat rooms, ftp servers, web servers, newsgroups, email και άλλοι. Εξάλλου τα αρχεία ή η πρόσβαση στους servers μπορεί να προστατεύονται με κωδικούς ασφαλείας, να έχουν ονόματα που παραπέμπουν σε άλλου τύπου αρχεία ή να είναι κωδικοποιημένα.
      Τροχοπέδη, επίσης, στην κατασταλτική δράση των Υπηρεσιών μας αποτελεί το ισχύον νομικό πλαίσιο που αφορά στην άρση του απορρήτου, το οποίο προβλέπει άρση του μόνο για εγκλήματα σε βαθμό κακουργήματος και ρητώς οριζόμενα στο άρθρο 4 παρ. 1 του ν. 2225/1994, στα οποία δεν συμπεριλαμβάνονται τα τελούμενα εγκλήματα με τη χρήση Η/Υ και στο άρθρο 348Α Ποινικού Κώδικα. Συνεπώς, τα ηλεκτρονικά ίχνη του δράστη που εξασφαλίζονται από τις αρμόδιες Υπηρεσίες μας με κατάλληλη ψηφιακή έρευνα και η σχηματιζόμενη δικογραφία σε βάρος του δεν έχει κανένα ουσιαστικό αποτέλεσμα, αφού χωρίς την έκδοση διάταξης για την άρση του απορρήτου δεν δύναται να ταυτοποιηθεί ο δράστης με τα ηλεκτρονικά του ίχνη.
      Ανάλογο πρόβλημα αντιμετωπίζουν οι Υπηρεσίες μας στην ικανοποίηση αιτημάτων αλλοδαπών Αρχών που απαιτούν συνεργασία σε θέματα παιδικής πορνογραφίας με τη συμμετοχή και Ελλήνων διακινητών, καθώς τα ηλεκτρονικά ίχνη που αποστέλλονται δεν δύναται να αξιοποιηθούν χωρίς την έκδοση σχετική διάταξης άρσης του απορρήτου. Το ίδιο ισχύει ακόμη και για προανακρίσεις που διενεργούνται κατόπιν εισαγγελικών παραγγελιών. Εξαίρεση αποτελεί η περίπτωση ύπαρξης εγκληματικής οργάνωσης, η οποία διαπράττει τις πράξεις που περιγράφονται στο άρθρο 348Α του Ποινικού Κώδικα. Ένας ακόμα παράγοντας που συντελεί ανασταλτικά στο έργο των αρμοδίων Υπηρεσιών μας είναι το γεγονός ότι, όταν η διακίνηση τέτοιου υλικού λαμβάνει χώρα από υπολογιστικά συστήματα, στα οποία η πρόσβαση είναι ελεύθερη (Intemet cafe, Η/Υ τοποθετημένους σε δημόσια σημεία), ο εντοπισμός του φυσικού προσώπου - δράστη καθίσταται αδύνατος, αφού για τα Internet cafe δεν υφίσταται νομική δέσμευση διατήρησης «πελατολογίου», ενώ στους Η/Υ που είναι τοποθετημένοι σε δημόσιους χώρους, όπως λιμάνια, αεροδρόμια και χώροι δωρεάν ασύρματης πρόσβασης, είναι αντικειμενικά αδύνατος.
      Για τη διευκόλυνση του έργου της Αστυνομίας και προκειμένου να αντιμετωπισθούν τα προαναφερόμενα προβλήματα και αυτής της μορφής η εγκληματική δραστηριότητα, το Υπουργείο μας απηύθυνε σχετικό έγγραφο προς το συνερωτώμενο Υπουργείο Δικαιοσύνης, προτείνοντας τροποποιήσεις του υφισταμένου νομικού πλαισίου που αφορά στο απόρρητο των επικοινωνιών.
      Στο σημείο αυτό επισημαίνεται ότι το Αρχηγείο της Αστυνομίας, με εκπρόσωπό του, αξιωματικό του Τμήματος Δίωξης Ηλεκτρονικού Εγκλήματος, ως σύμβουλο, συμμετέχει στις συνεδριάσεις του Συμβουλευτικού Οργάνου του Ελληνικού Κόμβου Επαγρύπνησης για ένα Ασφαλέστερο Διαδίκτυο, που λαμβάνουν χώρα δύο φορές το χρόνο και έχουν στόχο τη συζήτηση θεμάτων που απασχολούν τους πολίτες γύρω από την ασφάλεια των νέων τεχνολογιών. Σημειώνεται ότι ο κόμβος αυτός αποτελεί μια μη κυβερνητική οργάνωση μη κερδοσκοπικού χαρακτήρα, επιδοτείται κατά 50% από την Ευρωπαϊκή Επιτροπή και σκοπό έχει την ενημέρωση των πολιτών, αναφορικά με τις θετικές και αρνητικές πλευρές του διαδικτύου.
      Επιπροσθέτως, το Αρχηγείο της Αστυνομίας, με εκπρόσωπό του, επίσης αξιωματικό, της ίδιας Υπηρεσίας συμμετέχει στις εργασίες και δραστηριότητες της «Ομάδας Δράσης για την Ψηφιακή Ασφάλεια» (Digital Awareness and Response to Threats-DART), η οποία συστάθηκε την 14-06-2007 υπό την Ειδική Γραμματεία Ψηφιακού Σχεδιασμού του Υπουργείου Οικονομίας και Οικονομικών. Σκοπός της ομάδας αυτής είναι η ενημέρωση, πρόληψη, καθώς και ανταλλαγή τεχνογνωσίας για την αντιμετώπιση των κινδύνων που σχετίζονται με τις νέες τεχνολογίες πληροφορικής και ηλεκτρονικών επικοινωνιών. Στα πλαίσια της δράσης αυτής, έχουν πραγματοποιηθεί περί τις 30 ημερίδες ενημέρωσης γονέων και παιδιών σε όλη την Ελλάδα, ενώ εξειδικευμένοι Αξιωματικοί πραγματοποιούν ενημερωτικές ομιλίες, ιδίως σε εκπαιδευτικά ιδρύματα της χώρας, συμβουλεύοντας και κατευθύνοντας τους ανηλίκους σε θέματα Διαδικτύου.
      Τέλος, υπάρχει στενή συνεργασία με τους συναρμόδιους φορείς για ευόδωση του κοινά επιδιωκομένου σκοπού, της καταπολέμησης δηλαδή του εγκλήματος της παιδικής πορνογραφίας, ενώ συγχρόνως και κατά τακτά χρονικά διαστήματα, δια των Μεσών Μαζικής Ενημέρωσης και ημερίδων, δίδονται οδηγίες και συμβουλές σε γονείς αλλά και ανηλίκους, για τη λήψη μέτρων που αποσκοπούν στην προστασία των παιδιών.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     14. Στην με αριθμό 10510/16.4.08 ερώτηση του Βουλευτή κ. Ιωάννη Γιαννέλλη δόθηκε με το υπ’ αριθμ. 7017/4/8260/23.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΓΙΑΝΝΕΛΛΗΣ, σας γνωρίζουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι' αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών οργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, προκηρύχθηκε και βρίσκεται σε εξέλιξη διαγωνισμός πρόσληψης 1.260 πυροσβεστών για όλη τη χώρα. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης. Στα πλαίσια αυτά θα αντιμετωπισθεί και το θέμα της ενίσχυσης με προσωπικό και των Υπηρεσιών του νομού Λέσβου. Στο σημείο αυτό πρέπει να επισημάνουμε ότι το έργο των πυροσβεστών ενισχύουν και οι 5.500 πυροσβέστες εποχικής απασχόλησης, οι οποίοι επαναπροσλήφθηκαν από 01-04-2008, για οκτάμηνη πλέον θητεία (από πεντάμηνη που ήταν μέχρι τώρα), γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας.
      Σε ό,τι αφορά αιτήματα - προτάσεις για ίδρυση νέων πυροσβεστικών Υπηρεσιών ή προαγωγή υφισταμένων, κατ' αρχάς, αυτά δεν απορρίπτονται, αλλά, επί του παρόντος και υπό τις υφιστάμενες συνθήκες, αυτό δεν είναι εφικτό, λαμβανομένων υπ' όψη και των μεγάλων ελλείψεων πυροσβεστικού προσωπικού, αφού, όπως είναι γνωστό, το προσωπικό που υπηρετεί σήμερα στο Πυροσβεστικό Σώμα υπολείπεται της οργανικής του δύναμης σε ποσοστό 30% περίπου. Επισημαίνεται δε ότι, με βάση την προαναφερόμενη κατάσταση, προέχει και αποτελεί προτεραιότητα της Υπηρεσίας η κάλυψη κενών οργανικών θέσεων των ήδη λειτουργουσών πυροσβεστικών Υπηρεσιών, καθώς και αυτών που έχουν προ ετών ιδρυθεί και δεν έχουν λειτουργήσει ακόμη, ενώ η δημιουργία νέων υπηρεσιακών αναγκών, άνευ των απαραίτητων προϋποθέσεων, θα δυσχέρανε την ομαλή λειτουργία των Υπηρεσιών που λειτουργούν σήμερα, χωρίς αυτό να σημαίνει ότι στον επικείμενο επανασχεδιασμό μας δεν θα ληφθούν υπόψη τα θέματα τα οποία θίγονται με την ερώτηση του κ. Βουλευτού.
      Τέλος, για τα θέματα της ενίσχυσης του Πυροσβεστικού Σώματος με προσωπικό και υλικοτεχνικό εξοπλισμό, αλλά και γενικότερα της πυροπροστασίας της χώρας, ενημερώθηκε η Εθνική Αντιπροσωπεία την 18-04-2008 από τον κ. Πρωθυπουργό, κατά τη συζήτηση της 847/53/15-04-2008 επίκαιρης ερώτησης που κατέθεσε η Πρόεδρος της Κοινοβουλευτικής Ομάδας του Κ.Κ.Ε. κα Α. ΠΑΠΑΡΗΓΑ.
      Ο ΥΦΥΠΟΥΡΓΟΣ
      ΠΑΝΑΓΙΩΤΗΣ ΧΗΝΟΦΩΤΗΣ»
      15. Στην με αριθμό 9636/3.4.08 ερώτηση του Βουλευτή κ. Μιχαήλ Μπεκίρη δόθηκε με το υπ’ αριθμ. 1047438/455/0013/22.4.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ' αριθμ. 9636/3.4.08 ερώτηση, που κατέθεσε στη Βουλή των Ελλήνων ο Βουλευτής κύριος Μιχάλης Μπεκίρης, αναφορικά με τη απαλλαγή των Ιδρυμάτων από την καταβολή του ενιαίου τέλους ακινήτων, σας γνωρίζουμε τα ακόλουθα:
      Σύμφωνα με τις διατάξεις των άρθρων 5 ως 19 του νόμου 3634/2008 (Φ.Ε.Κ. 9 Α/29-1-2008) «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και άλλες διατάξεις» που ψηφίστηκε από τη Βουλή των Ελλήνων, από το έτος 2008 και για κάθε επόμενο επιβάλλεται ενιαίο τέλος στην ακίνητη περιουσία που βρίσκεται στην Ελλάδα και ανήκει σε φυσικά ή νομικά πρόσωπα την 1 η Ιανουαρίου κάθε έτους.
      Με τις διατάξεις της περίπτωσης ια του άρθρου 8 του ιδίου νόμου, απαλλάσσονται από το ενιαίο τέλος τα ιδιοχρησιμοποιούμενα ακίνητά των Κοινωφελών Ιδρυμάτων και των Ιδρυμάτων για τα οποία έχουν εφαρμογή οι διατάξεις της παρ. 1 του άρθρου 12 του ν. 1610/1986 (Φ.Ε.Κ. 89 Α΄).
      Με τις διατάξεις του άρθρου 11 (Υπολογισμός του τέλους) του αυτού νόμου, ορίζεται ότι η αξία των ακινήτων των ημεδαπών και των αλλοδαπών με τον όρο της αμοιβαιότητας, νομικών προσώπων μη κερδοσκοπικού χαρακτήρα, που επιδιώκουν αποδεδειγμένα σκοπούς κοινωφελείς, θρησκευτικούς, φιλανθρωπικούς και εκπαιδευτικούς, φορολογείται με συντελεστή τρία τοις χιλίοις. (3%ο), η αξία των ακινήτων νομικών προσώπων κερδοσκοπικού χαρακτήρα φορολογείται με συντελεστή έξι τοις χιλίοις (6%ο), ενώ η αξία των ιδιοχρησιμοποιούμενων κτισμάτων φορολογείται με συντελεστή ένα τοις χιλίοις (1%ο).
      Η διακριτή αυτή φορολογική αντιμετώπιση καταδεικνύει την κοινωνική ευαισθησία της πολιτείας για τα νομικά πρόσωπα αυτά και το έργο που επιτελούν.
      Ο Υφυπουργός
      ΑΝΤΩΝΙΟΣ ΜΠΕΖΑΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 26 Μαΐου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 941/19-5-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη μείωση του κόστους παραγωγής και την πάταξη της κερδοσκοπίας στον τομέα της κτηνοτροφίας κ.λπ..
      2. Η με αριθμό 964/20-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με τους θανάτους νεογνών στο Γενικό Νοσοκομείο Κέρκυρας κ.λπ.. 
      3. Η με αριθμό 961/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς  κ. Αθανάσιου Λεβέντη προς τον Υπουργό Μεταφορών και Επικοινωνιών, σχετικά με την αύξηση έως και 100% στις τιμές των εισιτηρίων των αστικών συγκοινωνιών κ.λπ.. 
      4. Η με αριθμό 956/20-5-2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τους Υπουργούς Περιβάλλοντος, Χωροταξίας και Δημοσίων Έργων και Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λήψη μέτρων συντήρησης του προβλήτα Φανερωμένης Σαλαμίνας κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 938/19-5-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Αλευρά προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τις διαπραγματεύσεις για τη νέα συλλογική σύμβαση εργασίας μεταξύ Ο.Τ.Ο.Ε. και της Ένωσης Ελληνικών Τραπεζών, τη θέση της Εθνικής Τράπεζας Ελλάδος κ.λπ..
      2. Η με αριθμό 965/20-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με το επικείμενο κλείσιμο του εργοστασίου της μονάδας Siemens στη Θεσσαλονίκη, τη διασφάλιση των θέσεων εργασίας κ.λπ.. 
      3. Η με αριθμό 960/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καθυστέρηση υπογραφής της Κοινής Υπουργικής Απόφασης για τις προστατευόμενες περιοχές Κοτυχίου-Στροφυλιάς και Χελμού Βουραϊκού κ.λπ..
      4. Η με αριθμό 957/20-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τον παγετό αγροτών του Νομού Άρτας κ.λπ.. 
      Κυρίες και κύριοι συνάδελφοι, έχω να σας κάνω μια πρόταση η οποία έχει τη σύμφωνη γνώμη της Διάσκεψης των Προέδρων και σας παρακαλώ να συναινέσετε. Τη Δευτέρα 26 Μαΐου 2008 να διεξαχθεί  νομοθετικό έργο, μετά τη συζήτηση των επικαίρων ερωτήσεων και την Τετάρτη 28 Μαΐου 2008 να διεξαχθεί συζήτηση επί της προτάσεως του Προέδρου του ΠΑ.ΣΟ.Κ. και των Βουλευτών του κόμματός του, για σύσταση εξεταστικής επιτροπής, σχετικά με τη διερεύνηση της υπόθεσης των δομημένων ομολόγων.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ 
      Πρώτη θα συζητηθεί η με αριθμό 951/20-5-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ηλία Λαμπίρη προς τους Υπουργούς Εσωτερικών και Δικαιοσύνης, σχετικά με τη λήψη μέτρων κατά της εγκληματικότητας στο Νομό Ρεθύμνου κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Με αφορμή τη δολοφονία του νεαρού φοιτητή Μανώλη Χορευτάκη στην Παλιά Πόλη του Ρεθύμνου από πρόσφατα αποφυλακισμένο ισοβίτη, οι φορείς και ολόκληρη η κοινωνία του Ρεθύμνου καταδικάζουν την αποτρόπαια αυτή εγκληματική πράξη.
      Σοβαρές ευθύνες έχει η Κυβέρνηση για παραλείψεις και υποσχέσεις που έχουν δοθεί από τον Υφυπουργό Δημόσιας Τάξης κ. Χηνοφώτη, στο Ρέθυμνο το Δεκέμβριο του 2007, υποσχέσεις που έχουν αθετηθεί. 
      Συγκεκριμένα: 
      1. Καθυστερεί η αναδιάρθρωση και η ενίσχυση των αστυνομικών υπηρεσιών. 
      2. Δεν έχουν ληφθεί μέτρα για την αστυνόμευση της Παλιάς Πόλης και 
      3. Δεν τηρείται το ωράριο των καταστημάτων. Αξίζει να σημειωθεί ότι στη συγκεκριμένη περίπτωση το έγκλημα έγινε στις πέντε τα ξημερώματα με ανοιχτά ορισμένα καταστήματα διασκέδασης. 
      Ο δράστης του συγκεκριμένου περιστατικού είχε καταδικαστεί ομοίως πριν δώδεκα χρόνια για φόνο σε ισόβια κάθειρξη. Η ποινή του μετατρέπεται σε δεκαεννέα χρόνια από το αρμόδιο Εφετείο, ενώ στη συνέχεια αποφυλακίστηκε τον Ιανουάριο του 2008. Μόλις πέντε μήνες μετά την αποφυλάκισή του έγινε το στυγερό αυτό έγκλημα στην Παλαιά Πόλη του Ρεθύμνου.
      Ερωτώνται οι αρμόδιοι Υπουργοί:
      1. Αν τηρήθηκαν οι διαδικασίες μετατροπής της ποινής και της αποφυλάκισης του δράστη με τα κριτήρια και τις προϋποθέσεις που προβλέπει ο νόμος;
      2. Γιατί δεν τηρήθηκαν οι δεσμεύσεις του Υφυπουργού κ. Χηνοφώτη για την ενίσχυση της αστυνόμευσης της Παλιάς Πόλης; 
      και αν τηρείται το ωράριο των καταστημάτων στην Παλιά Πόλη του Ρεθύμνου;».
      Στην επίκαιρη ερώτηση του κ. Λαμπίρη θα απαντήσει ο Υφυπουργός Εσωτερικών κ. Χηνοφώτης. 
      Κύριε Υπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Κυρίες και κύριοι συνάδελφοι, ως προς τα ερωτήματα τα οποία ετέθησαν από τον κ. Λαμπίρη, θα αναφερθώ αρχικά στο πρώτο που είναι θέμα αρμοδιότητος του συνερωτούμενου Υπουργείου Δικαιοσύνης. 
      Σύμφωνα με την επίσημη ενημέρωση που είχαμε από το Υπουργείο Δικαιοσύνης, ο δράστης έχει καταδικαστεί στην ποινή που αναφέρεται στην ερώτηση και σύμφωνα με το βούλευμα του Συμβουλίου Εφετών Κρήτης, το υπ’ αριθμόν 20/2008, διατάχθηκε η υπό όρους απόλυσή του από τη φυλακή, με την υποχρέωση να εμφανίζεται το πρώτο δεκαπενθήμερο κάθε μήνα ενώπιον του διοικητού του αστυνομικού τμήματος του τόπου διαμονής του. 
      Η απόλυση υπό όρους χορηγείται υποχρεωτικά όταν συντρέχει στο πρόσωπο του καταδίκου η τυπική προϋπόθεση της έκτισης ποινής για το χρονικό διάστημα που ορίζει ο νόμος και έχει επιδείξει αυτός καλή διαγωγή. Η καλή ή μη διαγωγή είναι το μοναδικό κριτήριο που τίθεται από το νόμο για τη χορήγηση της υπό όρους απολύσεως. Συνεπώς για το θέμα της απόλυσης του δράστη από τη φυλακή, αποφάσισε η δικαιοσύνη που είναι και η μόνη αρμόδια και αυτή εξετάζει ή θα εξετάζει οποιεσδήποτε πτυχές επί του θέματος. 
      Ως προς το δεύτερο ερώτημα, αναφορικά με την αναδιάρθρωση των υπηρεσιών της Κρήτης και λόγω της ευθείας αναφοράς στο πρόσωπό μου ότι δεν τηρήθηκαν υποσχέσεις από εμένα, θέλω να πω τα εξής. 
      Οι υποσχέσεις αυτές, μάλλον δεν ήταν υποσχέσεις, ήταν εξαγγελίες στο πλαίσιο του κυβερνητικού προγράμματος, το οποίο για πρώτη φορά γίνεται στην περιοχή της Κρήτης, παρά το γεγονός ότι στο παρελθόν είχε εξαγγελθεί και από άλλες κυβερνήσεις. Προχωρήσαμε εκεί, υπό την έννοια ότι θα υπογραφεί προεδρικό διάταγμα το οποίο θα προβλέπει την αναδιάρθρωση όλων των υπηρεσιών της Κρήτης.
      Το δεύτερο σκέλος ήταν ότι από τη μεθεπομένη της παρουσίας μου, δηλαδή από τις 17 του μηνός Δεκεμβρίου, θα υπάρξει ενίσχυση με εβδομήντα επτά ειδικούς φρουρούς για το Τ.Α.Ε. του Νομού Ρεθύμνης. Όντως αυτό συνέβη, από τη Δεύτερα 17 Δεκεμβρίου 2007. Ως προς το προεδρικό διάταγμα αυτό υπεγράφη έγκαιρα και στις 31 Δεκεμβρίου του 2007 υπεβλήθη στο Γενικό Λογιστήριο του Κράτους για περαιτέρω δημοσιονομική εξέταση. Ως εκ τούτου δεν υπάρχει κανένα θέμα ασυνέπειας ως προς το πρόσωπό μου ή κατά την έννοια που αναφέρετε. 
      Στο προεδρικό αυτό διάταγμα προβλέπεται αύξηση του προσωπικού της Κρήτης, σε γενικές γραμμές για όλη την περιφέρεια, κατά εξακόσια πενήντα τρία άτομα, τετρακόσιους πενήντα τρεις αστυνομικούς και διακόσιους ειδικούς φρουρούς.
      Ως προς το ερώτημά σας αναφορικά με την περαιτέρω πορεία και το θέμα της αστυνόμευσης, θα πρέπει να επισημάνω ότι αυτή τη στιγμή στο Νομό Ρεθύμνης…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μπορώ να έχω ένα λεπτό ακόμα, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ. 
      Στο Νομό Ρεθύμνης υπηρετεί δύναμη τετρακοσίων τεσσάρων ατόμων συν τριάντα πέντε δόκιμοι αστυφύλακες που θα τοποθετηθούν από την 1η Ιουνίου, λόγω της καλοκαιρινής σεζόν, οι οποίοι θα παραμείνουν μέχρι τις 31 Οκτωβρίου στην περιοχή.
      Ως προς το θέμα της αστυνόμευσης, θεωρώ ότι τα αποτελέσματα της επιχείρησης που έγινε στο Μυλοπόταμο είναι αποδεκτά ως προς τη σημαντικότητά τους, την αποτελεσματικότητά τους από όλο το πανελλήνιο. Και αυτό δεν είναι κάτι το οποίο επικροτείται και γίνεται αντικείμενο εκμετάλλευσης, αλλά είναι ένα γεγονός, το οποίο συνέβη και έτσι θα πρέπει να το βλέπει κάποιος καθαρά σε όλη του τη διάσταση. 
      Ως προς το θέμα της Παλαιάς Πόλης του Ρεθύμνου, όπου αναφερθήκατε, κύριε Λαμπίρη, όντως έχουν δοθεί οι διαταγές για να ενισχυθεί η αστυνόμευση της Παλαιάς Πόλης. Εσείς, ξέρετε πολύ καλύτερα από οποιονδήποτε άλλο την ιδιομορφία της πόλης. Μέχρι και οι εποχούμενες περιπολίες μετατρέπονται σε πεζές, λόγω ιδιόμορφης πολεοδόμησης προκειμένου να διενεργούν ελέγχους καταστημάτων, αλλά και για τους υπόλοιπους αστυνομικούς ελέγχους. 
      Και στο θέμα των παραβάσεων του ωραρίου λειτουργίας, απλά και μόνο να υπενθυμίσω, γιατί ίσως να μην το γνωρίζετε, ότι ενώ το 2007 είχαν διαπιστωθεί και είχαν καταμηνυθεί είκοσι τρείς παραβάσεις για όλο το χρόνο, μέχρι τώρα το πρώτο τετράμηνο του 2008 μόνο, έχουν διαπιστωθεί είκοσι. Θεωρώ ότι δείχνει τη διαφορά της αστυνόμευσης στο συγκεκριμένο θέμα. Και βέβαια, με βάση το π.δ. 110 ξέρουμε ποια μαγαζιά εμπίπτουν σ’ αυτήν την κατηγορία και ποια είναι η διαδικασία, προκειμένου να αποσταλούν οι υπεύθυνοι την επόμενη μέρα στο αυτόφωρο και από εκεί και πέρα είναι καθαρά θέμα δικαστικό. 
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, τα υπόλοιπα στη δευτερολογία σας. 
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ωραία, σας ευχαριστώ.
    ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Λαμπίρης.
     ΗΛΙΑΣ ΛΑΜΠΙΡΗΣ: Κύριε Υπουργέ, από τότε που υπέβαλα την επίκαιρη ερώτηση μέχρι σήμερα έχουν συμβεί τρία γεγονότα στο Ρέθυμνο. Πρώτον, αν γνωρίζετε δολοφονήθηκε ένας Ινδός πριν από τρεις μέρες. Δεύτερον, παραιτήθηκε ο  Πρόεδρος των Ζωνιανών. Θα το γνωρίζετε, ασφαλώς. Και ο λόγος που παραιτήθηκε δεν είναι, όπως και εσείς αναφέρατε η αστυνόμευση των Ζωνιανών, η οποία δεν αμφισβητώ ότι έχει πετύχει. Δεν είναι, όμως, θέμα μόνο αστυνόμευσης. Είναι και τα μέτρα τα οποία υποσχεθήκατε και τα οποία όπως φαίνεται δεν έχουν τηρηθεί. Γι’ αυτό πιθανόν να έγινε και η παραίτηση του Προέδρου των Ζωνιανών.
    Τώρα, ως προς την αστυνόμευση της παλαιάς πόλης, θα έχετε ενημερωθεί ότι χθες έγινε στο Ρέθυμνο ένα πολύ μεγάλο συλλαλητήριο, κυρίως, από κατοίκους της παλαιάς πόλης. Άρα, οι κάτοικοι της παλαιάς πόλης νιώθουν ιδιαίτερα ανασφαλείς από όσο ποτέ στο παρελθόν. Τόσα πολλά όσα γίνονται στην παλαιά πόλη, κύριε Υπουργέ, δεν θυμάμαι. Εγώ εκεί γεννήθηκα, εκεί μεγάλωσα, αλλά δεν θυμάμαι αυτήν την εικόνα που επικρατεί σήμερα στην παλαιά πόλη.
    Σας έχω υποβάλλει μια σειρά από ερωτήσεις και μου απαντάτε μονίμως στερεότυπα ότι γίνονται προσπάθειες. Δεν είναι μόνο τα Ζωνιανά και η παλαιά πόλη. Ισχύει η ανασφάλεια των πολιτών πανελλαδικά. 
    Σας έχω υποβάλλει ερώτηση για το τι συμβαίνει στη Σοφοκλέους. Σας προσκαλώ, κύριε Υπουργέ, να επισκεφθούμε ένα βράδυ την οδό Σοφοκλέους, εδώ που υπάρχει, κατά σύμπτωση, και το Αμαριώτικο σπίτι από την περιοχή από την οποία κατάγομαι. Θα διαπιστώσετε εικόνες που αμφισβητώ αν υπάρχουν σε άλλο μέρος της Ευρώπης.
    Επομένως, υπάρχει πρόβλημα αναδιάρθρωσης της αστυνομίας, υπάρχει πρόβλημα ίσως εκπαίδευσης. Είναι, όμως, ο πέμπτος χρόνος διακυβέρνησης της χώρας. Ό,τι και να υπήρχε, ό,τι και να είναι λαθεμένο, νομίζω ότι θα είχατε την υποχρέωση να το διορθώσετε.
    Τώρα σε ό,τι αφορά τη δολοφονία και το πρώτο μέρος όπου αναφερόμαστε στον Υπουργό Δικαιοσύνης, εμείς νομίζουμε ότι δεν έχει τελειώσει εκεί το θέμα. Οι Βουλευτές του ΠΑ.ΣΟ.Κ. της Κρήτης θα ζητήσουν όλα τα υπάρχοντα Πρακτικά και θα ασχοληθούμε λεπτομερώς με το θέμα. Το απόστημα πάντως πρέπει να σπάει οπωσδήποτε. Αυτή η εικόνα δεν μπορεί να συνεχιστεί.
    ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε συνάδελφε.
    Κύριε Υπουργέ, έχετε το λόγο.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Εν πρώτοις, ο οποιοσδήποτε εκφράζει τη θλίψη του για τη δολοφονία, η οποία συνέβη στο Ρέθυμνο και τα αίτια είναι γνωστά.
    Αναφερθήκατε στην εγκληματικότητα της περιοχής του Μυλοποτάμου. Νομίζω ότι αυτή η Κυβέρνηση κατέδειξε τη βούλησή της, η οποία δεν υπήρχε στο παρελθόν από άλλες κυβερνήσεις, για να πατάξει το φαινόμενο του Μυλοποτάμου. Παρακαλώ να το αποδεχθείτε, όπως πρέπει να το αποδεχτεί ο  οποιοσδήποτε.
    Ήταν καταστάσεις που συνέβαιναν από το 1949 και το ξέρετε πολύ καλύτερα από τον καθένα. 
    ΗΛΙΑΣ ΛΑΜΠΙΡΗΣ: Το είπα, κύριε Υφυπουργέ.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ως προς το θέμα ότι εμπίπτουν και  άλλοι παράγοντες στο πλαίσιο της καταστολής της παραβατικότητας –εγκληματικότητας με την ευρεία έννοια, έχετε απόλυτο δίκιο, συμφωνώ και εγώ μαζί σας. Δεν είναι μόνο θέμα αστυνόμευσης. 
    Αυτό το οποίο αφορά εμένα, όπως σας είπα, είναι ότι από τις 31 Δεκεμβρίου κατατέθηκε το προεδρικό διάταγμα υπό την έννοια που σας ανέφερα εγώ στο Παγκρήτιο Συνέδριο και θεωρώ ότι δεν υπάρχει καμιά ασυνέπεια. Από εκεί και μετά η δημοσιονομική εξέταση επιβάλλει εξέταση διαφόρων παραγόντων και βέβαια δεν είναι το μόνο προεδρικό διάταγμα που υπάρχει. 
    Θα ήθελα δε, να πω και το εξής ως προς την παλιά πόλη του Ρεθύμνου. Εδώ, θα πρέπει να επικροτήσουμε την προσπάθεια της Αστυνομίας διότι στην ουσία έχει μπει σε χώρο που είναι αρμοδιότητος του Λιμενικού Σώματος, αλλά βεβαίως, με βάση την επιβαλλόμενη συνεργασία μεταξύ των δυο διωκτικών αρχών, Λιμενικού και Αστυνομίας, θα πρέπει να αναγνωριστεί η προσπάθεια που έχει κάνει η Αστυνομία. Ενδεχομένως, να χρειάζεται μεγαλύτερη εντατικοποίηση της όλης προσπάθειας. Αυτό θα εξασφαλιστεί και αυτό θα γίνει. Αυτό, όμως, που εμένα με ενδιαφέρει, και οφείλω να το δηλώσω εδώ, είναι τα παράπονα που υπάρχουν από ορισμένους κατοίκους της ευρύτερης περιοχής για την ένταση των αστυνομικών ελέγχων. Και αυτό βέβαια, μέσω εμού περνάω το μήνυμα προς τα κάτω, ότι δεν πρόκειται να γίνει αποδεκτό καθ’ οιανδήποτε έννοια. Και επιπλέον, έχει διαταχθεί, οι οιεσδήποτε παρεμβάσεις στο αστυνομικό έργο να αναφέρονται στο Αρχηγείο και στον Υφυπουργό προκειμένου τα πράγματα να μπουν στη θέση τους και να σταματήσουν οι διάφοροι να παρεμβαίνουν στο αστυνομικό έργο. Εφόσον υπάρχει μια καταστρατήγηση, μια υπέρβαση καθήκοντος, τότε υπάρχουν οι νόμιμες διαδικασίες για συγκεκριμένα όργανα να παταχθεί αυτή η συμπεριφορά τους. Αλλά όχι υπό την έννοια παρεμβάσεως στο έργο των αστυνομικών οργάνων διότι υπ’ αυτή την έννοια δεν πρόκειται να έχουμε ποτέ Αστυνομία σ’ αυτόν τον τόπο.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Παρακαλώ να δεχθεί το Σώμα να προηγηθεί η τέταρτη επίκαιρη ερώτηση δευτέρου κύκλου που απευθύνεται στον Υπουργό Πολιτισμού, όπου θα απαντήσει ο Υφυπουργός κ. Ιωαννίδης, διότι έχει πιεστικές υπουργικές υποχρεώσεις. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Γεώργιος Σούρλας): Προχωρούμε, λοιπόν, στην τέταρτη με αριθμό 954/20.5.2008 επίκαιρη ερώτηση δευτέρου κύκλου του Βουλευτή του ΛΑ.Ο.Σ. κ. Αστερίου Ροντούλη προς τον Υπουργό Πολιτισμού, σχετικά με τα κρούσματα ντόπινγκ στον εφηβικό αθλητισμό κ.λπ.. 
    Αναλυτικότερα η επίκαιρη ερώτηση του κ. Ροντούλη έχει ως εξής:
    «Οι έλεγχοι ντόπινγκ στα σχολικά πρωταθλήματα, που έχουν καθιερωθεί τα τελευταία χρόνια, απεκάλυψαν ότι γυμναστές-προπονητές, αλλά και γονείς αθλητών-μαθητών προτρέπουν τους εφήβους να κάνουν χρήση ουσιών, προκειμένου να πετύχουν αθλητικές διακρίσεις που θα τους δώσουν τη δυνατότητα να εκμεταλλευτούν τα ευεργετήματα που δίδονται για την εισαγωγή τους σε τμήματα και σχολές της τριτοβάθμιας εκπαίδευσης.
    Μάλιστα, θα πρέπει να ληφθεί υπ’ όψιν και η ταξική διάσταση του φαινομένου. Οι νέοι που ακολουθούν το δρόμο του αθλητικού πρωταθλητισμού σπάνια προέρχονται από τα προνομιούχα στρώματα της κοινωνίας.
    Συνήθως, προέρχονται από ένα περιβάλλον στέρησης ή πάντως μη προνομιούχο, και μέσα από την ανάδειξη στο χώρο του αθλητισμού προσδοκούν και επιδιώκουν τουλάχιστον τη σιγουριά της οικονομικής ανόδου, εις βάρος βεβαίως της ατομικής τους υγείας στην περίπτωση που καταφεύγουν στην χρήση απαγορευμένων ουσιών και συμπληρωμάτων διατροφής.
    Συνεπώς, ερωτάται ο κύριος Υπουργός:
    1. Ποια προγράμματα ενημέρωσης γονέων ή μαθητών εφαρμόζονται στο χώρο του μαθητικού αθλητισμού, προκειμένου να αποφεύγονται δυσάρεστα φαινόμενα ντόπινγκ; 
    2. Ποιες ποινές εφαρμόζονται επί γυμναστών-προπονητών που για την ικανοποίηση ιδιοτελών τους σκοπιμοτήτων ωθούν εφήβους-αθλητές στη λήψη ουσιών ή παρασκευασμάτων ντόπινγκ;»
    Στην επίκαιρη ερώτηση του κυρίου συναδέλφου θα απαντήσει ο Υφυπουργός Πολιτισμού κ. Ιωαννίδης.
    Κύριε Υφυπουργέ έχετε το λόγο.
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε συνάδελφε, κατ’ αρχάς να σας ευχαριστήσω για την κατανόησή σας, καθώς χρειάστηκε δυο φορές να αναβάλουμε την ερώτησή σας. 
    Θα ήθελα και πάλι με την ευκαιρία της ερώτησης του κυρίου συνάδελφου, κυρίες και κύριοι συνάδελφοι, να τονίσω πως στόχος της πολιτείας είναι ο καθαρός αθλητισμός. Έχω πει επανειλημμένα πως θέλουμε τα παιδιά στον αθλητισμό για να επωφεληθούν από τα ευεργετήματα που προσφέρει τη χαρά και την ευεξία που δίνει, τη σωματική και ψυχική υγεία που εγγυάται η ενασχόληση με τον αθλητισμό. 
      Θέλουμε οι αγωνιστικοί χώροι, τα γήπεδα να είναι γεμάτα από παιδιά γιατί νομίζω συμφωνούμε όλοι ότι ο αθλητισμός είναι ένα μεγάλο σχολείο. Έχει αρχές, διέπεται από ιδανικά, διδάσκει μηνύματα και αξίες που συνιστούν ολοκληρωμένη στάση ζωής. Έχουμε χρέος να προστατεύσουμε τον αθλητισμό από κάθε έννοια και πρακτική που τον απομακρύνει από τους αυθεντικούς του στόχους. Γι’ αυτό που αναφέρατε, για το ταξικό, πρέπει να πω ότι ο αθλητισμός είναι το πιο αξιοκρατικό κομμάτι και δεν παίζει ρόλο τι είναι ο καθένας. Είναι ανάλογο με την αξία του. Και όποιου παιδί κι αν είναι θα επιβιώσει και θα διακριθεί.
      Με αυτό το πνεύμα γνωρίζετε ότι σύντομα πρόκειται να φέρουμε στη Βουλή μαζί με το νομοσχέδιο για τη βία στα γήπεδα, ρύθμιση που θα περιλαμβάνει όλα τα αναγκαία μέτρα για την περαιτέρω ενίσχυση του θεσμικού μας πλαισίου για την καταπολέμηση του ντόπινγκ. Γνωρίζετε ότι στη ρύθμιση που επεξεργαζόμαστε και είχαμε την ευκαιρία να συζητήσουμε διεξοδικά στη Βουλή κατά τη συζήτηση του αθλητικού νομοσχεδίου στην Επιτροπή Μορφωτικών Υποθέσεων, συμπεριλαμβάνεται μία σειρά μέτρων που αφορούν μεταξύ άλλων και τον εξορθολογισμό των προνομίων που δίνονται σήμερα στους αθλητές, οι οποίοι σημειώνουν αγωνιστικές διακρίσεις κατά την έννοια του άρθρου 34 του ν. 2725/1999.
      Επιτρέψτε μου εδώ ένα σύντομο σχόλιο. Έχει γίνει πολύ συζήτηση γι’ αυτό το θέμα. Μάλιστα, κατά την πρόσφατη ενημέρωση που έγινε στην Επιτροπή Μορφωτικών Υποθέσεων ζήτησα τις απόψεις των κομμάτων. Ακόμα δεν έχει έρθει καμμία άποψη επί του θέματος από κανένα κόμμα. Θέλω να πω ότι ο εξορθολογισμός χρειάζεται. Δεν γίνεται κάποιοι επιτήδειοι να χρησιμοποιούν τα παιδιά, να εκμεταλλεύονται τα όνειρα και τις φιλοδοξίες τους χρησιμοποιώντας αθέμιτα μέσα και κάνοντας τελικά κατάχρηση και εμπόριο με τα κίνητρα που θέσπισε στο παρελθόν η πολιτεία. 
      Θεωρώ ότι πρέπει να μπει μία τάξη και να οριστούν κάποιες προϋποθέσεις συμπληρώνοντας τα κενά στη νομοθεσία, όπου υπάρχουν. Μάλιστα, είπα στην επιτροπή ότι δεν νοείται ένα απλό πρωτάθλημα, που δεν το καλύπτει ο νόμος να γίνεται παγκόσμιο με δύο χώρες, ή ευρωπαϊκό με δύο ή τρεις χώρες. Οπότε, θα βάλουμε μίνιμουμ συμμετοχών χωρών ώστε πράγματι να είναι παγκόσμιο ή πράγματι να είναι πανευρωπαϊκό.
      Ταυτόχρονα, είναι σαφές ότι στόχος μας είναι η ενίσχυση των πολιτικών ενημέρωσης και πρόληψης για τις βλαβερές συνέπειες του ντόπινγκ. Συγκεκριμένα θα απαντήσω στη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, σας υπόσχομαι ότι τα γράμματα την επόμενη φορά θα έχουν τουλάχιστον διπλάσιο μέγεθος.
      Κύριε Υφυπουργέ, σας ευχαριστώ για την απάντηση. Παρακαλώ, τα όσα θα πω να μην εκληφθούν επ’ ουδενί ότι έχουν αντιπολιτευτική διάθεση, διότι έχουμε να κάνουμε με το ευαίσθητο κομμάτι της ελληνικής νεολαίας κι έχετε κι εσείς μία μεγάλη ευαισθησία στο θέμα. Επειδή, είπατε ότι δεν ακούσατε τις θέσεις των κομμάτων, επιτρέψτε μου να πω ότι ως Λαϊκός Ορθόδοξος Συναγερμός, από τη μια μεριά καταδικάζουμε πλήρως τέτοιου είδους φαινόμενα και δηλώνουμε τη μεγάλη μας δυσαρέσκεια για την εκδήλωση αυτών των φαινομένων. Από την άλλη μεριά δεν θα πρέπει επ’ ουδενί να αμαυρώνουμε επιτυχίες του ελληνικού αθλητισμού και να λειτουργούμε ισοπεδωτικά, διότι υπάρχουν αθλητές που καταβάλλουν υπεράνθρωπες προσπάθειες χωρίς τέτοιου είδους αρνητικά φαινόμενα.
      Θα ήθελα να δούμε το θέμα όχι ως πολιτικοί αλλά ως γονείς. Η μοριοδότηση που προβλέπεται από το νόμο έχει μετατρέψει σπουδαία αθλητικά γεγονότα, όπως τους Πανελλήνιους Αθλητικούς Αγώνες σε ρωμαϊκές αρένες. Δηλαδή, οι επιδόσεις που εμφανίζονται είναι επιδόσεις μεστών αθλητών και όχι εφήβων. Άρα, κάτι συμβαίνει. Αυτό ανησυχεί και τους γονείς και τους καθηγητές και όλους, διότι πρωτεύει η υγεία των ανθρώπων και δεύτερον διότι έτσι γίνεται αλλοίωση των αποτελεσμάτων. Δηλαδή, υπάρχουν άνθρωποι που υφίστανται έναν αθέμιτο ανταγωνισμό.
      Ερχόμαστε τώρα στις ευθύνες της πολιτείας, οι οποίες είναι ξεκάθαρες. Πρώτον, κύριε Υφυπουργέ, μιλήσατε για εξορθολογισμό των προνομίων. Αυτός ο εξορθολογισμός, ήδη έπρεπε να έχει γίνει.
Δηλαδή, γιατί έχουμε μάθει να λειτουργούμε πυροσβεστικά αφού εκδηλωθεί ένα  φαινόμενο, τη στιγμή που βλέπουμε αρνητικές καταστάσεις να υφίστανται στην καθημερινότητά μας; Δηλαδή, εσείς δεν ήσασταν ενήμερος; Δεν αναφέρομαι σ’ εσάς προσωπικά, αναφέρομαι στην Κυβέρνηση. Δεν ήσασταν ενήμεροι ότι συνέβαιναν τέτοιου είδους φαινόμενα; Γιατί πρέπει να λειτουργούμε πάντοτε εκ των υστέρων και όχι προληπτικά, εκ των προτέρων;
      Ο εξορθολογισμός είναι μια κουβέντα, κύριε Υφυπουργέ. Ο εξορθολογισμός να μην καταντήσει περικοπή προνομίων. Ναι στον εξορθολογισμό, αλλά θα πρέπει να συνοδεύεται κι από ένα σύστημα, αν μου επιτρέπετε, ποινών και επί των αθλητών που ακολουθούν τέτοιες πρακτικές αλλά και επί των καθηγητών προπονητών που τους ωθούν σε μια τέτοια λογική.
      Κύριε Υφυπουργέ, έχω ένα απλό ερώτημα να κάνω. Υπάρχουν οι ώρες της γυμναστικής στο ωρολόγιο πρόγραμμα των μαθητών. Είναι τόσο δύσκολο, σε συνεργασία με το Υπουργείο Εθνικής Παιδείας και Θρησκευμάτων, κάποιες απ’ αυτές τις ώρες να γίνονται προγράμματα ενημέρωσης στα παιδιά για τη χρήση των ουσιών αυτών;
      Και για να τελειώσω, κύριε Πρόεδρε, υπάρχει και η μεγάλη ευθύνη των ελέγχων, κύριε Υφυπουργέ. Ξέρετε πότε γίνονται οι έλεγχοι; Οι έλεγχοι γίνονται κατά τη διάρκεια των αγώνων μόνο δειγματοληπτικά, δηλαδή επί ενός μικρότατου ποσοστού αθλητών και δεν γίνονται κατά τη διάρκεια της προετοιμασίας. Και λόγω της προηγούμενης επαγγελματικής σας εμπειρίας και ενασχόλησης γνωρίζετε πολύ καλά ότι εκεί εκδηλώνονται τα φαινόμενα ντόπινγκ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΑΣΤΕΡΙΟΣ ΡΟΝΤΟΥΛΗΣ: Άρα λοιπόν θα πρέπει η πολιτεία να δει με σοβαρότητα το θέμα αυτό. Νομίζω ότι θα το δείτε με τη δέουσα σοβαρότητα, αλλά να μην καταλήξουμε στη λογική «πονάει κεφάλι, κόβουμε κεφάλι». Και αναφέρομαι στα προνόμια που μπορεί κάποιος αθλητής να αποκομίσει. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε.
      ΑΣΤΕΡΙΟΣ ΡΟΝΤΟΥΛΗΣ: Μισό λεπτό, κύριε Πρόεδρε.
      Διότι η ταξική διάσταση, κύριε Υφυπουργέ, δεν είναι ότι κάποιοι άνθρωποι προβάλλονται λόγω πλούτου ή οτιδήποτε άλλο μέσω του αθλητισμού. Πράγματι τα παιδιά φτωχών οικογενειών έχουν ανάγκη τον αθλητισμό για να προβληθούν για να έχουν ένα καλύτερο επαγγελματικό μέλλον. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
      Κύριε Υπουργέ, έχετε το λόγο. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κύριε Πρόεδρε.
      Για την ενημέρωση θα πω σε δεύτερη φάση.
      Το πρώτο είναι ότι ο αθλητισμός είναι απαραίτητος. Είναι ένα κομμάτι της παιδείας και η σωματική άσκηση παίζει ρόλο στην ψυχική και σωματική υγεία του ανθρώπου. Στη Λευκή Βίβλο που κάνουμε, που συζητούμε οι Υπουργοί Αθλητισμού της Ευρωπαϊκής Ένωσης, το πρώτο θέμα το οποίο τίθεται είναι η επίπτωση της σωματικής άσκησης στην υγεία. Επομένως, οι γονείς οι οποίοι στέλνουν τα παιδιά από το ένα φροντιστήριο στο άλλο και δεν αφιερώνουν και μια ώρα για να αθλούνται τα παιδιά τους μακροπρόθεσμα είναι χαμένοι. Ενώ αντίστοιχα, αυτοί οι οποίοι στέλνουν τα παιδιά να αθληθούν, κερδίζουν.  Και όπως υπάρχει η δια βίου μάθηση υπάρχει και ο δια βίου αθλητισμός. Αυτό αποδεικνύεται και απ’ αυτούς που κάνουν μπάι-πας, που κάθε πρωί περπατούν γρήγορα γιατί απαιτείται η άσκηση. Όλα αυτά είναι γνωστά.
      Όσο για το ντόπινγκ στους μαθητικούς ή πανελλήνιους αγώνες -εσείς δεν ήσασταν στη Βουλή- εγώ έφερα το θέμα αυτό πριν από δύο χρόνια. Είπα στις τηλεοράσεις ότι ντοπάρονται. Το κεφάλι μου το έβαλα στον πέλεκυ, αν τυχόν δεν αποδεικνυόταν. Είπα ότι πρέπει να γίνονται έλεγχοι αντιντόπινγκ και στα μαθητικά παιχνίδια. Αναγκάστηκε, λοιπόν, μετά το Υπουργείο σε συνεννόηση με το Ε.Σ.ΚΑ.Ν. να κάνει τους ελέγχους και αμέσως, σε χρόνο μηδέν, στο Βόλο πιάστηκε κολυμβήτρια η οποία ήταν ντοπαρισμένη. Αυτό αποδεικνύει λοιπόν ότι το ντόπινγκ δεν είναι ένα θέμα το οποίο παρουσιάζεται μόνο στον πρωταθλητισμό. Είναι κοινωνικό φαινόμενο. Έχουμε τεράστιες υποχρεώσεις. Όταν στέλνουμε λοιπόν τα παιδιά μας για την υγεία τους, ορισμένοι να μην εκμεταλλεύονται αυτά τα παιδιά και να τα στέλνουν αντί για την υγεία στην απαξίωση και στο θάνατο!
      Όσον αφορά τον εξορθολογισμό που λέμε, υπάρχουν σαράντα τρεις κατηγορίες προνομίων αυτήν τη στιγμή. Είναι το άρθρο 34, το οποίο εμείς από την πρώτη στιγμή που πήγα στο Υπουργείο κοιτάξαμε πώς θα το αλλάξουμε και πώς θα τα μειώσουμε, αλλά ήταν προ-ολυμπιακή χρονιά. Διότι είναι εύκολο να τα λέμε, αλλά από εκεί και πέρα το να γίνουν και πότε θα γίνουν είναι άλλο θέμα. Τα ετοιμάσαμε και ήδη βάλαμε τους δειγματολήπτες στις 3-3, ένα μήνα και μια μέρα πριν σκάσει το σκάνδαλο, να υπάγονται στο Ε.Σ.ΚΑ.Ν. κι όχι στο Ο.Α.Κ.Α., διότι το Ο.Α.Κ.Α. εκπροσωπείται από ομοσπονδίες. Οι ομοσπονδίες δεν μπορεί να είναι ελέγχων και ελεγχόμενος ταυτόχρονα. 
      Όλα αυτά, λοιπόν, είναι σε γνώση. Ο νόμος που θα έρθει θα είναι πάρα πολύ αυστηρός. Οι ποινές οι οποίες επιβάλλονται τώρα, δεν είναι τίποτα μπροστά σε αυτές οι οποίες θα επιβληθούν και θα φτάσουμε σε σημείο αυτός που κατ’ εξακολούθηση δίνει το ντόπινγκ κ.λπ. να φτάσει μέχρι κάθειρξη και η φυλάκιση να είναι δεκαπέντε χρόνια μίνιμουμ κ.λπ..
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ,…
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Το Ε.Σ.Κ.Α.Ν. δεν κάνει ελέγχους και όλα αυτά που πιάνουμε δεν είναι από ελέγχους που έγιναν στα παιχνίδια.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, ολοκληρώστε.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Είναι από ελέγχους…
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα στη συζήτηση του νομοσχεδίου. Δεν γίνεται έτσι.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, μου έθεσε πολλά ερωτήματα.
      ΠΡΟΕΔΡΕΥΩΝ (Γεώργιος Σούρλας): Ο κ. Ροντούλης έτσι κάνει.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Οι έλεγχοι, λοιπόν, όλα αυτά που κάνουμε, είναι οι έκτακτοι έλεγχοι. Είναι γνωστό το πώς ντοπάρονται. Επομένως θα γίνονται συνεχώς και θα πάμε καθαροί -αυτοί που θα πάμε- στην Ολυμπιάδα.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, πότε θα φέρετε το νομοσχέδιο; Περίπου πότε;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Το νομοσχέδιο πρέπει να το φέρουμε μέχρι τις 13 του μηνός το αργότερο.
      ΠΡΟΕΔΡΕΥΩΝ (Γεώργιος Σούρλας): Εννοείτε 13 Ιουνίου;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μάλιστα, 13 Ιουνίου, γιατί έχει ορισμένα θέματα τα οποία πρέπει να περάσουν από την Ολομέλεια.
    ΠΡΟΕΔΡΕΥΩΝ (Γεώργιος Σούρλας): Πολύ ωραία.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν μπορούμε να φέρουμε ένα τέτοιο σοβαρό νομοσχέδιο σε Θερινό Τμήμα. Πρέπει να το φέρουμε στην Ολομέλεια για να επιληφθούν όλα τα κόμματα.
      Επαναλαμβάνω, όμως, ότι δεν φέρατε και το άρθρο 34, αυτές οι σαράντα τρεις περιπτώσεις πώς θα μειωθούν και πώς θα εξορθολογιστούν.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εύκολα το λέμε. Στην πράξη είναι δύσκολο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. Τα υπόλοιπα στη συζήτηση του νομοσχεδίου.
      Επανερχόμαστε στις επίκαιρες ερωτήσεις πρώτου κύκλου και θα συζητηθεί η δεύτερη με αριθμό 962/20-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το επικείμενο κλείσιμο εργοστασίων του ομίλου «ΚΛΩΝΑΤΕΞ» στη Νάουσα κ.λπ..
      Αναλυτικότερα, η επίκαιρη ερώτηση της κ. Καλαντίδου έχει ως εξής:
      «Η διοίκηση της εταιρείας «ΕΝΩΜΕΝΗ ΚΛΩΣΤΟΫΦΑΝΤΟΥΡΓΙΑ» (πρώην ΚΛΩΣΤΗΡΙΑ ΝΑΟΥΣΗΣ), ιδιοκτησίας ομίλου Λαναρά, μεθοδεύει το κλείσιμο των υπολοίπων εργοστασίων του ομίλου στη Νάουσα, παρά τα δάνεια που πήρε από τις τράπεζες με την εγγύηση του ελληνικού δημοσίου. Έτσι, άλλοι διακόσιοι δέκα περίπου εργαζόμενοι στα εργοστάσια του ομίλου αντιμετωπίζουν την απειλή της απόλυσης, δηλαδή, την ανεργία (ο όμιλος «ΚΛΩΝΑΤΕΞ» έκλεισε ήδη τρία εργοστάσια, απολύοντας εκατοντάδες εργαζόμενους).
      Να σημειωθεί ότι η ανεργία στην περιοχή αγγίζει το 50% περίπου (από τους τέσσερις χιλιάδες κλωστοϋφαντουργούς που απασχολούσε η Νάουσα τη δεκαετία του 1980, σήμερα έχουν απομείνει περίπου πεντακόσιοι, οι οποίοι θα μειωθούν σε λιγότερους από τριακόσιους με το κλείσιμο και των τριών νέων εργοστασίων του ομίλου), με οικονομικές και κοινωνικές συνέπειες για τους κατοίκους της.
      Αποδεικνύεται ότι τα «θαλασσοδάνεια» δεν εμποδίζουν τους επιχειρηματίες να κλείνουν τα εργοστάσια και να μεταφέρουν, επιδοτούμενοι και πάλι, τις δραστηριότητές τους σε γειτονικές χώρες, αποδυναμώνοντας την ήδη ισχνή παραγωγική βάση της χώρας.
      Επειδή υπεύθυνη για την κατάσταση αυτή, που, από τη μια οδηγεί τους εργαζόμενους στην ανεργία με όλα τα επακόλουθά της και από την άλλη ενισχύει τα κέρδη των επιχειρηματιών, είναι η διαχρονική πολιτική των κυβερνήσεων (της Νέας Δημοκρατίας και του ΠΑ.ΣΟ.Κ.) και της Ευρωπαϊκής Ένωσης, ερωτώνται οι κύριοι Υπουργοί αν προτίθεται η Κυβέρνηση:
      Να εξασφαλίσει και με ποιον τρόπο τη λειτουργία των εργοστασίων του παραπάνω ομίλου και να διασφαλίσει όλες τις θέσεις εργασίας.
      Να προχωρήσει σε έλεγχο του συγκεκριμένου ομίλου για τα εκατοντάδες εκατομμύρια ευρώ που απέσπασε μέσω του Χρηματιστηρίου Αθηνών και πού διοχετεύτηκαν, καθώς και για τις ρυθμίσεις δεκάδων εκατομμυρίων ευρώ που έγιναν προς όφελος του ομίλου Λαναρά».
      Στην επίκαιρη ερώτηση της κ. Καλαντίδου θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
    Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, όπως γνωρίζετε ο τομέας της κλωστοϋφαντουργίας φθίνει σε ολόκληρη την Ευρώπη. Ήδη από το 2001 ο κλάδος της κλωστοϋφαντουργίας αντιμετωπίζει σοβαρότατα προβλήματα και λόγω της αλόγιστης δανειοδότησης που γινόταν επί ΠΑ.ΣΟ.Κ. σε επιχειρήσεις, χωρίς σχέδιο για την επιβίωσή τους και γενικότερο σχέδιο για την παραγωγική τους αναδιάρθρωση, αλλά και εξαιτίας του ανταγωνισμού των χωρών του τρίτου κόσμου. Η Κίνα έχει πάρει τη σκυτάλη μαζί με την Ινδία σε αυτόν τον παραγωγικό τομέα. Οι τράπεζες μειώνουν τα δάνεια και οι κλωστοϋφαντουργικές επιχειρήσεις αντιμετωπίζουν δυσκολίες στη χρηματοδότηση του κεφαλαίου κινήσεως.
      Αυτή είναι η παγκόσμια πραγματικότητα και στην Ελλάδα αντιμετωπίζουμε και διαχειριζόμαστε τις επιπτώσεις αυτής της πραγματικότητας.
      Αποτέλεσμα αυτών που σας περιγράφω είναι κυρίως οι επιχειρήσεις παραγωγής, όχι το εμπόριο, να διακόπτουν τη λειτουργία τους, οδηγούμενες σε πτώχευση.
      Το θέμα των πρώην «Κλωστοϋφαντουργείων Ναούσης» -τώρα «Ενωμένη Κλωστοϋφαντουργία»- και η επιβίωσή τους, μας απασχολεί ιδιαίτερα, όπως φυσικά μας απασχολούν και τα προβλήματα του κλάδου συνολικότερα. Γιατί; Διότι το κλείσιμο του ομίλου αυτού, για τον οποίο συγκεκριμένα ρωτάτε εσείς σήμερα, θα είχε ως αποτέλεσμα να χαθούν πολλές θέσεις εργασίας σ’ όλη τη χώρα. 
      Γνωρίζετε πως από το 2004, οι μεταρρυθμίσεις που προωθήσαμε στα προηγούμενα τέσσερα χρόνια θωράκισαν σε σημαντικό βαθμό την οικονομία μας, διασφάλισαν υψηλούς ρυθμούς ανάπτυξης και περιορίζουν τις δυσμενείς επιπτώσεις από την παγκόσμια οικονομική συγκυρία. Επιδιώξαμε να υπάρξει ανάπτυξη παντού και γι’ αυτό το 80% των πόρων του Δ΄ Κοινοτικού Πλαισίου Στήριξης κατευθύνεται στην περιφέρεια. Προωθήσαμε τη μείωση της φορολογίας, τον αναπτυξιακό νόμο, τις συμπράξεις του δημόσιου και του ιδιωτικού τομέα, την αναμόρφωση του Πτωχευτικού Δικαίου, τη δημιουργία νέων αναπτυξιακών εργαλείων. Διαμορφώθηκαν δομές και δρομολογήθηκαν νέες υποδομές για την υποστήριξη της επιχειρηματικότητας του Έλληνα. 
      Στο πλαίσιο του Προγράμματος «ΑΝΤΑΓΩΝΙΣΤΗΚΟΤΗΤΑ» ενισχύθηκαν ως σήμερα περισσότερες από τριάντα δύο χιλιάδες επιχειρήσεις. Στο πλαίσιο του αναπτυξιακού νόμου εγκρίθηκαν και άρχισαν να πραγματοποιούνται επενδύσεις 9.000.000.000 ευρώ. Με τη σύμπραξη του δημόσιου τομέα εγκρίθηκαν και προχωρούν επενδύσεις που ξεπερνούν τα 4.000.000.000 ευρώ. Η καθαρή είσοδος νέων επιχειρήσεων τη χρονιά που πέρασε ήταν σχεδόν διπλάσια σε σχέση με το 2004. Η πολιτική αυτή αποδίδει καρπούς. Η ανεργία μειώθηκε και εξακολουθεί να μειώνεται -είμαστε στο 8%- και οι ρυθμοί ανάπτυξης εξακολουθούν να παραμένουν υψηλοί, παρ’ όλες τις αντίξοες οικονομικά συνθήκες. 
      Σε ό,τι αφορά τη Νάουσα, θα επισημάνω ότι πράγματι η περιοχή έχει υποστεί επιπτώσεις από το  κλείσιμο εργοστασίων κλωστοϋφαντουργίας, αλλά και η Κυβέρνηση προχώρησε σε ειδικό πρόγραμμα για να βοηθήσει αυτούς τους εργαζόμενους μεγαλύτερης ηλικίας, με ειδική εισοδηματική ενίσχυση μέχρι τη σύνταξη ή μέχρι να βρουν νέα δουλειά. 
      Επιπλέον, με τον Ο.Α.Ε.Δ. προχωρήσαμε σε μια ολοκληρωμένη παρέμβαση για οκτακόσια άτομα, όπου εμπεριέχονται δράσεις κατάρτισης, απασχόλησης και αυτοαπασχόλησης. 
      Θα επανέλθω και πιο συγκεκριμένα στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Καλαντίδου έχει το λόγο. 
      ΣΟΦΙΑ ΚΑΛΑΝΤΙΔΟΥ: Κυρία Υπουργέ, η απάντησή σας εμάς δεν μας ικανοποιεί, όμως, δεν προτρέχω. Αναρωτιέμαι, ο κόσμος της Νάουσας που μας παρακολουθεί, αν θα πάρει κάτι απ’ αυτήν την απάντηση.
      Πάντως, εγώ είμαι υποχρεωμένη να μεταφέρω εδώ ότι χθες πραγματοποιήθηκε στη Νάουσα ένα μεγάλο συλλαλητήριο του Εργατικού Κέντρου και των εργαζομένων στο εργοστάσιο, που έδωσε πραγματικά το στίγμα της διαμαρτυρίας όλης της κοινωνίας της Νάουσας, να μην κλείσει άλλο εργοστάσιο.
      Επίσης, είναι χαρακτηριστική μια κουβέντα που μου είπε ένας εργαζόμενος. Λέει: «Στη Νάουσα ζούμε στα χαλάσματα ενός σεισμού, μιας πολιτικής που ακολουθείται χρόνια». Και εγώ θα συμπληρώσω σ’ αυτό που είπε ο αγαπητός συνάδελφος, εργαζόμενος, ότι αυτή η πολιτική ακολουθείται με οδηγό την ελευθερία της κίνησης του κεφαλαίου και την επιδίωξη αύξησης των κερδών του, μια πολιτική που τη συνυπογράψατε, τη συναποφασίσατε στη Συνθήκη του Μάαστριχτ, στην Κοινή Αγροτική Πολιτική, μια πολιτική, όμως, που έφερε πλούτο στο κεφάλαιο με δάνεια, δανειοδοτήσεις, έφερε πολλά χρήματα και κέρδη στους «Λαναράδες». Πάρτε υπ’ όψιν σας ότι παίρνουμε την πρώτη θέση σαν ελληνικό κεφάλαιο ή ελληνικές επιχειρήσεις στις άμεσες ξένες επενδύσεις στη Βουλγαρία, στην Αλβανία, στην Πρώην Γιουγκοσλαβική Δημοκρατία της Μακεδονίας. 
      Έτσι, λοιπόν, οι «Λαναράδες» -και πρέπει να το πω εδώ μέσα- έγιναν με αυτήν την πολιτική ακόμη πιο προκλητικοί. Και θέλω να αναφέρω τη στάση τους, ότι δεν δέχθηκαν την αντιπροσωπεία του κόμματος με το Βουλευτή στο εργοστάσιο και όχι απλώς δεν δέχτηκαν να έρθουν αυτοί σε επαφή, γιατί ζητήσαμε επαφή και με τη διεύθυνση, αλλά προσπάθησαν με τραμπούκικο τρόπο –ας χρησιμοποιήσω αυτήν τη λέξη- να εμποδίσουν και τη συνάντησή μας με το Σωματείο των Εργαζομένων, αλλά όμως δεν το κατάφεραν. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε. 
      Αυτή, λοιπόν, η πολιτική, που φέρνει φτώχεια και ανεργία στους εργαζόμενους, καταστρέφει τις παραγωγικές δυνάμεις, καταστρέφει όμως κυρίως και τις παραγωγικές δυνατότητες της πατρίδας μας, παραγωγικές δυνατότητες και δυνάμεις, που κατά τη δική μας πολιτική πρόταση μπορούν να αναπτυχθούν, με στόχο την κάλυψη των αναγκών του λαού και με θετική συμβολή στο εμπορικό ισοζύγιο με τη μείωση των εισαγωγών. 
      Φοράμε όλοι ρούχα από τεράστιες εισαγωγές και μάλιστα πάρα πολύ ακριβά. Εδώ μειώνεται ακόμα η καλλιέργεια του βαμβακιού. Στόχος είναι μάλλον να εξαφανιστεί και το βαμβάκι. Εμείς όμως λέμε ότι η χώρα μας μπορεί με τις δυνατότητες που έχει να πάει σε μια παραγωγή βαμβάκι-νήμα-μεταποίηση-κατασκευή ρούχων.
      Δηλώνουμε, λοιπόν, ότι θα είμαστε στο πλάι των εργαζομένων με όλες μας τις δυνάμεις, θεωρώντας ότι η διέξοδος είναι να ανακοπεί η επέλαση της αντιλαϊκής πολιτικής με αντίσταση από τους εργαζόμενους, με διεκδικητικούς αγώνες και σε κατεύθυνση, ώστε στρατηγικοί τομείς της οικονομίας να μπουν στην υπηρεσία του λαού και των εργαζομένων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κυρία Καλαντίδου.
      Ορίστε, κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, μέλημα της Κυβέρνησης, όπως άλλωστε έχει αποδείξει και στο παρελθόν, είναι ότι καταβάλλει όλες τις προσπάθειες να αμβλύνει τις επιπτώσεις που έχουν προκληθεί από τα αποτελέσματα κακών πολιτικών της τελευταίας δεκαετίας του ΠΑ.ΣΟ.Κ..
      Καταβάλλουμε προσπάθειες που θα βοηθήσουν τη συγκεκριμένη επιχείρηση να συνεχίσει τη λειτουργία της, στο πλαίσιο των αρμοδιοτήτων, των δυνατοτήτων μας, αλλά και της λογικής. 
      Από την άλλη, όπως έχουμε κάνει και σε άλλες περιπτώσεις, ένα πυκνό πλέγμα μέτρων με έντονα κοινωνικό χαρακτήρα που εκπορεύονται από το Υπουργείο Απασχόλησης ή συναρμόδια Υπουργεία θα χρησιμοποιηθούν όταν –και εφόσον- προκύψει ανάγκη όπως έχει γίνει –και το ανέφερα- στο παρελθόν. Άλλωστε, στην εποχή μας το μέλλον οποιασδήποτε ιδιωτικής επιχείρησης δεν ορίζεται από την εκάστοτε κυβέρνηση.
      Συνεργαζόμαστε με το Υπουργείο Οικονομίας για να συμβάλουμε, έτσι ώστε τα εργοστάσια του ομίλου στην Ελλάδα να παραμείνουν ανοικτά. Δεν μένουμε  με σταυρωμένα τα χέρια. Ένας είναι ο γνώμονας των κινήσεών μας: η διασφάλιση των θέσεων εργασίας για τους εργαζόμενους. Κανείς δεν επιθυμεί να υπάρχει κλίμα ανασφάλειας ανάμεσα στους εργαζόμενους. Αυτή είναι η αλήθεια. Δεν επιθυμούμε να υπάρχει τέτοιο κλίμα ανασφάλειας. Όλοι για τον ίδιο σκοπό δουλεύουμε.
      Η πολιτεία θα δίνει σταθερά τη μάχη για την ανάπτυξη και την προοπτική και θα χρησιμοποιήσει όλα τα εργαλεία που διαθέτει για να μπορέσει να αποτρέψει δυσμενείς εξελίξεις, αλλά και για να στηρίξει τους εργαζόμενους, όπου αυτό είναι απαραίτητο. Το έχουμε κάνει ξανά στο παρελθόν και αυτό θα συνεχίσουμε να πράττουμε και στο μέλλον.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κυρία Υπουργέ. 
      Εισερχόμαστε στη συζήτηση της με αριθμό 959/20.5.2008 τρίτης επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Ανάπτυξης, σχετικά με τη λήψη μέτρων κατά της ακρίβειας κ.λπ..
      Ο κ. Δραγασάκης στη σύντομη –όπως πάντα συνηθίζει- επίκαιρη ερώτησή του αναφέρει τα εξής:
      «Η ακρίβεια αναδεικνύεται σε κορυφαίο κοινωνικό και οικονομικό πρόβλημα. Έρευνες της Ευρωπαϊκής Επιτροπής διαπιστώνουν ότι μέρος της ακρίβειας (τουλάχιστον το 1/3) δεν δικαιολογείται ούτε από την άνοδο του κόστους παραγωγής ούτε από τον εισαγόμενο πληθωρισμό, αλλά οφείλεται στην κερδοσκοπία. Σύμφωνα με εκτιμήσεις το ποσοστό αυτό (των αδικαιολογήτων ανατιμήσεων) είναι πολύ μεγαλύτερο στη χώρα μας, λόγω της ολιγοπωλιακής διάρθρωσης της οικονομίας και της απουσίας ελέγχου.
      Στη χώρα μας η ακρίβεια και το κύμα των ανατιμήσεων πυροδοτούνται και από την ίδια την Κυβέρνηση με την άνοδο των τιμών στα εισιτήρια, την απελευθέρωση των τιμών στις ακτοπλοΐες, τις διαδοχικές ανατιμήσεις του ηλεκτρικού ρεύματος κ.λπ..
      Ερωτάται ο κύριος Υπουργός: 
      1. Σε ποιο ύψος εκτιμά η Κυβέρνηση την αδικαιολόγητη άνοδο των τιμών και ποια άμεσα μέτρα, με ποιους συγκεκριμένους μηχανισμούς και με ποιο χρονικό όριο προτίθεται να λάβει; 
      2. Αν προτίθεται να ακυρώσει ή να αναστείλει την επικείμενη αύξηση των τιμολογίων της Δ.Ε.Η. –τέταρτη στη σειρά- που έχει προγραμματιστεί να γίνει εντός του ερχόμενου Ιουνίου;»
      Στην επίκαιρη ερώτηση του κ. Δραγασάκη θα απαντήσει ο Υφυπουργός Ανάπτυξης κ. Βλάχος.
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κύριε Πρόεδρε. 
      Θα απαντήσω βεβαίως στα ερωτήματα που θέτει ο αγαπητός συνάδελφος και που έχουν σχέση με το Υπουργείο Εμπορίου, με τη λειτουργία της αγοράς, δίνοντας από τη δική μας μεριά την εικόνα που εμείς καταγράφουμε και την προσπάθεια, την οποία καταβάλλουμε. 
      Πράγματι, το διάστημα αυτό διαπιστώνουμε όλοι ότι εμφανίστηκαν και εμφανίζονται πολλά προβλήματα στην αγορά. Η άσχημη διεθνής κατάσταση έφερε στην επιφάνεια όλες εκείνες τις αδυναμίες που υπήρχαν εδώ και δεκαετίες στην αγορά και που μέχρι πρόσφατα καλύπτονταν. Αρκεί κανείς να καταγράψει την τρομακτική αύξηση των τιμών σε βασικά είδη, με πρώτο το πετρέλαιο, όπου πριν από μερικά χρόνια μιλούσαμε για 26-27 δολάρια και σήμερα μιλάμε για 127-130 δολάρια.
      Δεν είναι απλά μια αύξηση. Είναι κάτι το οποίο δεν είχε προβλεφθεί. Είναι κάτι που δεν περίμενε κανείς. Είναι κάτι που δεν μπορούσε να έχει συνυπολογιστεί. 
	Δεν είναι, όμως, μόνο αυτό. Παρουσιάστηκαν –και αυτό συμβαίνει για πρώτη φορά- πολλά προβλήματα σε πρώτες ύλες αρκετών προϊόντων. Υπάρχει το μεγάλο έλλειμμα στα δημητριακά. Για πολλούς λόγους. Δεν θα τους εξηγήσω. Εξάλλου ο κ. Δραγασάκης είναι ικανότατος οικονομολόγος και γνώστης της πολιτικής κατάστασης, με υπεύθυνο πολιτικό λόγο –ομολογώ- και γνωρίζει τι ακριβώς συμβαίνει. Μαζί με αυτά έχουμε τρομακτικές αυξήσεις σε σπορέλαια, λόγω της υπόθεσης των βιοκαυσίμων, και στα γαλακτοκομικά. Όλο αυτό το παζλ ήρθε και δημιούργησε μια διεθνή αναστάτωση. 
	Αυτό το μεγάλο πρόβλημα, που αναμφισβήτητα υπάρχει διεθνώς και νομίζω ότι το βλέπουμε όλοι, στην Ελλάδα είχε πολύ περισσότερες παρενέργειες. Γιατί, όπως είπα, είχαμε περισσότερες αδυναμίες εδώ στην αγορά. Όμως, πρόκειται για αδυναμίες που πρέπει να συμφωνήσουμε ότι δεν δημιουργήθηκαν ούτε τους τελευταίους μήνες, που εγώ έχω την τιμή και την ευθύνη αυτού του Υφυπουργείου, αλλά ούτε και τα προηγούμενα χρόνια. Είναι αγκυλώσεις και προβλήματα δεκαετιών. 
      Γιατί ακούμε καμιά φορά να μιλούν για ολιγοπώλια –είκοσι επτά όμιλοι που ελέγχουν το 70% της αγοράς- αλλά είναι προφανές ότι αυτό δεν δημιουργήθηκε πρόσφατα, δηλαδή τα τελευταία χρόνια. Είναι προϊόν άλλων εποχών, άλλων πολιτικών, άλλων νοοτροπιών. Και αυτό δεν είναι κάτι που μπορεί να αλλάξει από τη μια μέρα στην άλλη με υπουργικές αποφάσεις. 
	Εμείς, για να αντιμετωπίσουμε αυτό το κλίμα, πριν από λίγους μήνες ανακοινώσαμε μια δέσμη μέτρων. Τα μέτρα αυτά –ξέρετε- δεν είναι μέτρα που μπορούν να αποδώσουν μέσα σε ένα βράδυ. Έχουν σκοπό να αλλάξουν γενικότερα το θεσμικό πλαίσιο της αγοράς, να δώσουν μια άλλη λειτουργία στην αγορά, να λειτουργήσει ο ανταγωνισμός όσο γίνεται περισσότερο και μέσα απ’ αυτήν τη λειτουργία εμείς πιστεύουμε -και δεν θα κάνουμε λάθος- ότι θα υπάρξει βελτίωση και στις τιμές. 
	Θέλουμε να φέρουμε στο φως την όλη λειτουργία της αγοράς. Και όταν από την αρχή με ακούτε να λέω ότι πρέπει ο κάθε φορέας της αγοράς να αναλάβει την ευθύνη του, αυτό ακριβώς εννοούμε. Δεν μπορεί να υπάρχει συσκότιση στην αγορά. Δεν μπορεί μέσα από ένα καθεστώς εκπτώσεων, τιμολογήσεων και παροχών να μη γνωρίζει, πρώτα απ’ όλα, ο καταναλωτής, αλλά και οι ελεγκτικές υπηρεσίες πώς ακριβώς λειτουργεί η αγορά. Αυτά τα προβλήματα, που κληρονομήθηκαν σε μεγάλο βαθμό και εντάθηκαν το τελευταίο διάστημα, εμείς προσπαθούμε να τα αντιμετωπίσουμε. 
	Και επειδή πραγματικά  υπάρχει πολιτική βούληση από την Κυβέρνηση να αντιμετωπίσουμε αυτό το πρόβλημα, με δεδομένο το θεσμικό πλαίσιο που υπάρχει, απευθύνουμε πρόταση και έκκληση σε όλα τα κόμματα και σε όλους τους φορείς της αγοράς και λέμε ότι είναι καλοδεχούμενη όποια πρόταση και υπόδειξη μπορεί να υπάρχει, προκειμένου τα μέτρα τα οποία θα ληφθούν να έχουν το μέγιστο αποτέλεσμα. 
	Αυτήν τη συνεργασία εμείς τη θέλουμε και πραγματικά θέλουμε να είναι διαρκής, για να μπορέσει να αποδώσει. Θέλουμε την υπεύθυνη συμπεριφορά και στάση και των κομμάτων και των φορέων της αγοράς. 
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υφυπουργέ. 
    	Ο ερωτών συνάδελφος κ. Δραγασάκης έχει το λόγο. 
    	ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η ερώτηση γίνεται ακριβώς επειδή το πρόβλημα αποδεικνύεται πιο σοβαρό απ’ ό,τι φαινόταν. Μάλιστα σημερινές πληροφορίες από διεθνείς οργανισμούς μας τρομάζουν, κατά κάποιον τρόπο, λέγοντας ότι το κύμα των ανατιμήσεων μπορεί να διαρκέσει. Ειδικά η αύξηση των τιμών στα τρόφιμα μπορεί να κρατήσει και δεκαετία. Ακριβώς γι’ αυτό πρέπει να αλλάξει η πολιτική, αφού δεν αποδίδει η πολιτική που έχουμε σήμερα. 
    Κύριε Υπουργέ, αυτό που ρωτάει όλος ο κόσμος και εγώ μαζί είναι το εξής: Παντού υπάρχουν ανατιμήσεις. Γιατί οι ίδιες πολυεθνικές τα ίδια προϊόντα στην Ελλάδα τα πουλούν ακριβότερα; Γιατί δηλαδή το μπουκάλι της «COCA COLA» να έχει στο σούπερ μάρκετ στην Αθήνα πιο ακριβά απ’ ό,τι έχει στο Βερολίνο; Ενδεχομένως κάποιο πρόβλημα υπάρχει. 
    Δεύτερον, πετρέλαιο και καύσιμα. Επανεξετάστε όλο το σύστημα. Γιατί πρέπει η χθεσινή τιμή της Νέας Υόρκης να γίνει σήμερα τιμή πώλησης στα βενζινάδικα; Αυτή η κερδοσκοπική άνοδος δεν εισάγεται μέσα στο δικό μας πληθωρισμό; Δηλαδή μήπως και η λεγόμενη μέθοδος LIFO –last in, first out- και όλο αυτό το σύστημα βοηθάει στην επιτάχυνση του πληθωρισμού; 
    Κύριε Υπουργέ, διαμορφώνεται η εντύπωση ότι η Κυβέρνηση τελικά δεν θέλει να πάρει μέτρα. Και δεν θέλει να πάρει μέτρα, διότι αυτό είναι το μοντέλο της, αυτή είναι η οικονομία της: η ελεύθερη αγορά. 
      Άλλος να εισάγει νοθευμένα σπορέλαια από την Ουκρανία, άλλος να καθορίζει αυθαίρετα τις τιμές, άλλος να κλέβει τους μικροεπενδυτές στο Χρηματιστήριο.
      Διαμορφώνεται αυτή η άποψη. Διαφωνείτε; Αποδείξτε το! Όχι απλά με εξαγγελίες μέτρων, αλλά με αποτελέσματα και με πολιτικές!
      Εγώ δεν έχω αντίρρηση και χαίρομαι που είστε σήμερα εδώ, διότι πάντα έχουμε καλό διάλογο. Όμως, εμείς απευθυνόμαστε στην Κυβέρνηση, κύριε Υπουργέ. Δεν μπορούμε να τεμαχίσουμε το πρόβλημα και να δούμε τι μπορεί να κάνει ο Υφυπουργός κ. Βλάχος, τι μπορεί να κάνει ο κ. Αλογοσκούφης, κ.λπ.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Επομένως εμείς ζητούμε μία ολοκληρωμένη πολιτική. Πρώτον, αρχίστε από το δημόσιο. Γιατί να ανατιμηθεί το πετρέλαιο κατά 7% μέσα στον Ιούνιο ή τον Ιούλιο; Παγώστε έστω αυτήν την αύξηση! Πώς να γίνει πιστευτό ότι θέλετε να πατάξετε την ακρίβεια, όταν ως Κυβέρνηση αυτήν τη στιγμή που δημιουργήθηκε ένα κλίμα πανικού, ενδεχομένως, στην αγορά, το πυροδοτείτε με ανατιμήσεις; Παγώστε τις ανατιμήσεις για ένα διάστημα! 
      Δεύτερον, σε ό,τι αφορά την εγχώρια αγορά, να γίνουν έλεγχοι! Συντονίστε τους ελεγκτικούς μηχανισμούς, δηλαδή τον Ε.Φ.Ε.Τ., το Γενικό Χημείο του Κράτους, το Υπουργείο Γεωργίας, τους φοροεισπρακτικούς μηχανισμούς, τους φοροελεγκτικούς μηχανισμούς, τους εισφοροελεγκτικούς μηχανισμούς. Όλοι αυτοί οι θεσμοί μπορούν να βοηθήσουν, αν υπάρχει πολιτική βούληση! 
      Και δεν μου απαντήσατε σ’ αυτό που σας ρωτάω. Η Ευρωπαϊκή Ένωση με τις υπηρεσίες της έκανε υπολογισμό και λέει «το 30% περίπου των ανατιμήσεων στα τρόφιμα δεν δικαιολογείται από την αύξηση του κόστους ζωής». Άρα εδώ υπάρχει ένας χώρος κερδοσκοπίας. Στην Ελλάδα το έχετε εκτιμήσει αυτό; Και τι μέτρα θα παρθούν;
      Επίσης, όσον αφορά τις τιμές, αυτές είναι οι τιμές. Τι θα γίνει με τα εισοδήματα; Δύο εκατομμύρια επτακόσιες πενήντα χιλιάδες άτομα –σήμερα ήρθε το στοιχείο από τη EUROSTAT- ζουν με λιγότερα από 22 ευρώ την ημέρα! Δεν πρέπει να παρθούν μέτρα; Δεν πρέπει να γίνει ένας ειδικός τιμάριθμος για το κόστος ζωής της φτωχής οικογένειας, που χρόνια τώρα εδώ μέσα το φωνάζουμε;
       Η συλλογική διαπραγμάτευση που γίνεται είναι σε λανθασμένη βάση. Είναι λάθος ο γενικός δείκτης τιμών καταναλωτού, όχι από πρόθεση αλλά αντικειμενικά. Άλλο το καλάθι μίας εύπορης νοικοκυράς και άλλο το καλάθι και ο προϋπολογισμός ενός φτωχού νοικοκυριού που ζει με 700 ευρώ ή 1000 ευρώ.
      Χρειάζεται ειδικός δείκτης κόστους ζωής και στη βάση αυτή θα καθοριστούν οι αυξήσεις. Και, εν πάση περιπτώσει, δείτε ως Κυβέρνηση ένα διορθωτικό ποσό, μία έκτακτη βοήθεια στους πολύ χαμηλόμισθους, στα πολύ χαμηλά εισοδήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Δραγασάκη, σας παρακαλώ να ολοκληρώσετε.
      ΙΩΑΝΝΗΣ ΔΡΑΓΑΣΑΚΗΣ: Τελειώνω, κύριε Πρόεδρε, λέγοντας ότι υπάρχει και ο κοινωνικός μισθός. Δεν είναι μόνο τι παίρνει ο εργαζόμενος σε χρήμα. Το θέμα είναι τι πληρώνει απ’ αυτά που δεν θα έπρεπε να πληρώνει. Φάρμακα, υγεία, παιδεία! Είναι το ευρύτερο πλαίσιο της κοινωνικής πολιτικής, το οποίο έχει αποδιαρθρωθεί. Είναι το ελάχιστο εγγυημένο εισόδημα που και ο Προεδρεύων εδώ της Βουλής το έχει πει, αλλά δεν μας ακούει κανείς!
      Επομένως για μας η ακρίβεια δεν είναι μόνο τιμές. Είναι μία πλευρά του κοινωνικού προβλήματος. Και απ’ αυτήν την άποψη απευθυνόμαστε στην Κυβέρνηση και ζητούμε μέτρα και πολιτικές.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγασάκη.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κύριε Πρόεδρε.
      Κύριε συνάδελφε, επειδή θίξατε πάρα πολλά θέματα, θα αρκεστώ και πάλι να απαντήσω σ’ εκείνα τα ερωτήματα που είναι της αρμοδιότητάς μου και που αφορούν το συγκεκριμένο Υπουργείο το οποίο εκπροσωπώ.
      Είπατε ότι η Κυβέρνηση δημιουργεί την εντύπωση ότι δεν θέλει. Εγώ θα έλεγα το αντίθετο, γιατί, ξέρετε, δεν πρέπει να μένουμε με το τι εντυπώσεις δημιουργούνται και ποιος δημιουργεί τις εντυπώσεις σ’ αυτόν τον τόπο. Πρέπει να δούμε μία προσπάθεια που γίνεται. Και γίνεται το τελευταίο διάστημα μία σημαντική προσπάθεια. Και, πραγματικά, αυτή η προσπάθεια αποδεικνύεται με συγκεκριμένα στοιχεία, δεν είναι κάτι το γενικό και αόριστο. Είναι συγκεκριμένα μέτρα τα οποία λαμβάνονται.
      Είπατε ότι αυτό το μοντέλο πρέπει να αλλάξει. Μίλησα για λειτουργία της αγοράς. Με δεδομένο ότι αυτή η αγορά λειτουργεί ελεύθερα, όπως λειτουργεί σε όλη την Ευρωπαϊκή Ένωση, γνωρίζετε καλύτερα από μένα ότι είναι δύσκολο να υπάρξουν αλλαγές πάνω σ’ αυτήν τη λειτουργία της αγοράς.
      Σήμερα, για παράδειγμα, με αφορμή την απόσυρση που αναγγείλαμε προχθές για το ηλιέλαιο, θα ήθελα να σας πω ότι πριν από λίγο υπέγραψα αγορανομική διάταξη, με την οποία «παγώνουμε» τις τιμές στα έλαια για όσο διάστημα χρειάζεται, για να επανέλθει στους φυσιολογικούς ρυθμούς η αγορά.
      Αυτές οι παρεμβάσεις γίνονται μόνο κάτω από συγκεκριμένες περιπτώσεις και καταστάσεις. Δεν μπορούν να είναι ο κανόνας. Και σ’ αυτό πρέπει να συμφωνήσουμε, για να δούμε πράγματι τι μέτρα μπορούμε να πάρουμε. Γιατί παίρνουμε μέτρα.
      Είπατε, επίσης, ότι λέγεται πως στην Ελλάδα και σε χώρες της Ευρωπαϊκής Ένωσης το 30% στις ανατιμήσεις είναι προϊόν κερδοσκοπίας.
      Ακριβώς επειδή θέλουμε και εμείς να έχουμε αυτήν την εικόνα και επειδή και αυτό που εσείς θέτετε σήμερα εδώ είναι και δική μας, αν θέλετε, καταγραφή, προσπαθούμε με μέτρα που πήραμε να έχουμε τα κοστολογικά στοιχεία όλων των προϊόντων. 
      Έχοντας τα κοστολογικά στοιχεία και με μέτρα που θα εξαγγείλουμε την επόμενη εβδομάδα με διαφάνεια, όπως είπα, στην αγορά, θα έχουμε μία πλήρη εικόνα για κάθε προϊόν, όπως το σε τι τιμή εισάγεται ή παράγεται και σε τι τιμή φθάνει στον καταναλωτή. 
      Αυτή η σύγχυση που υπήρχε μέχρι σήμερα και που, αν θέλετε, οι καιροί ήταν τέτοιοι που δεν δημιουργούσε πρόβλημα, σήμερα είναι αναγκαιότητα. Το έχουμε βάλει σαν κορυφαίο στόχο και καταβάλουμε προσπάθεια. 
      Όμως πρέπει να γίνει κατανοητό ότι και αυτά τα μέτρα χρειάζονται κάποιο χρονικό διάστημα για να δουλευτούν, να εξαγγελθούν και να υλοποιηθούν και βεβαίως χρειάζεται και κάποιο χρονικό διάστημα για να αποδώσουν.  
      Εκείνο που θα συμφωνήσουμε επίσης είναι ότι στο νομοσχέδιο που έχουμε τώρα στην επιτροπή και το οποίο θα φέρουμε σε λίγες μέρες στη Βουλή, θα δείτε ότι γίνεται μια σοβαρότατη προσπάθεια ενοποίησης προστίμων και αντιμετώπισης της αγοράς εντελώς διαφορετικά. 
      Ακούσαμε και καταγράψαμε τις απόψεις όλων των κομμάτων. Έγινε ένας σοβαρός και εποικοδομητικός διάλογος στις συνεδριάσεις της επιτροπής και θέλω να πιστεύω ότι αυτό το νομοσχέδιο, ο Αγορανομικός Κώδικας στον οποίο θα καταλήξουμε, θα είναι ένα εργαλείο για τους ελεγκτικούς μηχανισμούς του Υπουργείου Ανάπτυξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε. 
      Όμως, κλείνοντας θα πρέπει να πω ότι αυτοί οι όποιοι ελεγκτικοί μηχανισμοί υπήρχαν από την προηγούμενη δεκαετία -τη δεκαετία 1994-2004- ουσιαστικά χάθηκαν. Δεν υπάρχουν σήμερα οργανωμένοι ελεγκτικοί μηχανισμοί να βγουν προς τα έξω και να τα καταγράψουν όλα αυτά. Αυτό που γινόταν ήταν απλά τιμοληψίες. Δεν γινόταν έλεγχοι με την έννοια του προστίμου, με την έννοια των ποινών. 
      Επίσης, θα δείτε ότι όπου υπήρχαν με το παραμικρό παραπομπές στον εισαγγελέα, σήμερα πάμε σε διοικητικά πρόστιμα, για να τα νιώθει άμεσα ο καθένας που παρανομεί και να μην περιμένει πότε θα εκδικαστεί. Βέβαια, συνήθως δεν εκδικαζόταν ποτέ, αλλά παραγραφόταν και ουσιαστικά δεν πληρωνόταν ούτε αυτό το μικρό πρόστιμο που έμπαινε στην αρχή. 
      Εμείς θέλουμε να πιστεύουμε ότι αυτή η συντονισμένη προσπάθεια θα φέρει αποτελέσματα. Δυστυχώς, η μάχη που δίνεται δεν μπορεί μέσα σε λίγες μέρες, μέσα σε ένα βράδυ, όπως είπα νωρίτερα, να αλλάξει την εικόνα που υπάρχει. 
      Η προσπάθεια από εμάς θα συνεχιστεί, γιατί υπάρχει πολιτική βούληση. Και επειδή υπάρχει πολιτική βούληση, πραγματικά σας καλούμε, όλα τα κόμματα να συμβάλετε –το κάθε κόμμα, ο κάθε φορέας με την πρότασή του- για να πετύχουμε αυτό το στόχο. 
      Εγώ πιστεύω ότι πολύ σύντομα η εικόνα θα αρχίσει να βελτιώνεται και αυτό –νομίζω- ότι θα αποτελεί επιτυχία όλων μας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Στο σημείο αυτό, θα ήθελα να σας ρωτήσω, κύριε Υπουργέ, αν αποσύρθηκαν από την αγορά όλα τα μολυσμένα ηλιέλαια και τα τρόφιμα τα οποία παρασκευάζονται από ηλιέλαιο.  
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Έχουν αποσυρθεί, κύριε Πρόεδρε, από προχθές. 
      Από τη στιγμή που βρέθηκε ένα πρώτο δείγμα με μόλυσμα, εκτός του υποδειχθέντος από την Ευρωπαϊκή Επιτροπή φορτίου, είχαμε το ηθικό δικαίωμα να αποσύρουμε όλα τα ηλιέλαια που υπάρχουν στην αγορά και ανεξαρτήτως προελεύσεως. Διότι, ξέρετε, επειδή εισάγονται χύμα και ακατέργαστα, δεν μπορούμε πάντα να ξεχωρίσουμε και τη χώρα εισαγωγής. Για να αποφύγουμε, λοιπόν, αυτή τη σύγχυση, είπαμε να αποσυρθούν όλα. Και αντί να τρέχουμε εμείς να αποδείξουμε ποιο είναι μολυσμένο και να αποσυρθεί, είπαμε να αποδείξουν οι εισαγωγείς και οι εταιρείες ποιο είναι καθαρό για να κυκλοφορήσει. Περιμένουμε, όμως, και τις οδηγίες από την Ευρωπαϊκή Επιτροπή. Οι αναλύσεις στο Γενικό Χημείο του Κράτους συνεχίζονται και τα πρώτα δείγματα που έχουμε σε τρόφιμα –και αυτό είναι κάτι που μπορώ να το πω- είναι κάτω των ορίων. Όμως, η προσπάθεια και οι αναλύσεις θα συνεχιστούν και το επόμενο χρονικό διάστημα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα ήθελα να σας θέσω και ένα δεύτερο ερώτημα. Οι εταιρείες σας έχουν απαντήσει ποια προϊόντα που πωλούν περιέχουν ηλιέλαια;  
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μάλιστα, κύριε Πρόεδρε. Ιχνηλατώντας το κάθε προϊόν, βρίσκουμε πού φτάνει. Και εφόσον φτάνει σε κάποιο προϊόν, όπως γίνεται και με το λάδι, παίρνουμε δείγματα. Αυτή τη στιγμή, εκκρεμούν δεκάδες δείγματα προϊόντων στο Γενικό Χημείο του Κράτους και περιμένουμε τις απαντήσεις. Τα πρώτα δείγματα βγαίνουν και έχουν την εικόνα την οποία είπα πριν από λίγο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η με αριθμό 955/20-5-2008 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Πολιτισμού, σχετικά με τη λήψη μέτρων αποκατάστασης και ανάδειξης σημαντικών αρχαιολογικών μνημείων της χώρας μας κ.λπ., διαγράφεται λόγω κωλύματος του ερωτώμενου Υπουργού. 
      Επίκαιρες ερωτήσεις δεύτερου κύκλου:
      Η πρώτη με αριθμό 953/20-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Ανάπτυξης, σχετικά με την επίλυση των προβλημάτων που αντιμετωπίζει το Ελληνικό Κέντρο Θαλάσσιων Ερευνών, διαγράφεται λόγω κωλύματος του ερωτώμενου Υπουργού. 
     Θα συζητηθεί η με αριθμό 963/20.5.2008 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Άμυνας, σχετικά με την υποχρεωτική στράτευση στα δεκαοκτώ κ.λπ..
     Αναλυτικότερα η επίκαιρη ερώτηση του κ. Πρωτούλη έχει ως εξής:
     «Με πρόσφατες δηλώσεις του Υπουργού Εθνικής Άμυνας και δημοσιεύματα στον Τύπο, επανήλθε στη δημοσιότητα το ζήτημα της υποχρεωτικής στράτευσης στα δεκαοκτώ, με δικαιολογία τη λειψανδρία στα στρατόπεδα και ανυπόστατα προσχήματα για την αποκατάσταση της νεολαίας.
     Είναι φανερό ότι η πρόθεση της Κυβέρνησης είναι η ακόμη πιο αποφασιστική προσαρμογή των Ενόπλων Δυνάμεων στο δόγμα του ΝΑΤΟ, για αποστολές εκτός συνόρων. Γι’ αυτό και οι προτάσεις για υποχρεωτική στράτευση στα δεκαοκτώ πάνε χέρι-χέρι με την αλλαγή του δόγματος των Ενόπλων Δυνάμεων από αμυντικό σε αποτρεπτικό.
     Το δικαίωμα της στράτευσης στα δεκαοκτώ ήδη υπάρχει, όμως, η νεολαία δεν το επιλέγει προσπαθώντας να βελτιώσει τις δυνατότητές της και να ανταποκριθεί στο εργασιακό περιβάλλον «ζούγκλα» που έχουν δημιουργήσει οι πολιτικές Νέας Δημοκρατίας, ΠΑ.ΣΟ.Κ., Ευρωπαϊκής Ένωσης.
     Η υποχρεωτική στράτευση στα δεκαοκτώ έχει σαν κύριο στόχο την ιδεολογική χειραγώγηση και πειθάρχηση της νεολαίας ώστε μετά το σχολείο – εξεταστικό κέντρο να παραδίδεται για διαπαιδαγώγηση στο λοχαγό και να αποδέχεται χωρίς αντίρρηση τις όποιες εντολές του λοχία αλλά και του εργοδότη αύριο. Ταυτόχρονα στοχεύει στην προσέλκυση μισθοφόρων από μικρές ηλικίες για να υπηρετούν τις αυξημένες -σύνοδος στο Βουκουρέστι- νατοϊκές αποστολές εκτός συνόρων με συμμετοχή στους ιμπεριαλιστικού σχεδιασμούς.
     Ερωτάται ο κύριος Υπουργός τι μέτρα προτίθεται να πάρει:
     Για εξοπλισμό των μονάδων με σύγχρονα μέσα φύλαξης –τι στιγμή που το λεκανοπέδιο είναι γεμάτο χαφιεδοκάμερες που παρακολουθούν απεργούς κ.λπ., οι απόπειρες αυτοκτονίας στις σκοπιές είναι μία κάθε δεκαπέντε μέρες- για πρόσληψη πολιτικού προσωπικού για τις βοηθητικές εργασίες στα στρατόπεδα, αποσύροντας την απαράδεκτη πρόταση για υποχρεωτική στράτευση στα δεκαοκτώ.
     Για επιστροφή όλων των τμημάτων και των Ελλήνων στρατιωτικών που βρίσκονται εκτός συνόρων και να απαντήσει με σαφήνεια αν πρόκειται να αυξηθεί ο αριθμός τους.»
     Στην ερώτηση του κ. Πρωτούλη θα απαντήσει ο Υφυπουργός Εθνικής Άμυνας κ. Τασούλας.
     Ορίστε, κύριε Υφυπουργέ, έχετε το λόγο.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, ήθελα να απαντήσω στην ερώτηση του κυρίου συναδέλφου πρώτον επιγραμματικά, ότι δεν θα αποσυρθεί η πρόταση για στράτευση στα δεκαοκτώ γιατί δεν υπάρχει τέτοια πρόταση. Ουδέποτε ετέθη θέμα υποχρεωτικής στρατεύσεως στα δεκαοκτώ. Ούτε σήμερα ισχύει αυτό ούτε μπορεί να ισχύσει ούτε θα ισχύσει.
    Αυτό το οποίο έγινε και το οποίο και εσείς, εν μέρει εσείς, αδικείτε –άλλοι το αδίκησαν περισσότερο- είναι η παραδοχή, εκ μέρους του Υπουργείου Εθνικής Αμύνης, της διεξαγωγής ενός υπηρεσιακού αλλά και γενικότερου διαλόγου για το πότε είναι καλύτερα για τους νέους ανθρώπους πρώτιστα και για το στρατό εν συνεχεία, να διακόπτουν τη ζωή τους, την πορεία τους και να κατατάσσονται στις ένοπλες δυνάμεις.
    Η στράτευση, η στρατιωτική θητεία δεν είναι μια μάστιγα, ούτε ο στρατός είναι μια διαδικασία, όπως εσείς λέτε, που έχει στόχο τη χειραγώγηση των νέων και την «εκπαίδευσή» τους ώστε να αποτελέσει προανάκρουσμα υποτελείας του νέου ο λοχαγός και ο λοχίας ώστε εν συνεχεία να υποταχθεί στην εργασιακή ζούγκλα. Ο στρατός σε δημοκρατικές ελεύθερες χώρες, όπως είναι η χώρα μας, είναι ένας λαϊκός θεσμός, προασπίζεται τα λαϊκά και εθνικά συμφέροντα και έχει να κάνει με μία από τις περιπτώσεις που επιτυγχάνεται η μεγαλύτερη δυνατή ισότητα συμπεριφοράς του κράτους, του δημοσίου, έναντι των πολιτών. Και ό,τι μας απασχολεί, κύριε Πρωτούλη, είναι για να ολοκληρωθεί αυτή η εικόνα και η ουσία ισότητας των πολιτών που στρατεύονται εν σχέσει με άλλους που καταχρώνται ενδεχομένως διατάξεις αναβολών και καθιστούν αυτή την ισότητα που είναι και συνταγματική υποχρέωση, κουρελόχαρτο. 
      Επομένως, δεν υπάρχει πρόταση στράτευσης στα δεκαοκτώ. Δεν είναι ο στρατός για να χειραγωγούνται οι νέοι. Ο στρατός είναι για να χειραφετούνται οι νέοι, να γίνονται περισσότερο υπεύθυνοι, να νιώθουν την τιμή του να υπηρετούν την πατρίδα και τη δημοκρατία. Ο λοχαγός και ο λοχίας δεν αποτελούν προανακρούσματα υποτελείας αλλά αποτελούν μηχανισμούς αυτοπειθαρχίας, μηχανισμούς ευθύνης και μηχανισμούς εκπληρώσεως μιας στοιχειώδους και γενικευμένης υποχρεώσεως και τιμής που έχουν οι υγιείς άρρενες του πληθυσμού που είναι και συνταγματική υποχρέωση. Αδικούμε τις Ένοπλες Δυνάμεις όταν θεωρούμε ότι υφίστανται για τέτοιους σκοπούς. Υφίστανται για σκοπούς προστασίας της πατρίδος και στις αποστολές στο εξωτερικό όπου μετέχει η Ελλάδα, με αποφάσεις του Ο.Η.Ε., δεν στέλνονται οπλίτες, δεν στέλνονται κληρωτοί, δεν στέλνονται νέοι που υπηρετούν τη θητεία τους. Στέλνονται μόνο επαγγελματίες, στέλνονται αξιωματικοί και υπαξιωματικοί και αυτοί υπηρετούν μόνο λίγους μήνες.
	Οι Ένοπλες Δυνάμεις συνεπώς είναι ένας θεσμός πατριωτικός, λαϊκός, εθνικός, ένας θεσμός ο οποίος υπηρετεί την ισότητα και πρέπει να την υπηρετήσει ακόμη πιο πιστά. Είναι ένας θεσμός ο οποίος εξετάζει πότε η υποχρεωτική θητεία θα έχει τη λιγότερη δυνατή επίπτωση στη «φόρα» που έχει ο νέος άνθρωπος προς τη ζωή, προς το επάγγελμα, προς τη δημιουργία. Η εξέταση αυτής της φάσεως της ζωής του νέου ανθρώπου δεν συνιστά ούτε χειραγώγηση, ούτε απειλή για τους νέους. Είναι μία υποχρέωση που έχουμε την οποία σκοπεύουμε να επιτελέσουμε υπεύθυνα, χωρίς βιασύνες και χωρίς ο δημόσιος διάλογος γι’ αυτό το θέμα να υπονομεύει τη λογική και την πραγματικότητα.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό.
	Ο ερωτών συνάδελφος κ. Πρωτούλης έχει το λόγο.
	ΙΩΑΝΝΗΣ ΠΡΩΤΟΥΛΗΣ: Ο κύριος Υφυπουργός μας περιέγραψε έναν λαϊκό στρατό, όμως δεν είναι τέτοιος ο στρατός μας. Πρέπει να δώσετε μία σαφή εξήγηση. Εμείς μιλάμε συγκεκριμένα. Ποια είναι η πρόθεση της Κυβέρνησης έτσι όπως εμφανίστηκε και από τον Υπουργό Αμύνης, αλλά και από τον Υπουργό Παιδείας ο οποίος σε συνέντευξή του είπε ότι συμφωνεί με την υποχρεωτική στράτευση στα δεκαοκτώ; Δεν τα είπαμε εμείς αυτά τα πράγματα. Φαίνεται ότι γίνεται προσπάθεια να ενισχυθεί ένας μηχανισμός στρατολόγησης μισθοφόρων από μικρές ηλικίες. 
      Αν είναι διαφορετικά, πρέπει να μας πείτε: Θα είναι προαπαιτούμενη η στρατιωτική θητεία για τους ΕΠ.ΟΠ. το επόμενο διάστημα; Δεν θα είναι προαπαιτούμενη η στρατιωτική θητεία γα τους ΕΠ.ΟΠ. από τα δεκαοκτώ χρόνια, γι’ αυτό και κάνατε μία ολόκληρη καμπάνια σαν το θείο Σαμ στα Τ.Ε.Ε. και στις επαγγελματικές σχολές όλο το προηγούμενο διάστημα για να στρατολογήσετε μισθοφόρους. 
      Είναι συγκεκριμένη η δέσμευσή σας στη Σύνοδο του Βουκουρεστίου –που την αποκρύβετε- για την ενίσχυση των ελληνικών αποστολών εκτός συνόρων. Ο ίδιος ο Υπουργός δήλωσε στην Επιτροπή Εξωτερικών και Άμυνας ότι πρόθεσή σας είναι να ανέβει ο αριθμός των επαγγελματιών από είκοσι πέντε χιλιάδες σε σαράντα χιλιάδες, κοντά στο διπλασιασμό, γι’ αυτό θέλετε την υποχρεωτική στράτευση στα δεκαοκτώ. Τα υπόλοιπα είναι για μικρά παιδιά.
	Επίσης δεν σας βγαίνει και ο αριθμός. Θέλετε πειθήνιους και επαγγελματίες. Από τα στοιχεία του ίδιου του Υπουργείου το 1/5 των επαγγελματιών που έχουν διατεθεί στη δύναμη ταχείας αντίδρασης του ΝΑΤΟ και στον τακτικό σχηματισμό μάχης της Ευρωπαϊκής Ένωσης, την περιβόητη HELBROC από τα αρχικά Hellas, Bulgaria, Roumania, Cyprus, δήλωσαν παραίτηση. Το 1/5 δήλωσε παραίτηση. 
	Κατά συνέπεια πρέπει να απαντήσετε με σαφήνεια: Θα αυξηθούν οι ελληνικές νατοϊκές αποστολές στο εξωτερικό, είτε νατοϊκές ιμπεριαλιστικές είτε ευρωπαϊκές ιμπεριαλιστικές;
      Εμείς λέμε με σαφήνεια ότι θα τις αυξήσετε, γι’ αυτό και από τα μικρά χρόνια θέλετε να στρατολογήσετε «κρέας» για τα κανόνια του ΝΑΤΟ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρωτούλη. 
      Κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):  Είναι μια γοητευτική άσκηση ακόμη και νοηματικής φύσεως, εφόσον διαφωνούμε σε  θέματα ορολογίας, να δοκιμάζουμε να συνεννοηθούμε. Οφείλουμε, όμως, να συνεννοηθούμε. Και θα σας πω τι εννοώ λέγοντας ότι διαφωνούμε και σε θέματα ορολογίας, οπότε εκ πρώτης όψεως τίθεται το θέμα πώς να συνεννοηθούμε. Εγώ, για παράδειγμα, δεν θεωρώ ότι είναι ιμπεριαλιστικός ο στρατός της Ευρωπαϊκής Ένωσης και δεν είμαι υποχρεωμένος να συμφωνώ με τις απόψεις του Κουμουνιστικού Κόμματος Ελλάδας.
      ΙΩΑΝΝΗΣ ΠΡΩΤΟΥΛΗΣ: Στη Γιουγκοσλαβία μοίραζε γαρύφαλλα ο στρατός της Ευρωπαϊκής Ένωσης. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):  Παρά το ότι είναι του συρμού να είναι κανείς φίλα προσκείμενος προς την Αριστερά, προς τις αριστερές και κομμουνιστικές ιδέες, εγώ εξακολουθώ να μην είμαι φίλα προσκείμενος προς την Αριστερά και προς τις κουμουνιστικές ιδέες και ας αποτελώ μια μειονεκτική μειοψηφία. Εν τούτοις, για λόγους διαφοροποιήσεως και για λόγους σπασίματος της μονοτονίας, ας υπάρχουν και κάποιοι οι οποίοι διαφωνούν μαζί σας. 
      ΛΙΑΝΑ ΚΑΝΕΛΛΗ: Μα, δεν είναι μόδα η Αριστερά για να μιλάτε έτσι. Έλεος! Ντροπή, κύριε Πρόεδρε.
      ΠΡΟΕΔΡΟΣ (Γεώργιος Σούρλας): Μην διακόπτετε, κυρία συνάδελφε.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):  Ξαναείπα ότι δεν είναι κρέας οι νέοι για το στρατό. 
      ΙΩΑΝΝΗΣ ΠΡΩΤΟΥΛΗΣ: Αυτό το λέμε εμείς. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ο στρατός της Ελλάδος είναι θεσμός ο οποίος προστατεύει τα λαϊκά συμφέροντα. Ο στρατός της Ελλάδος είναι θεσμός ο οποίος οφείλει να εντείνει την ισότητα μεταχειρίσεως που έχει προς τους στρατεύσιμους. 
      ΙΩΑΝΝΗΣ ΠΡΩΤΟΥΛΗΣ: Στο Αφγανιστάν ποια είναι τα λαϊκά συμφέροντα; 
      ΠΡΟΕΔΡΕΥΩΝ (Γεώργιος Σούρλας): Κύριε Πρωτούλη, σας παρακαλώ, μη διακόπτετε.
      ΙΩΑΝΝΗΣ ΠΡΩΤΟΥΛΗΣ: Ο κύριος Υπουργός φταίει, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν είναι συμπεριφορά αυτή. Σας παρακαλώ πάρα πολύ.  Σας διέκοψε ο κύριος Υπουργός;
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Σας ξαναείπα ότι οι απόψεις ότι είναι περίπου ποινικό αδίκημα να εξετάζουμε σε ποια ηλικία είναι καλύτερο να υπηρετεί κανείς τη θητεία του είναι άδικες και υπονομεύουν τις σωστές αποφάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      Εμείς θα εξακολουθήσουμε να το ψάχνουμε. Θα εξακολουθήσουμε να μην έχουμε βιασύνη σ' αυτό το θέμα και εφόσον μετά από διάλογο και υπηρεσιακή έρευνα καταλήξουμε σ' αυτό, να είστε βέβαιος ότι θα κάνουμε το καλύτερο, όχι για τη νεολαία-κρέας όπως τη λέτε αλλά για την αξιόλογη ελληνική νεολαία, η  οποία θεωρεί τιμή να υπηρετεί τη θητεία της και όταν ορκίζεται, όπως θα ορκιστούν μεθαύριο οι νεοσύλλεκτοι της Β΄ Ε.Σ.Σ.Ο. που έχουν παρουσιαστεί, ορκίζεται πίστη στη δημοκρατία, στη πατρίδα και στο έθνος και σε κανέναν ιμπεριαλισμό, κύριε Πρωτούλη. Να ξέρετε ότι αυτοί οι νέοι μας απασχολούν εξίσου με εσάς, αλλά μας απασχολούν με εντελώς διαφορετική ορολογία απ’ ό,τι απασχολούν εσάς. 
      Θα ήθελα να πω, επίσης, ότι αυτές οι θεωρίες για τους στρατούς, τις χειραγωγήσεις και τους λοχαγούς είναι άδικες, γιατί ο στρατός προέρχεται από τα σπλάχνα του λαού. Οι λοχαγοί, οι λοχίες και οι στρατεύσιμοι είναι παιδιά του λαού, οι οποίοι έχουν ένα επάγγελμα, ένα λειτούργημα και δεν έχουν ρόλο να χειραγωγούν τους νέους. 
      ΙΩΑΝΝΗΣ ΠΡΩΤΟΥΛΗΣ: Κύριε Υπουργέ, μιλάτε και παραπάνω. Εξηγείστε γιατί  θα  τους στείλετε εκτός συνόρων. Αυτό πρέπει να εξηγήσετε. 
      ΠΡΟΕΔΡΟΣ (Γεώργιος Σούρλας): Όλοι μίλησαν παραπάνω. Μη διαμαρτύρεστε.
      Ολοκληρώστε, κύριε Υπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):  Ο στρατός χειραφετεί τους νέους, τους κάνει πιο υπεύθυνους. Αναρωτιέμαι μήπως αυτή η χειραφέτηση και αυτή η υπευθυνότητα που θέλουμε να βελτιώσουμε, γιατί δεν είναι σε επιθυμητό επίπεδο και πάντα πρέπει να βελτιώνεται, ανησυχεί κάποιους. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ .
      Η τρίτη με αριθμό 958/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση των Κυθήρων και των Αντικυθήρων με την Ηπειρωτική Ελλάδα κ.λ.π, δεν θα συζητηθεί και διαγράφεται, λόγω κωλύματος του κυρίου Υπουργού. 
      Ο Βουλευτής κ. Ιωάννης Αμοιρίδης ζητά ολιγοήμερη άδεια απουσίας του στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΟΣ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 53/25.2.2008 επερώτηση των Βουλευτών του Συνασπισμού Ριζοσπαστικής Αριστεράς κ.κ. Ευαγγελίας Αμμανατίδου –Πασχαλίδου, Θεοδώρου Δρίτσα, Περικλή Κοροβέση, Αναστασίου Κουράκη, Παναγιώτη Λαφαζάνη, Αθανασίου Λεβέντη, Ιωάννη Μπανιά, Μιχαήλ Παπαγιαννάκη, Νικόλαου Τσούκαλη, Άννας Φιλίνη, Γρηγορίου Ψαριανού, Ιωάννη Δραγασάκη, Φώτιου Κουβέλη και Αλέξανδρου Αλαβάνου προς τους Υπουργούς Δικαιοσύνης και Επικρατείας, σχετικά με το ραδιοτηλεοπτικό τοπίο και το σεβασμό των προσωπικών δεδομένων.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης ορίζει ως Κοινοβουλευτικό Εκπρόσωπο τον κ. Δένδια.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Ρήγα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει Κοινοβουλευτικό Εκπρόσωπο την κ. Κανέλλη.
      Και ο Κοινοβουλευτικός Εκπρόσωπος της Κοινοβουλευτικής Ομάδας του Λαϊκού Ορθόδοξου Συναγερμού κ. Ροντούλης ορίζει ως Κοινοβουλευτικό Εκπρόσωπο τον κ. Πλεύρη.
      Το λόγο τώρα έχει ο πρώτος επερωτών κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οκτώ μήνες μετά τις εκλογές και η πολιτική και κοινωνική ζωή του τόπου βιώνει μια ανεπανάληπτη κρίση αξιών, κρίση που έχει καταλάβει κάθε κόγχη συλλογικής αλλά και ατομικής δραστηριότητας. Έχει κατακυριεύσει θεσμούς, έχει εμποτίσει προσωπικές συμπεριφορές. Έχει κυριαρχήσει μια νέα κουλτούρα, αυτή της εικονικής πραγματικότητας. Κάθε πολίτης αυτής της χώρας συμμετέχει εκών άκων σε ένα γενικευμένο reality show με σενάριο τη δημόσια έκθεση ή ακόμα και τη διαπόμπευση.
      Κυρίες και κύριοι συνάδελφοι, στην εξάπλωση και αναπαραγωγή αυτής της υποκουλτούρας κεντρικό ρόλο διαδραματίζουν τα ηλεκτρονικά κυρίως Μέσα Μαζικής Ενημέρωσης. Τα τελευταία χρόνια βιώνουμε όλοι μας την ανεξέλεγκτη και ασύδοτη δράση τους.
      Στο όνομα της ενημέρωσης μοιράζονται μαζί μας οποιαδήποτε πληροφορία και εικόνα περιέλθει στην κατοχή τους. Είδηση είναι κάθε συμβάν που μπορεί να εξιτάρει το κοινωνικό, αλλά και το ατομικό ένστικτο, αλλά και θυμικό. Οι ιδιωτικές στιγμές γίνονται δημόσιο θέαμα και οι πολίτες ηδονοβλεψίες. Η φρενήρης επιδίωξη της τηλεθέασης έχει ισοπεδώσει κάθε έννοια αξιοπρέπειας. Καταπατά ασύστολα τα ανθρώπινα δικαιώματα. Διαχειρίζεται επιχειρηματικά τα ευαίσθητα δεδομένα.
      Ύποπτοι για βία στα γήπεδα, παιδόφιλοι, βιαστές φωτογραφίζονται και στη συνέχεια διαπομπεύονται δημόσια. Έτσι καταργείται το τεκμήριο της αθωότητας, ο πολίτης παίρνει το νόμο στα χέρια του. Δεν απέχει πολύ από άλλες εποχές δημόσιας διαπόμπευσης. Απλά σήμερα η τεχνολογία δίνει τη δυνατότητα συμμετοχής όλων των πολιτών σε αυτό το «άθλημα». Και όλα αυτά στο όνομα της ενημέρωσης.
      Και η προστασία της προσωπική ζωής; Αυτή εκλαμβάνεται ως παρακώλυση της απονομής της δικαιοσύνης και προστασίας της κοινωνίας. Αυτό ανέφερε μαινόμενος γνωστός δημοσιογράφος πρόσφατα, για την περίπτωση που τελικά δεν δοθούν τα ονόματα των κατηγορουμένων για συμμετοχή στο κύκλωμα παιδικής πορνογραφίας που ήρθε πρόσφατα στο φως της δημοσιότητας. Και αυτό, για να προστατευθεί δήθεν η κοινωνία από την αποτρόπαια συμπεριφορά τους.
      Και πώς το πολιτικό σύστημα αντιμετωπίζει αυτή την κατάσταση; Ποια ήταν η απάντηση της Κυβέρνησης στην απρόκλητη παραβίαση προσωπικών δεδομένων από τη δημοσιοποίηση φωτογραφιών και βίντεο ιδιωτικών στιγμών; Με εντελώς ψηφοθηρικό τρόπο αποφάσισε ότι η ικανοποίηση του αισθήματος της κοινής γνώμης, αλλά και των αδηφάγων Μέσων Μαζικής Ενημέρωσης είναι σημαντικότερη από τις βασικές αρχές του νομικού και πολιτικού μας πολιτισμού.
      Το διεθνές και εγχώριο δίκαιο, ο κώδικας δεοντολογίας των δημοσιογράφων, οι αποφάσεις του Εθνικού Συμβουλίου Ραδιοτηλεόρασης και της Ανεξάρτητης Αρχής Προστασίας Ευαίσθητων Προσωπικών Δεδομένων οφείλουν να εναρμονιστούν με τις απαιτήσεις της.
      Έτσι, τον περασμένο Δεκέμβριο, η Κυβέρνηση, από κοινού με το κόμμα του ΛΑ.Ο.Σ. υιοθέτησαν τροπολογία η οποία ουσιαστικά εξαιρεί από το ισχύον προστατευτικό δίκαιο την επεξεργασία ευαίσθητων προσωπικών δεδομένων στις υποθέσεις που αφορούν σε ποινικές διώξεις και καταδίκες.
      Χαρακτηριστική είναι η αναφορά στην αιτιολογική έκθεση ότι με την εν λόγω εξαίρεση που εισήγαγε, εναρμονίζεται το θεσμικό πλαίσιο των αρμοδιοτήτων εισαγγελικών – δικαστικών αρχών με σκοπό την απρόσκοπτη άσκηση των καθηκόντων τους, ιδιαίτερα σε περιπτώσεις τέλεσης κακουργημάτων και πλημμελημάτων από τα οποία ευαισθητοποιείται και συγκινείται η κοινή γνώμη από την τέλεσή τους. Αυτή ήταν η ακριβής αναφορά.
      Η Κυβέρνηση υιοθέτησε ασμένως την άποψη κάποιων Μέσων Μαζικής Ενημέρωσης και δημοσιογράφων, σύμφωνα με την οποία οι ανεξάρτητες αρχές εξασφαλίζουν ασυλία στους εγκληματίες. Κατόπιν αυτού, κανάλια και δημοσιογράφοι έχουν αναλάβει την προστασία των πολιτών από βιαστές, παιδεραστές, ληστές, απατεώνες και δολοφόνους.
      Και όμως, κυρίες και κύριοι συνάδελφοι, το θεσμικό πλαίσιο υπάρχει και είναι σχετικά επαρκές, πλην όμως καταπατείται βάναυσα. Σύμφωνα με το άρθρο 3 του ν. 2328/1995 οι κάθε είδους εκπομπές που μεταδίδουν οι ραδιοφωνικοί ή τηλεοπτικοί σταθμοί πρέπει να σέβονται την προσωπικότητα, την τιμή, την υπόληψη, τον ιδιωτικό και οικογενειακό βίο, την επαγγελματική ή άλλη συναφή δραστηριότητα κάθε προσώπου, η εικόνα του οποίου εμφανίζεται στην οθόνη ή το όνομα του οποίου ή στοιχεία επαρκή για τον προσδιορισμό του οποίου μεταδίδονται.
      Επιπλέον, το προηγούμενο άρθρο σε συνδυασμό με το άρθρο 3 του ν. 1730/1987 υποχρεώνει το σεβασμό του τεκμηρίου της αθωότητας και την αποχή από μετάδοση εικόνων, προσώπων και πειστηρίων, εκτός εάν αυτό είναι αναγκαίο για τη διαλεύκανση του εγκλήματος.
      Υπάρχει βεβαίως και ο Κώδικας Δημοσιογραφικής Δεοντολογίας, οι αναφορές του οποίου ηχούν σήμερα ως ειρωνεία. Οι δημοσιογράφοι ως κοινωνικοί λειτουργοί δεσμεύονται, εκτός των άλλων, να σέβονται την προσωπικότητα, την αξιοπρέπεια και το απαραβίαστο της ιδιωτικής ζωής του ανθρώπου και του πολίτη. Μόνο όταν επιτάσσει το δικαίωμα της πληροφόρησης, μπορεί να χρησιμοποιεί και πάντοτε με τρόπο υπεύθυνο στοιχεία από την ιδιωτική ζωή προσώπων που ασκούν δημόσιο λειτούργημα ή έχουν στην κοινωνία ιδιαίτερη θέση και ισχύ και υπόκεινται στον κοινωνικό έλεγχο. Δεσμεύονται επίσης να σέβονται το τεκμήριο της αθωότητας και να μην προεξοφλούν τις δικαστικές αποφάσεις.
      Παρεμπιπτόντως, κυρίες και κύριοι συνάδελφοι, πουθενά μεταξύ των άρθρων αυτών δεν αναφέρεται η δυνατότητα υποκατάστασης των κλασικών δικαστηρίων από νέα λαϊκά δικαστήρια.
      Το πειθαρχικό συμβούλιο των δημοσιογραφικών ενώσεων έχει επιληφθεί άπειρες φορές παραβιάσεων των προνοιών του Κώδικα Δημοσιογραφικής Δεοντολογίας με τις εξής πάγιες διαπιστώσεις: έλλειψη διακριτικότητας και συμπάθειας και αχρείαστη παρέμβαση στην ιδιωτική ζωή, καταδίκη ατόμων στη συνείδηση της κοινής γνώμης χωρίς καν να ακουστούν και χωρίς να έχει ολοκληρωθεί ή αρχίσει καν οιαδήποτε ανεξάρτητη διερεύνηση των πραγματικών περιστατικών, θυσία της ακρίβειας των πληροφοριών στο βωμό του εντυπωσιασμού, με αποτέλεσμα να δημιουργηθεί κλίμα προκατάληψης και σύγχυση, παραβίαση του τεκμηρίου της αθωότητας ανθρώπων και οργανισμών.
      Επίσης, το Εθνικό Συμβούλιο Ραδιοτηλεόρασης επικαλείται σταθερά τη συνταγματική διάταξη ότι η ραδιοφωνία και η τηλεόραση υπάγονται στον άμεσο έλεγχο του κράτους και επιπλέον ότι η αποκλειστική του αρμοδιότητα για επιβολή των διοικητικών κυρώσεων τείνει στο σεβασμό της αξιοπρέπειας του ανθρώπου. Άπειρες οι αποφάσεις του Συμβουλίου, πλην όμως καμμία επί της ουσίας πρόοδος.
      Επιπρόσθετα, η Αρχή Προστασίας Προσωπικών Δεδομένων προσπαθεί απεγνωσμένα να καλύψει την απραξία της Κυβέρνησης. Ερμηνεύει τελεολογικά το νόμο, ώστε να καθίσταται και να αποκτά δικαιωματικά τον τίτλο της αρχής προστασίας ιδιωτικής ζωής, ακριβώς γιατί το κράτος δεν επιτελεί το ρόλο που του έχει ανατεθεί.
      Όμως η Αρχή Προστασίας Προσωπικών Δεδομένων έχει περιορισμένη αρμοδιότητα, αρμοδιότητα η οποία ήδη έχει ψαλιδιστεί δυστυχώς από τις αποφάσεις και τις νομοθετικές πρωτοβουλίες της Κυβέρνησης. Δεν αποτελεί πανάκεια για την προστασία της ιδιωτικής ζωής των πολιτών.
      Το νομοθετικό πλαίσιο είναι, λοιπόν, πολύ συγκεκριμένο και σαφές. Η Κυβέρνηση καλείται να βεβαιώσει την εφαρμογή του και να ασκήσει έλεγχο. Τι κάνει όμως η Κυβέρνηση; Υποτάσσεται και αυτή στην πίεση των Μ.Μ.Ε. και της αδηφάγου κοινής γνώμης, όπως μάλιστα ανέφερε ο ίδιος ο Υπουργός Δικαιοσύνης σε αιτιολογική έκθεση του προαναφερθέντος νομοσχεδίου, της επικύρωσης και της ενσωμάτωσης στο εγχώριο δίκαιο δηλαδή του Δεύτερου Επικουρικού Πρωτοκόλλου για τα Δικαιώματα του Παιδιού του Οργανισμού Ηνωμένων Εθνών.
      Επιπλέον, η δικαιοσύνη, ως θεσμός, έχει αντικατασταθεί από τη δημοσιογραφία της κλειδαρότρυπας, της κρεβατοκάμαρας και του εκβιασμού. Ο δημοσιογράφος-παρουσιαστής αναλαμβάνει ρόλο εισαγγελέα, ανακριτή και οι μάρτυρες δίνουν τις καταθέσεις τους τηλεοπτικώς, ενώ ταυτόχρονα αμφισβητείται η ορθότητα των ενεργειών της Αστυνομίας ή των εισαγγελέων. Έχουμε φτάσει στο σημείο να δεχόμαστε την απονομή της δικαιοσύνης από τα τηλεοπτικά παράθυρα.
      Κυρίες και κύριοι συνάδελφοι, όσο η διαφάνεια δεν λειτουργεί, όσο η πληροφορία γίνεται εργαλείο εκβιασμών και ύποπτων κερδών, υπόσκαψης και συγχρόνως κατασκευής της πραγματικότητας, όσο η πληροφορία διαπλέκεται, διαπλέκει και χάνει την πρωτογενή της δύναμη, η κοινωνία νοσεί.
    Τι πρέπει να κάνουμε, για να αλλάξει το θλιβερό σκηνικό; Πώς μπορεί να υλοποιηθεί η ανάγκη για μία ειρηνική, αλλά ριζική ανατροπή, χωρίς την οποία κάθε διαδικασία ανάκαμψης είναι καταδικασμένη; Η «αυτορρύθμιση» των Μ.Μ.Ε. και των λειτουργών της δημιουργεί κινδύνους για την ελευθερία έκφρασης και την άσκηση του δημοσιογραφικού λειτουργήματος.
    Κυρίες και κύριοι συνάδελφοι, ως Συνασπισμός Ριζοσπαστικής Αριστεράς, αρνούμαστε πεισματικά να δεχθούμε παθητικά αυτήν την κατάσταση, δηλαδή ότι η κοινωνία μας δεν κάνει τίποτε άλλο από το να καταναλώνει αδηφάγα σκάνδαλα και ιστορίες της κλειδαρότρυπας, εκβιασμούς, διαστροφές και συναλλαγές, πόσω μάλλον όταν αυτή η κατάσταση υποθάλπεται από το ίδιο το κυρίαρχο πολιτικό σύστημα, από την ίδια την Κυβέρνηση, η οποία διαθέτει εργαλεία, για να βάλει φρένο σε αυτόν τον κατήφορο, αλλά αρνείται να το πράξει.
    Το επιχείρημα της δύναμης του τηλεκοντρόλ δεν αρκεί. Όταν τίθενται θέματα βασικών δικαιωμάτων του ανθρώπου και αξιοπρέπειας, δεν μπορούμε να επαφιέμεθα στην καλή θέληση των πολιτών. 
    Από τη μία πλευρά, η Κυβέρνηση επιτρέπει τη σκανδαλοθηρία των Μ.Μ.Ε. και μάλιστα με τα νομοθετήματά της την υποδαυλίζει και από την άλλη, επιτρέπει τη λογοκρισία σε θέματα που μπορεί να τη θίξουν πολιτικά. Δυστυχώς, δεν χρειάζεται να ανατρέξουμε στο απώτερο παρελθόν, διότι πρόσφατα γίναμε η μοναδική χώρα, εκτός της Κίνας, που διέκοψε προσωρινά την αναμετάδοση της τελετής έναρξης των Ολυμπιακών Άγώνων. Ο λόγος; Η παρουσία ακτιβιστών, που απλά και με ειρηνικό τρόπο διατράνωναν αυτό που όλος ο κόσμος γνωρίζει, ότι η Κίνα παραβιάζει τα δικαιώματα του ανθρώπου. 
    Αντίστοιχα, ο τρόπος που ο δημοσιογράφος κ. Κούλογλου αντιμετώπιζε και διάλεγε τα θέματα των εκπομπών του κρίθηκε μη συμβατός με την κυβερνητική αισθητική. Προφανώς, η Κυβέρνηση θα προέκρινε καλύτερα μία εκπομπή με τίτλο «Ρεπορτάζ με Σύνορα» και την καλλιέργεια ενός μη σκεπτόμενου ηδονοβλεπτικού κοινού. 
    Σήμερα, λοιπόν, εμείς απαιτούμε τη λήψη μέτρων, για να μη φθάσουμε στο σημείο να μιλάμε για ελληνικό «Truman show», όπου πίσω από τις καθημερινές ασχολίες μας θα βρίσκονται χιλιάδες αδηφάγα βλέμματα, περιμένοντας να γίνουμε πρωταγωνιστές. 
    Ευχαριστώ πολύ.
(Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσουκαλη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθήτριες και μαθητές, τέσσερις συνοδοί δάσκαλοι και δεκαοκτώ γονείς από το 7ο Δημοτικό Σχολείο Χίου. 
      Η Βουλή τους καλωσορίζει και τους εύχεται καλή παραμονή στην πρωτεύουσα και επιστροφή στην ιδιαιτέρα πατρίδα τους.
      (Χειροκροτήματα από όλες τις πτέρυγες της Βουλής)
      Το λόγο έχει ο επερωτών Βουλευτής, ο κ. Μπανιάς.
      ΙΩΑΝΝΗΣ ΜΠΑΝΙΑΣ: Κύριε Πρόεδρε, κυρίες και κύριοι συνάδελφοι, η επερώτηση μας δίνει την ευκαιρία να διατυπώσουμε μερικές γενικότερες σκέψεις για την κατάσταση που επικρατεί σήμερα στο χώρο των Μέσων Μαζικής Ενημέρωσης και ιδιαίτερα των ηλεκτρονικών.
      Κατά γενική ομολογία, το τοπίο στα ηλεκτρονικά Μέσα Μαζικής Ενημέρωσης είναι ένα τοπίο απαράδεκτο από κάθε άποψη. Η ψευδής και στρεβλή πληροφόρηση, η απόκρυψη ειδήσεων, η χυδαιότητα, ο κιτρινισμός, η σκανδαλολογία, η συστηματική παραβίαση προσωπικών δεδομένων και γενικότερα της προσωπικότητας των πολιτών, καθώς και μία σειρά από άλλα εκφυλιστικά, θα μπορούσα να πω, φαινόμενα αποτελούν στοιχεία μιας βαθιάς κρίσης που διαπερνά τα ηλεκτρονικά Μέσα Μαζικής Ενημέρωσης σήμερα. Μίας αξιακής κρίσης που έχει εμποτίσει και κάθε πτυχή της κοινωνικής μας δραστηριότητας, της καθημερινής, αλλά και της πολιτικής μας ζωής, αφού ο ρόλος των ηλεκτρονικών Μέσων Μαζικής Ενημέρωσης είναι καθοριστικός και σε αυτούς τους δύο τομείς.
      Εκείνο που πρέπει να μας προβληματίσει βαθύτερα και τα ερωτήματα που καλούμαστε να απαντήσουμε, είναι κυρίως τα εξής: Πού οφείλεται αυτή η κρίση; Ποια είναι τα βαθύτερα αίτιά της; Γιατί πουλάει η χυδαιότητα και ο εκφυλισμός στην εποχή μας; Γιατί αυτή η επιθετικότητα, προσβολή και απαξίωση του πολίτη; Γιατί υπάρχει πλήρης ασυδοσία στη λειτουργία των ηλεκτρονικών Μέσων Μαζικής Ενημέρωσης; Γιατί είναι ανύπαρκτη ή αναποτελεσματική η οποιαδήποτε παρέμβαση; Ποια μέτρα θα ήταν εκείνα που θα μπορούσαν να ανακόψουν αυτόν τον κατήφορο και να δημιουργήσουν προϋποθέσεις και ελπίδες για μια νέα πραγματικότητα;
     Φυσικά, πρέπει να αναρωτηθούμε και να απαντήσουμε  στα ερωτήματα αυτά, αφού πρώτα εξετάσουμε το τι συμβαίνει με το εργασιακό καθεστώς στα ηλεκτρονικά Μέσα Μαζικής Ενημέρωσης. 
     Ως μία πρώτη προσέγγιση και απάντηση σε αυτά τα ερωτήματα, πιστεύω ότι κατά προτεραιότητα θα μπορούσαμε να αναφέρουμε το εξής: Ο νεοφιλελευθερισμός που έχει επικρατήσει στις σύγχρονες αστικές κοινωνίες, είναι βαθιά αμοραλιστικός. Πρέπει να διευκρινίσουμε εδώ ότι ο  νεοφιλελευθερισμός οικοδομείται πάνω στο σκληρό πυρήνα, στους βασικούς πυλώνες και τις αξίες του καπιταλιστικού συστήματος και της αστικής κοινωνίας, των οποίων αποτελεί και την πιο ακραία και επιθετική εκδοχή. 
     Τα ηλεκτρονικά Μέσα Μαζικής Ενημέρωσης, αποτελούν τους ναούς λατρείας και τους αρχιερείς αυτής της θρησκείας, του νεοφιλελευθερισμού. Καλλιεργούν από την πλευρά τους και με τη σειρά τους, με συνειδητό και συστηματικό τρόπο, την κατεδάφιση όλων όσων μπορούν να σταθούν εμπόδιο στην εξάπλωση και επικράτηση του νεοφιλελευθερισμού στις σύγχρονες κοινωνίες, των αξιών, των αρχών, των στόχων του κ.λπ. 
     Η επιλογή και η δυνατότητα να παίζουν αυτό το ρόλο τα ηλεκτρονικά Μέσα Μαζικής Ενημέρωσης, και ιδιαίτερα τα ιδιωτικά, οφείλεται κυρίως, ή σχεδόν αποκλειστικά, θα έλεγα, στο ιδιοκτησιακό τους καθεστώς. Πολυεθνικές, μεγαλοεργολάβοι και κάτοχοι του χρήματος είναι, κατά κύριο λόγο και κατά κανόνα, οι ιδιοκτήτες των Μέσων Μαζικής Ενημέρωσης. Κατά συνέπεια, τα συμφέροντά τους είναι ταυτισμένα με τα μηνύματα που στέλνει η κυρίαρχη λογική του νεοφιλελευθερισμού «τα κέρδη πάνω από τον άνθρωπο», «τα κέρδη πάνω από το περιβάλλον». 
     Το σύστημα, κυρίες και κύριοι συνάδελφοι, θέλει παθητικούς πολίτες. Τα Μέσα Μαζικής Ενημέρωσης αξιοποιούν αυτό το γεγονός, ότι το σύστημα δημιουργεί και αναπαράγει παθητικούς πολίτες, και απευθύνονται και δημιουργούν και αυτά με τη σειρά τους παθητικούς τηλεθεατές. Ακραία εκδοχή αυτής της εικονικής πραγματικότητας, μέσα στην οποία δουλεύουν τα Μέσα Μαζικής Ενημέρωσης, είναι η ταινία «The Truman show», όπως ακούστηκε και προηγούμενα από το συνάδελφο κ. Τσούκαλη. Εκεί, πράγματι, πολίτες κλεισμένοι σε μία γυάλινη σφαίρα ζουν μέσα σε έναν ιδεατό δικό τους κόσμο. Τα μηνύματά τους καλλιεργούνται και μεταφέρονται, σύμφωνα με το τι θέλει κάποιο αφεντικό -κάθε φορά μπορεί να βάλει κάποιος στη θέση του αφεντικού εκείνο που πραγματικά δημιουργεί και ηγεμονεύει μέσα στην κοινωνική και πολιτική ζωή- και έτσι ο πολίτης, όταν ανακαλύπτει την πραγματικότητα, βρίσκεται ξαφνικά σε μία τραγική κατάσταση, βρίσκεται μέσα σε τραγικά αδιέξοδα.
     Άρα, λοιπόν, πρέπει να συμπεράνουμε ότι η εμπορευματοποίηση της πληροφόρησης και της ψυχαγωγίας και η υπαγωγή της στις ανάγκες της διαφήμισης και σε ιδεολογικού και πολιτικού χαρακτήρα σκοπιμότητες, η παθητικοποίηση του πολίτη και του τηλεθεατή διαμορφώνουν ένα πολύ πρόσφορο τοπίο, διαμορφώνουν ένα θερμοκήπιο όπου αναπτύσσονται πολλά άνθη κακού, μεταξύ των οποίων κεντρική θέση έχουν η χυδαιότητα και ο αμοραλισμός. 
     Φυσικά, πρέπει να κάνουμε μία διευκρίνιση και μία διάκριση. Δεν ταυτίζουμε τα δημόσια Μέσα Μαζικής Ενημέρωσης με τα ιδιωτικά. Υπάρχουν πολλές διαφορές. Δυστυχώς, όμως, τα δημόσια Μέσα Μαζικής Ενημέρωσης έχουν δυσφημιστεί και από την ίδια τους τη λειτουργία και την κομματική τους εξάρτηση και θα πρέπει να πούμε, επίσης, ότι λειτουργούν και σαν συγκοινωνούντα δοχεία με τα ιδιωτικά Μέσα Μαζικής Ενημέρωσης, στην προσπάθειά τους να τα ανταγωνιστούν. 
     Τέλος, κυρίες και κύριοι συνάδελφοι, θα πρέπει να πούμε ότι ειδικό κεφάλαιο αποτελεί η θέση των εργαζομένων στην τηλεόραση. Υπάρχει ένα σοβαρό πρόβλημα εξάρτησης για τους δημοσιογράφους, από τους ιδιοκτήτες των ιδιωτικών, κυρίως, τηλεοράσεων και τηλεοπτικών μέσων. Υπάρχει επίσης ένα καθεστώς, όπου δημοσιογράφοι λειτουργούν, ως επιχειρηματίες και εργοδότες, χωρίς να σέβονται τα δικαιώματα των εργαζομένων στις επιχειρήσεις τους, πολύ περισσότερο που και κανένας δεν τους ελέγχει. Υπάρχει ένα μεγάλο πρόβλημα με την αυθαιρεσία που υπάρχει και στη δημόσια τηλεόραση, και είχαμε και πρόσφατα παραδείγματα και με το θέμα του δημοσιογράφου του Κούλογλου, και με άλλα ζητήματα και παραδείγματα που θα μπορούσαμε να αναφέρουμε. Οι άλλοι συνάδελφοι ενδεχομένως να τα αναφέρουν και υπάρχει κι ένα πολύ μεγάλο πρόβλημα με τους συμβασιούχους της κρατικής τηλεόρασης που κάθε δύο χρόνια, με βάση το νομοσχέδιο του κ. Παυλόπουλου, πρέπει να διακόπτονται οι συμβάσεις τους για τρεις μήνες και κανείς δεν δεσμεύεται ότι θα τους επαναπροσλάβει. Ζουν δηλαδή σε καθεστώς διαρκούς ομηρίας.
      Με αυτό το καθεστώς οι εργαζόμενοι χάνουν τρείς μήνες μισθούς και είναι ανασφάλιστοι για τρεις μήνες και έχουν και πολλά άλλα μεγάλα προβλήματα. Παραδείγματος χάριν, μπορούμε να αναφέρουμε ότι στις 30 Ιουνίου, δηλαδή περίπου σε ένα μήνα, λήγει η σύμβαση για περίπου εκατόν πενήντα χαμηλόμισθους δημοσιογράφους που εργάζονται στις ειδήσεις της Ν.Ε.Τ. και σε ενημερωτικές εκπομπές.
      Κύριε Πρόεδρε, τελειώνω λέγοντας ότι πρέπει πράγματι να υπάρξουν ρυθμίσεις διαφάνειας, ουσιαστικές εγγυήσεις που θα αντιμετωπίσουν τα σοβαρά προβλήματα που έχουν σωρευτεί στον πολύ νευραλγικό και ευαίσθητο αυτό χώρο των Μέσων Μαζικής Ενημέρωσης και ιδιαίτερα τον τηλεοπτικό. Είναι απολύτως αναγκαία η άμεση ενεργοποίηση των θεσμών και ιδίως των ελεγκτικών μηχανισμών. Είναι ανάγκη οι θεσμοί, τους οποίους η Κυβέρνηση υποτίμησε και απαξίωσε στο παρελθόν, με αποτέλεσμα να έχει απαξιωθεί συνολικότερα και η δημόσια τηλεόραση, αφού η Κυβέρνηση απέφυγε να δημιουργήσει μία ζώνη άμυνας, να αναβαθμιστούν.
      Εμείς, δεν έχουμε αυταπάτες. Οι ρυθμίσεις, οι παρεμβάσεις και οι αλλαγές που μπορουν να γίνουν μέσα στη σημερινή πραγματικότητα, μέσα στα πλαίσια του κυρίαρχου σήμερα συστήματος και καθεστώτος, είναι ασφαλώς περιορισμένες. Πιστεύουμε, όμως, ότι θα πρέπει να επιδιώξουμε αυτές τις αλλαγές. Μέσα στα σημερινά πλαίσια μπορεί να μην είναι ριζικές. Πιστεύουμε όμως ότι, υπό άλλες προϋποθέσεις, δυνατότητες και συσχετισμούς δυνάμεων, μπορούν να γίνουν πολύ περισσότερα πράγματα. Πρέπει, λοιπόν, να τις επιδιώξουμε αυτές τις αλλαγές και μέσα στη σημερινή πραγματικότητα, να μην παραιτηθούμε, να αξιοποιήσουμε και να εξαντλήσουμε τις όποιες δυνατότητες υπάρχουν και σήμερα.
      Ευχαριστώ, κύριε Πρόεδρε.
      (Χειροκροτήματα  από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μπανιά.
      Η Βουλευτής κ. Βάσω Παπανδρέου, ζητάει ολιγοήμερη άδεια απουσίας της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι συνάδελφοι: Κυρία Ελπίδα Παντελάκη Βουλευτής Α΄ Πειραιά, ο κ. Δημήτριος Τσιόγκας Βουλευτής Λάρισας και ο κ. Δήμος Κουμπούρης Βουλευτής Νομού Αττικής, με επιστολές τους προς τον Πρόεδρο της Βουλής κ. Δημήτριο Σιούφα, υπέβαλαν την παραίτησή τους από το Βουλευτικό αξίωμα. 
      Οι επιστολές αυτές θα καταχωριστούν στα Πρακτικά της σημερινής συνεδρίασης.
      (Οι επιστολές των προαναφερθέντων Βουλευτών, έχουν ως εξής:
      (Να μπουν οι σελ. 85, 86, 87)
      ΠΡΟΕΔΡΕΥΩΝ (Γεώργιος Σούρλας): Ο κ. Δρίτσας έχει το λόγο.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, στο τοπίο της ελεύθερης αγοράς η θεοποίηση της κοινωνίας της πληροφορίας, ειδικά ως προς τον τομέα της ενημέρωσης, πολύ γρήγορα αποδείχθηκε μύθος, χωρίς αυτό, όμως, να σημαίνει ότι ο μύθος αυτός έγινε ακίνδυνος. Αντιθέτως μάλιστα διεκδικεί, και σε μεγάλο βαθμό πετυχαίνει, την προβολή της εικονικής πραγματικότητας ως αυθεντικό και έγκυρο γεγονός, ως είδηση. Επιλεκτικότητα, μονομερής παρουσίαση, τεχνάσματα εντυπωσιασμού και πολλά άλλα, μετατρέπουν το αγαθό της ενημέρωσης σε κερδοφόρο ανταγωνισμό χειραγώγησης συνειδήσεων και εξυπηρέτησης ιδιοτελών πολιτικών και επιχειρηματικών συμφερόντων. 
      Ακραία συνεπαγωγή αυτών των εξελίξεων είναι η «δημοσιογραφία της κλειδαρότρυπας». Ο διασυρμός προσώπων με απόλυτη παραβίαση του απαραβίαστου των προσωπικών δεδομένων ονομάζεται «αποκαλυπτική δημοσιογραφία». Σ’ αυτήν τη ρωμαϊκή αρένα καμμία διαφάνεια δεν πραγματοποιείται. Εθίζεται μόνο το τηλεοπτικό κοινό στη λαγνεία του αόρατου κόσμου. Μόνο προφανές αποτέλεσμα, τα οικονομικά οφέλη για δημοσιογράφους και επιχειρήσεις.
      Σε όλες τις νομοθεσίες και ευρωπαϊκές οδηγίες για τη παραβίαση του απορρήτου, τίθεται πάντα ως όρος η συναίνεση του προσώπου που το απόρρητό του παραβιάζεται. Και όμως, πουθενά εδώ δεν έχουμε, στην πρακτική των Μ.Μ.Ε., σε όλη αυτήν τη λαγνεία του απόρρητου, καμμία συναίνεση ποτέ, καμμία συμμετοχή του εκτιθέμενου και διαπομπευόμενου προσώπου. 
      Υπάρχει ασφαλές όριο μεταξύ ελευθερίας έκφρασης και προστασίας της προσωπικότητας και του απορρήτου; Πού σταματάει η πολιτική και η δημοσιογραφική κριτική και πού αρχίζει η λάσπη και η κατάχρηση; Ως πού φθάνει το δικαίωμα της πληροφόρησης στην κοινωνία της πληροφορίας; Ως τον σκληρό πυρήνα του ιδιωτικού βίου των ανθρώπων;
      Πού να ήξερε η γενιά του ’68, που φέτος συμπληρώνει σαράντα χρόνια από εκείνα τα ιστορικά γεγονότα, ότι το κίνημα της αμφισβήτησης που ανέπτυξε, όταν έλεγε ότι το ιδιωτικό είναι και πολιτικό, θα είχε αυτήν την κακότυχη σημερινή χρήση αυτής της ανατρεπτικής πραγματικά ιδέας. 
      Είναι δυστυχώς και τα κρατικά κανάλια, που μέσα από τον περίφημο ανταγωνισμό συμπαρασύρονται και αναπτύσσουν ανάλογες δραστηριότητες και ανάλογους χειρισμούς και επιλογές, προς την κατεύθυνση πάντα της εξισορρόπησης, της προσαρμογής στους κανόνες με τους οποίους διεξάγεται αυτός ο ανταγωνισμός.
      Το δημόσιο συμφέρον έχει κακοποιηθεί διπλά και από την εξουσία για να ακυρώσει συλλογικές πρακτικές αντίστασης και από τα Μ.Μ.Ε., για να ικανοποιήσουν το δικαίωμα στην περιέργεια. Και από αυτήν την άποψη βρισκόμαστε πράγματι σε μια στιγμή όπου το ιδιωτικό έχει θριαμβεύσει, όπου ο τηλεθεατής έχει εθιστεί στη δημοσιογραφία της κλειδαρότρυπας, όπου η τιμή και η υπόληψη τόσων ανθρώπων έχει εκμηδενιστεί και όπου δεν μπορούν να ελεγχθούν ποινικά και συνταγματικά, με βάση το πλαίσιο το οποίο υπάρχει.
      Και εδώ τίθεται το πρόβλημα. Είναι μόνο ζήτημα των καναλιών ή είναι και ζήτημα της πολιτικής ζωής, είναι ζήτημα των κυβερνήσεων, είναι ζήτημα των ισχυρών πολιτικών κομμάτων που θέτουν τους κανόνες της πολιτικής ζωής; 
      Κυρίες και κύριοι συνάδελφοι, όντως δεν είναι μιντιοκρατικό και μόνο το ζήτημα. Δεν είναι μόνο ζήτημα επιχειρηματικών συμφερόντων. Δεν είναι μόνο ζήτημα ιδεολογικών μηχανισμών των Μ.Μ.Ε. Είναι άκρως πολιτική επιλογή που βολεύει τα κόμματα εξουσίας, έστω και αν πολλές φορές και τα ίδια γίνονται θύματα αυτών των επιλογών. Και προς αυτήν την κατεύθυνση το τι είναι είδηση εν πάση περιπτώσει, έχει κακοποιηθεί απολύτως, το πώς παραδείγματος χάριν παρουσιάζεται το γεγονός μιας συνάθροισης, μιας διαδήλωσης–διαμαρτυρίας δέκα χιλιάδων, είκοσι χιλιάδων, τριάντα χιλιάδων ανθρώπων. Πενήντα χιλιάδες άνθρωποι όταν φεύγουν από το σπίτι τους για να συγκεντρωθούν στην πλατεία Συντάγματος και να διαδηλώσουν για τα δικαιώματά τους, τις ελευθερίες τους, το βιός τους για το οτιδήποτε, είναι ένα γεγονός πολυδιάστατο και σημαντικότατο. Όπως και να το κρίνει κάποιος δεν μπορεί να διαφωνήσει σε αυτό. Έχετε δει πώς περνάει πάντα σε κάτι ανθυποδέκατα του δευτερολέπτου η πληροφορία αυτή στην εικονική μιντιοκρατία και πώς ένα μεμονωμένο επεισόδιο κάποιων κάδων σκουπιδιών που καίγονται γίνεται το κυρίαρχο γεγονός σε αυτήν την κατεύθυνση.
      Είναι συνένοχη η πολιτική εξουσία σε αυτό ή δεν είναι; Είναι μόνο ζήτημα μιντιοκρατίας;
      Προς αυτήν την κατεύθυνση όλος αυτός ο τηλεοπτικός ολοκληρωτισμός, που είναι και πολιτικός ολοκληρωτισμός, απαιτεί κάθαρση. Απαιτεί πρώτον, αντίσταση, απαιτεί όχι προσαρμογή. Χρειάζονται οι κώδικες δεοντολογίας. Χρειάζεται η Ε.Σ.Η.Ε.Α., χρειάζεται η Αρχή Προστασίας Προσωπικών Δεδομένων. Κυρίως, όμως, χρειάζεται επιστροφή στην πολιτική. Και προς αυτήν την κατεύθυνση και ο Συνασπισμός Ριζοσπαστικής Αριστεράς θέτει όλα αυτά τα ζητήματα, με αυτήν την κατεύθυνση θέτει το θέμα ότι τα Μ.Μ.Ε. είναι ισχυρά όσο ισχύει αυτός ο πολιτικός συσχετισμός. Σε ένα άλλο πολιτικό συσχετισμό τα Μ.Μ.Ε. δεν θα είναι καθόλου ισχυρά.
      Το γεγονός δεν ταυτίζεται με την τηλεοπτική είδηση. Αυτό είναι ένα δεύτερο σταθερό μας πρόταγμα που προβάλλουμε σε κάθε κατεύθυνση. Ο τηλεοπτικός χρόνος δεν μπορεί να υπερβεί τον πολιτικό και τον κοινωνικό χρόνο. Δεν μπορεί να υπερβεί την πραγματικότητα, την ίδια τη ζωή. Και με αυτήν την έννοια τα δημοκρατικά προσχήματα των Μ.Μ.Ε. δεν μπορεί να οδηγήσουν στην παγίωση μιας συναίνεσης κυριαρχίας των σημερινών πολιτικών για τις οποίες ζητάμε και επιδιώκουμε την ανατροπή τους.
      Και ένα τελευταίο. Κύριε Υπουργέ, ως εκπρόσωπος και της Κυβέρνησης, δώσετε τις εντολές που πρέπει να δώσετε -ώστε και στην περίπτωση του δημοσιογράφου Στέλιου Κούλογλου όπως και σε πολλές άλλες περιπτώσεις που έχουμε τέτοιες καταστάσεις, δεν είναι προσωπικό το ζήτημα- στα κρατικά κανάλια, για να κυριαρχήσουν το δημόσιο συμφέρον, η δημοκρατία και η ισότητα των όπλων. Ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δρίτσα.
      Το λόγο έχει ο κ. Κοροβέσης.
      ΠΕΡΙΚΛΗΣ ΚΟΡΟΒΕΣΗΣ: Ευχαριστώ κύριε Πρόεδρε.
      Κυρίες και κύριοι συνάδελφοι, κύριε Υπουργέ, δεν «κομίζω γλαύκα στην Αθήνα» λέγοντας ότι ζούμε σε μία εποχή που έχει συντελεστεί μία επανάσταση και αυτή η επανάσταση είναι η ανατροπή του αστικού καθεστώτος όπως το ξέραμε μετά τον δεύτερο παγκόσμιο πόλεμο. Σήμερα αυτή η επανάσταση των καπιταλισμών είναι να γκρεμίσει αυτό που έχουν στήσει οι αστοί. Και στα επιτεύγματα που είχαν ως αστικά καθεστώτα ήταν η Δημοκρατία. 
      Η δημοκρατία βασίζεται κατ’ αρχάς στην ελευθερία του λόγου. Και αυτό έχει ανατραπεί γιατί σήμερα, όπως λέει ο Ignacio Ramonet, ο πρώην διευθυντής της Monde Diplomatique, πρώτη εξουσία είναι η οικονομία, δεύτερη εξουσία είναι τα Μέσα Μαζικής Ενημέρωσης και τρίτη εξουσία είναι η πολιτική. 
      Και για να μην ανατρέχουμε σε φιλοσοφίες, να κοιτάξουμε εδώ στα έδρανα της Βουλής για ποιον λόγο η Νέα Δημοκρατία και το ΠΑ.ΣΟ.Κ. ακολουθούν τις εντολές της Παγκόσμιας Τράπεζας, του Διεθνούς Νομισματικού Ταμείου, της Ευρωπαϊκής Ένωσης και γιατί και το Ευρωσύνταγμα εντάσσεται σε αυτήν την κατεύθυνση. Άρα λοιπόν, τα Μέσα Μαζικής Ενημέρωσης, η δεύτερη βαθμίδα, και οι πολιτικοί είμαστε υποχείρια του κεφαλαίου. 
      Τα Μέσα Μαζικής Ενημέρωσης ανήκουν στο μεγάλο κεφάλαιο. Παγκοσμίως, περίπου το 70%-80% είναι το ίδιο με το κεφάλαιο. Επομένως, αυτό που μένει είναι μία δημόσια, κοινή τηλεόραση, που δυστυχώς δεν είναι ούτε δημόσια  ούτε κοινή, αλλά κρατική. Κανονικά η δημόσια τηλεόραση θα έπρεπε να ανήκει στην κοινωνία. Υπάρχει το σουηδικό μοντέλο που ανήκει σε Σ.Ε.Β., Γ.Σ.Ε.Ε., κ.λπ.. Και είναι η ίδια η κοινωνία που εκφράζεται και από επάνω υπάρχει ένα πολιτικό συμβούλιο που το ελέγχει. Ένα καλό παράδειγμα τηλεόρασης είναι η Βουλή των Ελλήνων –και αυτό δεν το λέω βέβαια για να κολακεύσω κανέναν- γιατί ακριβώς δίνει ένα δημόσιο λόγο στην κοινωνία. Ας μην ξεχνάμε ότι όταν γίνεται η γραφή δημόσια στην αρχαία Αθήνα, είναι και μία εφημερίδα. Από εκεί πέρα πληροφορούνται. Άρα, λοιπόν, χωρίς πληροφόρηση δεν υπάρχουν πολίτες.
      Στην ουσία η τηλεόραση, όπως λειτουργεί στο σύνολό της –βάζω εδώ και την κρατική- είναι η διάδοση της λογοκρισίας, είναι ο ευνουχισμός, είναι ο πολίτης ο οποίος δεν μπορεί να σκεφθεί, ο πολίτης ο οποίος γίνεται υποχείριο. Και ένας πολίτης υποχείριο υπόκειται σε ολοκληρωτικές απόψεις. 
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κοροβέση που ήταν ιδιαίτερα σύντομος.
      Κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, επειδή θέλω να φαίνομαι δίκαιος άνθρωπος –εγώ πιστεύω ότι είμαι- πρέπει να ομολογήσω ότι η επερώτηση την οποία έχει καταθέσει ο ΣΥΝΑΣΠΙΣΜΟΣ και συζητούμε σήμερα είναι μία επερώτηση που έχει προβληματισμό. Είναι μία επερώτηση που, ανεξαρτήτως εάν συμφωνούμε ή διαφωνούμε σε πολλά κεφάλαια, έχει μέσα της μία προσέγγιση ορισμένων βασικών ζητημάτων τα οποία απασχολούν και την ελληνική κοινωνία και την ελληνική πολιτεία. Και πιστεύω, όπως πολλοί από τους συναδέλφους που προηγήθηκαν εμού στο Βήμα τούτο, ότι έχουν προβληματισμούς οι οποίοι αφορούν ολόκληρο το παγκόσμιο «γίγνεσθαι». 
      Θεωρώ, λοιπόν, την επερώτηση του Συνασπισμού σημαντική και θα προσπαθήσω, επειδή γίνεται μία σοβαρή συζήτηση να απαντήσω με την παράθεση σοβαρών προβληματισμών και επιχειρημάτων. Πρέπει πριν μπω στα επιχειρήματα και στις σκέψεις μου να επισημάνω ότι η επερώτηση αυτή παρ’ ότι υποβλήθηκε εδώ και αρκετό καιρό, πριν από μήνες, είναι επίκαιρη. Αυτό σημαίνει ότι οι προβληματισμοί, οι οποίοι εκτίθενται και αναπτύσσονται μέσα στο κείμενο και στις ομιλίες των συναδέλφων είναι υπαρκτοί και διαχρονικοί. 
      Επιτρέψτε μου, λοιπόν, πάνω στις τοποθετήσεις σας να προσθέσω και το δικό μου προβληματισμό. Κατ’ αρχάς πρέπει να πω ότι πολλά από αυτά τα οποία αναπτύξατε, ίσως, να ξεπερνούν τα όρια μιας συγκεκριμένης Κυβέρνησης. Είναι προβληματισμοί, οι οποίοι  αφορούν γενικότερα κατά την άποψή μου το παγκόσμιο και το εσωτερικό πολιτικό και κοινωνικό «γίγνεσθαι». Νομίζω ότι έτσι πρέπει να προσεγγίσουμε το θέμα.
      Είναι κοινή η διαπίστωση ότι σήμερα το κοινωνικό και το πολιτικό τοπίο αντιμετωπίζουν μία κρίση, μία κρίση που άλλοι τη λένε πολιτική, άλλοι τη λένε κοινωνική, άλλοι τη θεωρούν ηθική κρίση και άλλοι τη θεωρούν κρίση θεσμών. Είναι αλήθεια, όπως ελέχθη, ότι σήμερα έχουμε προχωρήσει σε μία μετάβαση ιδεολογικοπολιτική και ότι ο αιώνας που διανύουμε χαράσσεται από μία καινούργια εποχή μετανεωτερική, ή εποχή του ύστερου καπιταλισμού, όπως ονομάζεται, που όπως και να την ονοματίσουμε αυτή η εποχή έχει διαφορετικά χαρακτηριστικά. Δεν έχει τα χαρακτηριστικά τα οποία είχε η παλιά εποχή. Πάνω, λοιπόν, σ’ αυτό θα πρέπει κατ’ αρχάς εμείς οι Βουλευτές, εμείς οι πολιτικοί και σαν όργανα που ασκούμε μία λειτουργία, αλλά και ως πνευματικοί άνθρωποι να δούμε τι γίνεται, ποιες είναι οι αλλαγές, προς τα πού πάνε τα πράγματα, πού πάει ο κόσμος, για να μπορέσουμε στη συνέχεια να προτείνουμε και τις κατάλληλες λύσεις και να κάνουμε τις κατάλληλες προτάσεις.
      Πρώτα-πρώτα θα ήθελα να υπογραμμίσω ότι πολλές φορές όταν αντιμετωπίζουμε ορισμένες αδυναμίες εμείς δεν βοηθάμε, δεν συναινούμε και δεν συνομοννοούμε για να βρούμε ορισμένες λύσεις. Πρόσφατο παράδειγμα είναι η αναθεώρηση του Συντάγματος. Είχαμε την ευκαιρία όλα τα κόμματα να καθίσουμε κάτω να βρούμε να διορθώσουμε και να τροποποιήσουμε ορισμένες βασικές αδυναμίες από τις οποίες πάσχει το πολίτευμά μας. Αντ’ αυτού, είτε είχαμε μία γενικευμένη άρνηση με ορισμένες εξαιρέσεις είτε είχαμε αποχή. Πώς, όμως, μπορεί να αλλάξουν οι δυσπλασίες του πολιτεύματός μας, εάν δεν καθίσουμε όλοι σε ένα τραπέζι να βρούμε τις λύσεις και να σκεφθούμε πάνω στα προβλήματα, τα οποία αντιμετωπίζουμε; Και πώς μπορούμε να τα αντιμετωπίσουμε αυτά, εάν δεν κάνουμε όλοι μία υποχώρηση από τις κομματικές μας αντιλήψεις για να βρούμε και να στερεώσουμε αυτό που λέγεται πολιτικό τοπίο, αυτό που λέγεται σύγχρονη πολιτεία απέναντι στα ζητήματα τα οποία σήμερα απασχολούν τον κόσμο.
      Αντ’ αυτού διαπιστώνουμε όλοι έλλειψη πολιτικής. Καλώς. Διαπιστώνουμε ότι το αξιακό σύστημα είναι σε κρίση. Καλώς. Διαπιστώνουμε ότι υπάρχουν ιδεολογικά αδιέξοδα. Καλώς. Και τι κάνουμε γι’ αυτά; Αντί να καθίσουμε να αναστοχαστούμε και να προσεγγίσουμε τα ζητήματα, ψάχνουμε εμείς οι ίδιοι και βρίσκουμε αποδιοπομπαίους τράγους, δηλαδή, βρίσκουμε είτε θεσμούς ή ανθρώπους και λέμε φταίει η δικαιοσύνη γι’ αυτό, φταίνε τα Μ.Μ.Ε. για εκείνο, φταίει ο τάδε για εκεί, ή θα μας σώσει ο δείνα, ο οποίος έκανε αυτήν τη δήλωση.
      Έτσι όμως δεν βοηθούμε τη λύση του προβλήματος. Έτσι γινόμαστε συμμέτοχοι του ίδιου του προβλήματος το οποίο υπάρχει όχι από εμάς αλλά και εμείς βάζουμε νερό στο μύλο αυτού του προβλήματος. 
      Κυρίες και κύριοι συνάδελφοι του Συνασπισμού, συνομολογώ και συμφωνώ μαζί σας πως σήμερα συναντούμε πολλές παθογένειες στο δημόσιο βίο μας. Ωστόσο, δεν μπορώ να δεχτώ ότι όλα τα Μέσα Μαζικής Επικοινωνίας πως όλος ο Τύπος, πως όλοι οι δημοσιογράφοι είναι σκάρτοι. Δεν το συμμερίζομαι αυτό. Και δεν μπορώ να παραδεχτώ –και νομίζω ότι πρέπει να συμφωνήσετε και εσείς μαζί μου και οι παρατηρήσεις τις οποίες κάνατε προφανώς αναφέρονταν σε μία μερίδα μόνο- ότι γενικά κατακλυζόμαστε από φαινόμενα κιτρινισμού. Βεβαίως, υπάρχουν τέτοια φαινόμενα, αλλά σας ερωτώ, κυρίες και κύριοι συνάδελφοι, εμείς οι πολιτικοί δεν φταίμε γι’ αυτό; Δεν πρέπει κάποια στιγμή να κάνουμε και εμείς την αυτοκριτική μας; Ποιος βομβαρδίζει, ποιος ενισχύει και ποιος τροφοδοτεί τα Μέσα Μαζικής Επικοινωνίας; 
      Λέμε –και πολύ σωστά είπε αν δεν απατώμαι ο κ. Κοροβέσης- ότι υπάρχει το κεφάλαιο, τα Μέσα Μαζικής Επικοινωνίας, αλλά ξέχασε τους πολιτικούς. Όλη η διαπλοκή δεν μπορεί να γίνει σε δύο πόδια. Πρέπει να είναι και τα τρία πόδια. Αν λοιπόν εμείς οι πολιτικοί κρατήσουμε τα πράγματα στο ύψος τους, αν εμείς αντισταθούμε σε ορισμένες προκλήσεις που μας δίνονται, τότε να ξέρετε ότι δεν θα υπάρξει αυτή η διαπλοκή. Αλλά επειδή εμείς αρεσκόμαστε και να βλέπουμε τον εαυτό μας στην τηλεόραση και να βλέπουμε το όνομά μας στην εφημερίδα, πολλές φορές κάνουμε υπερβάσεις της συνειδήσεώς μας, με αποτέλεσμα αυτές οι υπερβάσεις να βγουν κυκλικά και πολλαπλασιαστικά και να έχουμε τα φαινόμενα τα οποία  πολύ σωστά αναπτύξατε. 
      Έρχομαι τώρα σε ένα επίσης πολύ σημαντικό ζήτημα το οποίο θέσατε. Στο ζήτημα της «κλειδαρότρυπας». Πράγματι, είναι γεγονός ότι τον τελευταίο καιρό υπάρχει μία εισπήδηση, μία εισχώρηση στον ατομικό βίο και δημιουργούνται ορισμένα φαινόμενα τα οποία κάθε άλλο παρά δημοκρατικά είναι. Κατ’ αρχάς θέλω να κάνω μία δήλωση, διότι πιστεύω ότι με τη δήλωση αυτή και σε ένα βαθμό καταπολεμείται αυτή η πολιτική της «κλειδαρότρυπας», αλλά και επειδή θεωρώ ότι διασφαλίζεται η κοινωνία από  ορισμένους πραγματικούς εγκληματίες, οι οποίοι καλύπτονται πίσω από αυτό που λέμε ατομικά προσωπικά δεδομένα. 
      Η δήλωση είναι: «Όπως είναι γνωστό με το ν. 3625/2007 που τροποποίησε το ν. 2452/1997 ορίστηκε ότι σχετικά με τις ποινικές διώξεις ή καταδίκες ενός προσώπου, δύναται να επιτραπεί η δημοσιοποίηση σε σχέση προς ορισμένα εγκλήματα με διάταξη του Εισαγγελέα Πρωτοδικών ή Εφετών, εάν η υπόθεση εκκρεμεί στο Εφετείο. Τις μέρες αυτές συνελήφθησαν πολλά «ευυπόληπτα» άτομα που συμμετείχαν σε κυκλώματα παιδικής πορνογραφίας χωρίς όμως να γίνουν γνωστά τα ονόματά τους, αλλά και τα πρόσωπά τους παρά το γεγονός ότι, όπως είναι προφανές, τούτο ήταν επιβεβλημένο για την προστασία του κοινωνικού συνόλου. 
      Εν όψει τούτων ζητούμε επισήμως από του Βήματος τούτου από τους εισαγγελείς εφετών και πρωτοδικών, πως σε περιπτώσεις όπως η ανωτέρω ειδεχθών εγκλημάτων, να προβαίνουν κατ’ εφαρμογήν του ανωτέρω νόμου στην έκδοση διατάξεως, με την οποία να επιτρέπεται η δημοσιοποίηση των ονομάτων των εμπλεκομένων στα εγκλήματα που αναφέρει ο νόμος». 
      Θεωρώ, κυρίες και κύριοι συνάδελφοι, πως η κοινωνία μας και η κοινή γνώμη γενικότερα, έχει ανάγκη να προστατευτεί από ειδεχθή εγκλήματα και ειδεχθείς εγκληματίες που στρέφονται, κυρίως, εναντίον τους!
      Κυρίες και κύριοι συνάδελφοι, πρέπει να σας πω ότι συμφωνώ με μια ακόμη διαπίστωσή σας -και χαίρομαι μάλιστα με όσα αναφέρετε και στην επερώτησή σας- ότι ουσιαστικά συμπίπτουμε και στην ιδέα, στην αντίληψη με το νομοσχέδιο το οποίο ήδη έχουμε ξεκινήσει να συζητούμε στην επιτροπή για το απόρρητο των επικοινωνιών και που θα συνεχίσουμε να συζητάμε στην επιτροπή της Βουλής την άλλη εβδομάδα.  
      Εγώ θέλω να εκφράσω την ευχή ότι θα το υπερψηφίσετε. Θα το τροποποιήσουμε μαζί και θα το βελτιώσουμε, για να διασφαλιστούν αυτά που όλοι φοβούμαστε, όχι όλα, αλλά εν πάση περιπτώσει μερικά.
      Συμφωνώ μαζί σας ότι δεν μπορούν οι τηλεφωνικές υποκλοπές και οι κρυφές βιντεοσκοπήσεις, να καθαγιάζονται στο όνομα της ενημέρωσης του κοινού, όπως πολύ σωστά είπατε. Με το νομοσχέδιό μας αυτό, όχι μόνο δεν καθαγιάζονται, αλλά τιμωρούνται και αυστηρότατα. 
      Προσωπικά και ως Υπουργός Δικαιοσύνης είμαι υπερήφανος για το νομοθέτημα αυτό, διότι πιστεύω ότι σε πολύ μεγάλο βαθμό –να μην πω ολοσχερώς- καταργεί και αυτό που εσείς φοβάστε, τη δημοσιογραφία της κλειδαρότρυπας. 
      Βλέπω ότι απέναντι σε μια τέτοια πολιτική, υπάρχει μια ευρεία πολιτική αποδοχή. Πράγματι έτσι πρέπει να είναι, αφού καταπολεμά τα φαινόμενα της παραδημοσιογραφίας, της διαπόμπευσης, του κιτρινισμού και ρυθμίζει θέματα μείζονος ηθικής αλλά και νομικής τάξεως.
      Χαίρομαι, λοιπόν, ιδιαίτερα, διότι πιστεύω ότι το νομοσχέδιο αυτό ανταποκρίνεται ή θα ανταποκρίνεται στις προτάσεις και τις επιθυμίες σας, όπως και στις γενικότερες επιθυμίες ολόκληρης της κοινωνίας μας. Παράλληλα θεωρώ ότι ανταποκρίνεται και στις συνταγματικές επιταγές για την προστασία του ιδιωτικού βίου, για την προστασία της προσωπικότητος του ατόμου και βεβαίως είναι σε αρμονία με την κοινοτική νομοθεσία. 
      Αυτά τα θέματα τα θίγετε και με την επερώτησή σας και θεωρώ ότι εμπράκτως ερχόμαστε, με τη βοήθεια ολόκληρης της Αντιπολίτευσης, να τα υλοποιήσουμε και να καταπολεμήσουμε τέτοια νοσηρά φαινόμενα.
      Κυρίες και κύριοι συνάδελφοι, θεωρώ ότι μέχρι σήμερα, έχουμε ενεργοποιήσει αρκετούς θεσμούς. Έχω κατ’ επανάληψη τονίσει, πως θα κάνω το παν, ώστε η δικαιοσύνη να μην καταλήγει σε σάκο του μποξ για οποιαδήποτε κοινωνική διαπάλη, για πολιτικές αντιδικίες, πολιτικές αντιπαραθέσεις και αδυναμίες θεσμών. 
      Οπωσδήποτε συμφωνώ μαζί σας ότι χρειάζεται να ενεργοποιήσουμε τους θεσμούς μας, τους θεσμούς της πολιτείας, όπως είναι η Αρχή των Προσωπικών Δεδομένων, το Εθνικό Συμβούλιο Ραδιοτηλεόρασης, αλλά και η Ε.Σ.Η.Ε.Α.. Λυπούμαι, γιατί διαπιστώνετε ότι τους θεσμούς αυτούς η Κυβέρνηση τους απαξίωσε ή τους υποτίμησε στο παρελθόν. Θεωρώ ότι είναι άδικο να υποστηρίζετε κάτι τέτοιο και θα σας εξηγήσω γιατί το λέω αυτό.
      Δυστυχώς ορισμένα κόμματα –και θα έλεγα ότι δεν αφορά το ΣΥ.ΡΙΖ.Α.- όταν φθάνουν σ’ ένα πολιτικό ή σ’ ένα ιδεολογικό αδιέξοδο, ανακαλύπτουν συνήθως δυο εύκολους στόχους, ο ένας είναι η δικαιοσύνη και ο άλλος είναι τα ΜΜΕ. 
      Και στις δυο περιπτώσεις θεωρώ ότι στρεβλώνεται επικίνδυνα η πραγματικότητα και καταπιανόμαστε με το κυνήγι μαγισσών και φαντασμάτων και κατ’ αυτόν τον τρόπο, οδηγούμε το κοινωνικό σύνολο στην αποδοχή μιας γενικότερης απαξίας των θεσμών και αποπροσανατολίζουμε την κοινωνία και τους πολίτες από τα πραγματικά τους προβλήματα.
      Η δικαιοσύνη πέρασε έναν ανήφορο, πέρασε δύσκολες στιγμές, αλλά έκανε την αυτοκάθαρσή της. Δεν είναι τυχαίο, που σήμερα όλοι αναγνωρίζουν ότι αυτή η πορεία έληξε επιτυχώς και έληξε με πρωτοβουλία της ίδιας της δικαιοσύνης.
      Θα πρέπει να πω επίσης πως και τα κόμματα, αν δεν κάνω λάθος, αλλά και τα Μέσα Μαζικής Επικοινωνίας τελευταία, διαπιστώνουν ότι σε μεγάλες υποθέσεις, που είχα την ευκαιρία να τις εκθέσω από εδώ, υπάρχει μια επιτάχυνση, μια ιδιαίτερη συνέπεια. Δεν γίνονται διακρίσεις, δεν υπάρχουν έξωθεν επιρροές, δεν υπάρχουν παρεμβάσεις και οπωσδήποτε προχωρούμε στην επίλυσή τους.
      Βέβαια, για να έρθω στα σημεία της επερώτησής σας που αφορούν τα Μέσα Μαζικής Επικοινωνίας, θα ήθελα να σας πω ότι βέβαια και τα Μέσα Μαζικής Επικοινωνίας έχουν τις αδυναμίες τους και απαντώνται και εκεί πολλές φορές φαινόμενα κιτρινισμού.
Επίσης συναντούμε πολλές φορές εκπομπές με χαμηλή ποιότητα και, κυρίως, από την ιδιωτική τηλεόραση. Κι ακόμη -ακόμη αν θέλετε να συμφωνήσω μαζί σας ότι υπάρχουν και παραβάσεις της δημοσιογραφικής δεοντολογίας. Πολλές φορές μάλιστα η τηλεόραση, έχει εξελιχθεί σε μια λειτουργία, σ’ ένα φαινόμενο το οποίο εκπέμπει μηνύματα πολιτισμικού αρνητισμού, αν μπορούμε να το πούμε έτσι, αρνητικά πολιτισμικά μηνύματα.
      Όλα αυτά είναι καταγεγραμμένα, τα έχουμε επισημάνει όλοι μας, όλα τα κόμματα, αλλά εγώ πιστεύω ότι αν θέλουμε να μπούμε στην ουσία των πραγμάτων, θα πρέπει εμείς οι πολιτικοί να κάνουμε δύο πράγματα. Πρώτον, να δούμε τα πράγματα πιο υπεύθυνα, να προσεγγίσουμε τα γεγονότα με λιγότερο λαϊκισμό και με μεγαλύτερη υπευθυνότητα. Και δεύτερον, πιστεύω ότι εμείς οι πολιτικοί, πρέπει να δώσουμε ένα παράδειγμα. Θεωρώ ότι όπως η δικαιοσύνη -και το έχω πει πολλές φορές- έτσι και η πολιτική, έχει έναν ρόλο παιδευτικό. Όταν ο ίδιος ο πολιτικός συμπεριφέρεται, ζει, κινείται, πολιτεύεται κάτω από ορισμένους κανόνες, κάτω από ορισμένες αρχές και αξίες τις οποίες τις εκπέμπει στον κόσμο, νομίζω ότι αυτό το μήνυμα είναι θετικό κι όσο και να θέλει να «κιτρινίσει» ένα Μέσο Μαζικής Επικοινωνίας ή μια εφημερίδα ή τηλεόραση, δεν θα μπορέσει να το κρύψει. Διότι σήμερα τα Μέσα Μαζικής Επικοινωνίας και οι τηλεπικοινωνίες γενικότερα, μπορεί να έχουν τη δύναμη να εκπέμψουν πολλά αρνητικά, ωστόσο δεν μπορούν να αποκρύψουν ορισμένα θετικά, τα οποία μπορούν να παρουσιαστούν. 
      Έρχομαι τώρα σ’ ορισμένα ειδικότερα θέματα τα οποία τίθενται στην επερώτησή σας και έχω να σας καταθέσω τα εξής. 
      Κατ’ αρχάς θέλω να σας υπογραμμίσω ότι στόχος της Κυβέρνησης, είναι η προστασία της ιδιωτικής ζωής και της ανθρώπινης αξιοπρέπειας. Για να γίνει κάτι τέτοιο χρειάζονται βεβαίως νομοθετικά μέτρα. Τα παίρνουμε. Δεν αρκούν, βέβαια, μόνον οι κυρώσεις. Χρειάζεται μια γενικότερη πολιτική και κοινωνική συναίνεση. Θα πρέπει εμείς ως κοινωνία πολιτών, να προβληματιστούμε πάνω στα τεκταινόμενα και, κυρίως, να συναινέσουμε σε ορισμένες κατευθύνσεις. Γιατί πιστεύω ότι όταν δεν συμφωνούμε σ’ ορισμένα πράγματα, όταν προβαίνουμε σε ορισμένους λαϊκισμούς κι όταν αποκρύπτουμε τη στάση μας απέναντι σε ορισμένες καταστάσεις, τότε δεν βοηθούμε τα πράγματα. 
      Και σε τελική ανάλυση -επειδή ελέχθη και είναι μια εύκολη κι αυτή λύση όπως η αποστροφή απέναντι στη δικαιοσύνη, απέναντι στα Μ.Μ.Ε.- πολλές φορές τα αριστερά κόμματα, αναφέρονται στη σημερινή κατάσταση του νεοφιλελευθερισμού. Εγώ, κύριοι, δεν είμαι νεοφιλελεύθερος και είναι καταγεγραμμένο σε βιβλία μου και το ξέρετε και ξέρετε τη στάση μου και ξέρετε την άποψή μου και τη σχέση μεταξύ ιδιωτικού και δημοσίου, ότι πρέπει να συνυπάρξουν και να συμβαδίσουν. Όμως δεν νομίζω ότι μπορείτε να προσφέρετε στο δημόσιο διάλογο, όταν βρίσκετε έναν καινούριο αποδιοπομπαίο τράγο, που λέγεται «νεοκαπιταλισμός», «νεοφιλελευθερισμός» ή νεοκάτι και τα φορτώνουμε όλα εκεί και αποτασσόμαστε το σατανά. Όμως επειδή ορισμένα πολιτικά και κοινωνικά φαινόμενα –για να θυμηθούμε λίγο και το Χέγκελ και το Μαρξ- έρχονται αναπόδραστα και νομοτελειακά, το ερώτημα είναι, πώς μέσα σ’ αυτά τα φαινόμενα -τα οποία δεν μπορούμε να τα αντιμετωπίσουμε διότι έχουν τη δύναμη φυσικών φαινομένων- μπορούμε να στήσουμε εκείνους τους μηχανισμούς, ώστε και το λαϊκό συναίσθημα, η κοινωνία και οι πολίτες, να προστατευθούν και τα δικαιώματα να μείνουν αλώβητα και η κοινωνία, να μπορέσει να σταθεί και να λειτουργήσει σωστά κι απρόσκοπτα. Σ’ αυτόν το διάλογο, φοβούμαι ότι δεν προσφέρετε, διότι αντιμετωπίζετε, με γενικεύσεις, ένα φαινόμενο κι αντί να υπάρξουν γόνιμες προτάσεις και μία συνεργασία και συναίνεση πάνω στην αντιμετώπιση των καινούργιων φαινομένων απλώς διχαζόμαστε, απλώς κονταροχτυπιόμαστε, απλώς δημιουργούμε μια κατάσταση, η οποία δεν βοηθάει. 
      Σ’ αυτήν την καινούργια κατάσταση, θεωρώ ότι και τα ατομικά δικαιώματα και τα κοινωνικά δικαιώματα και τα ανθρώπινα δικαιώματα, είναι στοιχεία τα οποία θα πρέπει να προστατευθούν. 
      Πιστεύω ότι θα πρέπει να διαφυλαχθούν με κάθε τρόπο η ατομικότητα και τα δικαιώματα αυτά και μέσα σ’ αυτά, είναι και το δικαίωμα του πληροφορείσθαι και κυρίως, σε μείζονα θέματα των θεσμών.
      Οφείλουμε, λοιπόν, μέσα σ’ αυτόν τον προβληματισμό μας, να εναρμονίσουμε το ατομικό δικαίωμα της προστασίας των ατομικών δικαιωμάτων, με την ελευθερία του δημοσιογραφικού λειτουργήματος, όπως το γράφετε στην επερώτησή σας και όπως σας απήντησα με τη δήλωση την οποία έκανα. Αυτή η λειτουργία, όπως κι εσείς το λέτε, είναι απόλυτα απαραίτητη, για να μπορέσουν τα μέσα ενημέρωσης, να επιτελέσουν το θεσμικό τους ρόλο. 
      Όμως, αρμοδιότητα επί των ζητημάτων, τα οποία θέτετε, έχουν και οι συνταγματικά κατοχυρωμένες ανεξάρτητες αρχές. Η εκτελεστική όμως εξουσία, όπως ξέρετε εσείς καλύτερα από εμένα, δεν μπορεί να παρέμβει εις το πεδίο των αρμοδιοτήτων τους. Δεν είναι νοητή η υπερκάλυψη του θεσμικού χώρου των ανεξαρτήτων αρχών, ούτε είναι νοητός ο έλεγχος των ανεξαρτήτων αρχών από την εκτελεστική εξουσία.
       Σπεύδω να διευκρινίσω ότι σε κάθε περίπτωση δεν συμμετέχουμε αμέτοχοι σ’ αυτόν τον ευρύτερο διάλογο, κοινωνικό ή πολιτικό, που αφορούν αυτά τα τεκταινόμενα. Σ’ αυτόν το διάλογο, αρμόδιες αρχές είναι το Εθνικό Συμβούλιο Ραδιοτηλεόρασης, η Αρχή Προστασίας Δεδομένων Προσωπικού Χαρακτήρα, αλλά και κυρίως –και δεν πρέπει να το ξεχνάμε- και η δικαιοσύνη.
      Προκειμένου μάλιστα οι ανεξάρτητες αρχές να επιτυγχάνουν το σκοπό τους –που τους εμπιστεύθηκε άλλωστε ο νομοθέτης- η Κυβέρνηση της Νέας Δημοκρατίας, με πρόσφατη νομοθετική ρύθμιση, θωράκισε όλα τα μέλη τους με συνταγματικά κατοχυρωμένους κανόνες.
      Σας θυμίζω τη διάταξη, η οποία λέει ότι τα μέλη δεν ευθύνονται, δεν διώκονται και δεν εξετάζονται για γνώμη που διατύπωσαν ή για πράξη που διενήργησαν κατά την άσκηση των καθηκόντων τους. Παράλληλα, με ειδική ρύθμιση στο προς συζήτηση νομοσχέδιο για το απόρρητο των επικοινωνιών, αναβαθμίζουμε το ρόλο της Α.Δ.Α.Ε.. Συγκεκριμένα, στο νέο νομοσχέδιο:
      Πρώτον, οι πάροχοι των υπηρεσιών τηλεπικοινωνίας, υποχρεώνονται να καταρτίζουν και να εφαρμόζουν ειδικά σχέδια κ.λπ., σύμφωνα με τους κανονισμούς της Α.Δ.Α.Ε..
      Δεύτερον, σε περίπτωση παραβίασης του απορρήτου, ο υπεύθυνος –κ.λπ.- υποχρεώνεται να ενημερώνει αμέσως και ταυτόχρονα την Α.Δ.Α.Ε. και την εισαγγελική αρχή.
      Τρίτον, για την περίπτωση παραβιάσεων, η Α.Δ.Α.Ε. επιβάλλει διοικητικές κυρώσεις και συστάσεις και πρόστιμα. Η ανάκληση της άδειας προσωρινά ή οριστικά, επιβάλλεται από την Εθνική Επιτροπή Τηλεπικοινωνιών και Ταχυδρομείων.
      Τέταρτον, στο μέλλον μπορούμε να δούμε και την τροποποίηση του ιδρυτικού νόμου της Α.Δ.Α.Ε., όπως είπα και στην επιτροπή, ώστε να διευκολυνθεί και να ενισχυθεί ακόμα περισσότερο ο ρόλος της.
      Κυρίες και κύριοι συνάδελφοι, όσον αφορά τις διατάξεις εφαρμογής στο ραδιοτηλεοπτικό τοπίο, σημειώνω, πως εδώ υφίσταται συντρέχουσα αρμοδιότητα και του Ε.Σ.Ρ. και της Αρχής Προστασίας Προσωπικών Δεδομένων. Ο νόμος είναι ξεκάθαρος. Όλες οι αρμοδιότητες που αφορούν τον έλεγχο της λειτουργίας της τηλεόρασης, ασκούνται πλέον αποκλειστικά από το Ε.Σ.Ρ.. Καταργούνται συνεπώς όλες οι σχετικές αρμοδιότητες του Υπουργού Τύπου και Μ.Μ.Ε., συναρμοδίων Υπουργών και άλλων διοικητικών οργάνων.
      Βάσει του ν.2863/2000, το Ε.Σ.Ρ. ελέγχει την τήρηση όρων που προβλέπονται στην εκάστοτε ισχύουσα ραδιοτηλεοπτική νομοθεσία και επιβάλλει τις νόμιμες κυρώσεις.
      Όσον αφορά την προστασία του ατόμου από την παραβίαση των προσωπικών του δεδομένων, παρατηρούμε πως η Αρχή Προστασίας, είναι αποκλειστικά αρμόδια για να αποτρέπει παράνομη επεξεργασία δεδομένων προσωπικού χαρακτήρα.
      Τι λέει αυτό; Λέει ότι και οι τρεις αρχές συνυπάρχουν στο ραδιοτηλεοπτικό τοπίο και εκπληρώνουν διακριτούς ρόλους. Επίσης, η ίδια η Αρχή Προστασίας επισημαίνει ότι δεν επιλαμβάνεται υποθέσεων, που εκκρεμούν ενώπιον της δικαιοσύνης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, δύο λεπτά, αν έχετε την καλοσύνη.
      Συνεπώς είναι ανυπόστατο να υποστηρίζεται ότι οι θεσμοί δεν λειτουργούν και οι ελεγκτικοί μηχανισμοί παραμένουν ανενεργοί. Θεσμικό πλαίσιο υπάρχει. Οι θεσμοί λειτουργούν. Οι ανεξάρτητες αρχές επιλαμβάνονται και τελικά επιβάλλονται και κυρώσεις. 
      Απλή περιήγηση εις τον ιστότοπο των ανεξαρτήτων αρχών μας πείθει στο εξής: Σε ένα πολύ μεγάλο αριθμό περιπτώσεων, οι αρχές επιλαμβάνονται, οι κυρώσεις επιβάλλονται και ενίοτε οι κυρώσεις αυτές είναι πολύ αυστηρές.
      Κυρίες και κύριοι συνάδελφοι, επιθυμούμε να ξεκαθαρίσουμε απόλυτα το εξής. Εφεξής, όποιος παραβιάζει το απόρρητο της επικοινωνίας, όποιος αποτυπώνει μη δημόσιες πράξεις άλλων, διαπράττει ένα σοβαρότατο αδίκημα. Ο χαρακτηρισμός του ως κακουργήματος, λειτουργεί οπωσδήποτε αποτρεπτικά. Εκφεύγουμε του πλημμελήματος και εισερχόμεθα στο πεδίο μιας πράξης, που έχει ιδιαίτερα σοβαρή απαξία.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Η πρόθεση της Κυβέρνησης, να μην επιτρέψει με κανέναν τρόπο την επανάληψη φαινομένων κατάφωρης παραβίασης προσωπικών δεδομένων, όχι μόνο δημόσιων προσώπων, αλλά οποιουδήποτε πολίτη, υπογραμμίζεται και με την κατάργηση του άρθρου 4 του ν. 370Α του Ποινικού Κώδικα, σύμφωνα με τoν οποίo αίρεται ο άδικος χαρακτήρας της χρήσης παρανόμως αποκτηθέντων μαγνητοταινιών κ.λπ., όταν γίνεται ενώπιον της δικαστικής αρχής.
      Κυρίες και κύριοι συνάδελφοι, για να μην καταχρώμαι και της καλοσύνης του Προέδρου και της υπομονής της δικής σας, τελειώνω και θέλω να ξεκαθαρίσω εξαρχής το εξής. Οι τροποποιήσεις τις οποίες κάναμε και προχωρούμε, επ’ ουδενί εισάγουν περιορισμούς στο δημοσιογραφικό λειτούργημα, αλλά, συγχρόνως, αλλά δίδουν και μια ελευθερία στο λειτουργό, να ασκήσει σωστά το καθήκον του.
      Τελικά η Κυβέρνηση, επιχειρεί να κάνει ένα συνδυασμό και να κατοχυρώσει το ατομικό, το κοινωνικό και το ανθρώπινο δικαίωμα και συγχρόνως, να αφήσει μέσα σε κανόνες και ρυθμίσεις το ραδιοτηλεοπτικό πεδίο και το πεδίο της επικοινωνίας, να λειτουργήσει απρόσκοπτα και παραγωγικά.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ.
      Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α., ο κ. Αλέξανδρος Αλαβάνος.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Θα ήθελα να διασαφηνίσω εξαρχής ότι Κοινοβουλευτικός Εκπρόσωπος στη συζήτηση εδώ, θα είναι ο Φώτης Κουβέλης και θα δώσει και τις απαντήσεις στα νομικά θέματα τα οποία έθεσε ο κύριος Υπουργός.  Γι’ αυτό, εγώ θα περιοριστώ απλώς σε ορισμένες επισημάνσεις. 
      Θέλω να πω ότι κατ’ αρχάς, αυτήν την επερώτηση, έπρεπε να την είχε καταθέσει, κατά τη γνώμη μας, η Νέα Δημοκρατία και όχι εμείς. Και αν δείτε το κείμενο της επερώτησης, η αφορμή είναι η δημοσίευση φωτογραφιών κρεβατοκάμαρας, που συνδέονταν με το σκάνδαλο στο Υπουργείο Πολιτισμού, από ημερήσιες εφημερίδες, όπου εμείς θεωρήσαμε ότι είχαμε ξεπεράσει πια τα όρια. Όμως, ως συνήθως, είναι η Αριστερά που βγάζει τα κάστανα από τη φωτιά, ακόμη και όταν πλήττονται πρόσωπα, τα οποία προέρχονται από άλλες παρατάξεις, παρατάξεις με τις οποίες, είμαστε πάρα πολύ αντίπαλοι σε πολιτική βάση σε μια σειρά μεγάλα ζητήματα.
      Θα ήθελα, επίσης, να πω ότι έπρεπε να ήταν ο Υπουργός Επικρατείας εδώ και μου κάνει εντύπωση που δεν είναι. Εδώ πέρα, αυτό το ζήτημα, είχε απασχολήσει ως μονοκαλλιέργεια τα Μέσα Μαζικής Ενημέρωσης, επί δύο-τρεις μήνες. Είχαν εμπλακεί μέσα ηγετικά στελέχη της Νέας Δημοκρατίας, ο Πρωθυπουργός κ.λπ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Η επερώτησή σας απευθύνεται πρώτα στο Υπουργείο Δικαιοσύνης.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ναι, μάλιστα, αλλά πιστεύω ότι έπρεπε να ήταν και ο κύριος Υπουργός Επικρατείας. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Η επερώτησή σας όμως απευθύνεται πρώτα στον Υπουργό Δικαιοσύνης.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ναι, το καταλαβαίνω και εμείς το βάλαμε πρώτα, γιατί είναι τα θέματα των προσωπικών δεδομένων και των νομικών μέσων για τη στήριξή τους. Όμως, πιστεύουμε ότι σ’ ένα τέτοιο ανεξέλεγκτο τοπίο ραδιοτηλεοπτικό που υπάρχει, θα έπρεπε να ήταν και ο Υπουργός Επικρατείας.
      Εγώ θέλω να πω ότι πρόσεξα και την τοποθέτησή σας και τη λογική σας και σκεφτόμουν: Πείτε ότι έμπαινε αυτό το θέμα ως θέμα εισαγωγικών εξετάσεων, πανελλαδικών εξετάσεων, στα Α.Ε.Ι., δηλαδή, το θέμα: «Η αξία της προστασίας των προσωπικών δεδομένων στο ραδιοτηλεοπτικό τοπίο». Με την ομιλία σας, πιστεύω ότι θα παίρνατε, τουλάχιστον, λίαν καλώς. Διότι εμφανιστήκατε ως ένας πολιτικός, που δέχεται την αξία και τη σημασία αυτής της αρχής, δηλαδή, της στήριξης της ιδιωτικής ζωής, της προστασίας στοιχειωδών δικαιωμάτων του κάθε πολιτικού προσώπου ή άλλου.
      Αν, όμως, το θέμα ήταν οι συγκεκριμένες πολιτικές ρυθμίσεις και οι συγκεκριμένοι έλεγχοι για την προστασία των προσωπικών δεδομένων, η οποία παραβιάζεται κάθε στιγμή στην Ελλάδα, πιστεύω, κύριε Υπουργέ, ότι θα έπρεπε να ψάχνατε για κανένα κέντρο ελευθέρων σπουδών.
    Δηλαδή δεν θα παίρνατε ούτε τη βάση, με την έννοια ότι δεν μας δώσατε κάποια συγκεκριμένα και καινούργια μέτρα, τα οποία θα μπορούσαμε να πάρουμε. Και ξέρετε, χρησιμοποιήσατε το σχήμα ότι είναι από τη μια τα Μέσα Μαζικής Ενημέρωσης, από την άλλη οι πολιτικοί, επομένως από τους πολιτικούς, απαιτούνται ορισμένοι κώδικες συμπεριφοράς. Και συμφωνώ εγώ για αυτό. 
    Εγώ θα αναφέρω τρία παραδείγματα: 
    Πρώτον, αυτή η ανεξέλεγκτη δυνατότητα μέσα σε ένα τοπίο το οποίο είναι πάρα πολύ θολό, ο κάθε παράγοντας του οικονομικού επιχειρηματικού κόσμου που έχει μια ισχυρή επιχειρηματική βάση από κάτω και ο οποίος βρίσκεται σε σύγκρουση με τη νομιμότητα, σε σύγκρουση με πολιτικές επιλογές, να μπορεί να σαρώνει, αγοράζοντας είτε κεντρικά Μέσα Μαζικής Ενημέρωσης, είτε ακόμη και περιφερειακά Μέσα Μαζικής Ενημέρωσης και να γίνεται πια μια θεσμοποιημένη δύναμη πίεσης προς την πολιτική ζωή. 
    Αυτό το έχουμε βιώσει. Όλη η υπόθεση και όλη η σημαία περί αντιμετώπισης της διαπλοκής από τη Νέα Δημοκρατία κατέρρευσε και το βλέπουμε και σήμερα. Βλέπουμε για παράδειγμα ότι ξεσπάει ένας αγώνας στις ακτές της Αττικής, για να φύγουν κάποιοι μεγάλοι επιχειρηματίες, οι οποίοι παραβιάζουν το Σύνταγμα και κλείνουν την πρόσβαση στους πολίτες. Και είναι ένας σκληρός και δύσκολος αγώνας, που οι πολίτες έχουν όλη τη νομιμότητα μαζί τους και σε λίγο βλέπουμε τους επιχειρηματίες, να αγοράζουν το ένα μέσο μετά το άλλο.
    Το δεύτερο μέσο που αναφέρατε στη σχέση πολιτικής και Μέσων Μαζικής Ενημέρωσης, είναι ο τρόπος που διαχειρίζεστε τις διαφημίσεις και τις κρατικές και τις διαφημίσεις των δημοσίων επιχειρήσεων. Έχουν δοθεί και στα Πρακτικά της Βουλής επανειλημμένως, οι λίστες με τους διαφημιζόμενους και βλέπουμε εντυπωσιακά, ορισμένες εφημερίδες εξαιρετικά μικρής κυκλοφορίας, να είναι πρώτες που παίρνουν τις διαφημίσεις τις κρατικές, τις ευρύτερες δημόσιες διαφημίσεις, να αλλάζει το κόμμα που βρίσκεται στην Κυβέρνηση και να εμφανίζονται κάποιες άλλες εφημερίδες, ελάχιστης κυκλοφορίας, που έχουν το προνόμιο να είναι πρώτες στις δημόσιες διαφημίσεις. 
    Είναι μια παρέμβαση και μια διαδικασία τελικά εξαγοράς και μια διαδικασία λειτουργίας και πρόκλησης, θα έλεγα, αυτής της παθολογικής σχέσης μεταξύ Μέσων Μαζικής Ενημέρωσης και πολιτικής, όπου τελικά, είναι οι ιδιοκτήτες των Μέσων Μαζικής Ενημέρωσης που θριαμβεύουν.
    Τρίτον, έχουμε αυτό το τοπίο, για το οποίο κανείς δεν είναι ευχαριστημένος. Το δείχνει κάθε έρευνα στην κοινή γνώμη, ακόμα και συζητήσεις εδώ στη Βουλή. Είχαμε, όμως, μια ελπίδα και λέγαμε για δημόσια ραδιοτηλεοπτικά μέσα, ώστε να λειτουργήσουν παραδειγματικά και να λειτουργήσουν και πιλοτικά και να τραβήξουν εάν θέλετε, εφ’ όσον γίνεται και εφ’ όσον μπουν και κάποιοι έλεγχοι και κάποιες ρυθμίσεις και ένα μεγάλο μέρος των ιδιωτικών Μέσων Μαζικής Ενημέρωσης, ειδικά στο χώρο της τηλεόρασης. 
    Και βλέπουμε, δυστυχώς, μια μεγάλη κρίση και ένα μεγάλο κατήφορο σήμερα στην εθνική ραδιοτηλεόραση, θα έλεγα πρωτοφανή. Βλέπουμε στοιχεία λογοκρισίας, όπως ότι κόπηκαν οι σκηνές από την αφή της φλόγας στην Ολυμπία, λογοκρισίας, επειδή έγιναν αυτές οι δραστηριότητες, όσων ήθελαν να υπερασπιστούν τα δικαιώματα των πολιτών του Θιβέτ. Αυτή η λογοκρισία, έφθασε σε διεθνή κλίμακα. Παίρναμε ξένες εφημερίδες, ευρωπαϊκές εφημερίδες και αναφέρονταν στην κινέζικη και στην ελληνική τηλεόραση, τις μόνες που έκοψαν αυτές τις σκηνές. 
    Έχουμε απομάκρυνση προσωπικοτήτων, που τιμούν την ελληνική σκέψη στο εξωτερικό, όπως ο καθηγητής, ο Κώστας Βεργόπουλος, οι οποίοι είχαν στήσει εκπομπές διαλόγου με όλες τις απόψεις, που, αν θέλετε, διαφοροποιούσαν απ’ αυτές τις κομματικές κοκορομαχίες, την εθνική ραδιοτηλεόραση. Βλέπουμε προσπάθεια απομάκρυνσης στελεχών της τηλεόρασης από το διοικητικό μηχανισμό, όπως του νομικού συμβούλου, επειδή δεν έχει ακριβώς πολιτικά τις ίδιες απόψεις με τη Νέα Δημοκρατία. Και βλέπουμε και αυτό το ακραίο, την  περίπτωση αποπομπής μιας εκπομπής η οποία έχει τιμήσει την τηλεόραση, το «Ρεπορτάζ χωρίς σύνορα», που χθες είχε μια πολύ ενδιαφέρουσα, πολύ ψύχραιμη, αλλά συγκλονιστική παρουσίαση των νέων των 700 ευρώ, της γενιάς αυτής, που ζει στη χώρα μας χωρίς καμμία δικαιολογία.
      Πιστεύω ότι πρόκειται για μία, θα έλεγα, εκτροπή από τα δέοντα γενέσθαι, στο χώρο της τηλεόρασης. Και θέλω να σας πω, κύριε Υπουργέ, ότι δεν έχει κανένα δικαίωμα ούτε η Νέα Δημοκρατία ούτε ο κ. Ρουσόπουλος ούτε ο διευθυντής της Ε.Ρ.Τ., να θεωρεί ότι η Ε.Ρ.Τ. είναι προσωπικό ή κομματικό φέουδο. Ο κάθε Έλληνας πολίτης, η κάθε οικογένεια, πληρώνει 50,88 ευρώ ετησίως κατά μέσο όρο στο λογαριασμό της Δ.Ε.Η. για την κρατική τηλεόραση. Και αυτά τα 50,88 ευρώ σε μία εποχή ακρίβειας και μείωσης της αγοραστικής δύναμης, είναι ένα πολύ σημαντικό υστέρημα. 
      Επομένως δεν έχει δικαίωμα κανείς, να μετατρέπει την κρατική τηλεόραση –που θα έπρεπε να παίξει αυτόν τον ευρύτερο πολιτιστικό, παραδειγματικό, πιλοτικό ρόλο- σε κομματικό φέουδο της Νέας Δημοκρατίας.
      Γι’ αυτό, εμείς ζητάμε την αποκατάσταση όσων έχουν διωχθεί. Βλέπετε και το κλίμα συμπαράστασης, που υπάρχει από διανοούμενους απ’ όλους τους χώρους. Και ζητάμε και την απομάκρυνση της διοίκησης της Ε.Ρ.Τ.. Δοκιμάστηκε σε πάρα πολλά ζητήματα, στην κουλτούρα, στο ύφος, στο επίπεδο. Απέτυχε. Όμως, αποτυγχάνει τώρα και στο πάρα πολύ σημαντικό κριτήριο του σεβασμού των δημοκρατικών κανόνων.
      Και τέλος, θα ήθελα να κλείσω μ’ ένα θέμα, το οποίο άπτεται των Μέσων Μαζικής Ενημέρωσης, γιατί σήμερα βρίσκεται πάρα πολύ έντονα στη δημοσιότητα και έχει σημασία να σκεφθούμε πολλές φορές πώς αναδεικνύεται. Και αυτό, είναι το θέμα των εξελίξεων και των κινητοποιήσεων που έχουμε στις ανώτατες σχολές, σε σχέση με το άρθρο 16 και με το νόμο πλαίσιο.
      Εγώ θέλω να δηλώσω ότι υπεύθυνος για κάθε ενέργεια έντασης που γίνεται μέσα στα πανεπιστήμια, είναι ο ίδιος ο Υπουργός Παιδείας. Μπαίνει το ερώτημα, για ποιο λόγο κάνει αυτές τις εμπρηστικές δηλώσεις, όταν σε λίγες μέρες, με τις νόμιμες συνταγματικές διαδικασίες, θα λυθεί το θέμα του αν θα έχουμε ιδιωτικά πανεπιστήμια ή όχι, με την ψηφοφορία του άρθρου 16.
      Μπαίνει το ερώτημα, για ποιο λόγο κάνει αυτές τις εμπρηστικές δηλώσεις, .όταν έχουμε φθάσει στη φάση, όπου με βάση το νόμο πλαίσιο της Κυβέρνησης, θα αρχίσουν να γίνονται κινήσεις των πανεπιστημίων για προγραμματισμούς, για εσωτερικούς κανονισμούς. 
      Νομίζω ότι οι απαντήσεις είναι σαφείς και βγαίνουν από μόνες τους. Θέλει να αποπροσανατολίσει από τη μεγάλη νίκη του εκπαιδευτικού κινήματος του άρθρου 16 και θέλει να καλύψει τα αδιέξοδα και την αδυναμία, να εφαρμοστεί αυτός ο νόμος απ’ όλη σχεδόν την πανεπιστημιακή κοινότητα. Και γι’ αυτό έχει την ηθική αυτουργία για κάθε τι που γίνεται, από την εξαφάνιση μίας κάλπης, μέχρι οτιδήποτε άλλο.
      Εμείς θέλουμε να προειδοποιήσουμε την Κυβέρνηση και ζητάμε από τον Πρωθυπουργό την Τρίτη, όταν γίνει η ψηφοφορία, όποιο και αν είναι το αποτέλεσμα, να δεσμευτεί ότι θα εφαρμόσει το Σύνταγμα. Και η εφαρμογή του Συντάγματος και του άρθρου 16, σημαίνει πια άμεσο κλείσιμο των κέντρων ελευθέρων σπουδών, όσων συνεργάζονται με ξένα πανεπιστήμια και έτσι παραβιάζουν τη συνταγματική επιταγή, εφόσον επιβεβαιωθεί το άρθρο 16 που λέει ότι δεν επιτρέπεται η ανώτατη εκπαίδευση, παρά μόνο μέσα στα πλαίσια του δημοσίου.
      Εμείς λέμε ότι έχει ευθύνες η Κυβέρνηση όχι μόνο για τα γεγονότα που βιώνουμε σήμερα, αλλά και για το γεγονός ότι οδηγεί μετά τις εξεταστικές περιόδους του καλοκαιριού και του φθινοπώρου, πάλι σε μία χρονιά έντασης στο χώρο των πανεπιστημίων.
      Γι’ αυτό, πρώτον, πρέπει να σεβαστεί έμπρακτα το άρθρο 16 και δεύτερον, πρέπει να βγάλει τα διδάγματα για τη μη εφαρμογή αυτού του νόμου, που είχε έρθει σ’ αυτές τις στιγμές κρίσης και είναι ανεφάρμοστος και αντίθετος με τη θέληση όλης της φοιτητικής κοινότητας.
      Τελειώνοντας, κύριε Πρόεδρε, εγώ θα ήθελα να αναφερθώ σε δύο σημεία, τα οποία τα στρέφει η Νέα Δημοκρατία ενάντια στο Συνασπισμό Ριζοσπαστικής Αριστεράς. Λέει, για παράδειγμα, ότι ο Συνασπισμός Ριζοσπαστικής Αριστεράς, τελικά έχει ταχθεί υπέρ της συμμετοχής όλων των φοιτητών στις πρυτανικές διαδικασίες.
       Εμείς είμαστε ενάντια στο νόμο-πλαίσιο της Νέας Δημοκρατίας. Όμως, προτείναμε εδώ μέσα τον «αντινόμο» στην τροπολογία 8, μέσα σ’ ένα εντελώς διαφορετικό πλαίσιο, που προβλέπει διαφάνεια, απολογισμούς, προγραμματικές θέσεις των πρυτανικών αρχών, οικονομική διαφάνεια. Ασφαλώς εμείς προτείνουμε και στηρίζουμε τη συμμετοχή όλων των φοιτητών σ’ αυτές τις διαδικασίες, μέσα σ’ ένα εντελώς διαφορετικό πλαίσιο.
      Και στο άλλο θέμα που τίθεται, δηλαδή στο ότι υπάρχουν διαφορές μέσα στο χώρο -άλλοι λένε άλλα και άλλοι άλλα- θα ήθελα να πω ότι αυτή είναι η δύναμη. Αυτή, τελικά, ήταν η δύναμη του κινήματος για το άρθρο 16 και του όποιου ρόλου, αν θέλετε, έπαιξε ο Συνασπισμός Ριζοσπαστικής Αριστεράς στην πολιτικοποίησή του. Δηλαδή, ότι είχε την ικανότητα να συνενώσει πλατιές δυνάμεις του καθηγητικού χώρου, του χώρου των διδασκόντων, σ’ ένα μεγάλο στόχο, στο στόχο, να υπερασπιστεί το δημόσιο πανεπιστήμιο. Μ’ αυτήν την κατηγορία, μαζί με τους κουκουλοφόρους, συνοδεύατε όλη τη δράση μας τις περασμένες δύο χρονιές. 
Τώρα, αυτή η κατηγορία έγινε πάλι διαιρέσεις, μαζί με τις εξαφανίσεις των καλπών. Αυτή είναι η ικανότητά μας. 
      Και να ξέρετε ότι θα έχετε ένα ενωτικό κίνημα. Είμαστε υπερήφανοι για το ρόλο που έχουμε παίξει. Είμαστε υπερήφανοι, για το αποτέλεσμα που θα έχει η ψηφοφορία της επόμενης Τρίτης και θέλουμε από την Κυβέρνηση –και θα ήθελα, κύριε Υπουργέ, να το μεταφέρετε αυτό στον Πρωθυπουργό- να σεβαστεί το Σύνταγμα, που την καλεί να εφαρμόζει τις αρχές του Συντάγματος και του νόμου στο θέμα του άρθρου 16 και όλων των συνταγματικών διατάξεων από την επόμενη Τρίτη, όταν θα λήξη η συνταγματική αναθεώρηση. 
      Σας ευχαριστώ. 
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, θα ήθελα το λόγο. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ. 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, θα ήθελα να κάνω μία συντομότατη παρέμβαση και να απαντήσω σε δύο σημεία. 
    Πρώτον, θα ήθελα να πω ότι θεωρώ άδικο να γίνεται αυτή η επίθεση στην Ε.Ρ.Τ. και να λέγεται ότι αποτελεί προσωπικό ή ιδιωτικό φέουδο. 
    Θεωρώ ότι πρόκειται για ένα κανάλι αντικειμενικό, τόσο στην εκπομπή των ειδήσεών του, αλλά και στην πολιτισμική κατανομή των εκπομπών. Έτσι, λοιπόν, θεωρώ ότι είναι μάλλον μη ακριβές, το να μην αποδίδεται αυτή η μεγάλη επιτυχία της Ε.Ρ.Τ.. Πραγματικά, λοιπόν, όπως είπαμε, πρόκειται για ένα σοβαρό κανάλι, το οποίο και στις ειδήσεις και στις πολιτισμικές του εκπομπές, δίνει μία σωστή εικόνα. 
    Όμως, επιχειρείται να απαξιωθεί αυτός ο ρόλος, ένας ρόλος σπουδαίος, που πέρασε μέσα από μεγάλες δυσκολίες, στις οποίες συνέβαλαν πολλοί, όπως πολιτικοί και άλλοι. Σήμερα όμως, οπωσδήποτε έχει τη σφραγίδα του φυσικού του πολιτικού προϊσταμένου, του κ. Ρουσόπουλου, ο οποίος βοήθησε σημαντικά, στο να εκπέμπονται, πράγματι, αντικειμενικές και σωστές ειδήσεις, αλλά σωστά και πολιτισμικά προγράμματα. 
    Τώρα, θα προχωρήσω εν τάχει στη δεύτερη παρατήρηση που περιλαμβάνεται στο νομοσχέδιο και αφορά τα πανεπιστήμια. 
    Κύριε Πρόεδρε, εγώ σέβομαι απόλυτα την άποψή σας για τα πανεπιστήμια, για το άρθρο 16, αλλά δεν συμφωνώ μαζί σας. Βέβαια, δεν θα μπω στην ουσία του θέματος, γιατί έχει ήδη συζητηθεί και τώρα, αλλά και όταν ξεκίνησε η συνταγματική Αναθεώρηση. 
    Δεν συμφωνώ, λοιπόν, με την άποψή σας, διότι με τη στάση με την οποία ακολουθείτε, είναι σαν να κλείνουμε τα μάτια στην πραγματικότητα. Σ’ έναν κόσμο χωρίς σύνορα, σ’ έναν κόσμο ανοιχτό, σ’ έναν κόσμο που τα πλούσια παιδιά θα έρθουν και θα πάρουν τις καλές θέσεις, που θα σπουδάζουν στο εξωτερικό σε καλά πανεπιστήμια, πρέπει να υπάρχουν και ιδιωτικά πανεπιστήμια. 
    Εγώ δεν λέω να μη στηριχθεί το δημόσιο πανεπιστήμιο. Όμως, μέσα σ’ ένα ανταγωνιστικό πλαίσιο, θεωρώ ότι δεν θα ήταν κακή η ιδέα μαζί με το δημόσιο πανεπιστήμιο να υπάρχει και το ιδιωτικό, ώστε και ο φτωχός, ο αδύναμος, ο κοινωνικά και οικονομικά ανήμπορος που δεν μπορεί να στείλει το παιδί του στην Αγγλία, στην Αμερική ή κάπου αλλού, να μπορεί σ’ ένα ιδιωτικό πανεπιστήμιο στον τόπο του να πάρει όλα εκείνα τα εφόδια, ώστε να μην υπολείπεται του πλουσίου, του ισχυρού, του οικονομικά και κοινωνικά καταξιωμένου πολίτη. 
    Το λέω αυτό σαν μία παρατήρηση που σχετίζεται με τις παρατηρήσεις που έκανα στην πρωτολογία μου. Αν θέλουμε να ξεπεράσουμε ορισμένα πραγματικά προβλήματα, πρέπει να ξεπεράσουμε τους εαυτούς μας και πρέπει να δούμε ότι ζούμε σε άλλη εποχή. Και η άλλη εποχή θέλει τομές, θέλει μεταρρυθμίσεις, θέλει ένας είδος επανάστασης, μιας καινούργιας επανάστασης. Και νομίζω ότι ανατρέχοντας είτε σε παλιές μνήμες είτε σε παλιές αντιλήψεις, κρατικό ή ιδιωτικό, μόνο και μόνο αυτό δεν λύνει το πρόβλημα. 
    Σήμερα, για να υιοθετήσω και μία ρήση του γνωστού νομπελίστα Οκτάβιου Παζ, οι δύο μεγάλοι συνομιλητές του 20ου αιώνα, ο σοσιαλισμός και ο φιλελευθερισμός –ο καπιταλισμός, αν θέλετε- θα πρέπει κάποια στιγμή να συνενωθούν και να κάνουν την τρίτη λύση, το νέο μεσαίο χώρο, τη νέα πολιτική στάση, την οποία θα πρέπει να ενστερνιστούμε και να ακολουθήσουμε, για να μπορέσουμε να βρούμε τις λύσεις. 
    Σας ευχαριστώ, κύριε Πρόεδρε.
	ΦΩΤΗΣ ΚΟΥΒΕΛΗΣ: Κύριε Υπουργέ, σας βλέπω με διαγραφή. 
    	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Γιατί; Δεκαπέντε βιβλία έχω γράψει για το μεσαίο χώρο και λέω τα ίδια. Θα έπρεπε ήδη να είμαι διαγεγραμμένος!
      ΠΡΟΕΔΡΕΥΩΝ (Αναστάσιος Νεράντζης): Επί του παρόντος, κύριε Κουβέλη, ο μεν Υπουργός δεν κινδυνεύει να διαγραφεί. Εσείς, όμως, έχετε εγγραφεί να ομιλήσετε και παρακαλώ να λάβετε το λόγο. 
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Κύριε Υπουργέ, σας άκουσα λίγο πριν να μιλάτε για την ανάγκη θεσμικής παρέμβασης όλων των πολιτικών δυνάμεων, προκειμένου να εξευρίσκεται ο αναγκαίος κοινός πολιτικός τόπος και να εξασφαλίζονται εκείνες οι θεσμικές ρυθμίσεις που θα αποτρέπουν φαινόμενα σαν κι αυτά, τα οποία καταγράφουν οι απόψεις -ισχυρισμοί ακριβέστερα- που έχουν διατυπώσει οι πολιτικοί μας με τη συζητούμενη επερώτηση. 
      Κάνατε μια αναφορά, ομολογουμένως ατυχή, στη συνταγματική Aναθεώρηση και ειδικότερα στο άρθρο 14, παράγραφος 9 του Συντάγματος. 
      Κύριε Υπουργέ, ποιοι είναι εκείνοι που έκαναν πίσω από τη ρύθμιση του άρθρου 14 παράγραφος 9 του Συντάγματος; Ο Συνασπισμός Ριζοσπαστικής Αριστεράς; Ή μήπως η Κυβέρνηση, βεβαίως, ενισχυόμενη και από το ΠΑ.ΣΟ.Κ. η οποία εγκατέλειψε τις ρυθμίσεις περί του ασυμβιβάστου και περί της διαφάνειας στο χώρο των Mέσων Μαζικής Ενημέρωσης; Να θυμίσω τι συνέβη; 
      Το έτος 2001 με ομοφωνία ο συντακτικός νομοθέτης, δηλαδή η Βουλή των Ελλήνων, αποφάσισε την καθιέρωση του ασυμβιβάστου και τη διαφάνεια στο χώρο των Μέσων Μαζικής Ενημέρωσης με το άρθρο 14 παράγραφος 9. Εν συνεχεία, ήρθε ένας εκτελεστικός νόμος, ο οποίος πράγματι δέχθηκε επιθέσεις. Και ποιος τον υπεστήριξε ως προς ορισμένες ρυθμίσεις; Γιατί για άλλες υπήρχαν διαφωνίες. Ο Συνασπισμός Ριζοσπαστικής Αριστεράς και το Κομμουνιστικό Κόμμα Ελλάδας. Η παρούσα κ. Κανέλλη θα έχει τη δυνατότητα, αν το επιθυμεί, να αναφερθεί σ’ αυτό. 
      Και είναι γεγονός ότι ασκήθηκαν πιέσεις από το χώρο της Ευρωπαϊκής Ένωσης, όχι μόνο από θεσμικά όργανα της Ευρωπαϊκής Ένωσης, αλλά κυρίως από παράγοντες οι οποίοι δεν ήθελαν την καθιέρωση του ασυμβιβάστου και της διαφάνειας στο χώρο μαζικής ενημέρωσης στη μικρή Ελλάδα. Διότι, αν καθιερώνονταν εδώ, θα άνοιγε ο ασκός του Αιόλου, κατά τους δικούς τους φόβους, και θα είχαμε παρόμοιες ρυθμίσεις και σ’ άλλες χώρες, επίσης, μέλη της Ευρωπαϊκής Ένωσης. Και τότε σας πρότεινε ο Συνασπισμός Ριζοσπαστικής Αριστεράς: «Ελάτε να υπερασπιστούμε τη συνταγματική διάταξη και οδηγήστε την υπόθεση στο Ευρωπαϊκό Δικαστήριο!» 
      Εμείς, για να μην σας πω ότι είχαμε τη βεβαιότητα, είχαμε την έντονη πιθανολόγηση ότι η υπόθεση θα είχε κερδηθεί. Εσείς, όμως –η Κυβέρνηση και όχι εσείς προσωπικά- υποχωρήσατε και υποκύψατε σε πιέσεις που δεχθήκατε από εγχώρια οικονομικά κέντρα, αλλά και από κέντρα της Ευρωπαϊκής Ένωσης. 
      Επομένως, προς τι η αιτίαση προς τις πολιτικές δυνάμεις γενικά και αόριστα; Προς τι η αιτίαση προς το Συνασπισμό Ριζοσπαστικής Αριστεράς, όταν γνωρίζετε ότι επίμονα και συστηματικά διεκδικούμε να υπάρχει η διαφάνεια στο χώρο των Μέσων Μαζικής Ενημέρωσης; 
      Κάνατε και μία αναφορά για τους υποκύπτοντες πολιτικούς. Έχετε δίκιο. Όμως, και εδώ η γενίκευση είναι επικίνδυνη. Διότι υπάρχουν πολιτικοί και πολιτικά κόμματα τα οποία ανθίστανται, πολιτικά κόμματα και πολιτικοί που καταβάλουν κόστος γι’ αυτήν την αντίσταση και κόμματα και πολιτικοί, που με μία παρακολουθηματική σχέση προς τα Μέσα Μαζικής Ενημέρωσης ευλογούν, ανέχονται και πολλές φορές υποθάλπουν αυτό το οποίο η επερώτηση του Συνασπισμού Ριζοσπαστικής Αριστεράς αναδεικνύει ως κηδεμόνευση και χειραγώγηση της πολιτικής από τα Μέσα Μαζικής Ενημέρωσης. 
      Κύριε Υπουργέ, κάνατε, επίσης, αναφορά στη δικαιοσύνη. Γνωρίζετε ότι ο Συνασπισμός Ριζοσπαστικής Αριστεράς, αλλά και ο ομιλών τη δικαιοσύνη τη θέλουν και τη διεκδικούν ως ανεξάρτητη τρίτη συντεταγμένη εξουσία του πολιτεύματος, ουδέτερη έναντι της εκτελεστικής εξουσίας και όρθια.
      Αυτό σε καμμία περίπτωση, όμως, δεν μας εμποδίζει να ασκούμε την κριτική, όταν χρειάζεται και προς τη δικαιοσύνη εν ονόματι της λαϊκής κυριαρχίας και να καταγράφουμε μάλιστα και με έντονο τρόπο δικές της υποχωρήσεις και εξαρτήσεις από την εκτελεστική εξουσία ή από παραδοχές και επηρεασμούς που διαμορφώνονται μέσα στην ίδια κοινωνία και ειδικότερα στο ραδιοτηλεοπτικό τοπίο. 
      Ξεχνάτε, κύριε Υπουργέ, ότι αυτή η δικαιοσύνη έκλεινε τα μάτια και τα αυτιά της και δεν παρενέβαινε, όπως είχε υποχρέωση να προστατεύσει την προσωπικότητα του πολίτη, τα ατομικά του δικαιώματα; Ξεχνάτε ότι δεν υπήρχαν οι εισαγγελείς εκείνοι οι οποίοι έπρεπε, συνεπείς προς το καθήκον και τις υποχρεώσεις τους, να κινηθούν για να προστατεύσουν το διασυρόμενο πολίτη από κάποια Μέσα Μαζικής Ενημέρωσης; 
      Εμείς, ακούσατε όλους τους συναδέλφους μου εδώ, δεν γενίκευσε κανένας, δεν ισοπέδωσε, δεν είπε ότι όλοι ίδιοι είναι. 
      Τι έκαναν, λοιπόν, οι κύριοι εισαγγελείς και οι δικαστικοί λειτουργοί, οι καθ’ ύλην αρμόδιοι για να προστατεύσουν την προσωπικότητα του πολίτη; Τίποτα. Και ξέρετε πότε, κυρίες και κύριοι συνάδελφοι, άρχισαν να κινητοποιούνται οι καθ’ ύλην αρμόδιοι εισαγγελείς; Όταν πια το κακό κτύπησε το γραφείο, την πόρτα του εισαγγελικού γραφείου, όταν έγιναν κι αυτοί στόχος κάποιων Μέσων Μαζικής Ενημέρωσης. Ε, αυτό δεν είναι ορθή λειτουργία της δικαιοσύνης. Δεν είναι λειτουργία της δικαιοσύνης προστατευτική των ατομικών ελευθεριών και των ανθρωπίνων δικαιωμάτων των πολιτών. Αντιθέτως, έχουμε εκφάνσεις, έχουμε περιπτώσεις εισαγγελικών λειτουργών που την ώρα που θα έπρεπε να προστατεύουν το ατομικό δικαίωμα του πολίτη, την ίδια ώρα με γνωμοδοτήσεις θέλουν να το προσβάλουν και να το οδηγούν σε μία κατάσταση αφυδατωμένης ύπαρξής του. Ξεχνάτε τις γνωμοδοτήσεις του κ. Σανιδά; 
      Επειδή με παρακολουθεί η κλεψύδρα, έχει δίκιο ο Πρόεδρος του ΣΥ.ΡΙΖ.Α., ο κ. Αλαβάνος. Έπρεπε εδώ σήμερα –βεβαίως πρώτος επερωτάσθε- να είναι και ο κ. Ρουσόπουλος. Δεν είναι στοιχείο, κύριε Υπουργέ, της παθολογίας που υπάρχει στο χώρο των Μέσων Μαζικής Ενημέρωσης το γεγονός ότι δεν έχουμε τον προηγούμενο συστηματικό έλεγχο, προκειμένου να έχουμε αδειοδοτήσεις Μέσων Μαζικής Ενημέρωσης; Είναι τυχαίο το γεγονός ότι παραμένουν υπό  καθεστώς προσωρινής άδειας τα τηλεοπτικά κανάλια; Δεν είναι μία διαδικασία αυτή η οποία επιτρέπει στον οποιοδήποτε να διαπιστώνει ότι θέλετε αυτό το καθεστώς για να τους κρατάτε σε ομηρία και ταυτόχρονα, να σας κρατάνε σε ομηρία; Διότι αυτή η αμφίδρομη σχέση αιχμαλωσίας, μεταξύ εκτελεστικής εξουσίας, Κυβέρνησης και Μέσων Μαζικής Ενημέρωσης δημιουργεί την αλληλεξάρτηση και το ένα χέρι νίβει το άλλο και εξυπηρετείστε και σας εξυπηρετούν και ταυτόχρονα, αυτή η αλληλοεξυπηρέτηση είναι το τεράστιο κόστος που καταβάλλει η δημοκρατική ζωή αυτού του τόπου.
      Να γυρίσω λίγο πάλι και ολοκληρώνω, κύριε Πρόεδρε, στη δικαιοσύνη.
      Κύριε Υπουργέ, είστε ο Υπουργός Δικαιοσύνης. Για πέστε μου, έχει ουσιαστικά κατοχυρωθεί το δικαίωμα του πολίτη στην επανόρθωση της προσβεβλημένης προσωπικότητάς του; Προσβάλλεται ο πολίτης, κυρίες και κύριοι συνάδελφοι, συκοφαντείται, οδηγείται η υπόθεση στο δικαστήριο, καταδικάζεται εκείνος που συκοφάντησε τον πολίτη και προσέβαλε την τιμή και την υπόληψή του. Ε, και; Επανορθώθηκαν τα πράγματα; Είδατε κανένα τηλεοπτικό κανάλι η κανένα ραδιοφωνικό σταθμό να εμφανίζεται και να ζητά συγγνώμη και να αποκαθιστά τα πράγματα και να ομιλεί για την αλήθεια και, όπως αυτή προέκυψε μετά από το συγκεκριμένο δικαστικό έλεγχο; 
      Αυτά μη θεωρήσετε ότι είναι παρεμπίπτοντα ζητήματα. Είναι ουσιώδη θέματα. Είναι μεγέθη που από την ώρα που θα προστατεύονται, είναι δυνατόν να βελτιώνουν την κατάσταση. Βεβαίως, δεν μπορούν να ανατρέψουν τα πράγματα, αλλά να τα βελτιώνουν, να περιορίζουν το βόρβορο και την ασυδοσία.
Και κυρίως εάν δεν μπει τάξη στην υπόθεση της αδειοδότησης των Μέσων Μαζικής Ενημέρωσης, αν δεν αποκοπεί αυτός ο αρρωστημένος ομφάλιος λώρος μεταξύ εκτελεστικής εξουσίας, πολιτικής εξουσίας –θα έλεγα- συνολικότερα και Μέσων Μαζικής Ενημέρωσης, τότε θα επιβεβαιώνεται η άποψη του Ραμονέ, κύριε Υπουργέ, γιατί γνωρίζω ότι σας αρέσει να αναφέρεστε σε ρητά και τσιτάτα: «Η δικτατορία των Μέσων Μαζικής Ενημέρωσης είναι παρούσα».
(Χειροκροτήματα από την πτέρυγα του Συνασπισμού Ριζοσπαστικής Αριστεράς)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Κουβέλη.
	Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Δένδιας, Βουλευτής Κέρκυρας.
	ΝΙΚΟΛΑΟΣ ΔΕΝΔΙΑΣ: Κύριε Πρόεδρε, κατά τη συζήτηση αυτής της επερώτησης υπήρξε και από τον σεβαστό Πρόεδρο του Συνασπισμού κ. Αλαβάνο και από τον Κοινοβουλευτικό Εκπρόσωπο του Συνασπισμού κ. Κουβέλη πλήρης γενίκευση. Καταλήξαμε να συζητάμε κατ’ ουσία επί των πάντων, από την παιδεία μέχρι πολύ ευρύτερα θέματα. Θα μου επιτρέψετε να επανέλθω στον πυρήνα της επερώτησης. 
	Κατ’ αρχάς ερωτάται η Κυβέρνηση. Το ερώτημα είναι: Υπάρχει κάτι περαιτέρω επί των θεμάτων της επερώτησης το οποίο θα μπορούσε να κάνει η Κυβέρνηση; 
      Ας δούμε πρώτα τι έχει κάνει η Κυβέρνηση. Κοιτάω τα νομοθετήματα. Η Κυβέρνηση κατ’ αρχάς πρότεινε και ψηφίστηκε ο ν. 3740/2006 για την επεξεργασία των προσωπικών δεδομένων, τροποποίηση του ν. 2472/1997. Ψήφισε το ν. 3592/2007 για την αύξηση του προσωπικού του Ε.Σ.Ρ.. Ψήφισε το ν. 3613/2007 –για τον οποίο μάλιστα εγώ είχα εκφράσει το σκεπτικισμό μου τότε- με τον οποίο κατέστησε τα μέλη των ανεξάρτητων αρχών ακαταδίωκτα, τους παρέσχε, δηλαδή, το μέγιστο της πιθανής προστασίας για να εκτελούν τα καθήκοντά τους. Κατήργησε το 370 Α΄ του Ποινικού Κώδικα μετατρέποντας πάλι την οικεία πράξη σε κακούργημα. Έχει καταθέσει σχέδιο νόμου με το οποίο έχει νέο άρθρο, το 292 Α΄ στον Ποινικό Κώδικα για τη διασφάλιση του απορρήτου. Έχει άρθρο στο συγκεκριμένο νομοθέτημα, το 14, με το οποίο εκχωρεί επιπλέον αρμοδιότητες στις αστυνομικές αρχές. Μπορεί κανείς να πει ότι είναι αμελής η Κυβέρνηση, ότι υπάρχει κάποια αρμοδιότητα την οποία έχει και την οποία δεν ασκεί; 
	Κύριε Πρόεδρε, νομίζω ότι οφείλουμε να είμαστε σαφείς και ρεαλιστές. Μέσα στο υπάρχον σύστημα η Κυβέρνηση έχει κάνει ό,τι μπορούσε να κάνει και ό,τι της επιτρεπόταν να κάνει. Δεν είναι δυνατόν από τη μία να υπερασπιζόμαστε το ρόλο των ανεξάρτητων αρχών και από την άλλη να μεταφέρουμε στην Κυβέρνηση -που δεν έχει κανένα δικαίωμα έτσι όπως είναι το σύστημα δομημένο να ελέγξει τις ανεξάρτητες αρχές- τις ευθύνες για θέματα που ανήκουν στο χώρο των ανεξάρτητων αρχών και που αν η Κυβέρνηση παρενέβαινε, τότε θα άκουγε το αντίθετο επιχείρημα, ότι δηλαδή προσπαθεί να χειραγωγήσει τις ανεξάρτητες αρχές. Ούτε είναι δεκτό να λειτουργεί ο Συνασπισμός Ριζοσπαστικής Αριστεράς ως οιονεί συνείδηση του πολιτικού συστήματος της χώρας διότι ορθά ελέχθη και από τον Πρόεδρο κ. Αλαβάνο ότι στόχος των επιθέσεων που αποτελούν αντικείμενο της συγκεκριμένης επερώτησης δεν υπήρξε στέλεχος του Συνασπισμού, ούτε η πολιτική δράση του Συνασπισμού. Η στελέχωση της Κυβέρνησης υπέστη αυτά τα οποία αποτέλεσαν την αφορμή για τη συγκεκριμένη επερώτηση. 
      Η Κυβέρνηση δεν χρειάζεται ούτε τη συνείδηση ούτε την προστασία του Συνασπισμού. Έχει δική της συνείδηση και μ’ αυτήν πορεύεται και μ’ αυτήν πολιτεύεται.
	Θα μου επιτρέψετε να πω ότι τα αντικρουόμενα συμφέροντα υπό την ευρύτερη έννοια δεν είναι τόσο σαφή εδώ. Υπάρχει το δικαίωμα στην πληροφόρηση, κύριε Πρόεδρε. Εγώ δεν θέλω να κάνω το συνήγορο των Μέσων Μαζικής Ενημέρωσης. Πολλές εκφάνσεις τους στη σημερινή ελληνική κοινωνία είναι απαράδεκτες κι αυτό είναι αλήθεια και πρέπει να λέγεται, αλλά πρέπει να δούμε το υπέρτατο. Τα άρθρα του Συντάγματος είναι πολλά, είναι το 5, είναι το 9, είναι το 14, είναι το 15. 
    Δεν υπάρχει σαφής in concreto υπέρτερη θέση του ενός έναντι του άλλου. Κι αυτό είναι και η νομολογία του Ευρωπαϊκού Δικαστηρίου για τα δικαιώματα του ανθρώπου. Δεν αποφαίνεται το Ευρωπαϊκό Δικαστήριο μέσα από σωρεία αποφάσεων ποιο αγαθό είναι υπέρτερο. Κρίνει κατά περίπτωση και μόνο κατά περίπτωση μπορούν να κρίνονται. Άλλως δεν γίνεται.
    Υπ’ αυτήν την έννοια, λοιπόν, δεν υπάρχει το υπέρτερο αγαθό, το οποίο καλείται μέσω της συνταγματικής ρύθμισης η έννομη τάξη να προστατεύσει. Αλλά η δικαιοσύνη, θυμίζω, εβάλλετο από το Συνασπισμό. Όταν ο κ. Σανιδάς πήρε θέση σε θέμα που αφορούσε την ελληνική κοινωνία και που δεν ήταν υποχρεωτικό να είναι αποδεκτή η θέση του κ. Σανιδά απ’ όλους, τότε η δικαιοσύνη όταν κινήθηκε, ελέχθη ότι κινείται πέραν του ρόλου της, ότι υπερβαίνει, ότι εισέρχεται στο χώρο των ανεξαρτήτων αρχών. Και εκλήθη άρδην ο κ. Σανιδάς να κάνει πίσω. Εκλήθη άρδην η δικαιοσύνη να κάνει πίσω. 
    Τι ζητείτε, λοιπόν; Διότι δεν μπορεί να είμαστε αρεστοί σε όλους. Δεν μπορεί να τα έχουμε καλά με όλους. Πρέπει επιτέλους εκτός από το επειδή, το οποίο μπορεί να είναι ευρύτατο όταν μιλά ο Συνασπισμός, διότι δεν καλείται να εφαρμόσει πολιτική, πρέπει να υπάρχει και το διά ταύτα και το διά ταύτα συνιστά επιλογή. Πρέπει να μας υποδειχθεί και η επιλογή. Κι αυτό ισχύει και για όσα ο σεβαστός Πρόεδρος κ. Αλαβάνος είπε για τα ζητήματα της ανωτάτης παιδείας, τα οποία βεβαίως δεν αποτελούσαν αντικείμενο της επερώτησης, αλλά λόγω των ημερών επεκτάθηκε σ’ αυτά. 
    Ωραία, έχουμε το δικαίωμα στη δημόσια εκπαίδευση. Αγνοείται συνεχώς, όμως, από το Συνασπισμό, όπως αγνοείται συνεχώς ευρύτατα απ’ όσους τίθενται υπέρ εδώ μόνο της δημόσιας παιδείας. Διότι υπέρ της δημόσιας παιδείας είμαστε όλοι. Η διαφοροποιός κατάσταση είναι ότι ορισμένοι είναι υπέρ μόνο της δημόσιας παιδείας. Η παιδεία συνιστάται και σ’ ένα δικαίωμα του σπουδάζοντος να επιλέξει. Και στην Ελλάδα με τον ιδιόρρυθμο τρόπο που υπερασπίζονται όσοι υπερασπίζονται το υπάρχον άρθρο 16 ως έχει, αγνοούν αυτό το μεγάλο δικαίωμα. Αγνοούν το δικαίωμα του φοιτούντος στην επιλογή. Αυτό δεν είναι δεκτό στη σύγχρονη κοινωνία.
    Εν πάση περιπτώσει θα πρέπει να αντιληφθούμε και κάτι άλλο. Δαιμονοποιείται συνεχώς το ευρύτερο ρεύμα σκέψης στο οποίο ανήκει το κόμμα που κυβερνά σήμερα τη χώρα, η Νέα Δημοκρατία. Και σ’ αυτό πρέπει να είμαστε σαφείς. Η περιχαράκωση, η προστασία του ατόμου και των δικαιωμάτων του είναι προνομιακός χώρος της Νέας Δημοκρατίας και του ρεύματος σκέψης που εκφράζει. Δεν είναι προνομιακός χώρος της Αριστεράς. Εάν θέλουμε να έχουμε όλοι εδώ και οφείλουμε να έχουμε ιδεολογική συνέπεια, δεν μπορούμε να τα έχουμε όλα δικά μας. Δεν μπορούμε ό,τι καρπούς βρίσκουμε και ό,τι είναι αρεστό στην κοινωνία να το παίρνουμε και να το κουβαλάμε υπό μάλης. Ο χώρος σκέψης της Αριστεράς πάντοτε ιστορικά και έτσι θα συνεχίσει να είναι και καλώς θα συνεχίσει να είναι έτσι, εκφράζεται υπέρ του συλλογικού. Το ρεύμα σκέψης το δικό μας είναι που προασπίζει το ατομικό. 
    Καταλήγω, θεωρώ ότι κάθε προσπάθεια, κάθε προσθήκη, κάθε ευρύτερη τοποθέτηση που θα βοηθήσει στο να αντιμετωπιστούν νοσογόνες και νοσηρές καταστάσεις, είναι θετική. Αλλά γενικοί αφορισμοί και προσπάθεια ηθικής συμβουλής προς έναν ευρύτερο χώρο νομίζω ότι δεν βοηθούν.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και για την τήρηση του χρόνου, κύριε Δένδια.
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παναγιώτης Ρήγας, Βουλευτής Κυκλάδων.
    ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
    Θεωρώ ότι με την ερώτηση του Συνασπισμού της Ριζοσπαστικής Αριστεράς προσεγγίζουμε ένα ζήτημα, το οποίο ας μου επιτραπεί ο όρος, αδικείται ή θα έλεγα υποβαθμίζεται γιατί είναι τεράστιο. Πολλά ζητήματα άπτονται αυτής της ερώτησης από τη λειτουργία και το ρόλο του Τύπου και των μέσων ενημέρωσης, από τις σχέσεις εξουσίας και μέσων ενημέρωσης, από τις παθογένειες του πολιτικού μας συστήματος, από τις ακραίες συμπεριφορές λειτουργών του Τύπου, μέχρι τις ακραίες συμπεριφορές μέσων ενημέρωσης. Είναι ένα τεράστιο ζήτημα, το οποίο προφανώς δεν μπορεί να εξαντληθεί και δεν μπορεί να αναλυθεί πλήρως στα πλαίσια μιας επερώτησης. 
    Όμως, θεωρώ ότι μπορούμε να αναφερθούμε σε κάποια κρίσιμα ζητήματα, τα οποία ήδη προσεγγίστηκαν από τους προηγούμενους ομιλητές και τα οποία απαντήθηκαν ή έγινε προσπάθεια να απαντηθούν από τον κύριο Υπουργό.
    Θα ήθελα κατ’ αρχήν και εγώ να επισημάνω ότι η απουσία του Υπουργού Τύπου είναι εμφανής.
      Θεωρώ ότι ένα μεγάλο μέρος, θα έλεγα το μεγαλύτερο μέρος, της ερώτησης αφορά τον ίδιο, γιατί η ερώτηση αυτή έχει να κάνει με ένα πρώτο έλλειμμα, ένα πρώτο κενό και ένα πρώτο στοιχείο παθογένειας που επισημάνθηκε και έχει επισημανθεί πολλαπλώς στην Αίθουσα. Αυτό είναι το ιδιότυπο καθεστώς της αβεβαιότητας, της ομηρίας και της εκκρεμότητας που επικρατεί στο ραδιοτηλεοπτικό τοπίο όσον αφορά τις αδειοδοτήσεις. Είναι ένα μείζον ζήτημα το οποίο είναι η αφετηρία πολλών κακών και θα πρέπει επιτέλους να λυθεί. 
      Και βλέπουμε ότι αυτή η ιδιότυπη ομηρία ή θα έλεγα αυτή η ιδιότυπη σχέση αλληλεξάρτησης, η οποία έχει καθιερωθεί ανάμεσα στην πολιτική εξουσία και στα μέσα ενημέρωσης, έχει επεκταθεί πλέον και στην περιφέρεια. Τα φαινόμενα και τα συμπτώματα ακραίων συμπεριφορών, παραβίασης της ιδιωτικής ζωής και παραβίασης των ιδιωτικών δικαιωμάτων που διαπιστώνουμε στο κέντρο, επειδή είναι ευκολότερο να το διαπιστώσουμε εδώ, έχουν πολλαπλασιαστεί και στην περιφέρεια από την απαράδεκτη μειοψηφική λειτουργία μέσων ενημέρωσης. 
      Είναι γεγονός ότι η προστασία του δικαιώματος στην ενημέρωση και η προστασία της ιδιωτικής ζωής, των προσωπικών δικαιωμάτων, είναι σε μια διαρκή σύγκρουση. Αυτό είναι αληθές, θα πρέπει όμως να ξέρουμε ότι η κόκκινη γραμμή έχει πολλαπλώς παραβιαστεί. Ίσως το τελευταίο γεγονός που αφορούσε το Υπουργείο Πολιτισμού, έκανε το ποτήρι να ξεχειλίσει. Βεβαίως ο κύριος Υπουργός και ο Κοινοβουλευτικός Εκπρόσωπος της Νέας Δημοκρατίας απάντησαν σε μια προσπάθεια να μας πουν τι ζητάμε παραπέρα από την Κυβέρνηση, που έχει πάρει όλες τις νομοθετικές πρωτοβουλίες που απαιτούνται, έτσι ώστε να προστατεύεται επαρκώς η ιδιωτική ζωή, τα προσωπικά και ατομικά δικαιώματα από τις υπερβολές και τις ακρότητες του Τύπου. 
      Δεν είναι αυτό και μόνο το ζητούμενο, κύριε Υπουργέ και κύριε Πρόεδρε. Έχουμε πει πολλές φορές ότι ο νομοθετικός πληθωρισμός δεν είναι αρκετός για να δώσει απάντηση σε ορισμένα από τα φαινόμενα τα οποία παρατηρούνται και καυτηριάζονται, φαινόμενα καθημερινά στην κοινωνική και πολιτική ζωή. Η αυστηροποίηση των ποινών, κάτι που διακρίνουμε στα τελευταία νομοθετήματα, και πάλι δεν είναι ικανή συνθήκη για να δώσει απάντηση στα τεράστια προβλήματα που έχουν ανακύψει. 
      Πιστεύουμε ότι είναι ένα μείζον ζήτημα στο οποίο τα πολιτικά κόμματα οφείλουν με τη στάση τους να απαντήσουν. Είναι ένα ζήτημα όχι νομικίστικο και νομικό, είναι ένα ζήτημα πολιτικό και ένα θέμα πολιτισμού επιπλέον. Έχει να κάνει και με τον πολιτισμό μας  και με το διαπαιδαγωγικό ρόλο που καλούμαστε εμείς να παίξουμε απέναντι στην κοινωνία, η οποία δυστυχώς έχει μεταβληθεί σε μια ρωμαϊκή αρένα που αρέσκεται σε τέτοιου είδους φαινόμενα. 
      Θα έλεγα ότι η Κυβέρνηση τα τελευταία χρόνια έχει αξιοποιήσει αυτού του είδους τις ακραίες συμπεριφορές. Θα  ήθελα να θυμίσω τον τρόπο με τον οποίο η Κυβέρνηση αξιοποίησε την εικόνα των σιδηροδέσμιων μελών της Επιτροπής Ανταγωνισμού. Τότε, προφανώς για να δειχθεί ότι υπάρχει άμεση επέμβαση της δικαιοσύνης, εμφανίστηκαν χωρίς κάλυμμα στο πρόσωπο αρκετοί από τους εικαζόμενους ως υπεύθυνους να οδηγούνται σιδηροδέσμιοι στον ανακριτή, ενώ επί της ουσίας δεν ακούσαμε τι απέγινε μ΄ αυτήν την ιστορία. Η εικόνα εκείνη τη δεδομένη στιγμή έπαιξε το ρόλο της και είχε τη σημασία της. Θεωρώ ότι ακόμα και ο τρόπος με τον οποίο τα κρατικά μέσα ενημέρωσης χειρίστηκαν τη συγκεκριμένη υπόθεση,  έδειξε ότι η Κυβέρνηση δεν διστάζει πολλές φορές να αξιοποιήσει αυτού του είδους τις συμπεριφορές. 
      Επίσης, η επίκληση του δημοσιογραφικού απορρήτου στην τελευταία υπόθεση του Υπουργείου Πολιτισμού, ήταν ένα ακόμα δείγμα του τρόπου με τον οποίον η Κυβέρνηση πολλές φορές αξιοποιεί αυτού του είδους τις συμπεριφορές. 
      Και για να μην απενοχοποιήσουμε κανέναν, εγώ θα έλεγα ότι είναι μεγάλη η ευθύνη όλων μας, γιατί σε διάφορα χρονικά σημεία θεωρούμε ότι η υπερβολή ή η αποκάλυψη ή η ενοχοποίηση των πολιτικών μας αντιπάλων, μέσω τέτοιου είδους μεθόδων, μας προσπορίζει πολιτικό όφελος. Αλλά είναι στιγμιαίο. 
      Η ευθύνη όλων μας είναι πολύ μεγάλη, γιατί κατά το παρελθόν -και θα έλεγα και μέχρι σήμερα- θεωρούμε ότι, επειδή κατά τη συγκεκριμένη συγκυρία θίγεται ή διασύρεται ο πολιτικός μας αντίπαλος, καθυβρίζεται το αντίπαλο πολιτικό κόμμα, δεν θα έρθει και η δική μας σειρά. Αυτή η νοοτροπία, που δυστυχώς υπήρξε κατά το παρελθόν και φθάνει μέχρι σήμερα, έχει οδηγήσει στο να δώσουμε εμείς οι ίδιοι, με τη συμπεριφορά και στη στάση μας, το ρόλο του τιμητή, του κριτή και του εισαγγελέα σε ορισμένες δημοσιογραφικές παρουσίες. Και δεν άργησε η στιγμή που στράφηκαν και εναντίον αυτών που επίχαιραν, πριν από ορισμένο καιρό, γιατί οι πολιτικοί τους αντίπαλοι εθίγονταν απ΄ αυτές τις συμπεριφορές. 
      Είναι, λοιπόν, πολιτικό και πολιτισμικό ζήτημα και δεν απαντιέται μόνο με την αναφορά σε άρθρα νομοθετημάτων, που η Κυβέρνηση, με την Πλειοψηφία της, πέρασε το τελευταίο χρονικό διάστημα. 
      Θα έλεγα ότι αυτή η επερώτηση, που κατατέθηκε από το Συνασπισμό, έχει ουσιαστική σημασία. Δεν μπορεί, όμως, σε καμμία περίπτωση να εξαντλήσουμε αυτό το μείζον θέμα με την αφορμή και την ευκαιρία αυτής της επερώτησης. Το ζήτημα παραμένει και το θέμα της σύγκρουσης ανάμεσα στο δικαίωμα της ενημέρωσης και της προστασίας της ιδιωτικής ζωής και των προσωπικών δικαιωμάτων θα συνεχίζει να υπάρχει. Όσο ο πολιτικός κόσμος, όσο όλοι εμείς δεν αποφασίζουμε ότι πρέπει αυτά τα φαινόμενα να απομονωθούν, να χτυπηθούν και να καυτηριαστούν, όχι μόνο με τη λήψη νομοθετικών πρωτοβουλιών, αλλά και με τη δική μας στάση, συμπεριφορά και νοοτροπία δεν πρόκειται αυτά τα ζητήματα, τα θέματα και τα φαινόμενα να περιθωριοποιηθούν και να εξαφανιστούν από την κοινωνική μας ζωή, όπως πιστεύω ότι είναι η επιθυμία και η βούληση όλων μας. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Ρήγα. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας, η κ. Κανέλλη. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Μου είναι εξαιρετικά θλιβερό να συμμετέχω σε μια τέτοια συζήτηση και συγχωρείστε μου το ότι εκφράζομαι προσωπικά. Έχω, δυστυχώς, τη φύση του ανθρώπου, ο οποίος έχει περάσει τα πιο ενεργά από τα πενήντα τέσσερα χρόνια του βίου του μισά-μισά. Μισά από τη μία πλευρά και μισά από την άλλη. Μισά μέσα στα μέσα και μισά απέναντι από τα μέσα. Έχω πάρει τόσες συνεντεύξεις όσες έχω δώσει. Έχω γίνει αντικείμενο όσες φορές ήμουν υποκείμενο. 
      Βεβαίως, έχω και συναδέλφους εδώ. Εξελέγην Βουλευτής και κατηγορήθηκα ότι εξελέγην Βουλευτής, λόγω της αναγνωρισιμότητάς μου, σ΄ ένα κόμμα του οποίου η αναγνωρισιμότητα δεν είναι ευθέως ανάλογη ούτε της ιστορικής του μορφής ούτε του κύρους του ούτε της κοινοβουλευτικής του παρουσίας εδώ. 
      Όμως, είναι συνάδελφος μου Βουλευτίνα, η οποία έχει κάνει και εκείνη τη δουλειά της στα Μέσα Μαζικής Ενημέρωσης, έχει φάει η εκπομπή της 300.000 πρόστιμο από το Ραδιοτηλεοπτικό Συμβούλιο και φιλοξενούμενος στην εκπομπή της έχει αυτοκτονήσει. Ο ελληνικός λαός δημοκρατικά μας εξέλεξε και τις δύο. Ούτε η πρώτη είμαι ούτε η τελευταία. Πολλά επαγγέλματα γίνονται Βουλευτές. 
      Τι συμβαίνει, λοιπόν; Είναι αξιακή κρίση; Κάνατε πριν μία αναφορά στον Μαρξ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Στο Χέγκελ πρώτα. 
      ΛΙΑΝΑ ΚΑΝΕΛΛΗ: Πηγαίνω στο 1848 και σας διαβάζω μία μικρή παράγραφο από το «Κομμουνιστικό Μανιφέστο»: «Οι αστικές φλυαρίες για την οικογένεια και την ανατροφή, για τις προσφιλείς σχέσεις των γονιών με τα παιδιά γίνονται τόσο πιο αηδιαστικές όσο περισσότερο εξαιτίας της μεγάλης βιομηχανίας σπάνε όλοι οι οικογενειακοί δεσμοί για τους προλετάριους και τα παιδιά μεταβάλλονται σε απλά είδη εμπορίου και σε όργανα εργασίας». 
      Το 1848, κύριοι συνάδελφοι, ο Μαρξ δεν είχε δει τη διαφήμιση: «Τα ποδαράκια από τη μαμά, τη μυτούλα από τη μαμά, τα ματάκια από τη μαμά, όλα τα υπόλοιπα από το Jumbo b?b?.
      Εγώ, εδώ μέσα, συζήτηση για αξιακή κρίση, χωρίς πολιτική βάση, δεν μπορώ να κάνω. Εγώ πιστεύω ότι ανοίγουμε μία συζήτηση σε ηθική βάση, όταν μας λείπουν πολιτικά επιχειρήματα. 
    Και η Κυβέρνησή σας, κύριε Υπουργέ, έχει μία τάση να ηθικολογεί. Οψέποτε θέλει να υπερασπιστεί την ιδεολογία της, ηθικολογεί. Ηθικολογεί αενάως, ξέρετε. Και κυρίως, τσουβαλιάζει έτσι, υπό το λήμμα «αριστερά», μια ολόκληρη ιδεολογία αντίθετη με τη δική σας, διατηρώντας για σας το δικαίωμα, να πείτε, «ναι, εγώ δεν είμαι νεοφιλελεύθερος», αλλά αν η Αριστερά αποφασίσει μόνη της ή οι αποκαλούμενοι αριστεροί να διαφοροποιηθούν μεταξύ τους, θα αρχίσετε και θα λέτε, «η Αριστερά σ΄ ένα τσουβάλι, οι προοδευτικοί σ΄ ένα τσουβάλι, εμείς είμαστε οι πραγματικοί προοδευτικοί». Δεν προσφέρεται η συζήτηση για όλα τούτα, συγχωρείστε με. 
    Όπως δεν προσφέρεται και για να γίνει αφιέρωμα η συζήτηση αυτή σ΄ έναν άνθρωπο που διώχτηκε από την Ε.Ρ.Τ.. Μπορώ να διαφωνώ πλήρως και να μην ήθελα ούτε εγώ να φύγει. Αλλά μιλάμε για ιδιωτικοοικονομικά κριτήρια και συμβόλαια. Μιλάμε για ανοχή όλου του πολιτικού συστήματος, ότι η έκφραση γνώμης είναι κάτι που το πληρώνεις, 0,45 ευρώ τα δεκαπέντε δευτερόλεπτα. Το δεχτήκανε όλοι εδώ μέσα. Δεχτήκαμε ότι επιτρέπεται στα κανάλια να τηλεφωνεί το κοινό και να μιλάει και να λέει τη γνώμη του, πληρώνοντας. Αφού θα μου πείτε -και μου μιλάτε για θεσμικές κατοχυρώσεις οι συνάδελφοί μου- η ΕΣΗΕΑ δέχτηκε οι πρωθυπουργοί, οι πολιτικοί αρχηγοί, να επιλέγουν τους δημοσιογράφους με τους οποίους θα μιλάνε στην προεκλογική εκστρατεία.
    Μιλάμε επίσης, ενώ δεχόμαστε τα πολιτικά κόμματα να πληρώνουν στα κανάλια, για να παίξουν τα διαφημιστικά τους σποτ, με διπλασιασμένο το εμπορικό τιμολόγιο. Το εκλογικό τιμολόγιο είναι διπλασιασμένο. Για ποια ελευθερία μιλάμε; 
    Άκουσα και πυρά για τον Βγενόπουλο. Ο Βγενόπουλος είναι υπερόπλο. Πριν μιλήσετε για τη δημοσιογραφία και την ουσία, πρέπει να μιλήσετε για τη διαφήμιση, που είναι η παντιέρα της ελεύθερης αγοράς. Τι κάνει ο Βγενόπουλος, ο κάθε Βγενόπουλος, άμα τον πρήξεις; Τραβάει τις διαφημίσεις της Vivartia από ένα κανάλι, 4.800.000 το χρόνο. Παρντόν! Τι σας πειράζει, μόνο η κρατική διαφήμιση; Απλούστατα, το κράτος πρέπει, ως κάτοχος διαφημίσεων κρατικών –ό,τι έχει απομείνει- εταιρειών να ανταγωνιστεί στο πεδίο της αγοράς τον κάθε κ. Βγενόπουλο, Χριστόπουλο, Νικολόπουλο, Νικολακόπουλο. 
    Υπάρχει αυτήν τη στιγμή πολιτική, η οποία να αποδέχεται βασικές και θεμελιώδεις ανθρώπινες αξίες και δικαιώματα ή είναι όλα αντικείμενο εμπορίου; Και έπειτα, ενίοτε η δημοσιότης, ακόμα και αρνητική, δεν σταματάει την πολιτική καριέρα, δράση, μετακίνηση ανθρώπων. Αν δεν κάνω λάθος, εδώ δουλεύει στη Βουλή θύμα κρυφής κάμερας για τα φρουτάκια. Μια χαρά δουλεύει ο πρώην συνάδελφος, πρώην Βουλευτής. Μέσα στη Βουλή δουλεύει. Και τον είχαν κάνει σούργελο με τα φρουτάκια. Δεν υπάρχει κοινωνική απαξία. Για τι πράγμα μιλάμε; 
    Εγώ αρνιέμαι να συζητήσω εδώ, ως θύμα τον Κούλογλου, στην κρατική τηλεόραση, με 180.000 ετήσιο μισθό, 380.000 ευρώ, για τα «Σύνορα», για τους δημοσιογράφους χωρίς σύνορα και 9.000 ευρώ για την κάθε θεματική ενότητα. Όταν οι συνάδελφοι άνθρωποι  -μια και μιλάμε για πολιτισμό- των μουσικών συνόλων της Ε.Ρ.Τ. είχαν είκοσι δύο χρόνια να πάρουν αύξηση –είκοσι δύο, για να ακουστεί μια νότα στο βιολί- για να μην τα  αναγάγουμε όλα σε υψηλό πολιτισμό και καμωνόμαστε ότι δεν παίζουμε. Μιλάμε για Μέσα Μαζικής Ενημέρωσης. Η ενημέρωση είναι προϊόν, η πληροφόρηση είναι  αγαθό και δικαίωμα. Και ρίζα παιδείας, πηγαίνει στην παιδεία, κάτω-κάτω. Δεν πηγαίνει στο ρόλο που έπαιξε ένα κόμμα και το ρόλο που θα παίξει το άλλο κόμμα και το ρόλο που παίζει το άλλο κόμμα, γιατί καμμιά φορά και γλώσσα λανθάνουσα, την αλήθεια λέγει, ακόμη και στα σχήματα για τα τρέχοντα και για την επικαιρότητα.
    Η σκανδαλολογία βολεύει τα δύο μεγάλα κόμματα, τα βόλευε ανέκαθεν. Έχουμε εμπειρία και κρίση. Έχω περάσει από κρατικό κανάλι που έλεγε, θα παίζετε οπωσδήποτε -επί ΠΑ.ΣΟ.Κ.- τη φωτογραφία του Μητσοτάκη, γιατί είναι σαν δράκουλας και ο κόσμος δεν θα τον ψηφίσει. Και έχω ξαναδουλέψει στο ίδιο κανάλι, επί Νέας Δημοκρατίας που έλεγε, τη φωτογραφία του Ανδρέα δεν θα την παίζετε, γιατί είναι ωραία και στον κόσμο αρέσει. Από δύο διαφορετικές διαδρομές, στο ίδιο ακριβώς συμπέρασμα. Δεν έχει πήξει πια και η κρατική τηλεόραση στα φιλοκομμουνιστικά, ούτε το Κανάλι της Βουλής ή έστω  στην παρουσίαση  και της «Αltera Pars». Και έτσι και μιλήσει κανένας δυτικός, μας πήρε ο πόνος! 
      Αυτή τη στιγμή απολύονται χίλιοι πεντακόσιοι από το BBC και η έδρα του έχει ήδη μεταφερθεί στην Ινδία και στο Πακιστάν, με τριτοκοσμικούς όρους, για την αγορά. Η «Humanit?», κάποτε όργανο του Κομμουνιστικού Κόμματος, πουλήθηκε σε μεγαλοεργολάβους. Η «Liberation» τα ίδια. Θα πιστέψω εγώ, λοιπόν, ότι επειδή κρατάνε το όνομα, παραμένουν; Δηλαδή, εάν αγοράσει το «Jumbo Bebe» το «σφυροδρέπανο» αύριο το πρωί, θα παραμείνει το «σφυροδρέπανο» της ίδιας ιδεολογίας με το «Jumbo Bebe»;
      Θα πάμε στη ρίζα; Η ρίζα είναι η αγορά. Η ρίζα είναι ο καπιταλισμός. Η εξαχρείωση προέρχεται εξ αυτού. Και μη μου πείτε για νομοθεσίες εδώ και διάφορα πράγματα που μπορείτε να κάνετε, γιατί έρχεται και η συνταγματική τροποποίηση ούτως ή άλλως και το δικό μας Σύνταγμα θα είναι υποκείμενος νόμος του υπερκείμενου της Ευρωπαϊκής Ένωσης. 
      Για ποια Ευρωπαϊκή Ένωση μιλάτε; Αυτή που αναγνωρίζει στην Ολλανδία το κόμμα των παιδεραστών; Σας καταλαβαίνω, κύριε Υπουργέ, έχετε δίκιο για τα ονόματα των μεγαλόσχημων που συμμετείχαν στο σκάνδαλο παιδεραστίας «για να….» «για να….», «για να…», αλλά και; Εδώ υπάρχει κόμμα στην Ολλανδία. Κόμμα παιδεραστών, νόμιμο, αναγνωρισμένο από το ανώτατο δικαστήριο! 
      Μιλάτε ότι είμαστε φίλοι, συνεταίροι και σύμμαχοι με μία χώρα, όπως η Ολλανδία, η οποία αναγνωρίζει το δικαίωμα στην αυτοκτονία των ανηλίκων από τα δεκαπέντε και πάνω, άνευ υπογραφής των γονέων! Γι’ αυτά τα media μιλάμε, με αυτό το ιδεολογικό υπόβαθρο από κάτω!
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δύο κουβέντες θα πω ακόμα και τελειώνω. Έχει σκοπιμότητα η άρχουσα  τάξη, η πολιτική να μετακινηθεί στο επίπεδο της παραπολιτικής. Έχει άμεσο συμφέρον. Δεν συζητούνται μείζονα ζητήματα. Γι’ αυτό και έχουμε πήξει να ακούμε αναλύσεις και διοχετεύσεις για φυσικά φαινόμενα που έχουν ενσκήψει. Η ακρίβεια, από όλα τα επίσημα στόματα, είναι φυσικό φαινόμενο, τσουνάμι. Ενέσκηψε ξαφνικά! Η λαίλαπα του πετρελαίου, σεισμός 9 ρίχτερ. Ήρθε από μόνος του! Ό,τι συμβαίνει και ταλαιπωρεί τον κόσμο, είναι φυσικό φαινόμενο, άρα δεν έχει ευθύνες, άρα δεν είναι πολιτική και αφού δεν είναι πολιτική δεν μπορούμε να συζητάμε για πληροφόρηση περί την πολιτική. 
      Θέλετε να κάνετε πράγματα; Κάντε τα. Η επικαιρότητα, στον τρόπο με τον οποίο εξοντώνει ανθρώπους στη μαζικότητα των μέσων ενημέρωσης, μεταξύ αυτών και το διαδίκτυο και όλα, συνεπάγεται διαφορετικό τρόπο λειτουργίας και πνευματικά και πολιτικά και από πλευράς του Ραδιοτηλεοπτικού Συμβουλίου. Ανοίξτε συζήτηση. Αυτό είναι πρότασή μας εδώ, κατατεθειμένη. Πρέπει να αλλάξει ο τρόπος λειτουργίας του Ραδιοτηλεοπτικού Συμβουλίου. 
      Όταν πεθάνει κάποιος από τα Μαζικά Μέσα Ενημέρωσης, το να βγάλει ανακοίνωση για τον «Μπόμπ Σφουγγαράκι», εννιάμισι μήνες μετά το Ραδιοτηλεοπτικό Συμβούλιο, εάν είναι ομοφυλόφιλο ή όχι το σφουγγάρι στα κινούμενα σχέδια, δεν σώζει την ηθική κανενός σ’ αυτόν τον τόπο! Κανενός! Είμαστε στον τόπο όπου η Μπουρμπούλια έδινε μιάμιση ώρα συνέντευξη σε έγκυρο κανάλι. Είμαστε στον τόπο που σήμερα, στο «ΒΗΜΑ», αποκαλούν την Εύη Χριστοφιλοπούλου του ΠΑ.ΣΟ.Κ., κατά τον Πιλάβιο και το τηλεοπτικό, «Μάγισσα Κλο-Κλο»! 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού)
      Δεν μπορούμε να υποκρινόμαστε. Θέλουμε να θέσουμε τον δάκτυλον επί των τύπων των ήλων; Θέλουμε ελευθερία επί ίσοις όροις; Δεν μπορεί να αγοράζεται η ελευθερία. Για, αφήστε στα κανάλια ελεύθερο τον κόσμο, χωρίς λεφτά, να παίρνει τηλέφωνο, να λέει τη γνώμη του και θα σας πω εγώ εάν μπορούν τα κανάλια να αντέξουν κάτι τέτοιο.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ. 
      ΛΙΑΝΑ ΚΑΝΕΛΛΗ: Για απαγορέψτε στα κανάλια να τιμολογούν την πολιτική διαφήμιση και υποχρεώστε τους, και θα σας πω εγώ πού πάνε τα πράγματα. Αλλά, δεν το θέλατε το βασικό μέτοχο, δεν μπορούσατε κιόλας. Αφού ο Ερσάν έχει τα μισά στη Γαλλία και ο Μπερλουσκόνι τα άλλα μισά στην Ιταλία και έγινε και Πρωθυπουργός! 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, μιλάτε 7 λεπτά επιπλέον. Αν έχετε την καλοσύνη, ολοκληρώστε. 
      ΛΙΑΝΑ ΚΑΝΕΛΛΗ: Κύριε Πρόεδρε, ξέρετε κάτι; Για να ολοκληρωθεί αυτή η συζήτηση πρέπει στα αλήθεια να ανοίξει σήμερα, να μεταδίδεται live, να είναι υποχρεωτική η Ολομέλεια, να είναι το κανάλι ανοικτό και να πάει 15 με 20 μέρες, με όλους τους ενδιαφερόμενους. 
      ΠΡΟΕΔΡΕΥΩΝ (Αναστάσιος Νεράντζης): Καλώς. Μέχρι να τροποποιηθεί ο Κανονισμός, παρακαλώ τουλάχιστον να τον παραβιάζουμε λιγότερο. 
      ΛΙΑΝΑ ΚΑΝΕΛΛΗ:  Ωραία. Τότε, να κλείσω με μία φράση, σας παρακαλώ πολύ.
      Η συκοφάντηση την οποία υπέστη η Ε.Σ.Η.Ε.Α. επειδή ψηφίζει με απλή αναλογική και δυσκολευόταν να συγκροτήσει Προεδρείο, ικανοποιώντας το αποτέλεσμα των εκλογών, είναι το ίδιο δολοφονική με τη συκοφάντηση ενός πολίτη. Εάν θέλετε μέτρα, υποχρεούστε στα κανάλια να μην εμφανίζεται ουδένα πρόσωπο χωρίς να υπογράφει προηγουμένως το χαρτί της συναίνεσής του ότι έχει εμφανιστεί και θα δούμε μετά πού πάνε τα προσωπικά δεδομένα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
      Το λόγο έχει ο τελευταίος εκ των Κοινοβουλευτικών Εκπροσώπων, ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε.
      Κύριοι συνάδελφοι, πιστεύω ότι συζητάμε σήμερα μια πάρα πολύ σημαντική επερώτηση, διότι πράγματι αυτή τη στιγμή ζούμε σ΄ ένα νέο καθεστώς, σ΄ ένα καθεστώς που αδόκιμα ονομάζεται «μιντιακή δημοκρατία» κι εμείς ως νομοθετικό Σώμα, ως θεσμός πρέπει να αντιληφθούμε κατά πόσο πραγματικά η πολιτική ατζέντα και η πολιτική εξουσία ασκείται μέσα από αυτήν εδώ την Αίθουσα ή μήπως τελικά έχουμε παρασυρθεί σε αυτό που ζούμε από τα Μέσα Μαζικής Ενημέρωσης και τελικά αυτά μας επιβάλλουν και το τι θα συζητάμε και το πώς θα νομοθετούμε. Και στο όνομα του σεβασμού των δικαιωμάτων των πολιτών εμείς νομοθετούμε και λέμε ότι δεν πρέπει να παρεμβαίνει το κράτος στον πολίτη, για τα προσωπικά δεδομένα, για μια σειρά από άλλες διατάξεις, γιατί θέλουμε ο πολίτης να προστατεύεται απέναντι στο κράτος. Τελικά, μάλλον θα πρέπει να αναθεωρήσουμε αυτό το σκεπτικό υπό την έννοια ότι ο πολίτης πρέπει να προστατεύεται από τα Μέσα Μαζικής Ενημέρωσης.
      Ειπώθηκε πολλές φορές κατά πόσο μπορούμε να ελέγξουμε τελικά αυτά τα Μέσα Μαζικής Ενημέρωσης. Απ’ ό,τι πληροφορήθηκα –δεν ήμασταν στην προηγούμενη Βουλή- όταν στην Επιτροπή Θεσμών και Διαφάνειας είχαν κληθεί οι ιδιοκτήτες των Μέσων Μαζικής Ενημέρωσης για να ενημερώσουν το Κοινοβούλιο, δεν μπήκαν στη διαδικασία ούτε να απαντήσουν ότι δεν ερχόμαστε. Απλώς δεν ήρθαν. 
      Πρέπει να αντιληφθούμε, χωρίς να θέλω να υιοθετήσω αναγκαστικά την ατζέντα του Κ.Κ.Ε. που ακούστηκε πριν και έχει κάποιες πραγματικότητες, ότι οι ιδιοκτήτες τους είναι κάποιοι οι οποίοι παράλληλα αναπτύσσουν μια λοιπή επαγγελματική δραστηριότητα και πρωτίστως τους ενδιαφέρει, όχι η ενημέρωση του κοινού, αλλά η άσκηση πολιτικής πίεσης στα κόμματα, ειδικά στα Κόμματα που κυβερνούν, ώστε με αυτόν τον τρόπο να καταφέρνουν να κερδίζουν την εύνοια με ό,τι αυτό συνεπάγεται.
      Βλέπουμε, λοιπόν, ότι αυτό έχει επιβληθεί σε όλα τα επίπεδα και έχει επιβληθεί και σε επίπεδο Ευρωπαϊκής Ένωσης, με αποτέλεσμα ο περίφημος βασικός μέτοχος να έρχεται τώρα για να αναθεωρηθεί. Και πολύ δυστυχώς και να μην αναθεωρηθεί -το «πολύ δυστυχώς» πάει όχι στην αναθεώρηση γιατί είχε ένα σκεπτικό αυτός ο διαχωρισμός- και που θα υπάρχει και στο Σύνταγμά μας, δεν θα έχει καμμία αξία, διότι πια έχουμε πάψει να είμαστε κυρίαρχο κράτος. Και έχουμε κάνει πολλές φορές αυτή την κουβέντα. Είναι πολύ λυπηρό που στο ελληνικό Σύνταγμα υπάρχουν διατάξεις τις οποίες δεν θα  τις εφαρμόζουμε, γιατί έρχονται σε αντίθεση με το Ευρωπαϊκό δίκαιο. Και έρχεται αυτό που λέει χαρακτηριστικά ο Κοινοβουλευτικός Εκπρόσωπος της Νέας Δημοκρατίας, ότι έχουμε φτάσει στο σημείο το άρθρο 28 να είναι οιονεί αναθεωρητέα διάταξη, που κατά την άποψή μου δεν είναι. Πρέπει κάποια στιγμή να μπει ένας φραγμός. 
      Η επερώτηση έρχεται σε πολύ καλό χρονικό σημείο, διότι παράλληλα συζητάμε κι ένα νομοσχέδιο για το απόρρητο της τηλεφωνικής επικοινωνίας. Τι γίνεται με αυτό που ζούμε; Τι γίνεται με την προσωπική ζωή παντός, όπου το κράτος δεν μπορεί να επεμβαίνει –και καλώς δεν πρέπει να επεμβαίνει σε αυτή την ιδιωτική σφαίρα, σε αυτόν τον σκληρό πυρήνα της προσωπικής ζωής- αλλά μπορούν να επεμβαίνουν τα Μέσα Μαζικής Ενημέρωσης, επικαλούμενα το δημοσιογραφικό ενδιαφέρον; Και το δημοσιογραφικό ενδιαφέρον είναι ότι ψάχνουμε να βρούμε το σκάνδαλο το βγάζουμε ως σκάνδαλο δεν δίνουμε την πλήρη ενημέρωση και τελικά, όταν λήξει η υπόθεση, λέμε ότι είχαμε δημοσιογραφικό ενδιαφέρον. Γιατί δεν έχουμε επιβάλει στα Μέσα Μαζικής Ενημέρωσης ότι εάν θίξουν κάποιον, θα πρέπει, μόλις τελειώσει η δικαστική διαδικασία και τυχόν αυτός αθωωθεί, να έχει τον αντίστοιχο χρόνο στο συγκεκριμένο μέσο που υπήρχε; Τώρα λέμε ότι μπορεί να παρέμβει. Και επειδή παρεμβαίνει, τι γίνεται; 
      Είχα την τύχη να χειριστώ υποθέσεις όπου πραγματικά είχαν διαπομπευθεί πολίτες. Τελικώς, ακολουθήθηκε η διαδικαστική διαδικασία, αθωώθηκαν και αυτό δεν ειπώθηκε πουθενά.
     Και χαρακτηριστικά είπε η κ. Κανέλλη αναφερόμενη στα φρουτάκια ότι υπάρχει κάποιος άνθρωπος, πρώην συνάδελφός μας, που εργάζεται μέσα στη Βουλή και που είναι κοινωνική απαξία. Αλλά κατά την άποψή μου πέφτει σε μια παγίδα. Είδε μήπως ποια ήταν η δικαστική εξέλιξη της υπόθεσης και μήπως αυτός ο άνθρωπος έχει δικαιωθεί και μένει στην εικόνα της κάθε εκπομπής που το έβγαζε και έλεγε ότι είναι απατεώνας ή οτιδήποτε άλλο; 
     Πιστεύω ότι το μεγάλο δίλημμα, ο μεγάλος κίνδυνος στη νέα αυτή μορφή διακυβέρνησης που υπάρχει είναι ότι η κοινή γνώμη διαμορφώνεται κατά βάση από τα Μέσα Μαζικής Ενημέρωσης και αν θέλετε ο δημοκρατικός κίνδυνος πλέον είναι αυτά. Δεν πιστεύω να θεωρεί κανείς ότι στην εποχή μας, όπως έχουν διαμορφωθεί τα πράγματα, θα βρεθεί κάποιος ταξίαρχος ή συνταγματάρχης και θα βγάλει τα τανκς για να καταλύσει το πολίτευμα. Το επικίνδυνο είναι μήπως αυτοί οι ιδιοκτήτες των Μέσων Μαζικής Ενημέρωσης μας κυβερνούν τελικά, έχουμε μία κατ’ επίφαση δημοκρατία, αλλά στην πραγματικότητα εμείς οι ίδιοι που είμαστε εδώ σ’ αυτή την Αίθουσα ξέρουμε ότι εξαρτώμαστε από τα μέσα. Και ξέρουμε ότι αν αύριο το πρωί κάποιοι θελήσουν να καταστρέψουν ένα πολιτικό, θα τον καταστρέψουν. Και αν θέλουν να ανεβάσουν έναν πολιτικό θα τον ανεβάσουν. Αυτή είναι η πραγματικότητα. 
     Πρέπει, κύριε Υπουργέ, να τεθεί αυτό το θεσμικό πλαίσιο που αναγκαστικά θα σας οδηγήσει σε σύγκρουση με όλα αυτά τα μέσα. Πιστεύω ότι αν υπάρχει μία ειλικρινής βούληση να λειτουργούν σε αυτά τα πλαίσια, σεβόμενα τα προσωπικά δεδομένα και τον πολίτη αλλά και τα όργανα, κανένας δεν θα πει να μη μας κρίνουν. Να μας κρίνουν, αλλά δεν μπορούν να μας επιβάλουν τελικά τις θέσεις τους στον τρόπο διακυβέρνησης, διότι αυτό γίνεται αυτή τη στιγμή. Και είναι πολύ λίγοι οι πολιτικοί -κανένας ενδεχομένως- που θα ήθελαν να φθάσει σε τέτοια σύγκρουση με τα μέσα και ουσιαστικά να αποφασίσει ότι τελειώνει και ο πολιτικός του βίος, αφού θα τα έχει εναντίον του. 
     Εδώ θα ήθελα να κάνω μία παρατήρηση, ότι υπάρχει και μία επιλογή θεμάτων. Για παράδειγμα, την προηγούμενη εβδομάδα, επειδή εδώ είναι οι συνάδελφοι του ΣΥ.ΡΙΖ.Α. που κάνουν την επερώτηση, υπήρξε συμμετοχή της νεολαίας τους στα Σκόπια, όπου έγινε εκεί μία διαδήλωση που μιλούσε για δικαίωμα αυτοδιάθεσης των Σκοπιανών και για να ονομάζονται Μακεδόνες. Αυτό ήταν ένα θέμα, που ενδεχομένως αν συνέβαινε μ΄ ένα άλλο κόμμα, να είχε γίνει πρώτη ατζέντα για μια βδομάδα. Δεν λέω ποιες ήταν οι προθέσεις σας και δεν μπαίνω στη λογική να σας κρίνω. Αντιλαμβάνεστε όμως ότι αν τα Μέσα Μαζικής Ενημέρωσης ήθελαν να ανεβάσουν το θέμα και να σας χτυπήσουν, θα είχατε πολύ μεγάλο πρόβλημα, γιατί δεν θα μπορούσατε να υπερασπιστείτε, να πείτε τι ήθελε να πει η παρουσία σας εκεί. Τα Μέσα Μαζικής Ενημέρωσης επέλεξαν στη συγκεκριμένη περίπτωση να μην ανεβάσουν το θέμα. Αργότερα, κάποια άλλη στιγμή, μπορεί να το ανεβάσουν. 
     Έφερα αυτό το παράδειγμα για να δείξω ότι τελικά και τα κόμματα και όχι μόνο προσωπικά, οι πολιτικοί σε μεγάλο βαθμό εξαρτώνται από αυτά τα μέσα. Όσο ιδεαλιστής και να θέλει να φαντάζει κάποιος, δεν μπορώ να πιστέψω ότι μια κυβέρνηση, η οποιαδήποτε κυβέρνηση, δεν θέλει να τα έχει καλά με τα μέσα, και αν δει ότι έχει μία πίεση από τους ιδιοκτήτες τους δεν θα ενδώσει σε κάποιες παροχές που ζητούν. Και αυτό δεν το λέω ως μομφή στη Νέα Δημοκρατία, αλλά για να πω πώς διαμορφώνεται το σύστημα. 
     Τέλος, θα ήθελα να πω ότι το θέμα των προσωπικών δεδομένων κάποια στιγμή πρέπει να ελεγχθεί, διότι έχουμε φθάσει σ΄ ένα αδιέξοδο. Προστατεύοντας προσωπικά δεδομένα φθάνουμε στο σημείο να έχουμε διαπόμπευση του πολίτη από τα Μέσα Μαζικής Ενημέρωσης και ορισμένες που δεν θα έπρεπε να προστατευθούν –αναφέρομαι σε περιπτώσεις που έχουν καταδικαστεί άνθρωποι για παιδεραστία κ.λπ.- για να προστατευτεί η κοινωνία, λειτουργούν τα προσωπικά δεδομένα για τους εγκληματίες και δεν λειτουργούν για τους πολίτες. Είναι ένα νοσηρό θεσμικό πλαίσιο και πρέπει να υπάρξει πραγματική πολιτική βούληση κα συνεργασία από όλα τα κόμματα, για να αντιληφθούμε ότι δεν γίνεται η δημοκρατία να ασκείται από τα Μέσα Μαζικής Ενημέρωσης. 
     Σας ευχαριστώ. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
    Το λόγο έχει ο κ. Τσούκαλης για να δευτερολογήσει.
    ΙΩΑΝΝΗΣ ΜΠΑΝΙΑΣ: Μπορώ να προηγηθώ, κύριε Πρόεδρε;
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Μπανιά, έχετε το λόγο για δύο λεπτά.
    ΙΩΑΝΝΗΣ ΜΠΑΝΙΑΣ: Θα αναφερθώ επιγραμματικά σε τρία ζητήματα. Το πρώτο είναι η δεδομένη και αδιαμφισβήτητη, απ’ ό,τι φάνηκε και από τη συζήτηση, ασυδοσία των ηλεκτρονικών Mέσων Eνημέρωσης. 
    Νομίζω πως πρέπει να επισημάνουμε ότι οι κύριοι λόγοι είναι το ιδιοκτησιακό καθεστώς –το ότι είναι ιδιωτικά τα πιο ισχυρά από τα Μέσα Μαζικής Ενημέρωσης- η διαπλοκή με την πολιτική εξουσία, με βάση κυρίως το καθεστώς αδειοδότησης που αναφέρθηκε αναλυτικά προηγούμενα και οι αδύναμοι ελεγκτικοί μηχανισμοί, που σε πολλές περιπτώσεις μπορούμε να πούμε ότι είναι και απρόθυμοι.
    Δεύτερο ζήτημα. Γιατί αυτή η χυδαιότητα και η αυθαιρεσία; Πάνω σ’ αυτό το θέμα χρειάζεται αναλυτική συζήτηση, αλλά και μία επιγραμματική εξήγηση. Εγώ πιστεύω και επιμένω ότι αυτά είναι στοιχεία του «πολιτισμού» του νεοφιλελεύθερου συστήματος, είναι στο DNA αυτού του συστήματος και τα Μέσα Μαζικής Ενημέρωσης καλλιεργούν και αναπαράγουν αυτόν τον «πολιτισμό». Η παρακμή της κοινωνίας τροφοδοτεί και ταυτόχρονα ανατροφοδοτείται από τα ιδιωτικά κυρίως ηλεκτρονικά Μέσα Μαζικής Ενημέρωσης. 
    Υπάρχει, βέβαια, κι ένα πρόβλημα ευθύνης στον πολιτικό κόσμο και την ίδια την κοινωνία, με τους μαζικούς φορείς και τις οργανώσεις, δηλαδή ότι δεν αντιδρούν κατά τη γνώμη μου, αντίστοιχα με τη σημασία του προβλήματος.
    Τρίτο και τελευταίο ζήτημα αφορά τους εργαζόμενους στα τηλεοπτικά Μέσα Μαζικής Ενημέρωσης. Νομίζω πως πρέπει να πούμε ότι είναι απροστάτευτοι. Τα παραδείγματα που ακούστηκαν εδώ είναι σαφή και υπογραμμίζουν αυτό το γεγονός. 
    Υπάρχουν και πολλά άλλα παραδείγματα, όπως ότι οι συμβασιούχοι βρίσκονται σε ομηρία, ότι βρίσκονται σε εξάρτηση με τον έναν ή τον άλλο τρόπο από τους ιδιοκτήτες ή ακόμη και από μεγαλοδημοσιογράφους, που είναι ιδιοκτήτες εκπομπών, που είναι δηλαδή κατά κάποιον τρόπο έμποροι.
    Τέλος, νομίζω ότι πρέπει να επισημανθεί και να υπογραμμιστεί ότι χρειάζεται να υπάρξουν δραστικά μέτρα και ριζικές αλλαγές στο σημερινό καθεστώς. 
    Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Μπανιά.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τέσσερις σπουδάστριες και μία συνοδός καθηγήτρια από το Ι.Ε.Κ. Περιστερίου. 	
    Η Βουλή τις καλωσορίζει. 
    (Χειροκροτήματα από όλες τις πτέρυγες)
    Κύριε Δρίτσα, θα δευτερολογήσετε; Έχετε δύο λεπτά. 
    ΘΕΟΔΩΡΟΣ ΔΡΙΤΣΑΣ: Όχι, κύριε Πρόεδρε, δεν θα δευτερολογήσω. Σας ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Κύριε Τσούκαλη, έχετε το λόγο.
     ΝΙΚΟΛΑΟΣ ΤΣΟΥΚΑΛΗΣ: Θα προσπαθήσω κι εγώ, κύριε Πρόεδρε, να χρησιμοποιήσω πολύ λιγότερο χρόνο απ’ ό,τι μου αναλογεί. 
    Κύριε Πρόεδρε, κύριε Υπουργέ, θα ήθελα ξεκινώντας να δηλώσω -εκπροσωπώντας το κόμμα και τον κοινωνικό χώρο στον οποίο ανήκουμε- ότι θα είμαστε οι τελευταίοι που δεν θα εντάξουμε τους εαυτούς μας, αλλά και τη συλλογικότητά μας, σε μία γενικότερη ευθύνη για την κατάσταση την οποία περιγράφουμε μέσα στο κείμενο αυτό, το οποίο εσείς σχολιάσατε και αξιολογήσατε κατά την ομιλία σας. 
    ΣΩΤΗΡΙΟΣ ΧΑΤΖΗΓΑΚΗΣ (Υπουργός Δικαιοσύνης): Θετικά.
    ΝΙΚΟΛΑΟΣ ΤΣΟΥΚΑΛΗΣ: Υπάρχει, όμως, μία σοβαρή ειδοποιός διαφορά, την οποία ανέλυσε πάρα πολύ παραστατικά ο Κοινοβουλευτικός μας Εκπρόσωπος κ. Κουβέλης. 
    Είπε ότι υπάρχουν κόμματα και πρόσωπα, τα οποία εντοπίζουν το συγκεκριμένο φαινόμενο, προκειμένου να αντισταθούν, προκειμένου να    διαμορφώσουν συνθήκες κοινωνικής αντίστασης, θύλακες αντίστασης μέσα σε μια κοινωνία, για την οποία εμείς θεωρούμε ότι βρίσκεται σε μια πολιτιστική παρακμή, όσο και αν εσείς πιθανόν να το αμφισβητείτε αυτό. Ανά πάσα στιγμή είμαστε έτοιμοι να καταθέσουμε και τις προτάσεις μας, προκειμένου να βγούμε από αυτό το αδιέξοδο.
      Όμως θα πρέπει να γίνει κατανοητό ότι η αναφορά αυτή, η οποία γίνεται μέσα στο κείμενο της επίκαιρης επερώτησης, διαχωρίζεται με μια σαφέστατη κόκκινη γραμμή, η οποία προσδιορίζει και πολιτικές ευθύνες. Εκεί, λοιπόν, σ’ αυτό το κρίσιμο σημείο, προσπαθήσατε να διαφοροποιηθείτε, επιστρατεύοντας με επάρκεια, μπορώ να πω, τις γενικές αντιλήψεις σας περί παγκοσμιοποίησης, περί πολιτικού συστήματος, περί ρόλου των μέσων ενημέρωσης ή, αν θέλετε, των μηχανισμών, των διαπαιδαγωγητικών ή άλλων, της σύγχρονης κοινωνίας. Όμως αυτό, κύριε Υπουργέ, δεν αρκεί. Ο προσδιορισμός των πολιτικών συνθηκών που επικρατούν αυτή τη στιγμή στη χώρα είναι αδυσώπητος κι η αξιολογική κρίση είναι αδυσώπητη. Αναφερόμαστε στο θέμα της ακρίβειας. Ο κ. Φώλιας και ο κ. Βλάχος επανειλημμένως σ’ αυτήν εδώ την Αίθουσα, αλλά και δημοσίως, έχουν «σηκώσει τα χέρια ψηλά», λέγοντας ότι «μέχρι εκεί μπορούμε να πάμε, δεν μπορούμε να πάμε παραπέρα», αφήνοντας ουσιαστικά τον πολίτη εντελώς ανυπεράσπιστο. 
      Προέκυψε το θέμα του διατροφικού σκανδάλου. «Τα χέρια ψηλά» απάντησε σήμερα ο κ. Βλάχος και είπε: «Είμαστε ακόμα στην αρχή. Ακόμα οι εταιρίες δεν μας έχουν απαντήσει στο επείγον έγγραφο του Ε.Φ.Ε.Τ. και του Υπουργείου σε σχέση με τις ποσότητες». 
      Στις περιπτώσεις φυσικών καταστροφών υπάρχει πλήρης ανεπάρκεια και χάος όσον αφορά τη διαχείριση των κρίσεων αυτών. Μέσα, λοιπόν, σ’ αυτή τη ζοφερή πραγματικότητα, κοινωνική και πολιτική, έρχεται η συγκεκριμένη επερώτηση προκειμένου να διαπιστώσει μια γενικότερη αδυναμία και αν θέλετε, μια ασυδοσία λειτουργίας των μέσων μαζικής ενημέρωσης και γενικότερα της κατάστασης του ραδιοτηλεοπτικού τοπίου.
      Θα μου επιτρέψετε να σας πω ότι όλες αυτές οι διαπιστώσεις, ανεξαρτήτως του πώς τις αξιολογείτε εσείς, πώς τις αξιολογούμε εμείς και πώς τις αξιολογεί ο απλός πολίτης, μας οδηγούν αναπόφευκτα σ’ ένα συμπέρασμα, ότι υπάρχει μια σαφής πολιτική αδυναμία ή, αν θέλετε, μια απροθυμία της Κυβέρνησης να διατυπώσει ολοκληρωμένη πρόταση ή αν θέλετε να παρέμβει στο να ελέγξει όλα αυτά τα φαινόμενα. Αντιθέτως, κάθε φορά που έχουμε διαπιστώσεις τέτοιου είδους έχετε βρει τη μαγική συνταγή. Έχετε βρει τη συνταγή της έκτακτης νομοθετικής διαδικασίας, της νομοθετικής πρωτοβουλίας και μάλιστα με την επιβολή ή πρόβλεψη βαρύτερων ποινών. 
      Θα μου επιτρέψετε να σας πω ότι έτσι δεν λύνεται το πρόβλημα, κύριε Υπουργέ. Εσείς μπορεί να λέτε ότι «εγώ επιτελώ το καθήκον μου, φέρνοντας τις συγκεκριμένες νομοθετικές ρυθμίσεις», όμως είστε μέλος μιας Κυβέρνησης, η οποία πρέπει να απολογηθεί συλλογικά όσον αφορά τα συγκεκριμένα φαινόμενα. 
      Και τελειώνω με μια, αν θέλετε, δευτερεύουσα όσον αφορά την συγκεκριμένη συζήτηση αλλά πρωτεύουσα, κατά την άποψή μας, αναφορά στην τοποθέτηση του κ. Δένδια, που έχει να κάνει με την ιδεολογική διαφορά μεταξύ Αριστεράς και Δεξιάς σχετικά με το ατομικό και το συλλογικό. Δε νομίζω ότι είναι προς μομφή το να θεωρεί ο κ. Δένδιας ότι η Αριστερά είναι υπέρ του συλλογικού κι ότι βεβαίως μέσα από το συλλογικό καλό και την πρόοδο ευημερεί και το άτομο. Όμως, θα ήθελα να πω στον κ. Δένδια και στη Νέα Δημοκρατία, βεβαίως, ότι επίσης μια σοβαρή, ειδοποιός ιδεολογική διαφορά είναι και το δημόσιο και το ιδιωτικό, κάτι το οποίο εσείς το λέτε πάρα πολύ, αλλά θα μου επιτρέψετε να σας πω, κύριε Υπουργέ, ότι δεν είναι στον σκληρό πυρήνα της ιδεολογίας του κόμματος, στο οποίο είστε ενταγμένος.
      Ευχαριστώ πάρα πολύ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ τον κ. Τσούκαλη και για την οικονομία του χρόνου.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και πέντε συνοδοί-δάσκαλοι από το 4o Δημοτικό Σχολείο Λευκάδας. Μαζί τους είναι και δεκαοκτώ γονείς. 
      Η Βουλή τους καλωσορίζει και τους εξηγούμε ότι είναι ημέρα κοινοβουλευτικού ελέγχου. Η Αντιπολίτευση ελέγχει την Κυβέρνηση και μετέχουν και εκπρόσωποι των Κομμάτων. 
      Τη συζήτηση θα κλείσει ο Υπουργός Δικαιοσύνης κ. Χατζηγάκης.
      Ορίστε, κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε. 
      Κατ΄αρχήν, θέλω να ευχαριστήσω και τους συναδέλφους, οι οποίοι πραγματικά συνέβαλαν σημαντικά σ΄ έναν γόνιμο διάλογο, σ΄ έναν σημαντικό διάλογο και κυρίως ο Συνασπισμός, ο οποίος είχε την πρωτοβουλία της καταθέσεως της επερώτησης.
      Επειδή σχεδόν έχει εξαντληθεί το θέμα, θα ξεκινήσω με ορισμένες απαντήσεις γενικής φύσεως. Ακούστηκαν πολλές σωστές παρατηρήσεις και από την κ. Κανέλλη και από τον κ. Κουβέλη και από το δικό μας Κοινοβουλευτικό Εκπρόσωπο και τον Κοινοβουλευτικό Εκπρόσωπο του ΛΑ.Ο.Σ. και από τους άλλους εκλεκτούς συναδέλφους.
      Θα πρέπει να σας πω, κύριε Πρόεδρε και αγαπητοί συνάδελφοι, ότι αυτές οι επισημάνσεις που έγιναν είναι σωστές και για τα κόμματα των παιδεραστών ΚΑΙ για τη διαφήμιση που γίνεται και υπεισέρχεται και στα Μέσα Μαζικής Επικοινωνίας και για όλη την ιδεολογία και τους χαρακτήρες, για όλες τις αδυναμίες που υπάρχουν στο παγκόσμιο σύστημα. Διότι αυτά δεν είναι μόνο ελληνικά φαινόμενα. 
      Προσωπικά, δεν αισθάνομαι την ανάγκη ότι θα πρέπει να απολογηθώ και ατομικά ως Υπουργός Δικαιοσύνης και ως Κυβέρνηση. Είπα εις την πρωτολογία μου –και θέλω να το επαναλάβω- το εξής: Υπάρχει μια αλλαγή της πραγματικότητος, η οποία έχει ορισμένα θετικά, αλλά έχει και ορισμένες αδυναμίες και ορισμένα κακά. Είναι τα κακά της παγκοσμιοποίησης. 
      Τονίζω ότι –και θα το επαναλάβω- το να κάνουμε αποστροφές και γενικεύσεις και να λέμε «κάτω η παγκοσμιοποίηση» και ότι αυτή φταίει και ο καπιταλισμός, δεν βοηθούμε τη συζήτηση, δεν βοηθούμε στην επίλυση του προβλήματος. Και δεν είναι μια γενίκευση αυτή που κάνω. Είναι συγκεκριμένη περίπτωση. Αναφέρθηκε πολύ σωστά ο εκλεκτός συνάδελφος και φίλος ο κ. Κουβέλης στον Ραμονέ. Επειδή ξέρω ότι και περισπούδαστος είναι και διαβάζει και επειδή ξέρει ότι κι εγώ τα διαβάζω, ο Ραμονέ στο βιβλίο, το οποίο εμνημονεύσατε «Η τυραννία των Μέσων Μαζικής Επικοινωνίας» κάνει πραγματικά βαθυστόχαστες σκέψεις και αποτυπώνει ιδέες, όμως δεν δίνει λύση. Όπως ξέρετε πολύ καλύτερα από εμένα, υπάρχει μια κίνηση κατά της παγκοσμιοποίησης, στην οποία μετέχει ο Ραμονέ και δεν έχει διά ταύτα! 
      Βλέπετε ότι και το παγκόσμιο σύστημα εναντίον της παγκοσμιοποίησης κινείται στην περιφέρεια. Δεν χτυπά στην καρδιά του προβλήματος. Και βέβαια, δεν περιμένω από κανέναν από εμάς να λύσει το πρόβλημα αυτό. 
      Όμως, η Κυβέρνηση τι κάνει; Κάνει ορισμένα συγκεκριμένα και πραγματικά βήματα. Αναγνωρίζει το πρόβλημα. Αναγνωρίζει τις δυσκολίες. Αναγνωρίζει τις αδυναμίες που προέρχονται κι από το εξωτερικό κι από το εσωτερικό και από το γενικότερο σύστημα και προσπαθεί, με συγκεκριμένες ρυθμίσεις, να προστατεύσει ορισμένες κοινωνικές ομάδες, να προστατεύσει ορισμένα δικαιώματα, να διασφαλίσει ορισμένους θεσμούς, όπως είναι οι Ανεξάρτητες Αρχές, όπως είναι η δικαιοσύνη, αλλά και τα δικαιώματα.
      Μας είπε η κυρία Κανέλλη ότι ξεκινάμε από μία ηθικολογική βάση. Όχι! Από τη βάση της θεωρίας του δικαιώματος ξεκινάμε, κυρίες και κύριοι συνάδελφοι. Η θέση μας είναι η θεωρία του ατομικού, του ανθρωπίνου δικαιώματος, όπως αυτή εκτίθεται από τον κατ΄εξοχήν φιλελεύθερο φιλόσοφο του 20ου τον Ρολς. Δεν υπεισερχόμαστε σε φιλοσοφικές και υπερβατικές έννοιες. Νομίζω ότι ίσως ακραίες ιδεολογίες να υπεισέρχονται ή να ξεκινούν στη στοιχειοθέτηση του δικαιώματος, εκκινώντας και θεμελιώνοντας αυτό από υπερβατικές αντιλήψεις και από ηθικολογίες.
      Εμείς, λοιπόν, είμαστε εκείνοι, οι οποίοι προχωρήσαμε σταθερά. Σταθεροποιήσαμε και περιφρουρήσαμε το κοινωνικό δικαίωμα και μας κατηγορούσατε γι’ αυτό και με τις κάμερες και με τα ειδεχθή εγκλήματα που τα βγάλαμε έξω από τα προσωπικά δεδομένα. Κι εδώ δεχθήκαμε κριτική μεγάλη. Και επειδή αυτή η κριτική είχε και αντανακλάσεις, ερχόμαστε σήμερα και κάνουμε συγκεκριμένη δήλωση και λέμε ότι πρέπει να προχωρήσει και να εμφανιστούν αυτοί οι οποίοι κάνουν τα εγκλήματα και υπάρχει εναντίον τους ποινική δίωξη. Να εμφανιστούν, να δούμε ποιοι είναι για να προστατευθεί η κοινωνία.
      Άρα, κύριε συνάδελφε, εμείς, που μας χαρακτηρίζετε «δεξιούς», βλέπετε ότι αγκαλιάζουμε το κοινωνικό δικαίωμα, αγκαλιάζουμε το δικαίωμα του συνόλου και προσπαθούμε, με μέτρα συγκεκριμένα, να το προστατεύσουμε. Φέρνουμε, όπως ξέρετε, το συγκεκριμένο νομοσχέδιο για το ατομικό δικαίωμα, να μην υπάρχουν μυστικές κάμερες, να μην υπάρχει η θεωρία της «κλειδαρότρυπας», όπως πολύ ωραία το είπατε. Και κάναμε μία προσπάθεια να περιφρουρήσουμε και να θωρακίσουμε, μαζί με το κοινωνικό και το ατομικό δικαίωμα.
      Δεν μπορώ να λύσω εγώ όλα τα προβλήματα της παγκοσμιοποίησης. Θέλω να τα συζητήσω. Θέλω να τα συζητήσουμε. Και ξέρω ότι το δικαιϊκό μας σύστημα έχει και ατέλειες, πολλές ατέλειες. Ελάτε να τις συζητήσουμε και να τις λύσουμε. Είμαστε ανοικτοί σε προτάσεις και αυτό το έχετε δει.
      Τα λέω αυτά, διότι πολλές φορές μιλάμε και για την παρακμιακή εικόνα και για την μιντιοκρατία και για την σκανδαλολογία. Όμως, θα πρέπει να αναγνωρίσετε ότι ετούτη η Κυβέρνηση -και αν θέλετε, αν μου επιτρέπετε, προσωπικά ο ίδιος- κάνουμε μια προσπάθεια να διατηρηθούν ψηλά οι θεσμοί είτε είναι Ανεξάρτητες Αρχές είτε είναι δικαιοσύνη είτε είναι οτιδήποτε και να είναι διαχωρισμένες, να κάνουν το καθήκον τους, να παίζουν το ρόλο τους σωστά, όπως θέλει το Σύνταγμα, όπως θέλουμε όλοι, για να διασφαλιστούν και τα δικαιώματα και τα συμφέροντα του ελληνικού λαού.
      Σ’ αυτή, λοιπόν, την προσπάθεια, βοηθείστε μας, να πάμε μαζί. Βεβαίως, πολύ σωστά είπε ο κ. Κουβέλης ότι υπάρχουν και αδυναμίες και ατέλειες. Κανένας δεν λέει το αντίθετο και κανένας δεν είναι ούτε μάγος ούτε Θεός, ώστε ως διά μαγείας να τα λύσει όλα και μάλιστα, σε μία εποχή που τα γεγονότα και οι αλλαγές τρέχουν πολύ πιο γρήγορα από τις νομοθετικές πρωτοβουλίες.
      Όμως, εν πάση περιπτώσει, και θέληση έχουμε και καλή θέληση έχουμε και έχουμε και τις δυνατότητες, μέσα από το διάλογο και από τις διαδικασίες που υπάρχουν, να βρούμε τις λύσεις. Είμαι ικανοποιημένος και θεωρώ ότι, αν συνεχίσουμε, όπως σήμερα ξεκινήσαμε στη Βουλή, νομίζω ότι ορισμένες λύσεις θα βρεθούν. Δεν θα λυθούν, βέβαια, όλα τα προβλήματα, αλλά ορισμένες λύσεις συναινετικά θα βρεθούν. Κι ελπίζω και το εύχομαι αυτό.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ.
      Μετά και από την αγόρευσή σας, κηρύσσεται περαιωμένη η συζήτηση επί της υπ’ αριθμόν 53/25-2-2008 επερωτήσεως Βουλευτών του ΣΥ.ΡΙΖ.Α., προς τους Υπουργούς Δικαιοσύνης και Επικρατείας, σχετικά με το Ραδιοτηλεοπτικό τοπίο και το σεβασμό των προσωπικών δεδομένων.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.11΄ λύεται η συνεδρίαση για την προσεχή Δευτέρα 26 Μαΐου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ



Τελευταία Αποθήκευση:	28/5/2008 3:30:00 μμ	Από:	A.marini
Εκτυπώθηκε:	28/5/2008 12:00:00 μμ

