      ΣΥΝΕΔΡΙΑΣΗ ΡΛΑ΄
      Παρασκευή, 11 Μαρτίου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας είκοσι Βουλευτών για τη συμμετοχή στο Διαβαλκανικό Πρωτάθλημα Κοινοβουλευικών Ομάδων, σελ.
      3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Σκάλας Ωρωπού, σελ.
      4. Επί προσωπικού θέματος, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Πρωθυπουργό σχετικά με τη διαλεύκανση των δραστηριοτήτων κυκλωμάτων σε καίριους τομείς και το διαχειριστικό έλεγχο της περιουσίας των Μητροπόλεων, σελ.
      β) Προς τον Υπουργό Απασχόλησης και Κοινωνικής Προστασίας σχετικά με την άρνηση συμμόρφωσης του ΟΑΕΔ προς δικαστικές αποφάσεις κ.λπ., σελ.
      γ) Προς τον Υπουργό Πολιτισμού σχετικά με την παραχώρηση αίθουσας στο Μέγαρο Μουσικής για τον εορτασμό της επετείου ένωσης της Επτανήσου με την Ελλάδας κ.λπ., σελ.
      δ) Προς τον Υπουργό Δημόσιας Τάξης σχετικά με τις συνθήκες κράτησης στις φυλακές Αμυγδαλέζας, σελ.
      4) Συζήτηση Επερώτησης προς τον Υπουργό Απασχόλησης σχετικά με τη σύνδεση της εκπαίδευσης και της επαγγελματικής κατάρτισης με την απασχόληση, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης, Μεταφορών και Επικοινωνιών, Δημόσιας Τάξης, Αγροτικής Ανάπτυξης και Τροφίμων, Εμπορικής Ναυτιλίας κατέθεσαν σχέδιο νόμου: «Έλεγχος της διακίνησης και αποθήκευσης πετρελαιοειδών προϊόντων,  ρύθμιση θεμάτων του Υπουργείου Ανάπτυξης», σελ.
      2. Κατάθεση Έκθεσης Διαρκούς Επιτροπής:
      Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Μεταφορών και Επικοινωνιών: «Ίδρυση και λειτουργία εμπορευματικών κέντρων και άλλες διατάξεις», σελ.
      
      ΟΜΙΛΗΤΕΣ
      Α. Επί Προσωπικού θέματος:
      ΓΙΑΚΟΥΜΑΤΟΣ Γ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      
      Β. Επί των επικαίρων ερωγήσεων:
      ΓΙΑΚΟΥΜΑΤΟΣ Γ., σελ.
      ΓΙΑΝΝΑΚΟΥ Μ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΜΑΡΚΟΓΙΑΝΝΑΚΗΣ Χ., σελ.
      ΡΟΒΛΙΑΣ Κ., σελ.
      ΤΑΤΟΥΛΗΣ Π., σελ.
      ΧΟΥΡΜΟΥΖΙΑΔΗΣ Γ.  σελ.
      
      Γ. Επί της επερώτησης:
      ΓΙΑΚΟΥΜΑΤΟΣ Γ., σελ.
      ΚΟΥΣΕΛΑΣ Δ., σελ.
      ΛΕΒΕΝΤΗΣ Α., σελ.
      ΜΟΥΣΙΩΝΗΣ Α., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΑΠΤΗ Σ., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΧΡΙΣΤΟΦΙΛΟΠΟΥΛΟΥ Ε., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ KOINOBΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛΑ΄
      Αθήνα, σήμερα στις 11 Μαρτίου 2005, ημέρα Παρασκευή, 11 Μαρτίου 2005 και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην εγκατάλειψη του κάστρου της Καλαμάτας.
      2) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία κάτοικοι της πόλης των Τρικάλων  ζητούν τη μετεγκατάσταση του νεκροταφείου των Τρικάλων εκτός της κατοικημένης περιοχής.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ με αναφορά του  ζητεί ενημέρωση για την καθυστέρηση εκτέλεσης έργων από την ΕΡΓΑ ΟΣΕ ΑΕ.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην επαναπροκήρυξη των μελετών του έργου «Δυτικός Σιδηροδρομικός Άξονας».
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επίλυση του συνταξιοδοτικού προβλήματος μερίδας στρατιωτικών συνταξιούχων.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να ανακληθεί η απόφαση που εντάσσει περιοχές του Νομού Λασιθίου σε περιοχές ελέγχου της τουριστικής ανάπτυξης.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής για την απρόσκοπτη λειτουργία του Βιοτεχνικού Πάρκου Αγίου Νικολάου Λασιθίου.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι εργαζόμενοι ιδιωτικού δικαίου του Χρηματιστηρίου Αθηνών ΑΕ ζητούν την κατοχύρωση των εργασιακών δικαιωμάτων τους.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί να ολοκληρωθούν οι διαδικασίες απαλλοτρίωσης ακινήτου στην περιοχή Πετρά Σητείας εντός του οποίου βρίσκεται οικισμός της εποχής της τουρκοκρατίας.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Συντονιστικό Συμβούλιο των Ενώσεων Αποστράτων Στρατιωτικών ζητεί την ικανοποίηση οικονομικού αιτήματος στρατιωτικών συνταξιούχων που αποστρατεύθηκαν πριν από την 1.7.2000.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Κίνηση Πολιτών για την ανθρώπινη αξιοπρέπεια και την κοινωνική και οικονομική ανάπτυξη του Νομού Ηρακλείου ζητεί να θεσπιστούν ειδικές ρυθμίσεις για τους βαριά ανάπηρους ανασφάλιστους.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Κίνηση Πολιτών για την ανθρώπινη αξιοπρέπεια και την κοινωνική και οικονομική ανάπτυξη του Νομού Ηρακλείου ζητεί την επανακαταβολή του επιδόματος ειδικών συνθηκών στους οδηγούς απορριμματοφόρων οχημάτων.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικος Ιεράπετρας Λασιθίου καταγγέλλει παράνομες κατασκευές κτισμάτων στη νήσο Χρυσή και στη θέση Σπήλιος.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Εργαζομένων στο Κέντρο Ερευνών για θέματα ισότητας ζητεί τη μετατροπή των συμβάσεων των μελών του σε αορίστου χρόνου.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Συμβασιούχοι της ΕΡΑ ΣΠΟΡ ζητούν την άμεση μονιμοποίησή τους.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Επαρχίας Ιεράπετρας Λασιθίου ζητεί να εγκριθεί η πρόσληψη γραμματέα και να υπαχθεί στις ρυθμίσεις του Π.Δ. 164/2004.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Συντακτών Ημερήσιων Εφημερίδων Πελοποννήσου – Ηπείρου – Νήσων ζητεί τη μονιμοποίηση των συμβασιούχων δημοσιογράφων της ΕΡΤ και ΕΡΑ.
      18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ένωση Συντακτών Ημερήσιων Εφημερίδων Πελοποννήσου – Ηπείρου – Νήσων ζητεί τη μονιμοποίηση των συμβασιούχων δημοσιογράφων της ΕΡΤ και ΕΡΑ.
      19) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Περάματος Ιωαννίνων ζητεί να ενταχθεί η λίμνη Παμβώτιδας στον προγραμματισμό διενέργειας πτήσεων υδροπλάνων.
      20) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Λάμπρος Γούμενος ζητεί τη σηματοδότηση της εθνικής οδού Αθηνών – Ιωαννίνων στο τμήμα που διέρχεται μέσω του χωριού Κερασώνα του Δήμου Φιλιππιάδας Ιωαννίνων.
      21) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία το Σωματείο Συμβασιούχων Χειριστών Ανυψωτικών Ο.Α. ζητεί την καταβολή επιδομάτων και αποζημιώσεων αδείας σε συμβασιούχους χειριστές ανυψωτικών μηχανημάτων Ο.Α.
      22) Η Βουλευτής Α. Πειραιώς κ. ΕΛΠΙΔΑ ΠΑΝΤΕΛΑΚΗ και ο Βουλευτής Β’ Πειραιώς κύριος ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία το Συνδικάτο Μετάλλου Πειραιά, η Πανελλήνια Ένωση Αμμοβολιστών - Καθαριστών, το Σωματείο Ναυπηγοξυλουργών, η ΄Ενωση Μετάλλου Σαλαμίνας και το Σωματείο Ηλεκτρολόγων Πλοίων καταγγέλλουν την έλλειψη μέτρων ασφαλείας της εργασίας στη Ν/Ζώνη.
      23) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία η Ομοσπονδία Αγροτικών Συλλόγων Νομού Λάρισας και οι Αγροτικοί Σύλλογοι και Συνεταιρισμοί Επαρχίας Αγιάς ζητούν να δημιουργηθεί στην περιοχή της Αγιάς, Σταθμός Γεωργικών Προειδοποιήσεων.
      24) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά με την οποία ιδιοκτήτες του αγροκτήματος «Γερμί» ή «Ξερολίθι» της κτηματικής περιφέρειας Δημοτικού Διαμερίσματος Βελεστίνου Δήμου Φερών Μαγνησίας ζητούν τον επανακαθορισμό της αντικειμενικής αξίας του αγροκτήματος.
      25) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά με την οποία ο Δήμαρχος Βόλου ζητεί την απομάκρυνση κεραιών κινητής τηλεφωνίας, από πυκνοκατοικημένες περιοχές του Βόλου.
      26) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά με την οποία ο Δήμαρχος και ο Αγροτικός Σύλλογος Ζαγοράς ζητούν χρηματοδότηση από το Γ΄ Κοινοτικό Πλαίσιο Στήριξης για την κατασκευή της Α΄ Φάσης της παράκαμψης Ζαγοράς.
      27) Οι Βουλευτές Λαρίσης, Μανγησίας και Α΄ Θεσσαλονίκης κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία μαζικοί φορείς της Λάρισας ζητούν την ανέγερση σχολικών μονάδων, γυμναστηρίων κ.λπ. στο Νομό Λάρισας και τη λήψη μέτρων γενικότερα αναβάθμισης της παιδείας.
      28) Οι Βουλευτές Α΄ Πειραιώς και Β’ Πειραιώς κυρία ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα κατέθεσαν αναφορά με την οποία το Συνδικάτο Μετάλλου Πειραιά, το Σωματείο Ηλεκτρολόγων Πλοίων, η Πανελλήνια Ένωση Αμμοβολιστών – Καθαριστών, η Ένωση Μετάλλου Σαλαμίνας και η Πανελλήνια Ομοσπονδία  Εργατοϋπαλλήλων Μετάλλου διαμαρτύρονται για την καταδίκη σε πεντάμηνη φυλάκιση του συνδικαλιστή Βασίλη Ριφουνά.
      29) Οι Βουλευτές Β΄ Αθηνών και Α΄ Θεσσαλονίκης κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία οι Πρόεδροι Τμημάτων Πολιτικής Επιστήμης των πανεπιστημίων της χώρας διαμαρτύρονται γιατί τα τελευταία χρόνια παρατηρείται σημαντική υποβάθμιση των Νομικών και Πολιτικών Επιστημών στη Δευτεροβάθμια Εκπαίδευση και ζητούν οι αναθέσεις των μαθημάτων στη δευτεροβάθμια εκπαίδευση να έχουν επιστημονικές σταθερές.
      30) Οι Βουλευτές Νομού Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά με την οποία τα Σωματεία της Ναυπηγοεπισκευαστικής Ζώνης ζητούν την υπογραφή της ΤΣΣΕ που να ανταποκρίνεται στις ανάγκες των εργαζομένων αλλά και στην αλλαγή πολιτικής σε σχέση με τη Ν/Ζώνη αλλά και τη Ναυπηγική Βιομηχανία γενικότερα.
      31) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου - Ηπείρου και Νήσων ζητεί τη μονιμοποίηση δημοσιογράφων της ΕΡΤ και ΕΡΑ.
      32) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Συνταξιούχων ΔΕΗ επαρχίας Εορδαίας ζητεί την ικανοποίηση οικονομικών ασφαλιστικών κ.λπ. αιτημάτων των μελών του.
      33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε αιτήματα της «ΧΡΥΣΟΠΗΓΗΣ» προς τη Γεωγραφική Υπηρεσία Στρατού.
      34) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία η Κοινότητα Λιχάδας Εύβοιας ζητεί τη μόνιμη τοποθέτηση ιατρού στο αγροτικό ιατρείο Λιχάδας.
      35) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Εξωραϊστικός και Πολιτιστικός Σύλλογος Κούτουρλα Εύβοιας ζητεί να μην επιτραπεί η υλοτόμηση του ελατοδάσους της Χιλιαδούς Εύβοιας.
      36) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Στυρέων Εύβοιας ζητεί να εγκριθεί από την αρχαιολογική υπηρεσία  η εκβάθυνση του αλιευτικού καταφυγίου των Νέων Στύρων.
      37) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Ελλήνων Γονέων Αμβούργου Γερμανίας ζητεί την άμεση ίδρυση  δίγλωσσου γερμανοελληνικού πρωινού σχολείου στο Αμβούργο.
      38) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία αθλητικοί φορείς ζητούν πληροφορίες για τη μεταολυμπιακή αξιοποίηση των ολυμπιακών ακινήτων.
      39) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Παλλήνης Αττικής ζητεί την πλήρη στελέχωση του αστυνομικού τμήματος της περιοχής του.
      40) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κοινότητα Καλάμου Αττικής ζητεί τη λήψη μέτρων προστασίας της φυσικής αναγέννησης των δασών και των δασικών εκτάσεων της περιοχής της.
      41) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά με την οποία ο Δήμαρχος Ευεργέτουλα Λέσβου ζητεί τη θεσμοθέτηση μέτρων για τον ασφαλή ελλιμενισμό και την αποκατάσταση των ζημιών που προκαλούνται από την κακοκαιρία στα μικρά σκάφη.
      42) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμαρχος Τραγανού Ηλείας ζητεί την προώθηση του έργου «Αγορά Γεωργικών Προϊόντων».
      43) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κυρία Δήμητρα Δουλκερίδου διαμαρτύρεται για τη μη επιλογή της ως εξετάστρια καθηγήτρια πιστοποίησης γλωσσομάθειας της ιταλικής γλώσσας.
      44) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία πολύτεκνες μητέρες με τρία παιδιά ζητούν νομοθετική ρύθμιση για την εισαγωγή σε στρατιωτικές σχολές παιδιών οικογενειών με τρία  παιδιά.
      45) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΤΑΠ-ΟΤΕ ζητεί τον ανακαθορισμό των συντάξεων των μελών του.
      46) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία φοιτητές της Ιατρικής του Πανεπιστημίου Θεσσαλονίκης ζητούν την επίλυση σπουδαστικού τους προβλήματος.
      47) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Ένωση Γυμναστών Βορείου Ελλάδος ζητεί την αναβάθμιση του μαθήματος της φυσικής αγωγής σ’ όλες τις βαθμίδες της εκπαίδευσης.
      48) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Νικόλαος Ρόδιος, δικηγόρος, ζητεί την επίλυση ασφαλιστικού του προβλήματος με το Ταμείο Νομικών.
      49) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εξωραϊστικός Πολιτιστικός Σύλλογος Κούτουρλα ζητεί να απαγορευθεί η υλοτομία στο ελατόδασος  που βρίσκεται στην περιοχή Χιλιαδού Εύβοιας.
      50) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Πολεποννήσου – Ηπείρου – Νήσων ζητεί τη μονιμοποίηση δημοσιογράφων της ΕΡΤ και ΕΡΑ.
      51) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Γυμναστικός – Αθλητικός Σύλλογος Πάρου ζητεί το διασυλλογικό πρωτάθλημα να διεξαχθεί στις Κυκλάδες.
      52) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί την κατασκευή νέου αεροδρομίου στη νήσο Νάξο.
      53) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σιφνίων ζητεί να παραμείνει υπό την εποπτεία της ΓΓΑ το Εθνικό Κέντρο Νεότητας Σίφνου.
      54) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τα δρομολογημένα πλοία στη γραμμή Πειραιά – Πάρου – Νάξου – Ίου – Θήρας να καταβάλουν τα λιμενικά δικαιώματα.
      55) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί να γίνουν μεταρρυθμίσεις με σκοπό την αναβάθμιση της εκπαίδευσης των ατόμων με αναπηρία.
      56) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί τη διασφάλιση της αξιοπιστίας της πιστοποίησης της γλωσσομάθειας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2574/5-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β13-742/26-8-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ’ αριθμ. 2574/5-8-04 ερώτηση, που κατέθεσε στη Βουλή των Ελλήνων ο Βουλευτής κ. Μ. Καρχιμάκης, σχετικά με την ανατίμηση φαρμακευτικού σκευάσματος για τον θυρεοειδή και παράλληλη απόσυρση ανταγωνιστικού σκευάσματος και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε τα ακόλουθα:
     Α) Σε ότι αφορά την απόσυρση του φαρμακευτικού ιδιοσκευάσματος "THYRORMONE" της εταιρείας "NI-THE ΕΠΕ" ενέργεια αποκλειστικής αρμοδιότητας του Ε.Ο.Φ. και κατ΄ επέκταση, η όποια απάντηση θα πρέπει να δοθεί από το Υπουργείο Υγείας και Κοινωνικής Αλληλεγγύης.
     Β) Σε ότι αφορά την αναπροσαρμογή της τιμής του φαρμακευτικού ιδιοσκευάσματος "ΑΡΟΤΕL INJ 3AMPX600MG/4ML" της εταιρείας "UNIPHARMA".
     Το ιδιοσκεύασμα αυτό του οποίου η χονδρική τιμή αναπροσαρμόστηκε κατά 38,50% με το Δ.Τ.Φ.4/2004 από 1,30 ευρώ σε 1,80 ευρώ, είναι το μοναδικό ενέσιμο παυσίπονο το οποίο είναι αποκλειστικά νοσοκομειακής χρήσης, έχει χαρακτηριστεί επανειλημμένα από τον Ε.Ο.Φ. ως φάρμακο μοναδικό και απαραίτητο για τη δημόσια υγεία και επιπλέον δεν υπάρχει στην ελληνική αγορά άλλο ανταγωνιστικό φάρμακο που θα μπορούσε να καλύψει τις νοσοκομειακές ανάγκες σε περίπτωση που λόγω του ασύμφορου της παραγωγής του η εταιρεία το απέσυρε από την κυκλοφορία, όπως είχε δηλωθεί. Επισημαίνεται ότι παρεμφερές ενέσιμο προϊόν που το παρήγαγε βιομηχανία του εξωτερικού, έλαβε το 1999 τιμή 995 δρχ. Η τιμή αυτή κρίθηκε ασύμφορη από την εταιρεία με αποτέλεσμα να μην κυκλοφορήσει το εν λόγω φάρμακο.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 2596/9-8-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 273/26-8-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 2596/9-08-2004 εγγράφου σας, με το οποίο μας διαβιβάστηκε ερώτηση του Βουλευτή κ. Α. Λεβέντη που κατατέθηκε στη Βουλή των Ελλήνων και όπως μας ενημέρωσε σχετικά το Δημοτικό Λιμενικό Ταμείο Αίγινας, σας γνωρίζουμε τα ακόλουθα:
     1. Το εν λόγω Δημοτικό Λιμενικό Ταμείο, με την υπ' αριθμ. 90/12-05-2004 ομόφωνη απόφαση του Δ.Σ. του, παρεχώρησε χώρο στην εταιρεία «ΠΑΛΜΟΣ ΕΠΕ» για την τοποθέτηση «διαφημιστικών σταντ» στα λιμάνια Αίγινας και Αγκιστρίου, προκειμένου να συγκεντρωθούν σε αυτά όλες οι διάσπαρτες διαφημιστικές πινακίδες των λιμανιών. Η απόφαση αυτή ελήφθη ύστερα από εξέταση των σχεδίων που προσκόμισε η εταιρεία.
     2. Η εταιρεία τοποθέτησε στο λιμάνι της Αίγινας «διαφημιστικό σταντ», το σχέδιο του οποίου ουδεμία σχέση είχε με το προσκομισθέν δείγμα σχεδίου. Κατόπιν τούτου, το Δημοτικό Λιμενικό Ταμείο Αίγινας ανακάλεσε με την υπ’ αριθμ. 166/04-08-2004 απόφαση του Δ.Σ. του, την προηγούμενη απόφαση παραχώρησης και απομάκρυνε άμεσα το εν λόγω «διαφημιστικό σταντ», με ίδια μέσα.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     3. Στην με αριθμό 2560/4-8-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 74580/ΙΗ/26-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2560/4-8-2004 την οποία κατέθεσε ο Βουλευτής κ. Μαν. Φραγκιαδουλάκης, και αφορά στο θεσμό του Ολοήμερου σχολείου, σας γνωρίζουμε τα ακόλουθα:
     Α. Στην Πρωτοβάθμια Εκπαίδευση εφαρμόζεται δωρεάν πρόγραμμα ολοήμερου σχολείου, το οποίο έχει έντονο εκπαιδευτικό και κοινωνικό περιεχόμενο. Το ολοήμερο σχολείο εξυπηρετεί υψηλούς παιδαγωγικούς στόχους, όπως είναι η παιδαγωγική αξιοποίηση του απογευματινού χρόνου παραμονής των παιδιών στο σχολείο, με την πλήρη ευθύνη και εποπτεία των εκπαιδευτικών. Το πρόγραμμά του περιλαμβάνει και υποστηρικτική βοήθεια στην Ελληνική Γλώσσα και στα Μαθηματικά, δηλαδή μελέτη και προετοιμασία των μαθητών για τα μαθήματα της επόμενης ημέρας από υπεύθυνο δάσκαλο.
     Στο πλαίσιο του ολοήμερου εντάσσονται επιλογές μαθημάτων και δραστηριοτήτων που αναβαθμίζουν το ρόλο του σχολείου, όπως η Ξένη Γλώσσα, ο Αθλητισμός, ο Χορός, η Θεατρική Αγωγή, η εισαγωγή στις Νέες Τεχνολογίες, η Μουσική και τα Εικαστικά, τα οποία διαμορφώνουν συνθήκες ανοικτού εκπαιδευτικού περιβάλλοντος και ελκυστικότερης μάθησης. Η εφαρμογή του θεσμού του Ολοήμερου σχολείου θα συνεχιστεί με διαρκή αναβάθμιση του τρόπου λειτουργίας του.
     Οι θέσεις των δασκάλων για την υποστηρικτική βοήθεια στην Ελληνική Γλώσσα και στα Μαθηματικά καλύπτονται με τους γενικούς μόνιμους διορισμούς ή με αναπληρωτές. Οι εκπαιδευτικοί ειδικοτήτων αντίστοιχα, προσλαμβάνονται ως ωρομίσθιοι μέσω του προγράμματος του ΕΠΕΑΕΚ.
     Οι προτάσεις που υποβλήθηκαν από τις Διευθύνσεις Π.Ε. για την ίδρυση νέων ολοήμερων σχολείων και για τη διεύρυνση επεξεργάζονται από την αρμόδια Διεύθυνση του ΥΠ.Ε.Π.Θ. και η διαδικασία θα ολοκληρωθεί σύντομα.
     Επισημαίνεται επίσης, ότι για τη λειτουργία του Ολοήμερου αξιοποιούνται όλες οι υποδομές και τα μέσα (εποπτικά) που διαθέτει το σχολείο στο κανονικό πρόγραμμα.
     Επίσης σκοπός του Ολοήμερου Νηπιαγωγείου είναι η αναβάθμιση της προσχολικής εκπαίδευσης, η ολόπλευρη, αρμονική και ισόρροπη ανάπτυξη των παιδιών ηλικίας 4-6 χρόνων στο πλαίσιο των ευρύτερων στόχων της Π.Ε, η ολοκληρωμένη προετοιμασία των νηπίων για το δημοτικό σχολείο, η ενίσχυση του ρόλου της κρατικής μέριμνας με στόχο την μείωση των μορφωτικών και κοινωνικών διακρίσεων και η εξυπηρέτηση των εργαζόμενων γονέων.
     Όλα τα νηπιαγωγεία μετατρέπονται σταδιακά σε Ολοήμερα, ύστερα από εισήγηση των Διευθυντών Π.Ε., με βάση τις εκπαιδευτικές ανάγκες των παιδιών της αρμοδιότητάς τους και εφόσον εξασφαλίζονται οι προϋποθέσεις λειτουργίας από τη σκοπιά της υλικοτεχνικής υποδομής.
     Κάθε τμήμα του ολοήμερου προγράμματος στελεχώνεται από δύο νηπιαγωγούς για την εφαρμογή του ενιαίου εκπαιδευτικού προγράμματος Οι θέσεις των νηπιαγωγών στα Ολοήμερα νηπιαγωγεία, καλύπτονται από τους γενικούς μόνιμους διορισμούς ή αναπληρωτές. Οι προτάσεις για την ίδρυση των νέων ολοήμερων νηπιαγωγείων επεξεργάζονται και σύντομα θα έχει ολοκληρωθεί η διαδικασία ίδρυσής τους.
     Β. Έγινε σύσταση 1796 θέσεων δασκάλων και 249 θέσεων νηπιαγωγών στα ολοήμερα σχολεία στις οποίες θα τοποθετηθούν δάσκαλοι και νηπιαγωγοί από τους πρόσφατους ανακοινωθέντες διορισμούς (2120 δάσκαλοι και 553 νηπιαγωγοί).
     Σύμφωνα δε με τις ανάγκες που θα προκύψουν κατά την έναρξη του σχολικού έτους 2004-2005 από τη δημιουργία των τμημάτων θα διοριστούν και ωρομίσθιοι εκπαιδευτικοί ειδικοτήτων (Γυμναστές – Αγγλικών – Καλλιτεχνικών - Μουσικής).
     Γ. Τέλος, σας γνωρίζουμε σε ό,τι αφορά τις υποδομές οι Νομαρχιακές Αυτοδιοικήσεις έχουν θεσμικά την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, την μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ.30/96).
     	Το ΥΠ.Ε.Π.Θ. επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047) για οικόπεδα και κατασκευές Διδακτηρίων χωρίς περαιτέρω παρέμβαση εντός του Νομού.
     Επιπρόσθετα ο Ο.Σ.Κ. Α.Ε. παρέχει επικουρικά την συνδρομή του όπου κριθεί αναγκαίο και προς επίλυση των προβλημάτων τα οποία υφίστανται.
     Ειδικότερα, στο Νομό Ηρακλείου ο Ο.Σ.Κ έχει αποφασίσει την ένταξη τριών (3) αιθουσών διδασκαλίας προκατασκευασμένων βαρέως τύπου στο πρόγραμμα του 2004 για τις ανάγκες του Δημοτικού Σχολείου Τσιφούτ Δήμου Κόφινα (προσθήκη) όπως και το Νηπιαγωγείο Γουρνών, ενώ του έχει ανατεθεί με σχετικές Υπουργικές Αποφάσεις ο Προγραμματισμός και η ανέγερση των:
     - Δημ. Σχολείου Κοκκίνη Χάνι Δήμου Γουβών (δυναμικότητας 12 κυρίων αιθουσών)
     - 3ου Ειδικού Δημ. Σχολείου (6/θέσιο) και Ειδικού Νηπιαγωγείου (2/θέσιο) Δήμου Ηρακλείου.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     4. Στην με αριθμό 2585/6-8-04 ερώτηση του Βουλευτή κ. Νίκου Νικολόπουλου δόθηκε με το υπ’ αριθμ. 7017/4/4472/27-8-04 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ν. Νικολόπουλος, σε ό,τι μας αφορά, σας γνωρίζουμε ότι στις αναφερόμενες στην 7017/4/4361 από 9-7-2004 απάντησή μας επί της 972/ 17-6-2004 αναφοράς, που κατέθεσε ο ανωτέρω κ. Βουλευτής, παραβάσεις σε βάρος αλλοδαπών, για εργασία σε καταστήματα υγειονομικού ενδιαφέροντος χωρίς άδεια εργασίας, δεν συμπεριλαμβάνονται παραβάσεις για εργασία αλλοδαπών ως μαγείρων.
     Πάντως οι εντολές που έχουν δοθεί στις Υπηρεσίες της Αστυνομικής Διεύθυνσης Αχαΐας αφορούν τη διενέργεια αυστηρών ελέγχων σε όλα τα καταστήματα υγειονομικού ενδιαφέροντος και τη βεβαίωση κάθε παράβασης για εργασία αλλοδαπού χωρίς άδεια εργασίας, συμπεριλαμβανομένων βεβαίως και των απασχολούμενων ως μαγείρων.
     Τέλος, πρέπει να επισημάνουμε ότι τόσο στην 972/17-6-2004 αναφορά, όσο και στο επισυναπτόμενο σε αυτή δημοσίευμα δεν τίθεται κάποιο ερώτημα, αλλά γίνονται καταγγελίες, επισημάνσεις και εκτιμήσεις ως προς το θέμα της παράνομης απασχόλησης αλλοδαπών ως μαγείρων στο νομό Αχαΐας.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     5. Στην με αριθμό 2532/2-8-04 ερώτηση του Βουλευτή κ. Ανδρέα Λυκουρέντζου δόθηκε με το υπ’ αριθμ. Κ.Ε./226/29-8-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 2532/2-8-04 ερώτησης του Βουλευτή κ. Ανδρέα Λυκουρέντζου έχουμε να σας γνωστοποιήσουμε τα εξής:
     Το αίτημα υπεβλήθη στην αρμόδια Υπηρεσία του ΥΠΠΟ εμπρόθεσμα εντός του 2003, συμπεριελήφθη στον προγραμματισμό των Συνεδρίων του τρέχοντος έτους, αξιολογήθηκε θετικά, σύμφωνα με τα κριτήρια της αρμόδιας υπηρεσίας του ΥΠΠΟ, (παρουσιάζει ιδιαίτερο τοπικό ενδιαφέρον, προσελκύει μεγάλο αριθμό συνέδρων ελλήνων και ξένων, συμβάλει στη διατήρηση του τοπικού ελληνικού στοιχείου στο εξωτερικό) και έχει προωθηθεί απόφαση ενίσχυσης αυτού στο Γραφείο του Γενικού Γραμματέα, με το ποσό των 5.000.000 ευρώ από τις πιστώσεις του Τακτικού Προϋπολογισμού του 2004 ΚΑΕ 0844.
     Όσον αφορά το δεύτερο σκέλος, η απόδοση των δαπανών των Συνεδρίων που ενισχύονται από το Τμήμα Συνεδρίων του ΥΠΠΟ, γίνεται σύμφωνα με την διαδικασία που ορίζεται από τις διατάξεις του Ν.Δ. 37/73 «Περί τηρητέας διαδικασίας δια την ενίσχυση συνεδρίων και συναφών εκδηλώσεων», και διέπει το καθεστώς των Συνεδρίων:
     Μετά το τέλος των εργασιών του Συνεδρίου, οι οργανωτές υποβάλουν στην Υπηρεσία μας τιμολόγια επί πιστώσει που καλύπτουν μέρος των συνεδριακών δαπανών (τυπογραφικά έξοδα, φιλοξενία συνέδρων, μετακινήσεις συνέδρων κλπ.).
     Τα δικαιολογητικά αυτά ελέγχονται από την αρμόδια υπηρεσία του ΥΠΠΟ (Δ/νση οικονομικών Υποθέσεων και την Υπηρεσία Δημοσιονομικού Ελέγχου). Κατόπιν εκδίδονται τακτικά εντάλματα, που εξοφλούνται στο ταμείο της περιοχής του εκάστοτε δικαιούχου.
     Από τα ανωτέρω προκύπτει ότι η διαδικασία που ακολουθείται εξασφαλίζει τη διαφάνεια στην απορρόφηση των χρημάτων.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 2553/4-8-04 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. Κ.Ε./225/26-8-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2553/4-8-04 ερώτησης του Βουλευτή κ. Γ. Δραγασάκη σας αναφέρουμε τα εξής:
     Στο κέντρο της πόλης της Ιεράπετρας λειτουργεί αξιόλογη Αρχαιολογική Συλλογή, η οποία στεγάζεται στην Εμπορική Οθωμανική Σχολή, κηρυγμένο διατηρητέο και αναστηλωμένο ενετικό κτήριο, του οποίου η χρήση έχει παραχωρηθεί στο ΥΠΠΟ από το Δήμο Ιεράπετρας. Το 1999 έγιναν εργασίες συντήρησης του κτηρίου και επανέκθεσης της Συλλογής, με ιδιαίτερα θετικά σχόλια.
     Το 1998 έγιναν προσπάθειες από πλευράς του Δήμου Ιεράπετρας και του Υπουργείου Πολιτισμού ώστε να συμπεριληφθεί η χωροθέτηση Αρχαιολογικού Μουσείου στην τροποποίηση και επέκταση του Γενικού Πολεοδομικού Σχεδίου της πόλης αλλά δυστυχώς αυτές. τότε δεν ευοδώθηκαν. Όσον αφορά στην ίδρυση Μουσείου το Υπουργείο Πολιτισμού διάκειται θετικά στην ίδρυση ενός σύγχρονου από κτηριολογική και μουσειολογική - μουσειογραφική άποψη Αρχαιολογικού Μουσείου Ιεράπετρας, το οποίο θα πληροί τους όρους ασφαλείας και συντήρησης των αρχαίων και εφ΄ όσον βεβαίως έχουν εξασφαλισθεί τα απαραίτητα κονδύλια για την τήρηση των απαραίτητων προδιαγραφών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     7. Στην με αριθμό 2590/6-8-04 ερώτηση του Βουλευτή κ. Βασίλη Χρύση δόθηκε με το υπ’ αριθμ. 43910/27-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, σας γνωρίζουμε ότι:
     Σύμφωνα με το Π.Δ.51/1987 έχουν καθοριστεί οι Περιφέρειες της χώρας, για το σχεδιασμό, προγραμματισμό και συντονισμό της περιφερειακής ανάπτυξης και έχουν οριστεί οι έδρες αυτών.
     Το Υπουργείο Εσωτερικών, Δημόσιας Διοίκησης & Αποκέντρωσης δεν αντιμετωπίζει θέμα αλλαγής των εδρών των Περιφερειών και διοικητικής αναδιάρθρωσης της χώρας.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     8. Στην με αριθμό 2185/15-7-04 ερώτηση των Βουλευτών κυρίων Άγγελου Τζέκη, Γεωργίου Χουρμουζιάδη και Σταύρου Σκοπελίτη δόθηκε με το υπ’ αριθμ. 8094/9-8-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην αριθμ. 2185/2004 ερώτηση που κατατέθηκε στη Βουλή από τους Βουλευτές κυρίους Αγγ. Τζέκη, Γ. Χουρμουζιάδη και Σ. Σκοπελίτη, σχετικά με τη διακοπή δρομολογίων των πλοίων από Θεσσαλονίκη προς το Δωδεκάνησα και τα νησιά του Αιγαίου, σας πληροφορούμε ότι αρμόδιο να σας απαντήσει είναι το συνερωτώμενο Υπουργείο Εμπορικής Ναυτιλίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      9. Στην με αριθμό 2495/29-7-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 76645/20-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 2495/29.7.2004 ερώτηση που κατατέθηκε στη Βουλή από την Βουλευτή κα Μ. Δαμανάκη, σχετικά με το ιατρικό απόρρητο για ασθενείς με AIDS, σας διαβιβάζoυμε το με ΑΠ. 5613/18.8.2004 έγγραφο του Κέντρου Ελέγχου Ειδικών Λοιμώξεων (Κ.Ε.Ε.Λ.) -καθώς και τα επισυναπτόμενα σε αυτό έγγραφα-, με τα οποία δίνονται στοιχεία για την εν λόγω ερώτηση.
     Ο Υφυπουργός
     Α. ΓΙΑΝΝΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 6575/13-1-2005 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1005577/11/0013/27-1-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ' αριθμ. 6575/13-1-2005 ερώτηση, που κατέθεσε στη Βουλή των Ελλήνων ο Βουλευτής κος Ανδρέας Μακρυπίδης, αναφορικά με το θέμα, σας γνωρίζουμε τα ακόλουθα:
      1. Σύμφωνα με τις διατάξεις της παραγράφου 15 του άρθρου 5 του ν. 3296/2004 (Φ.Ε.Κ. 253 Α΄/14-12-2004), η δήλωση στοιχείων ακινήτων πρέπει να υποβληθεί μαζί με τη δήλωση φορολογίας εισοδήματος του υποχρέου και εντός των προθεσμιών που ορίζονται από τις ισχύουσες διατάξεις της φορολογίας εισοδήματος και αυτό γιατί έτσι θα διευκολυνθούν τόσο οι φορολογούμενοι όσο και οι υπηρεσίες.
      2. Για τη συμπλήρωση του απλοποιημένου, κατά το δυνατόν, νέου εντύπου Ε9, ήδη εκδόθηκε σχετική εγκύκλιος με αναλυτικές πληροφορίες και παραδείγματα η 1000659/1/0013/ΠΟΛ.1001/4-1-2005, καθώς και οδηγίες συμπλήρωσης που συμπεριλήφθηκαν στο φυλλάδιο οδηγιών για τη συμπλήρωση της δήλωσης φορολογίας εισοδήματος και το οποίο έχει ήδη αποσταλεί στους φορολογουμένους.
      3. Ως εκ τούτου, ο μέσος φορολογούμενος πολίτης δεν θα υποβληθεί σε κάποια δαπάνη γι’ αυτό, αφού-κατά γενική παραδοχή-δεν είναι απαραίτητη η συνδρομή λογιστή-φοροτεχνικού προκειμένου να δηλωθούν τα στοιχεία μιας κατοικίας ή ενός αγρού, πολύ δε περισσότερο για τη δήλωση εμφανών και συγκεκριμένων εισοδημάτων (κυρίως μισθών ή συντάξεων).
      4. Εξ άλλου, όσον αφορά τα νομικά πρόσωπα, δεν τίθεται θέμα επιβάρυνσής τους με τη συμπλήρωση και συνυποβολή του νέου εντύπου Ε9, δεδομένου ότι, ούτως ή άλλως, έχουν την υποχρέωση να καταγράφουν κατ' έτος τα ακίνητά τους και τα εμπράγματα δικαιώματα σε αυτά.
      5. Όσον αφορά τις αιτιάσεις σας, γιατί δεν αξιοποιήθηκαν τα υπάρχοντα στοιχεία από τις μέχρι τώρα δηλώσεις Ε9, είναι προφανές και αυτονόητο πως, αν είχαν ολοκληρωθεί επιτυχώς είτε η «απόπειρα» δημιουργίας Κτηματολογίου είτε η δημιουργία μιας πλήρους και διαρκώς ενημερωμένης βάσης δεδομένων για όλα τα ακίνητα στην Ελλάδα, σαφώς δεν θα προέκυπτε τώρα ανάγκη για υποβολή νέας δήλωσης στοιχείων ακινήτων.
      6. Εξ άλλου είναι κοινά αποδεκτό, ότι η δημιουργία και ορθή ενημέρωση περιουσιολογίου, ασχέτως δημοσιονομικού κόστους θα αποβεί προς όφελος τόσο των πολιτών όσο και του δημοσίου συμφέροντος.
      Ο Υφυπουργός
      ΑΔΑΜ ΡΕΓΚΟΥΖΑΣ»
      11. Στην με αριθμό 4338/20-10-04 ερώτηση του Βουλευτή κ. Φίλιππου Τσαλίδη δόθηκε με το υπ’ αριθμ. 793/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Τσαλίδης, σας πληροφορούμε τα εξής:
      Η Πολιτική ηγεσία του Υπουργείου με έντονο ενδιαφέρον ενημερώνεται και εργάζεται προς την κατεύθυνση της επίλυσης του προβλήματος των κατοίκων Δασοχωρίου του Νομού Ξάνθης τους οποίους και θα ενημερώσει για τα μέτρα τα οποία πρόκειται να πάρει με στόχο την ανακούφισή τους από το πρόβλημα που αντιμετωπίζουν.
      Ο Υφυπουργός
      Α. ΚΟΝΤΟΣ»
      12. Στην με αριθμό 5682/1-12-04 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 991/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Πετσάλνικος σας πληροφορούμε τα εξής:
      Σύμφωνα με τα στοιχεία της Δ/νσης Αγροτικής Ανάπτυξης Καστοριάς, η φετινή έκταση καλλιεργούμενης πατάτας στο Νομό Καστοριάς είναι 2.500 στρ. και η παραγωγή 8.000 τον. περίπου, ενώ το 2003 η καλλιεργούμενη έκταση ήταν 2.000 στρ. με παραγωγή περίπου 7.000 τον.
      Συγκεκριμένα, στο Δήμο Αγίων Αναργύρων η καλλιεργούμενη έκταση πατάτας για το 2004 είναι 1.100 στρ. και η παραγωγή 3.000 τον. περίπου, σε αντίθεση με το 2003, όπου η καλλιεργούμενη έκταση ήταν 900 στρ. και η παραγωγή 2.500 τον. περίπου.
      Μέρος της παραγωγής της πατάτας αποθηκεύεται από τους παραγωγούς σε κατάλληλους αποθηκευτικούς χώρους και διατίθεται στην αγορά κατά τη διάρκεια του χειμώνα σε ικανοποιητικές τιμές.
      Οι τιμές διάθεσης της πατάτας διαμορφώνονται ελεύθερα στα πλαίσια της προσφοράς και ζήτησης. Συνεπώς, κάθε παρέμβαση στην διαμόρφωση των τιμών είναι ασυμβίβαστη με το Κοινοτικό Καθεστώς.
      Από πλευράς του Υπουργείου Αγροτικής Ανάπτυξης και Τροφίμων έχουν γίνει ενέργειες προς τα Υπουργεία στην αρμοδιότητα των οποίων υπάγονται μονάδες στρατού, κοινωφελή και ευαγή ιδρύματα, για χρησιμοποίηση μεγαλύτερων ποσοτήτων πατάτας στα συσσίτια.
      Επίσης γίνονται ενέργειες για την άμεση απορρόφηση τουλάχιστον 1.000 τον. πατάτας από τον Ν. Καστοριάς, ως επισιτιστική βοήθεια προς τρίτες χώρες.
      Η υλοποίηση της απόφασης καθυστερεί επειδή, ως γνωστό για κάθε δημόσια δαπάνη απαιτείται δημοσιονομικός έλεγχος, καθώς και έγκριση του Ελεγκτικού Συνεδρίου. Μετά το τέλος των ελέγχων και εφόσον αποφανθεί θετικά το Ελεγκτικό Συνέδριο, θα προχωρήσουμε άμεσα στην υλοποίηση της αποφάσεώς μας.
      Για την καταβολή αποζημιώσεων διαβιβάζεται συνημμένα το με αριθμ. πρωτ. 23578/ 15-12-2004 έγγραφο του Προέδρου του ΕΛΓΑ, που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 5691/2-12-04 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. 995/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Καΐσερλης, σας πληροφορούμε τα εξής:
      Έχει υπογραφεί η απόφαση για απόσυρση 10.000 αιγοπροβάτων στο νησί της Κάσου.
      Σε σύσκεψη που έγινε παρουσία Υπηρεσιακών παραγόντων του Υπουργείου Αγροτικής Ανάπτυξης και Τροφίμων, στην οποία συμμετείχαν οι κ.κ. Ζωϊδης, Αντινομάρχης της Νομαρχιακής Αυτοδιοίκησης Δωδεκαvήσου, Μιχάλης Ερωτόκριτος, Έπαρχος Κάσου και Γεώργιος Πολυζωνίτης, Δημοτικός Σύμβουλος Κάσου: συζητήθηκαν τα προβλήματα που προκύπτουν κατά την εφαρμογή της προαναφερόμενης απόφασης απόσυρσης. Καταβάλλεται κάθε δυνατή προσπάθεια για εύρεση λύσης που θα ικανοποιεί τους παραγωγούς.
      Ο Υφυπουργός
      Α. ΚΟΝΤΟΣ»
      14. Στην με αριθμό 5591/30-11-04 ερώτηση του Βουλευτή κ. Λεωνίδα Γρηγοράκο δόθηκε με το υπ’ αριθμ. 976/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 109107/20-12-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ερώτησης του Βουλευτή κ. Λ. Γρηγοράκου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 5711/21-2-04 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 996/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 23864/17-12-2004 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή Κ. Ν. Λέγκα.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 5730/2-12-04 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 999/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 109924/20-12-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή Κ. Π. Κατσιλιέρη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 6431/10-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β13-5/31-1-2005 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 6431/10-1-05 ερώτηση που κατέθεσε στη Βουλή των Ελλήνων ο Βουλευτής κ. Σ. Ματζαπετάκης με θέμα «Κινέζικα προϊόντα» και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας σας γνωστοποιούμε τα ακόλουθα:
      Το ΥΠΑΝ/ΓΓΕ εδώ και 9 μήνες βρίσκεται σε άμεση συνεργασία και συντονισμό με τις υπηρεσίες του υπουργείου Οικονομίας & Οικονομικών, της Νομαρχιακής Αυτοδιοίκησης, του υπουργείου Εσωτερικών και του Υπουργείου Δημοσίας Τάξεως ώστε όλοι οι εμπλεκόμενοι φορείς να συντονίσουν τις δράσεις τους, με στόχο οι έλεγχοι που γίνονται στην αγορά να είναι αποφασιστικοί και αποτελεσματικοί. Σήμερα βρισκόμαστε στην ανάπτυξη ενός ολοκληρωμένου σχεδίου, με στόχο τον περιορισμό τόσο της παράνομης εισόδου προϊόντων, όσο και της παράνομης διακίνησης που αναπτύχθηκε σε όλη τη χώρα λόγω της αδιαφορίας και της αδράνειας της προηγούμενης κυβέρνησης. Στόχος είναι να προστατεύουμε τη νόμιμη μικρή εμπορική και βιοτεχνική επιχείρηση και τις χιλιάδες θέσεις εργασίας σε αυτές. Οι απoφάσεις που έχουν παρθεί είναι:
      - Πρώτον, οι έλεγχοι εντείνονται όχι μόνο στο Λεκανοπέδιο της Αττικής αλλά και σε ολόκληρη τη χώρα και παράλληλα με αποφάσεις των περιφερειαρχών συστήνονται μικτά κλιμάκια ελέγχου.
      -Δεύτερον, εντείνεται η επιτήρηση των τελωνείων με στόχο να γίνει ακόμη πιο ουσιαστική, και αποτελεσματική. Αυτή είναι απόφαση και σε ευρωπαϊκό επίπεδο, με τη διαρκή επιτήρηση των πυλών εισόδου προϊόντων από κάθε χώρα και ειδικά από τρίτες χώρες λόγω αλλαγών που γίνονται από την 1 Ιανουαρίου 2005
      - Τρίτον, για να είναι ομαλή η λειτουργία της αγοράς, για να προστατεύσουμε το νόμιμο εμπόριο και να καταπολεμηθεί το παραεμπόριο, εντείνονται οι έλεγχοι για να περιορίσουμε τη μάστιγα του παραεμπορίου.
      Επιπλέον το υπουργείο μελετά τη συγκρότηση ενός ενιαίου φορέα, όπου θα ενταχθούν όλοι οι έλεγχοι που αφορούν ζητήματα της αγοράς.
      Από τις 15/11/2004 στις Λαϊκές Αγορές και το Υπαίθριο Εμπόριο στο νομό Αττικής πραγματοποιήθηκαν οι εξής έλεγχοι.
      Από 15/11 - 30/11 πραγματοποιήθηκαν 1850 έλεγχοι στις λαϊκές αγορές και 189 στο υπαίθριο εμπόριο. Διαπιστώθηκαν 55 παραβάσεις και επιβλήθηκαν πρόστιμα ύψους 25.700 Ευρώ,
      Από 1/12 - 17/12 πραγματοποιήθηκαν 1782 έλεγχοι σε λαϊκές αγορές και 421 έλεγχοι στο υπαίθριο εμπόριο. Διαπιστώθηκαν 71 παραβάσεις και επιβλήθηκαν πρόστιμα ύψους 32.400.
      Επισημαίνεται ότι ο συνολικός αριθμός ελέγχων είναι πάνω από δέκα φορές μεγαλύτερος σε σύγκριση με το προηγούμενο χρόνο.
      Κατά τα λοιπά αρμόδια για απάντηση είναι το συνερωτόμενο Υπουργείο Εθνικής Οικονομίας και Οικονομικών και το Υπουργείο Απασχόλησης και Κοινωνικής Προστασίας στο οποίο και διαβιβάζεται η ερώτηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      18. Στην με αριθμό 5995/13.12.04 ερώτηση των Βουλευτών κυρίων Μιχάλη Καρχιμάκη, Συλβάνας Ράπτη, Πέτρου Ευθυμίου, Βασιλείου Οικονόμου, Ευάγγελου Παπαχρήστου, Παναγιώτη Ρήγα, Αθανασίου Μωραΐτη, Λεωνίδα Γρηγοράκο, Βασιλείου Τόγια και Χρήστου Αηδόνη δόθηκε με το υπ’ αριθμ. Φ900α /4386/7684/7.1.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5995/13-12-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Συλβάνα Ράπτη, Πέτρος Ευθυμίου, Βασίλης Οικονόμου, Βαγγέλης Παπαχρήστος, Παναγιώτης Ρήγας, Θανάσης Μωραΐτης, Λεωνίδας Γρηγοράκος, Βασίλης Τόγιας και Χρήστος Αηδόνης, με θέμα τη λειτουργία των ΣΕΙ και το θεσμικό ρόλο του κ. Βράιλα, σας γνωρίζουμε τα ακόλουθα:
      Το Στρατιωτικό Γραφείο του ΥΕΘΑ έχει συσταθεί με τον ΠΟΥ 19/10-2-89/ΓΕΕΘΑ/ΔΑΔ που κυρώθηκε με απόφαση του τότε ΥΕΘΑ κ. Ιωάννη Χαραλαμπόπουλου. Ο νόμος 2292/95 «Οργάνωση και λειτουργία του ΥΕΘΑ κλπ» δεν κατήργησε τον πιo πάνω ΠΟΥ και συνεπώς το Σ.Γ ΥΕΘΑ υφίσταται νόμιμα μέχρι σήμερα και εξακολουθεί να ασκεί τις αρμοδιότητες που του παρέχει ο ως άνω ΠΟΥ. Στα πλαίσια των αρμοδιοτήτων του το Σ.Γ ΥΕΘΑ, ενεργεί ως προσωπικό γραφείο του Υπουργού και μεταφέρει τις εντολές του σε Υπηρεσίες του Υπουργείου. 
      Με το Υπηρεσιακό Σημείωμα 307 για τα Α.Σ.Ε.Ι. απλώς διαβιβάστηκε από το Στρατιωτικό Γραφείο στις Στρατιωτικές Σχολές περιληπτικό σημείωμα πού συντάχθηκε από αρμόδια επιτροπή για την αναθεώρηση του υφιστάμενου νόμου για τα ΑΣΕΙ.
      Βρίσκονται εν εξελίξει οι διαδικασίες συλλογής και καταγραφής των απόψεων του διδακτικού προσωπικού των Α.Σ.Ε.Ι. και των Γενικών Επιτελείων με σκοπό την ανάδειξη των σημείων που χρήζουν αναθεώρησης, τροποποίησης και βελτίωσης, ώστε να αποδοθεί η καλύτερη νομοθετική λύση σχετικά με την οργάνωση και λειτουργία των Α.Σ.Ε.Ι., αφού έχουν διαπιστωθεί δυσλειτουργίες του Νόμου 3187/03 στην πράξη.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      19. Στην με αριθμό 6363/4.1.05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 1042/ΙΗ/24.1.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6363/4-1-05 την οποία κατέθεσε στη Βουλή η Βουλευτής κα Ασημίνα Ξηροτύρη-Αικατερινάρη και αφορά στις αποσπάσεις εκπαιδευτικών στο Τμήμα Εκπαίδευσης και Αγωγής στην Προσχολική Ηλικία (ΤΕΑΠΗ) σας γνωρίζουμε ότι το ΥΠΕΠΘ μελετά κατά περίπτωση το ενδεχόμενο ικανοποίησης των αιτημάτων αποσπάσεων και άλλων εκπαιδευτικών Πρωτοβάθμιας Εκπαίδευσης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      20. Στην με αριθμό 6459/11.1.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε/549/20.1.05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6459/11-1-05 ερώτησης της Βουλευτού κ. Μ. Δαμανάκη σας πληροφορούμε τα ακόλουθα:
      Το Κέντρο Ελληνικής Γλώσσας είναι νομικό πρόσωπο ιδιωτικού δικαίου μη κερδοσκοπικού χαρακτήρα το οποίο υπάγεται στην εποπτεία του ΥΠΕΠΘ (άρθρο 28 Ν. 2083/1992) και διοικείται από επταμελές Διοικητικό Συμβούλιο σύμφωνα με το άρθρο 3 Π.Δ/τος 100/1994 (ΦΕΚ 78/13-5-1994), στο οποίο συμμετέχει ένα μέλος ως εκπρόσωπος του ΥΠΠΟ οριζόμενο μαζί με τον αναπληρωτή του από τον Υπουργό Πολιτισμού, διότι, σύμφωνα με το άρθρο 2 του παραπάνω Π. Δ/τος το ΚΕΓ συνεργάζεται και συντονίζεται με φορείς μεταξύ των οποίων είναι και η Δ/νση Γραμμάτων του ΥΠΠΟ.
      Στο πλαίσιο αυτής της συνεργασίας το ΚΕΓ έχει αναλάβει την εκτέλεση προγραμμάτων για την στήριξη των ελληνικών γραμμάτων με βάση Προγραμματική Σύμβαση πενταετούς ισχύος (2003-2007) σύμφωνα με την οποία το ΥΠΠΟ χρηματοδοτεί το ΚΕΓ με το ποσό των 176.100 ευρώ ανά έτος. Ως σήμερα η χρηματοδότηση στηριζόταν στις πιστώσεις του Ειδικού Λογαριασμού του ΥΠΠΟ και για την κάλυψη των οφειλών των ετών 2003-2004 έχει εκδοθεί, ύστερα από σχετική εισήγηση της Υπηρεσίας μας, η απόφαση 1670/13-10-2004 η οποία όμως δεν έχει ακόμη υλοποιηθεί όπως μας ενημέρωσε το αρμόδιο Τμήμα Ειδικού Λογαριασμού της Δ/νσης Οικονομικών Υποθέσεων.
      Ως προς το θέμα διορισμού των μελών του νέου Διοικητικού Συμβουλίου του ΚΕΓ έχουμε επανειλημμένως επικοινωνήσει με τον αρμόδιο Διευθυντή και αναπληρωτή του Γεν. Γραμματέα ΥΠΕΠΘ αλλά μας απάντησαν ότι ακόμη δεν έχει ληφθεί πολιτική απόφαση για το θέμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      21. Στην με αριθμό 5508/25.11.04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 2520/ΙΗ/24.1.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5508/25-11-2004, την οποία κατέθεσε στη Βουλή η Βουλευτής κ. Ελπίδα Τσουρή και μας διαβίβασε το Υπουργείο Υγείας και Κοινωνικής Αλληλεγγύης με το αριθμ. πρωτ. ΓΠ/122094/15-12-2004 έγγραφό του, το οποίο παρελήφθη από το ΥΠΕΠΘ στις 13/1/2005, και στα θέματα της αρμοδιότητάς μας, σας γνωρίζουμε τα ακόλουθα:
      Βάσει του ν. 2817/2000 η εκπαίδευση των ατόμων με ειδικές εκπαιδευτικές ανάγκες παρέχεται δωρεάν από το κράτος σε δημόσια σχολεία. Το ΥΠΕΠΘ είναι ιδιαίτερα ευαισθητοποιημένο σε θέματα Εκπαίδευσης όλων των Ελληνοπαίδων και έχει συντελέσει στη διαμόρφωση νέων και σύγχρονων αντιλήψεων στην εκπαίδευση των ατόμων με ειδικές εκπαιδευτικές ανάγκες.
      Αναφορικά με τη στήριξη των ΑΜΕΑ στο χώρο της εκπαίδευσης, με το ν. 2817/2000 περί Ειδικής Αγωγής, ιδρύθηκε σε κάθε Νομό και Νομαρχία, Κέντρο Διάγνωσης Αξιολόγησης και Υποστήριξης (ΚΔΑΥ).
      Eιδικά με το ν. 3194/2003 ιδρύθηκαν τρία ΚΔΑΥ στη Νομαρχία Αθηνών και ένα στo Νομό Θεσσαλονίκης, επιπλέον αυτών που υπάρχουν στους ανωτέρω νομούς.
      Κάθε ΚΔΑΥ, ως αποκεντρωμένη Υπηρεσία του ΥΠ.Ε.Π.Θ, με εκπαιδευτικό προσανατολισμό, είναι στελεχωμένο με εκπαιδευτικούς Πρωτοβάθμιας και Δευτεροβάθμιας Εκπαίδευσης, με. κοινωνικούς λειτουργούς, ψυχολόγους, λογοθεραπευτές, φυσικοθεραπευτές και παιδοψυχιάτρους (παιδοψυχίατροι μόνο στα 13 ΚΔΑΥ που εδρεύουν στις έδρες των 13 Περιφερειών). Τα ΚΔΑΥ έχουν ως βασικό στόχο πέραν της ανίχνευσης και διάγνωσης των μαθητών με ιδιαιτερότητες, την εκπαιδευτική παρέμβαση και τη γενικότερη στήριξη αυτών των μαθητών και των οικογενειών τους. Ήδη σ’ όλη τη χώρα λειτουργούν 58 Κέντρα Διάγνωσης Αξιολόγησης και Υποστήριξης (ΚΔΑΥ).
      Η ομοιογενής ανάπτυξη και λειτουργία των ΚΔΑΥ σ’ όλη τη χώρα, που είναι και ο βασικότερος στόχος από πλευράς Ειδικής Αγωγής, δίνει τη δυνατότητα της εκπαιδευτικής παρέμβασης και στήριξης των μαθητών' με αναπηρίες στο χώρο τους, στο σχολείο της γειτονιάς τους, λύνοντας παράλληλα κοινωνικά και οικογενειακά προβλήματα.
      Τα ΚΔΑΥ - που δεν αφορούν μόνο την Ειδική Αγωγή αλλά την εκπαίδευση γενικότερα είναι ένας θεσμός πολύ σημαντικός στο όλο εκπαιδευτικό μας σύστημα και ο ρόλος τους όχι μόνο στην εκπαίδευση αλλά και ευρύτερα στην κοινωνία είναι πολυδιάστατος.
      Τέλος, αναφορικά με τα ΑΜΕΑ τα οποία δεν μπορούν να ενταχθούν σε καμία Σχολική Μονάδα Ειδικής Αγωγής, αρμόδιο είναι το Υπουργείο Υγείας και Κοινωνικής Αλληλεγγύης, στις δομές του οποίου εντάσσονται τέτοιες περιπτώσεις.
      Ο Υφυπουργός
      ΓΕΩΡΓΙΟΣ ΚΑΛΟΣ»
      22. Στην με αριθμό 6458/11.1.05 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ.ΥΠ.Κ.Ε/548/20.1.05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6458/11-1-05 ερώτησης της Βουλευτού κ. Μ. Δαμανάκη σας πληροφορούμε τα ακόλουθα:
      Σύμφωνα με την υπ’ αριθμ. ΥΠΠΟ/ΔΟΕΠΥ/ΤΟΠΥΝΣ/15055/19-2-04 Υπουργική Απόφαση, που δημοσιεύτηκε στο ΦΕΚ Τεύχος Β΄/Αρ. 423/2-3-2004 στην οποία γίνεται κωδικοποίηση και οριστικοποίηση των στοιχείων του προγράμματος «Πολιτισμός, για όλους-Κάρτα Πολιτισμού», η Εθνική Λυρική Σκηνή υποχρεούται να παρέχει δωρεάν είσοδο στους κατόχους της «Κάρτας Πολιτισμού» για όλες τις ημέρες της εβδομάδας εκτός Σαββάτου, στο Θέατρο «Ακροπόλ - Νέα Σκηνή» και μόνο για τις παραστάσεις της Οπερέτας.
      Η Εθνική Λυρική Σκηνή λοιπόν είναι συνεπής στις υποχρεώσεις της προς την παραπάνω Υπουργική Απόφαση και οι διαμαρτυρίες που υπήρξαν, αναφέρονταν στο γεγονός ότι εξαιτίας του μεγάλου ενδιαφέροντος από τους κατόχους της κάρτας για κράτηση στις παραστάσεις του «Ακροπόλ», έκλειναν οι θέσεις που ήταν προορισμένες για τους δικαιούχους της κάρτας, με αποτέλεσμα να γίνεται προκράτηση για δύο, τρείς ή και περισσότερους μήνες αργότερα.
      Το Εθνικό Θέατρο, σύμφωνα με την παραπάνω απόφαση οφείλει να παραχωρεί στους κατόχους της Κάρτας ελεύθερη είσοδο σε περιορισμένο αριθμό θεατών κάθε Τρίτη και Πέμπτη σε όλα του τα θέατρα (REX και ΚΑΠΑ από 30 άτομα και ΝΕΑ και ΠΕIΡΑΜΑΤΙΚΗ ΣΚΗΝΗ από 10 άτομα).
      Οι διαμαρτυρίες που υπήρχαν από την έναρξη λειτουργίας του θεσμού οφείλονταν κυρίως στην άρνηση της διοίκησης του Εθνικού Θεάτρου να πραγματοποιεί τηλεφωνική προκράτηση, με αποτέλεσμα όταν προσέρχονταν οι κάτοχοι της Κάρτας για να παρακολουθήσουν μια παράσταση οι θέσεις να έχουν καλυφθεί από θεατές που είχαν ήδη αγοράσει εισιτήριο.
      Από τα παράπονα που δέχεται η υπηρεσία της Κάρτας Πολιτισμού διαπιστώθηκε ότι το Εθνικό Θέατρο δεν τηρεί τις υποχρεώσεις του και δεν αντιμετωπίζει τα προβλήματα που προκύπτουν, ως όφειλε.
      Η υπηρεσία της Κάρτας Πολιτισμού έχει επανειλημμένα ενημερώσει την διοίκηση του Εθνικού Θεάτρου για τα προβλήματα που έχουν δημιουργηθεί, όμως δεν υπήρξε διάθεση αντιμετώπισής τους.
      Σχετικά με τον ισχυρισμό ότι πρόσφατα αποφάσισε να μην δέχεται την «Κάρτα Πολιτισμού» για την περίοδο 2004-2005 σε καμία από τις σκηνές του, αυτό δεν έχει γίνει γνωστό εγγράφως στον Οργανισμό Προβολής Ελληνικού Πολιτισμού και στο Υποκατάστημα Θεσσαλονίκης, το οποίο είναι αρμόδιο για την λειτουργία της «Κάρτας Πολιτισμού», παρ’ όλο που αυτό έχει ζητηθεί επανειλημμένα.
      Σχετικά με τις πρωτοβουλίες για την αναβάθμιση της «Κάρτας Πολιτισμού», το Υπουργείο Πολιτισμού προτίθεται να προβεί σε ενέργειες, που θα αναβαθμίσουν και θα διευρύνουν τον θεσμό.
      Συγκεκριμένα το ΥΠΠΟ, προτίθεται να διευρύνει τις κατηγορίες των δικαιούχων της κάρτας, εντάσσοντας νέες και δυναμικές κοινωνικές ομάδες.
      Επίσης το ΥΠΠΟ σκοπεύει να αναμορφώσει τον χαρακτήρα των παρεχόμενων υπηρεσιών προς τους κατόχους της κάρτας, με την αύξηση των φορέων- οργανισμών του δημοσίου και ιδιωτικού τομέα, που αποδέχονται την κάρτα.
      Για την δέσμευση των φορέων-οργανισμών απέναντι στις υποχρεώσεις, που θα απορρέουν από την νέα Υπουργική Απόφαση, θα συναφθούν και σχετικές συμβάσεις με ρήτρες καλής εκτέλεσης, ώστε να ελαχιστοποιηθούν παρόμοια προβλήματα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      23. Στην με αριθμό 5673/11.12.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 150632/ΙΗ/24.1.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στο ανωτέρω σχετικό έγγραφο του Υπουργείου Απασχόλησης και Κοινωνικής Προστασίας και στην ερώτηση με αριθμό 5673/11-12-04 την οποία κατέθεσε ο Βουλευτής κ. Μαν. Στρατάκης σχετικά με την εκμετάλλευση Ανήλικων παιδιών και στα θέματα της αρμοδιότητάς μας, σας γνωρίζουμε τα ακόλουθα:
      Η εκπαιδευτική πολιτική που ΥΠΕΠΘ συνίσταται αφενός στη διασφάλιση του δικαιώματος του κάθε μαθητή ανεξάρτητα από φύλο και καταγωγή να έχει ανεμπόδιστη και ελεύθερη γνώση και αφετέρου στην ανάδειξη της εκπαίδευσης ως αγαθού που όλοι οι νέοι μπορούν να απολαμβάνουν.
      Ωστόσο η υλοποίησή της προσκρούει σε ποικίλους λόγους, κοινωνικούς (αθρόα εισροή μεταναστών και αλλοδαπών, παρουσία μειονοτικών πληθυσμών π.χ. μουσουλμανοπαίδων ή άλλων κοινωνικών ομάδων με πολιτιστικές και φυλετικές ιδιαιτερότητες π.χ. τσιγγανόπαιδες, αντιλήψεις για τη θέση της γυναίκας στις αγροτικές κυρίως περιοχές), οικονομικούς λόγους (αύξηση του ποσοστού ανεργίας, οικονομική κρίση, καταναλωτισμός αγαθών) αλλά και στην ίδια την απαξίωση της γνώσης στη σύγχρονη κοινωνία που οι κατευθυντήριοι στόχοι της είναι υλικοί. Τα αποτελέσματα αυτής της πρόσκρουσης αντανακλώνται στο χώρο του σχολείου και εκδηλώνονται με το φαινόμενο της σχολικής εγκατάλειψης και της μαθητικής διαρροής από την υποχρεωτική εκπαίδευση που, παρ’ όλες τις στατιστικές, φαίνεται να μειώνεται σύμφωνα με τις ετήσιες εκθέσεις λειτουργίας σχολείων που υποβάλλονται στην αρμόδια Υπηρεσία του ΥΠ.Ε.Π.Θ.
      Ειδικότερα, το ΥΠΕΠΘ και η Πολιτεία έχουν υιοθετήσει σειρά μέτρων που εκτιμάται ότι συμβάλλουν στην πρόληψη και αντιμετώπιση του φαινομένου της διαρροής μαθητικού πληθυσμού με την εγκατάλειψη της υποχρεωτικής εκπαίδευσης, όπως:
      Ι. Η καθιέρωση της υποχρεωτικής εκπαίδευσης στο δημοτικό σχολείο και στο Γυμνάσιο, εφόσον ο μαθητής δεν έχει υπερβεί το 16ο έτος της ηλικίας του, σύμφωνα με το άρθρο 2, παράγραφος 3 του ν 1566/85 (ΦΕΚ167,τ. Α΄/30-9-1985)
      ΙΙ. Η ποινικοποίηση της μη εγγραφής των μαθητών στο Γυμνάσιο, με την τιμωρία του προσώπου που έχει την επιμέλεια του ανηλίκου και παραλείπει την εγγραφή του ή την εποπτεία του ως προς τη φοίτηση (άρθρο 458 του Ποινικού Κώδικα), αλλά και τη μεταβίβαση στο Νομάρχη της αρμοδιότητας επιβολής κυρώσεων στους γονείς και κηδεμόνες που δεν εγγράφουν τα παιδιά τους στο σχολείο ή αμελούν για τη φοίτησή τους στο σχολείο ( Π.Δ.161/00 , ΦΕΚ 145, Τ.Α /23-6-00).
      ΙΙΙ. Η λειτουργία των εσπερινών γυμνασίων, στα οποία γίνονται δεκτοί εργαζόμενοι μαθητές, εφόσον έχουν συμπληρώσει το 14ο έτος της ηλικίας τους (Ν.1566/85, άρθρο 5, παρ.8). Η φοίτηση των μαθητών των εσπερινών γυμνασίων μπορεί να χαρακτηριστεί επαρκής με προσαύξηση του αριθμού των αδικαιολογήτων απουσιών τους κατά (30) τριάντα (Π.Δ.185/90), αναγνωρίζοντας τις δυσκολίες που οι μαθητές αντιμετωπίζουν λόγω της εργασίας τους.
      ΙV. Η ίδρυση και η λειτουργία των σχολείων Δεύτερης Ευκαιρίας και σε ευρύτερα αστικά και τουριστικά κέντρα, όπως στη Χίο, Κέρκυρα, Κεφαλλονιά, για νέους από 18 έως 29 ετών (ΥΑ 2373/16-7-2003, ΦΕΚ 1003/22- 7-2003) με κύριο στόχο τη διευκόλυνση στην αποπεράτωση της υποχρεωτικής εκπαίδευσης και τη μόρφωση των νέων.
      V. Η έγκριση και για τη φετινή χρονιά της λειτουργίας του Προγράμματος Πρόσθετης Διδακτικής Στήριξης για τους μαθητές των Ενιαίων Λυκείων, και Ενισχυτικής Διδασκαλίας για τους μαθητές των Γυμνασίων που υστερούν σε συγκεκριμένους τομείς γνώσης με συνέπεια να μη μπορούν να παρακολουθούν και να μη συμμετέχουν αποδοτικά στη διαδικασία της μάθησης στο σχολείο. Κύριος στόχος του προγράμματος είναι η ένταξη των αδύνατων μαθητών στη μαθησιακή διαδικασία χωρίς πρόσθετη οικονομική επιβάρυνση για τις οικογένειες.
      VI. Η λειτουργία του εκπαιδευτικού προγράμματος διαπολιτισμικής εκπαίδευσης, με στόχο την ένταξη των αλλοδαπών, παιδιών μεταναστών, τσιγγανοπαίδων μέσα στη σχολική κοινότητα, αφού η ελλιπής γνώση της ελληνικής γλώσσας τα εμποδίζει να παρακολουθήσουν ικανοποιητικά τα μαθήματά τους και τα οδηγούν στη σχολική εγκατάλειψη.
      VII. Η λειτουργία του θεσμού των φροντιστηριακών τμημάτων και τάξεων υποδοχής (ΥΑ Φ1Ο 20/Γ1/708/7-9-99), ενός ευέλικτου σχήματος θεσμικής και διδακτικής παρέμβασης που στοχεύει στην ομαλή και ισόρροπη ένταξη των μαθητών στο ελληνικό εκπαιδευτικό σύστημα με εντατικά προγράμματα για τη μαθησιακή προετοιμασία και την εκμάθηση της ελληνικής ως δεύτερης γλώσσας.
      VIII. Η παροχή δυνατότητας εγγραφής σε όλους τους αλλοδαπούς μαθητές χωρίς διακρίσεις. Επίσης οι αλλοδαποί μαθητές διευκολύνονται στην ένταξή τους στη μαθησιακή διαδικασία με την απαλλαγή από τα μαθήματα της Αρχαίας και Νεοελληνικής γλώσσας και με την προφορική εξέταση στα υπόλοιπα μαθήματα, για τον πρώτο χρόνο φοίτησής τους στο ελληνικό σχολείο, ενώ παρέχονται παρόμοιες διευκολύνσεις για το δεύτερο έτος φοίτησής τους. Ταυτόχρονα, οι μαθητές αυτοί προάγονται ή απολύονται με χαμηλότερη βαθμολογική βάση ( ΠΔ 182/84 αρθ. 3, ΠΔ 86/01 αρθ. 34).
      ΙΧ. Η επέκταση των Κέντρων Διάγνωσης, Αξιολόγησης και Υποστήριξης (ΚΔΑ Υ) και η πλημμελής στελέχωσή τους για την έγκαιρη διάγνωση και αντιμετώπιση των μαθησιακών δυσκολιών.
      Χ. Ο θεσμός του ολοήμερου σχολείου.
      ΧΙ. Το ΥΠΕΠΘ σε θέματα πρόληψης και προαγωγής της υγείας των μαθητών/τριών, εφαρμόζει προγράμματα Αγωγής Υγείας σε Σχολεία Πρωτοβάθμιας και δευτεροβάθμιας Εκπαίδευσης της χώρας και συνεργάζεται με Κυβερνητικούς και μη Κυβερνητικούς φορείς.
      Κάθε σχολικό έτος πραγματοποιούνται 7.200 προγράμματα Αγωγής Υγείας. Στη θεματολογία της Αγωγής Υγείας περιλαμβάνονται προγράμματα που αφορούν:
      1. Τον Κοινωνικό αποκλεισμό - Ίσες ευκαιρίες.
      2. Διαπροσωπικές σχέσεις - Ψυχική υγεία - Ρατσισμός - Βία - Ξενοφοβία. 3. Ισότητα των φύλων.
      4. Φυσική άσκηση - Υγιεινός τρόπος διαβίωσης.
      Έχουν επιμορφωθεί 20.000 και πλέον εκπαιδευτικοί σε θέματα Αγωγής Υγείας.
      Επιπροσθέτως, έχουν δημιουργηθεί 16 Συμβουλευτικοί Σταθμοί Νέων που προβλέπεται να στελεχωθεί ο καθένας, από έναν (1) Παιδοψυχίατρο, δύο (2) Ψυχολόγους και δύο (2) Κοινωνικούς λειτουργούς.
      Έχει παραχθεί εκπαιδευτικό υλικό σε θέματα Αγωγής Υγείας, που βρίσκεται στις βιβλιοθήκες των σχολείων.
      Θεωρεί αναγκαία την επέκταση της υποχρεωτικής εκπαίδευσης Και την ένταξη του Λυκείου σ’ αυτή, ενώ σχεδιάζει την αναβάθμιση της επαγγελματικής εκπαίδευσης σε λυκειακό επίπεδο. Στοχεύει στην αναμόρφωση του Λυκείου με τη κατάργηση των Πανελλαδικών εξετάσεων της Β' Λυκείου και την αναμόρφωση του συστήματος πρόσβασης στην Τριτοβάθμια Εκπαίδευση εξομαλύνοντας τις δυσκολίες που το Λύκειο δημιούργησε τα τελευταία χρόνια λόγω του εξεταστικού του χαρακτήρα.
      Ο Υφυπουργός
      ΓΕΩΡΓΙΟΣ ΚΑΛΟΣ»
      24. Στην με αριθμό 6861/21-1-2005 ερώτηση των Βουλευτών κυρίων Λιάνας Κανέλλη, Αντωνίου Σκυλλάκου και Ελπίδας Παντελάκη  δόθηκε με το υπ’ αριθμ. ΤΚΕ/Φ2/1784/27-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 6861/21-1-05, που κατέθεσαν στη Βουλή οι Βουλευτές κ. κ. Λιάνα Κανέλλη, Αντώνης Σκυλλάκος και Ελπίδα Παντελάκη και αναφέρεται στα θέματα του Κέντρου Έρευνας για Θέματα Ισότητας (ΚΕΘΙ), σας γνωρίζουμε τα εξής:
     Το ΚΕΘΙ είναι νομικό πρόσωπο ιδιωτικού δικαίου και λειτουργεί υπό την εποπτεία και τη χρηματοδότηση της Γενικής Γραμματείας Ισότητας του ΥΠΕΣΔΔΑ. Ως κύριο σκοπό σύμφωνα με το νόμο έχει τη διεξαγωγή επιστημονικών μελετών και ερευνών για θέματα ισότητας των φύλων, καθώς και την προαγωγή της ισότητας των ευκαιριών στην απασχόληση και την οικονομική ανάπτυξη με το σχεδιασμό, την εφαρμογή, την παρακολούθηση και την αξιολόγηση προγραμμάτων επαγγελματικής κατάρτισης μέσα στο πλαίσιο πολιτικής για την ισότητα των φύλων, όπως αυτή καθορίζεται από τη Γενική Γραμματεία Ισότητας. Στο πλαίσιο αυτό έχει αναπτύξει και υπηρεσίες συμβουλευτικής υποστήριξης των γυναικών σε πολλούς τομείς.
     Η βαρύτητα του συμβουλευτικού έργου, αναγνωρίζεται ρητά στις Εθνικές προτεραιότητες Πολιτικής και Δράσης για την ισότητα των Φύλων (2004-2008), όπως υιοθετήθηκαν από την κυβερνητική επιτροπή σης 2/11/2004, σύμφωνα με τις οποίες το έργο αυτό θα συνεχισθεί και θα ενισχυθεί .
     Κύριο μέρος της χρηματοδότησης του ΚΕΘΙ από της ιδρύσεώς του προέρχεται από ευρωπαϊκά προγράμματα και το έμψυχο δυναμικό του αμείβεται από αυτά. Ο αριθμός του απασχολούμενου προσωπικού εξαρτάται από την ανάγκη εξυπηρέτησης των προγραμμάτων και αυξομειώνεται με συμβάσεις έργου ή συμβάσεις ορισμένου χρόνου ανάλογα με τη φάση εξέλιξης του κάθε προγράμματος. Η τεχνογνωσία που διαθέτει ο φορέας και η εμπειρία πολλών στελεχών του είναι εξαιρετικά σημαντική, ενώ το έργο που έχει επιτελέσει σε επίπεδο ερευνητικό, υλοποίησης εθνικών και ευρωπαϊκών προγραμμάτων και συμβουλευτικής έχει εκτιμηθεί και εκτιμάται από το σύνολο της ελληνικής κοινωνίας.
     1. Ειδικότερα, και σε ότι αφορά στη συμβουλευτική του φορέα θα πρέπει να γίνει σαφές, ότι δεν τίθεται ζήτημα συρρίκνωσης όπως λανθασμένα έχει διαρρεύσει, αφού η συμβουλευτική στήριξη των γυναικών θα συνεχίσει να παρέχεται στα παραρτήματα του ΚΕΘΙ στη Θεσσαλονίκη, Πάτρα, Ηράκλειο και Βόλο. Σε ό,τι αφορά την παροχή συμβουλευτικής υποστήριξης στην Αθήνα (για την οποία έχει λήξει το χρηματοδοτούμενο πρόγραμμα) έχει ήδη εξασφαλιστεί μέσω του Μέτρου 5.3 του Ε.Π. του Υπουργείου Απασχόλησης η αποκέντρωση της συμβουλευτικής σε 17 νέα Περιφερειακά Σχήματα στις 13 Περιφέρειες της Χώρας, με το έργο «Ολοκληρωμένες Παρεμβάσεις υπέρ των Γυναικών» της Γενικής Γραμματείας Ισότητας και το οποίο υλοποιεί το ΚΕΘΙ ως Επιστημονικός Σύμβουλος.
     Πιο συγκεκριμένα, το έργο αυτό συμβάλλει αποφασιστικά στην παροχή ποιοτικών υπηρεσιών συμβουλευτικής στις γυναίκες για την ένταξή τους στην αγορά εργασίας. Για το σκοπό αυτό, έχει δημιουργηθεί σταθερός επιστημονικός μηχανισμός 35 ατόμων που συντονίζει επιστημονικά και στηρίζει τις δράσεις παροχής υπηρεσιών προς τις γυναίκες, σε όλες τις περιφέρειες, αξιοποιώντας έτσι την πολυετή εμπειρία των στελεχών του ΚΕΘΙ, αναβαθμίζοντας τον ρόλο και τις υπηρεσίες που ο φορέας προσφέρει σε πανελλήνιο επίπεδο.
     Από την 1-1-2004 δεν είχε προβλεφθεί δυνατότητα κάλυψης υπηρεσιών συμβουλευτικής από σχετικό Ευρωπαϊκό Πρόγραμμα και οι ασχολούμενοι με αυτή αμείβοντο για ένα χρόνο από Προγράμματα του Υπουργείου Παιδείας και του Υπουργείου Απασχόλησης που δεν έχουν σχέση με το αντικείμενο, δημιουργώντας έτσι προβλήματα στην οικονομική διαχείριση του φορέα.
     Συγκεκριμένα, η νέα διοίκηση αναγκάστηκε να καλύψει δαπάνες σχετικά με οφειλές στον Δικηγορικό Σύλλογο Αθηνών και Θεσσαλονίκης που δεν εγκρίθηκαν επιλέξιμες από τις διαχειριστικές αρχές και την Ευρωπαϊκή Επιτροπή με επιβάρυνση του Τακτικού Προϋπολογισμού.
     Το ΚΕΘΙ, μέσω των προγραμμάτων τα οποία ήδη είναι σε εξέλιξη και μαζί με αυτά που πρόκειται να αναλάβει μέσα στα επόμενα έτη, θα συνεχίσει να εκπληρώνει τους στρατηγικούς του στόχους.
     Ήδη, για το 2005, από το αναμενόμενο να εγκριθεί έργο στο πλαίσιο του Ε.Π. Υπουργείου Απασχόλησης, σχετικά με τις Συνοδευτικές Υποστηρικτικές Υπηρεσίες, φιλοδοξεί να υποστηρίξει τα Συμβουλευτικά Κέντρα στην Αθήνα, Πάτρα, Ηράκλειο και Βόλο, αλλά και να λειτουργήσει νέα κέντρα στη Θράκη και στην Ήπειρο που μέχρι σήμερα δεν υπήρχαν, με υγιή χρηματοδότηση. Με τον τρόπο αυτό όλες οι δαπάνες θα είναι επιλέξιμες από τις διαχειριστικές αρχές και την Ε.Ε. και δεν θα διακινδυνεύεται η αξιοπιστία του φορέα.
     2. Καθόσον αφορά το θέμα του προσωπικού πρέπει να γίνει σαφές ότι στο μεγαλύτερο μέρος του πρόκειται για προσωπικό με συμβάσεις εργασίας ορισμένου χρόνου που έχουν ήδη λήξει Κατά συνέπεια, δεν πρόκειται περί απολύσεων αλλά περί λήξης συμβάσεων. Οι περιπτώσεις αυτές κρίνονται με βάση το πεδίο εφαρμογής του Π.Δ. 164/04, με κάθε νομιμότητα, το δε Δ.Σ του ΚΕΘΙ, με αιτιολογημένη απόφασή του σύμφωνα με τις σχετικές διατάξεις έκρινε ότι δεν καλύπτουν πάγιες και διαρκείς ανάγκες του φορέα, αλλά τις ανάγκες υλοποίησης συγκεκριμένων προγραμμάτων χρηματοδοτούμενων από τα ευρωπαϊκά κονδύλια. Το προσωπικό προσλαμβάνεται για να υλοποιήσει συγκεκριμένα έργα στο πλαίσιο Επιχειρησιακών Προγραμμάτων, πρέπει να πληρώνεται από αυτά και με το τέλος του Προγράμματος λήγει η εργασιακή τους σχέση με τον φορέα.
     Σε ότι αφορά τον ισχυρισμό για δήθεν πελατειακές σχέσεις, σημειώνουμε ότι ένα μεγάλο μέρος του ως άνω προσωπικού (67 άτομα) είχε προσληφθεί κατά το προ των εκλογών του Μαρτίου 2004 διάστημα, χωρίς να έχουν εξασφαλισθεί οι αποδοχές τους, με νόμιμη χρηματοδότηση.
     Τέλoς, ως προς τη διαδικασία προκήρυξης θέσεων, αυτή γίνεται με νόμιμες και αφανείς διαδικασίες, σε αντίθεση με το παρελθόν, και μέσα στα πλαίσια του επιχειρησιακού προγράμματος του Υπουργείου Εθνικής Παιδείας και Θρησκευμάτων για την ευαισθητοποίηση των εκπαιδευτικών με παρεμβατικό προγράμματα της ισότητας των φύλων και δεν έχει καμία σχέση με το αντικείμενο των εργαζομένων της Συμβουλευτικής.
Ο Υφυπουργός
ΑΠΟΣΤΟΛΟΣ ΑΝΔΡΕΟΥΛΑΚΟΣ»
      25. Στην με αριθμό 6348/30-12-2004 ερώτηση των Βουλευτών κυρίων Νικολάου Γκατζή, Δημητρίου Τσιόγκα και Άγγελου Τζέκη δόθηκε με το υπ’ αριθμ. 1099/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής, T. Τσιόγκας, Α. Τζέκης, για τα θέματα της αρμοδιότητάς μας, σας πληροφορούμε τα εξής:
     Από το Υπουργείο Αγροτικής Ανάπτυξης και Τροφίμων έχει κατανεμηθεί για κάλυψη δαπανών δακοκτονίας το 2004' το ποσό των 18.000.000 €. O Kωδικός στον οποίο:είναι εγγεγραμμένες οι πιστώσεις για τη δακοκτονία το 2004 έχει μηδενιστεί και δεν υπάρχει δυνατότητα για άλλη κατανομή.
     Πέραν του παραπάνω ποσού, είχε υποβληθεί αίτημα του Υπουργείου Αγροτικής Ανάπτυξης και Τροφίμων προς το Υπουργείο Οικονομίας και Οικονομικών για εξεύρεση συμπληρωματικής πίστωσης 15.000.000€, για κάλυψη των ανειλημμένων υποχρεώσεων δακοκτονίας σε επίπεδο χώρας. Το Υπουργείο Οικονομίας και Οικονομικών, όμως, δεν μπόρεσε να εξεύρει την παραπάνω πίστωση και έτσι οι ανειλημμένες υποχρεώσεις θα καλυφθούν από τον πρoϋπoλoγισμό του 2005.
     Σημειώνεται ότι η κατανομή θα αρχίσει στο αμέσως προσεχές διάστημα. 
     Σχετικά με την ένταξη των ενδιαφερομένων στο ταμείο ανεργίας, αρμόδιο να απαντήσει είναι το Υπουργείο Απασχόλησης και Κοιν. Προστασίας, προς το οποίο κοινοποιείται το παρόν έγγραφό μας, με αντίγραφο της ερώτησης.
      Ο Υφυπουργός
      Α. ΚΟΝΤΟΣ»
      26. Στις με αριθμό 6320/24-12-2004 ΚΑΙ 6433/10-1-2005 ερωτήσεις των Βουλευτών κυρίων Ευαγγελίας Σχοιναράκη-Ηλιάκη και Στυλιανού Ματζαπετάκη  δόθηκε με το υπ’ αριθμ. 1111/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κ.κ. Ε. Σχοιναράκη-Ηλιάκη, Σ. Ματζαπετάκης, για τα θέματα της αρμοδιότητάς μας, σας πληροφορούμε τα εξής:
     Από το Υπουργείο Αγροτικής Ανάπτυξης και Τροφίμων έχει κατανεμηθεί για κάλυψη δαπανών δακοκτονίας το 2004 στη Νομαρχιακή Αυτοδιοίκηση Ηρακλείου το ποσό των 2.966.500 €. Ο κωδικός στον οποίο είναι εγγεγραμμένες οι πιστώσεις για τη δακοκτονία το 2004 έχει μηδενιστεί και δεν υπάρχει δυνατότητα για άλλη κατανομή.
     Πέραν του παραπάνω ποσού, είχε υποβληθεί αίτημα του Υπουργείου Αγροτικής Ανάπτυξης και Τροφίμων προς το Υπουργείο Οικονομίας και Οικονομικών για εξεύρεση συμπληρωματικής πίστωσης 15.000.000 €, για κάλυψη των ανειλημμένων υποχρεώσεων δακοκτονίας σε επίπεδο. χώρας και κατά συνέπεια και στη Ν .Α. Ηρακλείου. Το Υπουργείο Οικονομίας και Οικονομικών, όμως δεν μπόρεσε να εξεύρει την παραπάνω πίστωση και έτσι οι ανειλημμένες υποχρεώσεις θα καλυφθούν από τον προϋπολογισμό του 2005.
     Σημειώνεται ότι από τη Δ/νση Οικονομική του Υπουργείου Αγροτικής Ανάπτυξης και Τροφίμων εξετάζεται η δυνατότητα κατανομής πίστωσης ύψους 3.016.500 € για τη Ν. Α. Ηρακλείου, προκειμένου να καλυφθούν οι ανειλημμένες υποχρεώσεις δακοκτοvίας έτους 2004.
Ο Υφυπουργός
Α. ΚΟΝΤΟΣ»
      27. Στην με αριθμό 62622/21-12-2004 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 1083/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν στη Βουλή οι Βουλευτές κ.κ. Ν. Γκατζής και Τ. Τσιόγκας, για τα θέματα της αρμοδιότητάς μας, σας πληροφορούμε τα εξής: 
     Από το Υπουργείο Αγροτικής Ανάπτυξης και Τροφίμων έχει κατανεμηθεί για κάλυψη δαπανών δακοκτονίας το 2004 στη Ν.Α. Μαγνησίας - Δ/νση Αγροτικής Ανάπτυξης το ποσό των 465.000€. Ο κωδικός στον οποίο είναι εγγεγραμμένες οι πιστώσεις για τη δακοκτονία έχει μηδενιστεί και δεν υπάρχει δυνατότητα για άλλη κατανομή. 
     Πέραν του παραπάνω ποσού, είχε υποβληθεί αίτημα του Υπουργείου Αγροτικής Ανάπτυξης και Τροφίμων προς το Υπουργείο Οικονομίας και Οικονομικών για εξεύρεση συμπληρωματικής πίστωσης 15.000.000€, για κάλυψη των ανειλημμένωv υποχρεώσεων δακοκτονίας σε επίπεδο χώρας και κατά συνέπεια και στη Ν .Α. Μαγνησίας. Το Υπουργείο Οικονομίας και Οικονομικών, όμως, δεν μπόρεσε να εξεύρει την παραπάνω πίστωση και έτσι οι ανειλημμένες υποχρεώσεις θα καλυφθoύν από τον προϋπολογισμό του 2005. 
     Σημειώνεται ότι η κατανομή θα αρχίσει στο αμέσως προσεχές διάστημα. 
Ο Υφυπουργός
Α. ΚΟΝΤΟΣ»
      28. Στις με αριθμό 5970/10-12-2004, 6085/15-12-2004 και 6152/16-12-2004 ερωτήσεις των Βουλευτών κυρίων Απόστολου Φωτιάδη, Γεωργίου Ντόλιου, Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 1040/26-1-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν στη Βουλή οι Βουλευτές κ.κ. Α. Φωτιάδης, Γ. Ντόλιος, Α. Τζέκης, Γ. Χουρμουζιάδης, για τα θέματα της αρμοδιότητάς μας, σας πληροφορούμε τα εξής:
     Τα προϊόντα που βρίσκονται αποθηκευμένα υπό καθεστώς Π.Α.Ε.Γ.Α. (Παρακαταθήκη Ανωνύμου Εταιρίας Γενικών Αποθηκών), δηλαδή αποθηκευμένα στις γενικές αποθήκες ανωνύμου εταιρείας, είναι υποθηκευμένα προκειμένου ο έμπορος, να λάβει δάνειο από οποιαδήποτε Τράπεζα.
    Το Υπουργείο Αγροτικής Ανάπτυξης και Τροφίμων δεν παρεμβαίνει στις αγοραπωλησίες μεταξύ παραγωγών και εμπόρων, που αποτελούν αντικείμενο ιδιωτικών συμφωνιών.
    Ο Υφυπουργός
    Α. ΚΟΝΤΟΣ»
     29. Στην με αριθμό 6378/5-1-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1457-ΙΗ/31-1-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6378/5-1-05 την οποία κατέθεσε στη Βουλή ο Βουλευτής κ. Θανάσης Λεβέντης και αφορά στη χορήγηση επιδόματος θέσης ευθύνης στους Προϊσταμένους των ΚΔΑΥ και στους Διευθυντές των ΕΕΕΕΚ, σας γνωρίζουμε τα ακόλουθα:
      Το ΥΠΕΠΘ είναι ιδιαίτερα ευαισθητοποιημένο σε θέματα εκπαίδευσης όλων των Ελληνοπαίδων χωρίς αποκλεισμούς και εξαιρέσεις.
      Στο πλαίσιο αυτό διαμορφώνει νέες και σύγχρονες αντιλήψεις για την εκπαίδευση των ατόμων με ειδικές εκπαιδευτικές ανάγκες αλλά και για όλους όσους εμπλέκονται στην εκπαιδευτική διαδικασία, αναγνωρίζοντας και κατανοώντας την ιδιαιτερότητα αυτής.
      Βάσει του ν. 3205/2003 δε χορηγείται το επίδομα θέσης ευθύνης στους Προϊσταμένους των ΚΔAΥ και στους Διευθυντές των ΕΕΕΕΚ.
      Οι διατάξεις του άρθρου 4, κεφ. Στ΄, παρ. 3 του ν. 2817/2000, ορίζουν ότι στους Προϊσταμένους των ΚΔΑΥ καταβάλλεται το επίδομα θέσης ευθύνης της παρ. 1, περ. β υποπ. Β του άρθρου 14 του ν. 2470/1997. Σύμφωνα όμως με το άρθρο 28 παρ. 1 του ν. 3205/2003, καταργούνται τα άρθρα 1 έως και 27 του ν. 2470/1997 και επομένως δεν χορηγείται το εν λόγω επίδομα.
      Ο νόμος όμως 3205/2003 δεν καταργεί το επίδομα θέσης ευθύνης και το χορηγεί σε όλα τα στελέχη της εκπαίδευσής βάσει του άρθρου 13.
      Στον ίδιο νόμο και στο ίδιο άρθρο δεν αναφέρονται από παράλειψη ούτε οι Διευθυντές των ΕΕΕΕΚ.
      Το θέμα θα εξετασθεί από το ΥΠΕΓ1Θ στο πλαίσιο της νομιμότητας.
      Ο Υφυπουργός
      ΓΕΩΡΓΙΟΣ ΚΑΛΟΣ»
      30. Στην με αριθμό 6349/30-12-2004 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 658/24-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να ενημερώσετε τον κ. Βουλευτή σύμφωνα με τα στοιχεία της Ειδικής Υπηρεσίας Περιβάλλοντος, ότι για το έργο της Μικρής Περιμετρικής Πατρών έχει εκπονηθεί Μελέτη Περιβαλλοντικών Επιπτώσεων και σύμφωνα με τους περιβαλλοντικούς όρους η απόθεση των ακατάλληλων προϊόντων εκσκαφής θα γίνει σε θέσεις που δεν θα επηρεάζουν την επιφανειακή ροή των υδάτων, δεν θα είναι δασικού χαρακτήρα και θα απέχουν τουλάχιστον 250 μ. από όρια οικισμού, κτίσματα και νεκροταφεία και για τις οποίες έχει συμφωνήσει και ο Δήμος Πατρέων (έγγραφό του αρ. 33280/Ε45/24.12.04)
      Όσον αφορά στη διαμόρφωση των χώρων απόθεσης ισχύει ο παρακάτω περιβαλλοντικός όρος ότι:
      θα γίνει φύτευση, ύστερα από εκπόνηση ειδικών φυτοτεχνικών μελετών, όλων των επιφανειών που επιδέχονται βλάστηση (χώροι απόθεσης, ελεύθεροι χώροι που προκύπτουν, πρανή επιχωμάτων κλπ.) και
      Όλες οι φυτεύσεις θα γίνουν με παράλληλη εξασφάλιση άρδευσης (για γρήγορη ανάπτυξη) και συντήρηση της βλάστησης.
      Η τήρηση των περιβαλλοντικών όρων είναι υποχρεωτική τόσο από τον κύριο του έργου όσο και από τον ανάδοχο κατασκευής του.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      31. Στην με αριθμό 6341/30-12-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 657/24-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι σύμφωνα με τα στοιχεία της αρμόδιας Υπηρεσίας εγκρίθηκε πρόσφατα από το Υπουργείο Οικονομίας και Οικονομικών η ΣΑΕ 071/3 στην οποία περιλαμβάνεται και η μελέτη αναβάθμισης κατά τμήματα του ΒΟΑΚ προϋπολογισμού 6.000.000 ευρώ.
      Μετά την ψήφιση του νέου νόμου περί μελετών θα προχωρήσουμε στην προκήρυξη ανάθεσης σχετικής μελέτης που θα περιλαμβάνει και τα τμήματα που αναφέρονται στην ερώτησή σας.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      32. Στην με αριθμό 6351/30-12-2004 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 659/24-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε την κα. Βουλευτή ότι με βάση τις οδηγίες της Ευρωπαϊκής Ένωσης και μετά από αίτημα του Υπουργείου Μεταφορών και Επικοινωνιών, η αρμόδια Υπηρεσία του Υπουργείου του ΥΠΕΧΩΔΕ προέβη στην εκπόνηση μελέτης ειδικών προδιαγραφών και τυπολογίας Σταθμών Ελέγχου Επαγγελματικών οχημάτων και επικίνδυνων εμπορευμάτων.
      Η μελέτη εστάλη στα Υπουργεία Μεταφορών και Επικοινωνιών, Δημόσιας Τάξης, στο Γενικό Χημείο του Κράτους και στο ΤΕΕ για να εκφράσουν τις απόψεις τους. Δεν υπήρχαν διαφωνίες και η μελέτη εστάλη στο Συμβούλιο Μελετών Δημοσίων Έργων που ενέκρινε τις προδιαγραφές.
      Απομένει η εξεύρεση των κατάλληλων χώρων για την υλοποίηση των Σταθμών σύμφωνα με τη μελέτη.
      Όσον αφορά τη συμφωνία του ADR αρμόδια είναι η Δ/νση Οδικής Ασφάλειας και Περιβάλλοντος του Υπουργείου Μεταφορών και Επικοινωνιών, στο οποίο κοινοποιείται η ερώτηση.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      33. Στην με αριθμό 6144/16-12-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 655/27-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι η κατασκευή του φράγματος Σέττα-Μανίκια του Ν. Ευβοίας ανήκει στην Περιφέρεια Στερεάς Ελλάδας ενώ η χρηματοδότησή του έχει ενταχθεί στη ΣΑΕ 072/2 του ΥΠΕΧΩΔΕ.
      Μετά από σχετικό αίτημα στο Υπουργείο Οικονομίας και Οικονομικών εγκρίθηκε η σχετική αύξηση του προϋπολογισμού και της πίστωσης του υπόψη έργου για το 2004.
      Από πληροφορίες της Περιφέρειας το έργο εξελίσσεται κανονικά.
      Επίσης έχει περιληφθεί στη ΣΑΜ 072/2 η μελέτη του έργου «Μελέτη κατασκευή δικτύων φράγματος Σέττα-Μανίκια».
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      34. Στην με αριθμό 5832/7-12-2004 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 653/27-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι σύμφωνα με τα στοιχεία της ΕΥΔΑΠ Α.Ε. έχει ήδη ολοκληρωθεί η Προμελέτη υδροδότησης της υπόψη περιοχής, βάσει της οποίας το απαιτούμενο κόστος για την κατασκευή όλων των απαραίτητων έργων, ανέρχεται στο ύψος των 23 εκατ. ευρώ.
      Η νέα Διοίκηση της ΕΥΔΑΠ, δεν άλλαξε καμία απόφαση της προηγούμενης Διοίκησης, καθώς ουδεμία απόφαση για την υλοποίηση του έργου υδροδότησης των δύο περιοχών Κινέττα ς και Αγ. Θεοδώρων είχε ληφθεί έως τώρα, απόφαση που θα εξεταστεί ιεραρχικά ανάλογα και με τις υπόλοιπες ανάγκες για κατασκευή έργων.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      35. Στην με αριθμό 5756/3-12-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 654/21-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι σύμφωνα με τα στοιχεία των αρμοδίων Υπηρεσιών για το έργο «Προμήθεια 100 οικίσκων για την αποκατάσταση Παλιννοστούντων στο Δήμο Φαρκαδόνας του Ν. Τρικάλων» έγινε η ένταξή του στο Π.Δ.Ε του 2004 με πίστωση έτους 2.000.000 ευρώ. Τα ανωτέρω κονδύλια θα μεταφερθούν στον προϋπολογισμό του επόμενου έτους.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      36 Στην με αριθμό 6424/10-1-05 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 1007955/807/26-1-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 6424/10.1.05 ερώτησης που κατέθεσε στη Βουλή η Βουλευτής κα Ευαγγελία Σχοιναράκη - Ηλιάκη σχετικά με το ανωτέρω θέμα, σας γνωρίζουμε τα εξής:
      Σύμφωνα με τις διατάξεις της παραγράφου 15 του άρθρου 5 του ν.3296/2004 (ΦΕΚ 253 Α΄/14.12.2004), η δήλωση στοιχείων ακινήτων πρέπει να υποβληθεί μαζί με τη δήλωση φορολογίας εισοδήματος του υποχρέου και εντός των προθεσμιών που ορίζονται από τις ισχύουσες διατάξεις της φορολογίας εισοδήματος και ως εκ τούτου, η αποδέσμευση της ημερομηνίας υποβολής της δήλωσης αυτής από τη δήλωση φορολογίας εισοδήματος, απαιτεί νομοθετική ρύθμιση.
      Ειδικότερα, όσον αφορά τα νομικά πρόσωπα, δεν θα υπάρξει ιδιαίτερη δυσκολία για τη συμπλήρωση και συνυποβολή του νέου εντύπου Ε9, δεδομένου ότι ούτως ή άλλως έχουν την υποχρέωση να καταγράφουν κατ’ έτος τα ακίνητά τους και τα εμπράγματα δικαιώματα σε αυτά».
      Ο Υφυπουργός
      ΑΔΑΜ ΡΕΓΚΟΥΖΑΣ»
      37. Στην με αριθμό 6352/30-12-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 660/24-1-2005 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε την κα. Βουλευτή ότι σύμφωνα με τα στοιχεία των Υπηρεσιών του Υπουργείου μου, από τον ΟΑΣΠ ανατέθηκαν ερευνητικές εργασίες σε επιστημονικές ομάδες από έμπειρους μελετητές, Καθηγητές Πολυτεχνείου και στελέχη της ΓΓΔΕ/ΥΠΕΧΩΔΕ για τη διερεύνηση μεθοδολογίας προσεισμικού ελέγχου γεφυρών.
      Από τις εργασίες αυτές προέκυψε σχετικό εγχειρίδιο με τίτλο: «Έκθεση: Ανάπτυξη μεθοδολογίας προσεισμικού ελέγχου υφισταμένων τύπων γεφυρών και διατύπωση ενδεικτικών προτάσεων αναβάθμισης του επιπέδου ασφαλείας τους».
      Το παραπάνω εγχειρίδιο θα διατεθεί στις Περιφερειακές Υπηρεσίες ώστε επιτροπές από μηχανικούς των υπόψη Υπηρεσιών να καταγράψουν τα τυχόν προβλήματα των γεφυρών της Χώρας και τη σύνταξη σχετικού μητρώου γεφυρών.
      Για όσα έργα κριθούν ότι υπάρχει ανάγκη ενίσχυσης ή επισκευής θα διεξάγεται περαιτέρω έλεγχος και ανάθεση σχετικής μελέτης.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Κυρίες και κύριοι συνάδελφοι, δέχεστε -με τη συγκατάθεση βέβαια του κ. Ρόβλια και του κ. Γιακουμάτου- να προηγηθεί η τρίτη επίκαιρη ερώτηση, του κ. Κωνσταντόπουλου, στην οποία θα απαντήσει η Υπουργός Εθνικής Παιδείας και Θρησκευμάτων κ. Γιαννάκου;
      ΚΩΝΣΤΑΝΤΙΝΟΣ ΡΟΒΛΙΑΣ: Μάλιστα, κύριε Πρόεδρε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μετά χαράς, κύριε Πρόεδρε. Πάντα για τις κυρίες συναινούμε!
      ΠΡΟΕΔΡΕΥΩΝ (Γεώργιος Σούρλας): Συνεπώς θα συζητηθεί η με αριθμό 725/14/7-3-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με τη διαλεύκανση των δραστηριοτήτων κυκλωμάτων σε καίριους τομείς, το διαχειριστικό έλεγχο στις περιουσίες των μητροπόλεων, κλπ..
      Η επίκαιρη ερώτηση του κ. Κωνσταντόπουλου έχει ως εξής:
      «Αποκαλύπτεται κάθε μέρα ένα ολόκληρο σύστημα σχέσεων, μηχανισμών και δράσεων, που σε κρίσιμους τομείς του πολιτικού συστήματος και της εθνικής πολιτικής ασκεί στην ουσία ιδιότυπη συνδιοίκηση.
       Η Κυβέρνηση στέλνει εσπευσμένα τον Υφυπουργό Εξωτερικών στον Πατριάρχη Ιεροσολύμων, ο οποίος  δηλώνει ότι «απ’ την Αθήνα ήρθε το πρόβλημα».
      Την ίδια ώρα η Κυβέρνηση, προσχηματικά και πεισματικά, αρνείται το διαχειριστικό έλεγχο των περιουσιακών στοιχείων των μητροπόλεων και των οικονομικών δραστηριοτήτων επισκόπων της Εκκλησίας. Παραλλήλως προωθεί αποφασιστικές αρμοδιότητες της Εκκλησίας σε θέματα εκπαίδευσης, ενώ, τέλος, η Κυβέρνηση σιωπά, όταν ορισμένοι ιεράρχες συστηματικά ενεργούν ως υβριστές και αφοριστές της πολιτικής ή ενοχλητικών γι’ αυτούς πολιτικών, με διχαστικό λόγο.
      Όταν κυκλώματα προσώπων και συμφερόντων αποκτούν πολιτική ισχύ και διεκδικούν ρόλο πραγματικής εξουσίας εντός των θεσμών της δικαιοσύνης, των κρατικών υπηρεσιών και της Εκκλησίας, τότε η αρχή της δημοκρατικής νομιμότητας ακυρώνεται από παρακρατικά κέντρα.
      Το πρόβλημα της διάβρωσης, διείσδυσης, διαπλοκής και διαφθοράς, ως πολιτικό πρόβλημα θεσμικής κρίσης, δεν αντιμετωπίζεται με θρησκευτικές αγρυπνίες ούτε με το άλλοθι περί αυτοκάθαρσης, που στην ουσία αποτελεί συγκάλυψη, αλλά με άμεσα πολιτικά μέτρα και κυβερνητικές παρεμβάσεις, που μέχρι σήμερα δεν έχουν εκδηλωθεί.
      Ερωτάται ο κύριος Πρωθυπουργός:
      Σκοπεύει η Κυβέρνηση να πάρει πρωτοβουλίες για να διαλευκανθούν δραστηριότητες κυκλωμάτων, που σχετίζονται με τους καίριους τομείς της εθνικής πολιτικής και της δικαιοσύνης;
      Θα κινηθεί με πρωτοβουλία της Κυβέρνησης απογραφή της οικονομικής κατάστασης και διαχειριστικός έλεγχος στις περιουσίες των μητροπόλεων;
      Θα αντιμετωπίσει η Κυβέρνηση τον αντιδραστικό ρόλο παραεκκλησιαστικών οργανώσεων και κυκλωμάτων ή θεωρεί ότι όλα αυτά δεν την αφορούν και είναι ξένα προς τον εποπτικό της ρόλο και το δημοκρατικό της καθήκον;»
      Στην επίκαιρη ερώτηση του κ. Κωνσταντόπουλου θα απαντήσει η Υπουργός Εθνικής Παιδείας και Θρησκευμάτων κ. Μαριέττα Γιαννάκου.
      Κυρία Γιαννάκου, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Κωνσταντόπουλε, η επίκαιρη ερώτησή σας υπονοεί ότι υπάρχει μία ιδιότυπη συνδιοίκηση. Δεν υπάρχει καμία απολύτως συνδιοίκηση. Σας σημειώνω δε, ότι όλες οι αποκαλύψεις που έρχονται στο φως της δημοσιότητας, δεν αφορούν την παρούσα Κυβέρνηση, χωρίς να κάνω άλλο σχόλιο.
      Βεβαίως ο Υφυπουργός των Εξωτερικών πήγε στο Πατριαρχείο Ιεροσολύμων, ως όφειλε, για να πληροφορηθεί ορισμένα πράγματα απευθείας. Δεν το έκανε μυστικά. Το έκανε επίσημα και δημόσια. Έχει ενδιαφέρον το ελληνικό κράτος για το Πατριαρχείο Ιεροσολύμων. Αλίμονο!
      Το τρίτο ζήτημα το οποίο θίγετε, αφορά γενικότερες δραστηριότητες της Εκκλησίας ή παραεκκλησιαστικών, όπως λέτε, οργανώσεων.
      Κατ’ αρχήν οι οργανώσεις και η Εκκλησία, ως οργανισμός δημοσίου δικαίου, υπόκεινται με βάση τον καταστατικό της χάρτη σε έλεγχο. Όπως σας είπα και χθες, διαχειριστικός έλεγχος θα γίνει. Δεν μπορεί να γίνει σε μία μέρα σε όλες τις μητροπόλεις, αλλά διαχειριστικός έλεγχος κατά σειρά θα γίνει. Υπάρχει κοινή απόφαση, δική μου και του Υπουργού Οικονομικών, ώστε ο έλεγχος αυτός να προχωρήσει -να είστε βέβαιος γι’ αυτό- και θα ανακοινωθούν και τα ανάλογα αποτελέσματα. 
      Τώρα για την ύπαρξη κυκλωμάτων, κύριε Κωνσταντόπουλε, όπως ξέρετε, ερευνά η δικαιοσύνη. Εδώ υπάρχει καταιγισμός ολόκληρος απομάκρυνσης δικαστών, τον οποίο γνωρίζετε. Όλα αυτά γίνονται δημόσια. 
      Βεβαίως υπήρξαν κυκλώματα διαφθοράς. Αυτό δεν σημαίνει, όμως, ότι τα κυκλώματα δημιουργούνται αυτομάτως, επειδή υπάρχει η Εκκλησία ή επειδή υπάρχει η δικαιοσύνη ή επειδή υπάρχει οποιοσδήποτε άλλος οργανισμός. 
      Αναφέρεστε, επίσης, στον αντιδραστικό ρόλο των παραεκκλησιαστικών οργανώσεων. Πραγματικά υπάρχουν διάφορες οργανώσεις στην Ελλάδα, οι οποίες τελούν εν νομιμότητι, που έχουν διάφορο λόγο από τη μία ή την άλλη πλευρά. Μέσα στα πλαίσια της δημοκρατίας και της διαφορετικότητας, δεν μπορούμε να εμποδίσουμε την άποψή τους. Εάν, όμως, παραβιάζουν το Σύνταγμα και τους νόμους, βεβαίως είναι ρόλος της Κυβέρνησης και των θεσμικών οργάνων της Πολιτείας, θα έλεγα, περισσότερο, να πατάξουν τέτοιες δράσεις. 
      Άρα αυτήν τη στιγμή γίνεται ευρύτατη έρευνα –το γνωρίζετε- και στα πλαίσια του Υπουργείου Δημόσιας Τάξης, που έχει διαταχθεί ΕΔΕ για ορισμένα από αυτά που σας απάντησα χθες, στη δικαιοσύνη, όπου γίνονται σαρωτικές αλλαγές μέσα από τις υπάρχουσες διαδικασίες, το Σύνταγμα και τους νόμους. Θέλω δε να σας πω ξεκάθαρα ότι και το Υπουργείο Παιδείας έχει πολύ ξεκαθαρισμένη σχέση με την Εκκλησία.
      Όσο για την εκπαίδευση, όχι μόνο τίποτα παραπάνω δεν έχει μπει στην εκπαίδευση από ό,τι υπήρχε, αλλά οι σχέσεις είναι πολύ πιο ξεκαθαρισμένες σε σχέση με το παρελθόν, δηλαδή από τα προηγούμενα χρόνια και αυτό το γνωρίζετε.
      ΠΡΟΕΔΡΕΥΩΝ (Γεώργιος Σούρλας): Ο κ. Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Λυπάμαι, γιατί η Κυβέρνηση οχυρώνεται πίσω από κοινοτοπίες και επικαλείται τετριμμένα επιχειρήματα, όταν ο κόσμος βοά. 
      Ο κόσμος είναι ενοχλημένος, κυρία Υπουργέ. Σας ζητά να κινήσετε πολιτικές πρωτοβουλίες και όχι διοικητικές διαδικασίες. Εσείς επαναπαύεστε. Η κοινή γνώμη θεωρεί το πρόβλημα πολιτικό. Εσείς το υποβιβάζετε σε εσωτερικό θέμα των διαφόρων υπηρεσιών και περιμένετε. Η θεωρία της αυτοκάθαρσης και των διοικητικών εσωτερικών εξετάσεων είναι άλλοθι συγκάλυψης. Η μία μετά την άλλη, οι αποκαλύψεις δείχνουν ένα δημόσιο τομέα διαβρωμένο και διεφθαρμένο, ενώ εσείς αλληλογραφείτε και τηλεφωνιέστε με τις αρμόδιες υπηρεσίες.
      Εγώ σας το λέω υπεύθυνα και συγκεκριμένα: Υπάρχει πρόβλημα παρακρατικών κυκλωμάτων στη δικαιοσύνη, στην εξωτερική πολιτική, σε κρατικές υπηρεσίες, στην Εκκλησία, στην Αστυνομία και στην ΕΥΠ. Δεν καταφεύγουν οι ιεράρχες στην ΕΥΠ; Η παραεκκλησιαστική οργάνωση «ΧΡΥΣΟΠΗΓΗ» δεν γίνεται ορμητήριο ζωηρών οπλοφόρων και ο αρχηγός της δεν περιφέρεται ως ο υβριστής των πάντων; Στα Ιεροσόλυμα, στην Ιταλία κρίσιμα θέμα εθνικής πολιτικής δεν τα χειρίζονται υπόδικοι και καταζητούμενοι;
Αποκαλύπτεται ότι χάνονται φάκελοι καθ’ οδόν, που περιέχουν κρίσιμα έγγραφα για την προστασία της εθνικής πολιτικής και αυτό είναι διοικητικό θέμα; Στήνονται δίκες και μηχανισμοί συμφερόντων εντός της δικαιοσύνης. Βραχυκυκλώνουν προϊσταμένους και προωθούν ηγεσίες. Επιτέλους, τι άλλο πρέπει να γίνει; Δολοφονίες; 
    Το πολιτικό υπόβαθρο στο οποίο δρα το παρακράτος, κυρία Υπουργέ, είναι το διαβρωμένο κράτος και οι αδρανείς κυβερνήσεις. Και μιλάω γενικά, πολιτικά. Αυτό το παρακράτος τρέφει τους «Βαβύληδες». Και δεν είναι ένας ο Βαβύλης. Αυτό το παρακράτος πληρώνει σήμερα το Πατριαρχείο Ιεροσολύμων και η δικαιοσύνη.
    Πριν φτάσουμε λοιπόν να πούμε. «Ποιος κυβερνάει, επιτέλους, σ’ αυτόν τον τόπο», θα κινηθείτε ως Κυβέρνηση;
    Ζήτησα τη συγκρότηση κατά το άρθρο 44 του Κανονισμού, ειδικής εξεταστικής κοινοβουλευτικής επιτροπής για το θέμα. Κωφεύει η Κυβέρνηση. Είναι μείζον θέμα. Το παρακάμπτετε. 
    Ζητήσαμε από πλευράς Συνασπισμού, πριν από την προετοιμασία για την αναθεώρηση του Συντάγματος για τη διάκριση των ρόλων κράτους και Εκκλησίας, νομοθετικές πρωτοβουλίες οι οποίες θα βάλουν μια θεσμική τάξη, γιατί δεν μπορεί να υπάρχει αυτή η θεσμική στρέβλωση στην Ελλάδα και να συζητάμε στη Βουλή για την κύρωση του Ευρωπαϊκού Συντάγματος. 
    Θα δεχθείτε λοιπόν, επιτέλους, να υπάρξει άμεσος έλεγχος τώρα; Μου λέτε «θα» γίνει. Και μετά τα όσα συνέβησαν μέχρι σήμερα, μου λέτε «θα» κάνουμε έλεγχο της εκκλησιαστικής περιουσίας. Γιατί δεν τον έχετε ήδη διατάξει; Γιατί αφήνετε αυτό το χρόνο να κυλάει και να δηλητηριάζει ακόμα περισσότερο από πλευράς δυσπιστίας την κοινή γνώμη; 
    Θα ήθελα να πω κάτι ακόμα, κυρία Υπουργέ, επειδή έχετε την ευθύνη της εποπτείας.
    Εγώ μόνο μια παρατήρηση θα ήθελα να κάνω για κάποιο μητροπολίτη, ο οποίος περιφέρεται αφορίζοντας τους πάντες. Ευτυχώς υπάρχουν άλλοι ιεράρχες, επίσκοποι, κληρικοί και μοναχοί, που αποτελούν κοινωνικό και πνευματικό πρότυπο. Ευτυχώς!
    ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Κωνσταντόπουλε, με εκπλήσσετε. Δεν βρισκόμαστε στην εποχή της δικτατορίας, ώστε να παίρνει κεφάλια η Κυβέρνηση επειδή έτσι της αρέσει, χωρίς να τηρεί το Σύνταγμα και τους νόμους. Τι είναι αυτά που λέτε; Υπάρχει Σύνταγμα και νόμοι. Μου λέτε για τη «ΧΡΥΣΟΠΗΓΗ». 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν σας είπα για κεφάλια. 
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Είναι θεσμοθετημένος οργανισμός του κράτους και υπόκειται σε έλεγχο. Και θα γίνει ενδελεχής και λεπτομερής έλεγχος, κύριε Κωνσταντόπουλε.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Πότε;
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Σας είπα ότι άμεσα αρχίζει έλεγχος των πάντων -και το ξέρετε- και θα υπάρξει κοινή απόφαση εντός της εβδομάδος. Μη λέτε ότι δεν θα γίνει έλεγχος.
    Δεύτερον, το λόγο του καθενός δεν μπορούμε, κύριε Κωνσταντόπουλε, να τον πιέσουμε ή να τον ελέγξουμε, διότι υπάρχουν λόγοι και πολιτικού ακόμα χαρακτήρα από πολλούς, οι οποίοι κρίνονται από διάφορες πλευρές και όχι μόνο από την πλευρά της Εκκλησίας. Μη μνημονεύσουμε εδώ πέρα ό,τι λέει ο καθένας. Εδώ ζούμε σε δημοκρατία. Δεν θα κόψουμε εμείς το λόγο του καθενός. Βεβαίως θα εμποδίσουμε την παραβίαση του Συντάγματος. 
    Κάνετε ότι δεν καταλαβαίνετε ότι γίνονται σαρωτικές αλλαγές στη δικαιοσύνη και ότι γίνεται πλήρης έλεγχος; Ή δεν καταλαβαίνετε ότι αυτήν τη στιγμή γίνεται έλεγχος στο Υπουργείο Δημόσιας Τάξης για το πώς και γιατί πράγματι έγγραφα του ελληνικού κράτους διέφυγαν, τα οποία βεβαίως δεν διέφυγαν επ’ αυτής της Κυβερνήσεως;
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Γιατί δεν κάνετε την ειδική επιτροπή που προβλέπει ο Κανονισμός, για να ενημερωθεί η Βουλή; Είναι διοικητικά μυστικά αυτά;
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Κωνσταντόπουλε.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Καθόλου. Επ’ αυτού θα σας απαντήσει επίσημα η Κυβέρνηση. Δεν είναι, όμως, αυτό το αντικείμενο της επίκαιρης ερώτησής σας σήμερα. 
    Αυτό που έχω να σας πω εγώ, είναι ότι η Κυβέρνηση κάνει το καθήκον της και ότι βεβαίως υπάρχουν δύο πλευρές του ζητήματος.
    ‘Όταν εμείς μιλάμε για αυτοκάθαρση, κύριε Κωνσταντόπουλε, εννοούμε ότι στο ηθικό ζήτημα έχει υποχρέωση αυτοκάθαρσης η Εκκλησία. Δεν θα το κάνουμε εμείς αυτό, θα το κάνουν εκείνοι.
    Πρέπει να σας πω ότι πολύ σύντομα θα έρθουν νομοθετικές ρυθμίσεις και για το «πόθεν έσχες» των μητροπολιτών και για ένα πλήθος άλλων ζητημάτων, που το έχουν ζητήσει άλλωστε και οι ίδιοι και όφειλαν να το ζητήσουν. Δεν τίθεται θέμα. Αλλά δεν θα παραβιάσουμε εμείς το Σύνταγμα και τους νόμους. 
    Δυστυχώς πολύ συχνά η Πολιτεία και η δημοκρατία είναι αδύναμες να αντιδράσουν άμεσα και με την ταχύτητα που πρέπει για τα κυκλώματα, όπως είπατε κλπ. Αλλά αυτό συμβαίνει σε όλες τις δημοκρατίες του κόσμου, κύριε Κωνσταντόπουλε, γιατί η δημοκρατία είναι δυνατή διαχρονικά, ενώ τα κυκλώματα είναι περιστασιακά.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Οι κυβερνήσεις δεν αδρανούν.
    ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση της επίκαιρης ερώτησης. Κύριε Κωνσταντόπουλε, τα υπόλοιπα θα τα πείτε με την Υπουργό εκτός Αιθούσης προφανώς. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Παρασκευή 18 Μαρτίου 2005 και ώρα 10.30’ θα διεξαχθεί προ ημερησίας διάταξης συζήτηση με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Υγεία και Κοινωνική Αλληλεγγύη».
      Στη συνέχεια θα συζητηθεί η πρώτη με αριθμό 730/8-3-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τους Υπουργούς Απασχόλησης και Κοινωνικής Προστασίας και Δικαιοσύνης, σχετικά με την άρνηση συμμόρφωσης του ΟΑΕΔ προς δικαστικές αποφάσεις κλπ..
      Η επίκαιρη ερώτηση του κ. Ρόβλια αναλυτικότερα έχει ως εξής:
      «Τη 15/2/2005 ο ΟΑΕΔ αρνήθηκε να συμμορφωθεί προς την από 14/2/2005 προσωρινή διαταγή του Προέδρου του Πρωτοδικείου Αθηνών, σχετικά με την αποδοχή των υπηρεσιών και την πληρωμή δεκαέξι εργαζομένων. Ο ΟΑΕΔ επικαλείται τη διάταξη του άρθρου 20 του ν. 3301/2001. Η διάταξη αυτή αντίκειται ευθέως στο άρθρο 94 παράγραφος 4 του Συντάγματος. Η άρνηση του ΟΑΕΔ στερείται της δικαστικής προστασίας. Οι κρίσιμες δικαστικές αποφάσεις προσωρινής ισχύος (προσωρινές διαταγές) δεν ισχύουν για τη Νέα Δημοκρατία .
      Ερωτώνται οι κύριοι Υπουργοί: 
	Τι μέτρα θα λάβουν, ώστε ο ΟΑΕΔ να συμμορφώνεται προς τις προσωρινές διαταγές των αρμοδίων δικαστών;
	Πότε θα καταργήσουν την αντισυνταγματική διαταγή του άρθρου 20 του ν. 3301/2004;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αδικεί πάρα πολύ ο τίτλος της επίκαιρης ερώτησης του συναδέλφου τον ΟΑΕΔ. 
      Ο ΟΑΕΔ αρνείται να συμμορφωθεί προς την αδικία. Αρνείται ο ΟΕΑΔ και θα αρνείται, όσο είμαστε εμείς στην Κυβέρνηση, να παρανομεί. 
      Θα πρέπει να ξέρει ο κύριος συνάδελφος ότι οι συνταγές του χθες, της παρανομίας, της συσκότισης, του γκρίζου έχουν περάσει ανεπιστρεπτί. Δεν θέλω να ανοίξω πληγές για το πώς τα προγράμματα stage παραβιάζονταν καθημερινά και συνεχόμενα από Υπουργούς της προηγούμενης κυβέρνησης. Όταν έπρεπε κάποιος να κάνει μία υπεύθυνη δήλωση ότι έχει κάνει ένα stage δεκάμηνο, χωρίς καμία δήλωση είχατε εργαζόμενους στο stage για επτά και οκτώ χρόνια. Αυτό ήταν παράνομη πράξη. 
      Άρα σήμερα έρχεται ο ΟΑΕΔ να φέρει πάλι τη νομιμότητα και τη διαφάνεια στις κρίσεις και τις προσλήψεις του stage, που είναι πρόγραμμα κατάρτισης και εκπαίδευσης. 
      Βέβαια όσον αφορά την προσωρινή διαταγή που εξεδόθη από το Πρωτοδικείο Αθηνών, πρέπει να ξέρει ο νέος συνάδελφος ότι το άρθρο 1 του ν. 3068, σε συνδυασμό με το άρθρο 20 του ν. 3301, είναι ξεκάθαρο. Δεν είναι δικαστική απόφαση εκτελεστή και επομένως η διοίκηση δεν είναι υποχρεωμένη να συμμορφωθεί προς αυτήν. 
      Έρχεται να αποδείξει αυτό το άδικο της υπόθεσης –μιλάω νομικά, θα σας απαντήσω μετά και πολιτικά- δηλαδή το γεγονός ότι επί της προσωρινής διαταγής που εκδόθηκε επί αιτήματος ασφαλιστικών μέτρων, η εκδίκαση των ασφαλιστικών μέτρων είχε οριστεί σε δεκαπέντε μέρες. Οι ίδιοι, του προγράμματος stage, που προσέφυγαν στη δικαιοσύνη, ζήτησαν αναβολή για τις 22 Ιουνίου, με πρωτοβουλία βέβαια των αιτούντων. Για ποιο λόγο; Γιατί ήξεραν πολύ καλά ότι έχουν άδικο. 
      Πάμε τώρα στο πολιτικό σκέλος. Είναι δυνατόν, κύριε συνάδελφε, να μας ζητάτε σήμερα τα stage, που είναι προγράμματα κατάρτισης, χρήματα της Ευρωπαϊκής Ένωσης, να μονιμοποιηθούν; Για ρωτήστε το κόμμα σας. Περιμένουμε μια απάντηση:Είστε υπέρ, ώστε τα προγράμματα του stage, που είναι  για κατάρτιση και εκπαίδευση, να γίνονται μετά το δεκάμηνο αορίστου χρόνου; 
      Κύριε Πρόεδρε, είναι πρωτοφανές Βουλευτής κόμματος της Αξιωματικής Αντιπολίτευσης να ζητά από την Κυβέρνηση να κάνει πράξη την παρανομία, να καταργήσει το κράτος δικαίου και εκείνος που διορίζεται μέσω του ΑΣΕΠ να καταργηθεί, εκείνος που διορίζεται με προσόντα να καταργηθεί και όσοι μπαίνουν στα προγράμματα stage, να παραμένουν.
      Για να καταλάβετε το τρομακτικό της επίκαιρης ερώτησης, που πιστεύω ότι είναι προσωπική άποψη και όχι του κόμματος, θα ήθελα να πω το εξής: Φέτος θα προσλάβουμε εξήντα πέντε χιλιάδες άτομα σε θέσεις κατάρτισης και απασχόλησης μέσω του ΟΑΕΔ. Πέρσι ήταν τριάντα πέντε χιλιάδες  οι θέσεις. 
      Τι ζητάτε, κύριε συνάδελφε; Και να το πείτε ευθέως εδώ. Ζητάτε όλοι αυτοί να γίνουν αορίστου χρόνου; Είναι τρομακτικό αυτό το ερώτημα. Πιστεύω ότι είναι μεμονωμένο ερώτημα του Βουλευτή και δεν απηχεί τις απόψεις του κόμματός του. Και καλώ το ΠΑΣΟΚ μετά, στη συζήτηση της επερώτησης, να μας απαντήσει στην επίκαιρη ερώτηση του κυρίου συναδέλφου, εάν θέλει τα προγράμματα stage να γίνουν αορίστου χρόνου. Πρέπει να είμαστε σοβαροί. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, για να με ρωτάτε τι ζητάω, είναι προφανές ότι δεν έχετε διαβάσει καν την επίκαιρη ερώτηση. 
      Ζητάω, λοιπόν, ως νέος συνάδελφος -γεγονός που φροντίσατε να το τονίσετε, ναι είμαι νέος συνάδελφος και κάποτε θα παλιώσω και εγώ, αλλά ελπίζω ότι δεν θα παλιώσω πάρα πολύ, πάντως προς το παρόν είμαι νέος- και σας παρακαλώ να διαβάσετε την επίκαιρη ερώτησή μου. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μετά χαράς!
      ΚΩΝΣΤΑΝΤΙΝΟΣ ΡΟΒΛΙΑΣ: Η επίκαιρη ερώτηση αφορά το γιατί δεν συμμορφώνεστε προς τις δικαστικές αποφάσεις. Και ως νέος συνάδελφος, αλλά καλός νομικός, θα σας αναφέρω τρεις αποφάσεις του Αρείου Πάγου –η μία είναι της Ολομέλειας- που λένε ότι οι προσωρινές διαταγές είναι δικαστικές αποφάσεις, κύριε συνάδελφε και αν τα νομικά σας δεν είναι υψηλού επιπέδου…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατρός είμαι!
      ΚΩΝΣΤΑΝΤΙΝΟΣ ΡΟΒΛΙΑΣ: Το αντιλαμβάνομαι, αλλά πολλοί γιατροί κάνουν και τους δικηγόρους. Προσπαθήσατε να το κάνετε πριν από λίγο. Κύριε Υπουργέ, με αναγκάζετε να ανεβάσω τους τόνους μ΄ αυτά τα οποία είπατε! 
      Εάν, λοιπόν, τα νομικά σας δεν είναι υψηλού επιπέδου, θα μου επιτρέψετε λίγο να σας βοηθήσω. Άρειος Πάγος, απόφαση 4/2004: «Η προσωρινή διαταγή του δικαστή που εκδίδεται σε απόφαση ασφαλιστικών μέτρων, αποτελεί εκτελεστή πράξη της δικαστικής αρχής». 
      Γνωμοδότηση Εισαγγελέα Αρείου Πάγου υπ΄ αριθμόν 8/2004: «Η προσωρινή διαταγή είναι περιληπτική δικαστική απόφαση». 
      Απόφαση Αρείου Πάγου, Ολομέλεια –αν σας λέει τίποτα η Ολομέλεια του Αρείου Πάγου- υπ’ αριθμόν 1154/1990: «Η προσωρινή διαταγή είναι δικαστική απόφαση, αφού περιέχει συγκεκριμένη δικαστική επιταγή, που εκδίδεται από το αρμόδιο δικαιοδοτικό όργανο, κατόπιν συνοπτικής διαδικασίας και διαγνώσεως των λόγων που τη δικαιολογούν». 
      Αντί να ζητήσετε συγγνώμη, κύριε Υπουργέ, από τους εργαζόμενους, αντί να ζητήσετε συγγνώμη από τον ελληνικό λαό, διότι καταπατάτε το Σύνταγμα, έρχεστε να κατηγορήσετε εμάς, γιατί κάναμε την επίκαιρη ερώτηση.
      Ο δικαστής του Πρωτοδικείου Αθηνών εξέδωσε προσωρινή διαταγή και υποχρεώνει τον ΟΑΕΔ να αποδεχτεί την εργασία τους μέχρι να γίνει η κύρια δίκη. Αυτή είναι μια δικαστική απόφαση προσωρινής ισχύος, την οποία η Κυβέρνηση γράφει στα παλιά της τα παπούτσια, κύριε Υπουργέ! 
      Και βέβαια να σας θυμίσω τη χθεσινή δημοσκόπηση της «METROΝ ANALYSIS» που δημοσιεύτηκε στα «ΝΕΑ», βάσει της οποίας το 80,4% του ελληνικού λαού είναι απογοητευμένο από τις ενέργειες που κάνετε σε σχέση με τους συμβασιούχους, κύριε Υπουργέ! 
      Και αν θέλετε τώρα, απαντήστε μου στην ερώτηση γιατί δεν εφαρμόζετε τη δικαστική απόφαση. Αυτή είναι η επίκαιρη ερώτηση! 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός κ. Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πρώτον, είμαι γιατρός, κύριε συνάδελφε! 
      ΚΩΝΣΤΑΝΤΙΝΟΣ ΡΟΒΛΙΑΣ: Ας έρθει τότε ο Υπουργός Δικαιοσύνης! Να είστε πιο προσεκτικός! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και σας λέω ότι το άρθρο 20 του ν. 3301 λέει ξεκάθαρα -σας το διαβάζω- τα εξής: «Δεν είναι δικαστικές αποφάσεις…
      ΚΩΝΣΤΑΝΤΙΝΟΣ ΡΟΒΛΙΑΣ: Εγώ σας λέω τι λέει το Σύνταγμα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς εφαρμόζουμε το νόμο! 
      ΚΩΝΣΤΑΝΤΙΝΟΣ ΡΟΒΛΙΑΣ: Το Σύνταγμα δεν εφαρμόζεται; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, αφήστε με να απαντήσω!
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, κάντε λίγο υπομονή, για να απαντήσει ο κύριος Υπουργός. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο ν. 3301 στο άρθρο 20 λέει επί λέξει τα εξής: «Δεν είναι δικαστικές αποφάσεις κατά την έννοια του παρόντος και δεν εκτελούνται οι εκτελεστοί τίτλοι που αναφέρονται στις περιπτώσεις του εδαφίου κτλ….των…θέσεων» και εγώ λέω το εξής: Κύριε συνάδελφε, αυτό λέει ο νόμος. Ξεκάθαρα! Διαβάστε το άρθρο 20 του ν. 3301. Αυτό είναι το πρώτο. 
      Δεύτερο ερώτημα: Γιατί, κύριε συνάδελφε, ζήτησαν αναβολή οι αιτούντες για τις 20 Ιουνίου; Γιατί; 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό είναι το θέμα μας;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι. Αυτό είναι το νομικό θέμα. Εγώ έθεσα ένα πολιτικό θέμα, κύριε συνάδελφε. Η Βουλή είναι πολιτικό Σώμα. Η Βουλή είναι Σώμα που νομοθετεί. Η Βουλή κυβερνάει και οι δικαστές εφαρμόζουν μόνο τους νόμους. Στην Ελλάδα δεν έχουμε δικαστική δημοκρατία. Έχουμε κοινοβουλευτική δημοκρατία! 
      ΚΩΝΣΤΑΝΤΙΝΟΣ ΡΟΒΛΙΑΣ: Έχουμε δικαστική ανεξαρτησία, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Ρόβλια, μη διακόπτετε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και δεν απαντήσατε στο ερώτημα, κύριε συνάδελφε! Είναι θέσεις κατάρτισης! Θέλει το κόμμα σας τα stage, που είναι για κατάρτιση με χρήματα της Ευρωπαϊκής Ένωσης, να μετατρέπονται σε αορίστου χρόνου; Πείτε το! Εδώ είναι η απάντηση!
      ΚΩΝΣΤΑΝΤΙΝΟΣ ΡΟΒΛΙΑΣ: Γράφω τέτοιο πράγμα; Μα, δεν γράφω τέτοιο πράγμα! Εσείς δεν απαντάτε, κύριε Υφυπουργέ! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό λέτε! Αν κάνουμε αποδεκτά τα δεκαέξι άτομα, τότε ανοίγουμε τους ασκούς του Αιόλου! Πάρτε θέση ως κόμμα και εμείς εδώ είμαστε! 
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, θα υπάρξει και επερώτηση, που θα αναφέρεται στην επαγγελματική κατάρτιση και την εκπαίδευση.
      ΚΩΝΣΤΑΝΤΙΝΟΣ ΡΟΒΛΙΑΣ: Μα, είναι άσχετο, κύριε Πρόεδρε! Εγώ μίλησα για την εφαρμογή δικαστικών αποφάσεων! 
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε αυτή η συζήτηση. Ήθελα, όμως, να πω ότι θα υπάρξει η δυνατότητα να συζητήσετε αυτό το θέμα και να συνομιλήσετε με τον κύριο Υπουργό και πέρα από αυτήν εδώ τη διαδικασία. 
      H δεύτερη, η με αριθμό 732/8-3-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αποζημίωση των πληγέντων από τις πλημμύρες στον Έβρο, την κατασκευή αντιπλημμυρικών έργων κλπ. διαγράφεται λόγω κωλύματος του κυρίου Υπουργού. 
      Επίκαιρες ερωτήσεις δευτέρου κύκλου:
      Εισερχόμαστε στη συζήτηση της με αριθμό 731/8-3-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την παραχώρηση αίθουσας στο Μέγαρο Μουσικής για τον εορτασμό της επετείου ένωσης της Επτανήσου με την Ελλάδα κλπ.
      Η επίκαιρη ερώτηση του συναδέλφου κ. Χουρμουζιάδη αναλυτικότερα έχει ως εξής: 
      «Με ανακοίνωσή τους ομοσπονδίες και σωματεία των απανταχού Επτανησίων διαμαρτύρονται, γιατί στο αίτημά τους να δοθεί μια αίθουσα του Μεγάρου Μουσικής Αθηνών, για να γιορτασθεί η επέτειος της ένωσης της Επτανήσου με την Ελλάδα, μια ιστορική στιγμή στην πορεία της διαμόρφωσης του ελληνικού έθνους και του ελληνικού κράτους, το Μέγαρο Μουσικής απαίτησε 16.600 ευρώ συν 18% ΦΠΑ.
      Τα σωματεία αυτά, χωρίς την παραμικρή κρατική επιχορήγηση και ενίσχυση, δίνουν μεγάλο αγώνα για να διατηρήσουν ήθη, έθιμα, παραδόσεις και αξίες, να μελετηθεί η ιστορία των νησιών και να φθάσει στις νεότερες γενιές. Άξιζαν και αξίζουν κάθε προσοχής και ενίσχυσης σ’ αυτήν τους την προσπάθεια.
      Το Μέγαρο Μουσικής, που ουσιαστικά δημιουργήθηκε με κρατικούς πόρους, ενισχύεται συνεχώς με κάθε τρόπο. Μόνο μέσω του κρατικού προϋπολογισμού του 2005 χορηγούνται 15.067.00 ευρώ.
      Ερωτάται ο κύριος Υπουργός:
      1. Εγκρίνει αυτήν την ενέργεια; Θα παρέμβει για να αντιμετωπιστεί θετικά αυτό το αίτημα, όπως επίσης να είναι ανοιχτό το Μέγαρο Μουσικής σε σημαντικές εκδηλώσεις φορέων και οργανισμών χωρίς αμοιβή;
      2. Εξετάζει η Κυβέρνηση το αίτημα που τίθεται από διάφορες πλευρές, να μην επιχορηγούνται ούτε με ένα ευρώ οι ιδιώτες, για να αναπτύσσουν δραστηριότητα στον πολιτισμό, με δεδομένη την πολύ μεγάλη σημασία του για τη διαμόρφωση αντιλήψεων και συνείδησης στους νέους και το λαό γενικότερα;»
      Το λόγο έχει ο Υφυπουργός Πολιτισμού κ. Τατούλης.
      Ορίστε, κύριε Υφυπουργέ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είδα με μεγάλη προσοχή την επίκαιρη ερώτηση του καλού συναδέλφου και θα ήθελα να ξεκαθαρίσουμε κάποια πράγματα. 
      Πρώτα και κύρια, σ΄ αυτό το θέμα θα πρέπει ασφαλώς να υπάρχει ένας δίαυλος επικοινωνίας και ένα επίπεδο συνεργασίας, για να μπορούμε να αντιμετωπίζουμε συνολικά τέτοιου είδους προβλήματα. Όπως ξέρει ο κύριος συνάδελφος, ήμουν ο πρώτος από την πολιτική ηγεσία που έθεσα ευθέως το θέμα ότι το Μέγαρο Μουσικής ανήκει στον ελληνικό λαό και στους Έλληνες πολίτες. Το Μέγαρο Μουσικής είναι μια επένδυση, που έχει κάνει ο ελληνικός λαός με τα ίδια του τα χρήματα. Γι’ αυτό και σε καμία περίπτωση οι πολιτικές μας δεν θα πρέπει να είναι βλαπτικές απέναντι στο Μέγαρο Μουσικής, αλλά θα πρέπει να είναι πολιτικές, οι οποίες θα δημιουργούν υπεραξίες και ουσιαστικά θα το θέτουν στη διάθεση των πολιτών, για να μπορούν και να το χρησιμοποιούν και να εκμεταλλεύονται τις υπηρεσίες που μπορεί να παρέχει. 
      Το Μέγαρο Μουσικής, λοιπόν, εποπτεύεται από το Υπουργείο Πολιτισμού. Ασφαλώς και αντιλαμβάνομαι τα προβλήματα που δημιουργούνται κατά καιρούς από τα αιτήματα πολλών πολιτιστικών φορέων, εξαιρετικών πολιτιστικών φορέων, με αφορμή διάφορα γεγονότα, είτε ιστορικά είτε πολιτιστικά. 
      Σ’ αυτή, λοιπόν, τη βάση θα πρέπει να υπάρξει ένας προγραμματισμός. Θα πρέπει να υπάρχει η δυνατότητα και το σύστημα από το Υπουργείο Πολιτισμού για μια επαφή μαζί με τους πολιτιστικούς φορείς, ώστε να δημιουργήσουμε έναν προγραμματισμό. Γιατί ασφαλώς αντιλαμβανόμαστε ότι δεν μπορούμε να καλύψουμε όλες τις δραστηριότητες ενός ιδρύματος, όπως το Μέγαρο Μουσικής, το οποίο βέβαια θα πρέπει να λειτουργήσει μέσα στα όρια της οικονομικής δυνατότητας και των οικονομικών δυνατοτήτων που πρέπει να υπάρχουν. 
      Γι’ αυτό επιμένω, κύριε συνάδελφε, ότι θα έπρεπε και θα πρέπει να δημιουργήσουμε αυτόν τον προγραμματισμό. Από την άλλη μεριά, βέβαια, αντιλαμβάνομαι το αίτημα και το πρόβλημα. Γιατί είναι μεγάλο πρόβλημα για τους μικρούς πολιτιστικούς συλλόγους, οι οποίοι παρέχουν και παράγουν έργο σημαντικότατο, η αδυναμία της οικονομικής προσαρμογής σε κάποια τέτοια προβλήματα. 
      Θα ήθελα, λοιπόν, να πω ότι μόνο με τον προγραμματισμό μπορούμε να αντιμετωπίσουμε το πρόβλημα. Και αυτό απαιτεί τη συνεργασία όλων μας. Γιατί αν δεν βρούμε μια κοινή γλώσσα εμείς να μιλήσουμε και να συνεννοηθούμε, τότε σαφέστατα υπάρχει πρόβλημα.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Κύριε Υπουργέ, δεν έχω λόγο να φέρω αντίρρηση σ’ αυτά που είπατε. Κάνατε μια ανάλυση για τις ανάγκες του Μεγάρου Μουσικής, για τους προγραμματισμούς. Είναι σωστά όλα αυτά που λέτε. Δεν μπορεί μια τέτοια επένδυση, όπως τη χαρακτηρίσατε στην αρχή, να λειτουργεί χωρίς ένα συγκεκριμένο προγραμματισμό. Αλλά το συγκεκριμένο αίτημα είναι σοβαρό, είναι σημαντικό. Το σύνολο των επτανησιακών πολιτιστικών σωματείων, συλλόγων, οργανώσεων ζήτησε το Μέγαρο Μουσικής, για να γιορτάσουν την ένωση των Επτανήσων με την Ελλάδα και το Μέγαρο Μουσικής ζητά περίπου είκοσι χιλιάδες ευρώ. Το καταλαβαίνετε κι εσείς ότι είναι σοβαρό. Το είπατε μάλιστα. Η δική σας παρέμβαση θα μπορούσε να λύσει το πρόβλημα όχι διοικητικά, αλλά πρακτικά, οικονομικά. 
      Θα σας πω κάτι, που μπορεί να σας φανεί λίγο ρομαντικό. Δεν είχαν οι σύλλογοι αυτοί τα χρήματα; Να τα δώσει το Υπουργείο Πολιτισμού, για να πληρώσουν το ενοίκιο. Υπήρχαν τρόποι. Και όσον αφορά αυτόν το δίαυλο συνεννόησης και συνεργασίας που λέτε, θα χαιρόμουν, κύριε Υπουργέ, αν λέγατε ότι είναι ο εξής: Αν μου ζητούσαν τη βοήθειά μου, θα τους έλεγα «ναι», οπότε θα αντιμετώπιζαν τη δαπάνη. Αυτή η απάντηση θα με ενθουσίαζε, κύριε Υπουργέ και θα καταλάβαινα ότι πραγματικά θέλετε να βοηθήσετε αυτά τα σωματεία. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ακριβώς αυτό συμπερασματικά ήθελα να πω, ότι ασφαλώς κατανοούμε την ανάγκη που υπάρχει στην πατρίδα μας -και που είναι ευθύνη όλων των πολιτικών δυνάμεων- ώστε όλα αυτά τα πράγματα και όλες αυτές τις υποδομές, που έγιναν όλα αυτά τα χρόνια στον τόπο μας, να μην τα απαξιώνουμε, αλλά να δημιουργούμε υπεραξίες. Και χαίρομαι πάρα πολύ γιατί ο καλός συνάδελφος κινήθηκε προς αυτήν τη λογική.
      Από την άλλη μεριά θα ήθελα να πω ότι το αίτημα ήταν άγνωστο προς  εμάς. Δεν ξέρω αν βρίσκεται σε κάποιες υπηρεσίες μας, αλλά εγώ δεν είχα γνώση του αιτήματος. Και θα ήθελα να σας θυμίσω, κύριε συνάδελφε, ότι πριν από λίγο καιρό, με αφορμή την επτανησιακή μουσική, διοργανώθηκε μια εξαιρετική βραδιά στο Μέγαρο Μουσικής.
      Θα ήθελα πάλι να επαναλάβω κάτι που νομίζω ότι εκφράζει την άποψη όλων των πολιτικών δυνάμεων του τόπου. Τιμούμε και ενθαρρύνουμε τη λειτουργία των πολιτιστικών συλλόγων. Οι πολιτιστικοί, οι εθιμοτυπικοί και οι εθνοτοπικοί σύλλογοι συντελούν μεγάλο έργο στην πατρίδα μας και τους τιμούμε, γιατί θεωρούμε ότι καταβάλλουν δυνάμεις σε όλα τα επίπεδα. Οι περισσότεροι από αυτούς στηρίζονται στις προσωπικές οικονομικές θυσίες των μελών τους και αυτό είναι ένα αξιοπρόσεκτο σημείο για εμάς.
      Αφού δω πάλι αυτό το συγκεκριμένο θέμα, θεωρώ ότι θα βρεθεί μια λύση προς τη θετική κατεύθυνση. 
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Εισερχόμαστε στη συζήτηση της δεύτερης, της με αριθμό 734/8-3-2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Δικαιοσύνης και Δημόσιας Τάξης, σχετικά με τις συνθήκες κράτησης στις φυλακές Αμυγδαλέζας. 
      Η επίκαιρη ερώτηση του κ. Κουβέλη αναλυτικότερα έχει ως εξής:
      «Στα κρατητήρια Αμυγδαλέζας, περιοχή Θρακομακεδόνων, κρατούνται προσωρινά -διοικητική κράτηση- με το νόμο να θέτει το ανώτατο όριο των τριών μηνών, γυναίκες προς απέλαση. Οι περισσότερες κρατούνται, γιατί δεν διαθέτουν νόμιμη άδεια παραμονής, αν και ορισμένες κατηγορούνται για μικροαδικήματα και για συμμετοχή σε κυκλώματα πορνείας.  Μαζί με τις γυναίκες καλούνται να συμβιώσουν έφηβοι αλλά και μικρά παιδιά, ακόμα και βρέφη, εφόσον οι μητέρες τους συγκαταλέγονται στις κρατούμενες. Οι συνθήκες κράτησής τους έχουν καταγγελθεί από μη κυβερνητικές οργανώσεις, Βουλευτές, Ευρωβουλευτές και τη Διεθνή Αμνηστία.
      Τις τελευταίες ημέρες υπήρξαν καταγγελίες στον Τύπο και εκδήλωση διαμαρτυρίας έξω από τα κρατητήρια. Έχουν καταγγελθεί περιστατικά ξυλοδαρμών, βιασμών, περιορισμού κινήσεων, απαγόρευση επικοινωνίας με τον έξω κόσμο.
      Το Τμήμα Αλλοδαπών Αθήνας ακολουθεί την πρακτική της διοικητικής απέλασης εγκλείοντας ανθρώπους σε περιβάλλον κρατητηρίου με ασαφείς κανόνες λειτουργίας αυτού.
      Ερωτώνται οι κύριοι Υπουργοί:
      Με το δεδομένο ότι η Διοικητική Απέλαση δεν είναι υποχρεωτικό να συνοδεύεται από κράτηση –εκτός αν ο υποψήφιος για απέλαση κριθεί επικίνδυνος- γιατί οι αρχές προτιμούν αυτή την πρακτική, ακόμα και απέναντι σε ανθρώπους που ζητούν άσυλο;
      Τι προτίθεται να πράξουν για την αντιμετώπιση του φαινομένου κράτησης και απέλασης ανηλίκων όπως και για τη διερεύνηση των προαναφερόμενων καταγγελιών;»
      Στην ερώτηση θα απαντήσει ο Υφυπουργός Δημόσιας Τάξης, κ. Μαρκογιαννάκης.
      Ορίστε, κύριε Υφυπουργέ. Έχετε το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, όλοι μας έχουμε τις ανθρώπινες ευαισθησίες μας και δεν παραγνωρίζουμε ότι η συντριπτική πλειοψηφία των λαθρομεταναστών στην πατρίδα μας είναι άνθρωποι που αναγκάστηκαν να πάρουν των ομματιών τους, γιατί εκεί που ζουν, εκεί που είναι τα σπίτια και οι οικογένειές τους, προφανώς, δεν μπορούν να ζήσουν, με αποτέλεσμα τις περισσότερες φορές να γίνονται αντικείμενο εκμετάλλευσης είτε από δουλεμπόρους είτε από λογής-λογής παλιανθρώπους. 
      Δυστυχώς όμως αυτό δεν μας επιτρέπει να παραγνωρίσουμε τη σκληρή πραγματικότητα που είναι η εξής: Δεν επιτρέπει η οικονομία, η δόμηση της κοινωνίας μας να αφήσουμε ανεξέλεγκτη την παρουσία λαθρομεταναστών στην πατρίδα μας, να ανοίξουμε τα σύνορα δηλαδή, και σε κάθε περίπτωση να μη φροντίζουμε όσοι είναι παράνομα σε αυτόν τον τόπο να επιστρέψουν στη χώρα από την οποία μας έχουν έλθει.
      Η ερώτησή σας, αγαπητέ συνάδελφε, έχει δύο σκέλη, απ’ ό,τι κατάλαβα. Το ένα είναι η νομιμότητα της κράτησης και το δεύτερο οι συνθήκες της κράτησης.
      Όσον αφορά το πρώτο, θα ήθελα να σας πω –και εσείς το γνωρίζετε καλύτερα από εμένα- ότι η κράτηση και η διαδικασία απέλασης διέπεται από τις διατάξεις του ν. 2910/2001, νόμος που ψηφίστηκε πριν από τέσσερα χρόνια στη Βουλή, ο οποίος προβλέπει –και δεν μιλάω για τις δικαστικές απελάσεις που εκεί εκτελείται μια δικαστική απόφαση- μια συγκεκριμένη διαδικασία. 
      Βεβαίως, βλέπω ότι εστιάζετε την επίκαιρη ερώτησή σας στο ότι διατάσσεται η κράτηση μέχρις ότου εκτελεστεί η απέλαση, σχεδόν πάντοτε. Θα ήθελα να σας πω ότι ο νόμος λέει ότι διατάσσεται η κράτηση μέχρις ότου γίνει η απέλαση, όταν εκείνος ο οποίος τελεί υπό απέλαση είναι άτομο επικίνδυνο για τη δημόσια τάξη ή ύποπτος φυγής. 
      Εδώ τώρα, θα ήθελα την προσοχή σας. Η εμπειρία έχει δείξει ότι είτε όταν διαταχθεί η απέλαση χωρίς κράτηση είτε όταν, κατόπιν προσφυγής στα διοικητικά δικαστήρια, αρθεί η κράτηση και επιτραπεί η αναχώρηση μετά από κάποιο χρονικό διάστημα, στο 100% των περιπτώσεων –και δεν μιλάμε για 99%- απ’ όλους όσους υποχρεούνται να αναχωρήσουν μέσα σε κάποιο χρονικό διάστημα, κανείς δεν φεύγει. Εξαφανίζονται για να συλληφθούν μετά από ένα, δύο, τρία, τέσσερα, πέντε χρόνια κάπου στη χώρα. Δηλαδή, ο όρος «ύποπτος φυγής» είναι δεδομένος για τον οποιονδήποτε, δυστυχώς –και λυπάμαι που το λέω- αφού η πρακτική μάς έχει δείξει μέχρι τώρα ότι αυτό γίνεται πάντοτε.
      Τώρα, για τους ανήλικους, δυστυχώς, προβλέπεται η κράτηση. Μόνο όταν νομίμως οι γονείς βρίσκονται στη χώρα, τότε οι ανήλικοι δεν απελαύνονται, ούτε κρατούνται φυσικά, αλλά παραμένουν με τους γονείς τους.
      Στη δευτερολογία μου θα αναφερθώ στις συνθήκες κράτησης στο συγκεκριμένο χώρο, στον οποίο αναφέρεστε. 
    ΠΡΟΕΔΡΕΥΩΝ (Γεώργιος Σούρλας): Ο κ. Κουβέλης έχει το λόγο.
    ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
    Κύριε Υπουργέ, δεν συμμερίζομαι την άποψή σας, ότι όταν υπάρχει διοικητική απέλαση, ταυτόχρονα και μάλιστα αναιτιολόγητα, πρέπει να υπάρχει και κράτηση, διότι η επικινδυνότητα του ατόμου για το οποίο διατάσσεται η κράτηση δεν έχει αποδειχθεί –δεν αποδεικνύεται τις περισσότερες φορές- ούτε έχουμε και υποψία φυγής, με το δεδομένο ότι αυτοί οι άνθρωποι στην Ελλάδα είναι και στην Ελλάδα ήλθαν, προκειμένου να βρουν έναν τόπο να επιβιώσουν. 
    Αλλά ανεξάρτητα από αυτό, εγώ εξακολουθώ να πιστεύω ότι γίνεται μία κατάχρηση της σχετικής διάταξης του νόμου. Την ώρα που διατάσσεται η απέλαση την ίδια ώρα διατάσσεται αναιτιολόγητα –επαναλαμβάνω- η κράτηση χωρίς να συντρέχουν τα στοιχεία ούτε της υποψίας φυγής, ούτε της επικινδυνότητας. 
    Αλλά τι γίνεται με τις συνθήκες κράτησης; Εδώ είναι το μεγάλο ζήτημα, κύριε Υπουργέ. Πέραν της κατάχρησης της διοικητικής κράτησης, εδώ έχουμε έως και 20 γυναίκες να ζουν μαζί στο ίδιο κελί και να μην μπορούν να αναπνεύσουν. Έχουμε παιδιά που αντιμετωπίζονται ως ενήλικες. Έχουμε παιδιά κρατουμένων να προαυλίζονται σπανίως και ανάλογα, βέβαια, με τη διάθεση που έχουν οι φρουροί. Έχουμε περιστατικό που κρατήθηκε έγκυος με ένα νεφρό και με δύο παιδιά μαζί της. Και αν ενθυμούμαι καλώς, πρόκειται για μία Ιρανή πολίτισσα, την κυρία Σαγιαντάν Ταϊμπέχ. 
    Ήλθε η Διεθνής Αμνηστία και ζήτησε να επισκεφτεί αυτά τα κελιά της Αμυγδαλέζας και δεν της επετράπη η είσοδος. Οι συνθήκες είναι απαράδεκτες. Οι συνθήκες είναι προσβλητικές όχι μόνο των νόμων, των διεθνών Συνθηκών, είναι προσβλητικές του ελάχιστου ανθρωπισμού που πρέπει να επιδεικνύει η πολιτεία.
    Ποιος μπορεί να συμφιλιωθεί με την ιδέα ότι 20 γυναίκες μαζί βρίσκονται σε ένα χώρο, που δεν μπορούν να αναπνεύσουν, δεν υπάρχουν τουαλέτες, δεν υπάρχουν στοιχειώδεις συνθήκες καθαριότητας και ευπρεπισμού; Ποιος μπορεί να συμφιλιωθεί με την ιδέα ότι υπάρχουν μικρά παιδιά, τα οποία δεν μπορούν να βγουν στο προαύλιο και αν ο φρουρός θελήσει κάποτε, από τη δική του ανθρωπιά, να επιτρέψει τον προαυλισμό, τότε αυτά τα παιδάκια βγαίνουν έξω. 
    Είναι προσβλητικά όλα αυτά, κύριε Υπουργέ και πρέπει να παρέμβετε άμεσα και ανεξάρτητα, σας είπα, από την αντίθεσή μου για την καταχρηστικότητα του δικαιώματος στην κράτηση. Να παρέμβετε, προκειμένου να υπάρξουν ανθρώπινες συνθήκες, διότι  το απαράδεκτο των συνθηκών μας ελέγχει και από την άποψη του νόμου και από την άποψη των διεθνών συνθηκών, αλλά και από την άποψη του στοιχειώδους πολιτισμού που πρέπει να επιδεικνύουμε για τον κάθε πολίτη, πολύ δε περισσότερο, γι’ αυτούς τους βασανισμένους ανθρώπους, οι οποίοι έρχονται σε τούτο τον τόπο, στην πατρίδα μας, προκειμένου να επιβιώσουν. 
    ΠΡΟΕΔΡΕΥΩΝ (Γεώργιος Σούρλας): Ο κ. Υφυπουργός έχει το λόγο για να δευτερολογήσει.
    ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν θα συμφωνήσω μαζί σας. Δεν είναι τόσο τραγικά τα πράγματα, αγαπητέ συνάδελφε.
    Πρώτα απ’ όλα, θα πρέπει να διευκρινιστεί ότι το μάξιμουμ της κράτησης είναι μέχρι τρεις μήνες και σε περιπτώσεις που υπάρχουν ιδιαιτερότητες, υπάρχει η δυνατότητα προσφυγής είτε στον Περιφερειάρχη, είτε στο Διοικητικό Πρωτοδικείο που αίρει την κράτηση για ανθρωπιστικούς λόγους. Μάλιστα, θα ήθελα να σας πω ότι, στατιστικά, περίπου το 40% των όσων έχει διαταχθεί η κράτηση, εν τέλει επιτυγχάνουν την άρση της με προσφυγή στις Αρχές, που σας είπα προηγουμένως. 
    Τώρα, όσον αφορά την Αμυγδαλέζα δεν είναι έτσι τα πράγματα. Πρώτα απ’ όλα, η χωρητικότητα του χώρου στον οποίο κρατούνται οι γυναίκες είναι περίπου για ενενήντα πέντε άτομα και ποτέ δεν ξεπερνάνε τους ογδόντα κρατούμενους. Και όταν λέω «για ενενήντα πέντε άτομα» εννοώ ενενήντα πέντε κρεβάτια και όχι στοίβαξη, όπως θα υπέθετε κανείς, που πράγματι θα πρόσβαλε την ανθρώπινη αξιοπρέπεια. 
    Από εκεί και πέρα, γίνεται κανονικότατα η σίτιση με τρεις φορές την ημέρα φαγητό. Υπάρχει δυνατότητα επικοινωνίας με καρτοτηλέφωνα τα οποία υπάρχουν, υπάρχει ιατρική φροντίδα και υπάρχει κεντρική θέρμανση. Δεν είναι τα πράγματα τόσο τραγικά. 
    Βεβαίως δεν θα έλεγα ότι είναι και ιδανικά, αλλά, σε σχέση με ό,τι ήταν κάποτε, τα πράγματα σιγά-σιγά βελτιώνονται με διαρκείς παρεμβάσεις και παρότι η αρμοδιότητα για τη διαμονή των λαθρομεταναστών μέχρις ότου αποφανθούν οι αρχές για την τύχη τους ανήκει στο Υπουργείο Εσωτερικών –και που θα έπρεπε σε κάθε Νομαρχιακή Αυτοδιοίκηση να υπάρχουν χώροι φιλοξενίας και δυστυχώς δεν υπάρχουν, παρά μόνο στον Έβρο αυτή τη στιγμή- εν τούτοις η Αστυνομία κάνει ό,τι μπορεί και φιλοξενεί αυτούς τους ανθρώπους σε χώρους της, ως μη έδει.
     Μάλιστα, θα ήθελα να σας πω ότι πρέπει, μέσα σε ελάχιστο χρονικό διάστημα ενός με δύο μηνών, να παραδοθεί για χρήση κτήριο μεταγωγών στην Αττική, δυναμικότητος εξακοσίων ατόμων που θα λύσει δια μιας το πρόβλημα, τουλάχιστον σε ό,τι αφορά την Αττική όπου έχουμε και το μείζον πρόβλημα. 
     Είναι ένα υπερσύγχρονο κτήριο με ό,τι προδιαγραφές θέτει η Ευρώπη, έτσι που εκτιμώ ότι μέσα σε χρονικό διάστημα ενός με δύο μηνών θα λυθεί οριστικά αυτό το φαινόμενο, διότι αυτήν τη στιγμή ξέρετε, κύριε συνάδελφε, ότι έχουμε τα κρατητήρια των αστυνομικών τμημάτων, τα κρατητήρια της ΓΑΔΑ, των μεταγωγών, έχουμε την Αμυγδαλέζα που είπατε προηγουμένως. Είναι εγκατεσπαρμένοι από εδώ και από εκεί και, αν θέλετε, δεν είναι ευχερής και ο έλεγχος εάν τηρούνται όσα πρέπει να τηρούνται. 
     Αντίθετα, μετά από ένα δίμηνο που εκτιμώ ότι θα παραδοθεί για χρήση το συγκεκριμένο κτήριο, θα υπάρχει και η δυνατότητα μεγαλύτερου ελέγχου, ούτως ώστε να μην έχουμε τέτοιου είδους φαινόμενα, αν είναι αλήθεια αυτά τα οποία λέτε. 
     Βέβαια, θα ήθελα να πω και το εξής: Λέτε στην ερώτησή σας ότι έχουμε βιασμούς ή καταγγελίες για ξυλοδαρμούς. Τέτοιες καταγγελίες δεν υπάρχουν και ειλικρινά σας το λέω, επειδή αυτά είναι πολύ λεπτά πράγματα, εάν υπάρχουν τέτοια φαινόμενα και τα έχετε υπόψη σας –δε θα έλεγα εσείς ο ίδιος, αλλά εκείνοι οι οποίοι ενδιαφέρονται- εγώ προσωπικά αναλαμβάνω την ευθύνη της πλήρους διερεύνησης μιας τέτοιας περίπτωσης, αρκεί να υπάρχει μία καταγγελία, έστω και με τη μορφή απλής επιστολής. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, η με αριθμό 729/8-3-2005 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Πολιτισμού, σχετικά με το πόρισμα των ελεγκτών για την οικονομική διαχείριση στην ομοσπονδία του Βόλλευ κλπ., διαγράφεται λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
    Θα συζητηθεί η υπ’ αριθμόν 48/27-1-2005 επερώτηση των Βουλευτών του Πανελλήνιου Σοσιαλιστικού Κινήματος κ.κ. Αθανασίου Τσούρα, Παρασκευής Χριστοφιλοπούλου, Ευαγγελίας Σχοιναράκη – Ηλιάκη, Δημητρίου Κουσελά, Αναστασίας – Συλβάνα Ράπτη, Χρήστου Πρωτόπαπα, Αριστείδη Μουσιώνη, Αναστασίου Χωρέμη, Αικατερίνης Περλεπέ – Σηφουνάκη, Στέφανου Τζουμάκα, Γρηγορίου Νιώτη, Γεωργίου Πασχαλίδη, Λάμπρου Παπαδήμα, Εμμανουήλ Σκουλάκη, Χρήστου Χάϊδου, Ιωάννη Κουτσούκου, Μιλτιάδη Παπαϊωάννου και Δημητρίου Ρέππα, προς τους Υπουργούς Απασχόλησης και Κοινωνικής Προστασίας και Εθνικής Παιδείας και Θρησκευμάτων, σχετικά με τη σύνδεση της εκπαίδευσης και της επαγγελματικής κατάρτισης με την απασχόληση. 
    Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει Κοινοβουλευτικό Εκπρόσωπο τον κ. Χρήστο Πρωτόπαπα. 
    Το λόγο έχει η πρώτη επερωτώσα κ. Παρασκευή Χριστοφιλοπούλου.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, αυτές τις μέρες διαπιστώνουμε τη θλιβερή πράγματι αποτίμηση του πρώτου έτους διακυβέρνησης από τη Νέα Δημοκρατία. Η αναντιστοιχία μεταξύ λόγων και έργων, η απουσία σχεδιασμού και προγράμματος σε όλους τους τομείς της πολιτικής, είτε αφορούν το μέλλον της χώρας είτε την καθημερινότητα των Ελλήνων πολιτών, είναι απογοητευτική. 
    Έναν τέτοιο τομέα εξετάζουμε και σήμερα, έναν τομέα που σχετίζει τη μάθηση, την απόκτηση προσόντων, την επαγγελματική εξειδίκευση με την απασχόληση. Η επερώτησή μας αφορά, ακριβώς, την αντίφαση  μεταξύ λόγων και έργων της Κυβέρνησης στο ζήτημα της σύνδεσης της επαγγελματικής κατάρτισης και εκπαίδευσης με την απασχόληση. 
    Στις σημερινές συνθήκες των ραγδαίων τεχνολογικών αλλαγών και της παγκοσμιοποιημένης οικονομίας, είναι, περισσότερο παρά ποτέ, επιτακτική η ανάγκη να προσαρμόσουμε το σύστημα της εκπαίδευσης και της κατάρτισης, τυπικής και άτυπης, στις ανάγκες της αγοράς εργασίας. Είναι ζήτημα που συνδέεται με την αναπτυξιακή προοπτική της χώρας. Είναι ζήτημα που συνδέεται με τη συνοχή της ελληνικής κοινωνίας και με την ανταγωνιστικότητα της ελληνικής οικονομίας. 
    Αν λάβουμε υπόψη μας, κυρίες και κύριοι συνάδελφοι, την αυξανόμενη γήρανση του πληθυσμού της Ευρώπης, την ταχεία μεταβολή των επαγγελματικών προφίλ, λόγω ακριβώς της ραγδαίας εξάπλωσης των νέων τεχνολογιών, θα κατανοήσουμε τη σημασία που έχει η γνώση, η τεχνική εξειδίκευση, η ικανότητα που μεταδίδουμε μέσα από τα προγράμματα της εκπαίδευσης και της κατάρτισης, αυτές οι ικανότητες, αυτές οι γνώσεις να συνδέονται με τις ανάγκες των αγορών εργασίας.
    Ας αναλογιστούμε ότι η Ευρωπαϊκή Ένωση σήμερα αντιμετωπίζει μεγάλο πρόβλημα. Ένα τρίτο του ανθρώπινου δυναμικού της έχει επαγγελματικές δεξιότητες που δεν ανταποκρίνονται στις ανάγκες, τις ελάχιστες καν απαιτήσεις, των αγορών εργασίας, όπως λέει σχετική μελέτη του CEDEFOP. Ας αναλογιστούμε ότι, σε πέντε χρόνια από σήμερα, στην Ευρωπαϊκή Ένωση το 50% των σημερινών γνώσεων αναμένεται να απαξιωθεί, ενώ εκτιμάται ότι το 80% του εργατικού δυναμικού της Ευρώπης που θα εργάζεται τότε, δε θα έχει ανανεωθεί.
    Δεν είναι, λοιπόν, τυχαίο ότι η Ευρωπαϊκή Ένωση, συνειδητοποιώντας έγκαιρα την ανάγκη αυτή, απέδωσε, μέσω της στρατηγικής της Λισσαβόνας το 2000, μέγιστη σημασία και ιδιαίτερη προτεραιότητα στη δια βίου μάθηση, στα πλαίσια του στόχου της πλήρους απασχόλησης, σε μια κοινωνία που επενδύει στη γνώση και στην καινοτομία. 
    Μ’ αυτά τα δεδομένα θα μπορούσε πράγματι κανείς, ακούγοντας τον Πρωθυπουργό της χώρας κατά τις προγραμματικές δηλώσεις της Κυβέρνησης πριν από ένα χρόνο, να τον επαινέσει. Γιατί είπε ο Πρωθυπουργός τότε, πριν ένα χρόνο, αυτολεξεί. Διαβάζω από τα Πρακτικά της Βουλής: «Χρειαζόμαστε σύνδεση της εκπαίδευσης με την παραγωγική διαδικασία και με την αγορά εργασίας. Θέτουμε σε πρώτη προτεραιότητα τη συνεχή προσαρμογή των συστημάτων εκπαίδευσης και κατάρτισης, την κάλυψη σημαντικού μέρους των εργοδοτικών εισφορών, ώστε να ενθαρρυνθεί η προσφορά εργασίας στους ανέργους νέους, στους ανέργους άνω των 55 ετών και στις άνεργες μητέρες, τη δημιουργία ανώτατου συμβουλίου ανθρωπίνων πόρων, τη δημιουργία κέντρου παρακολούθησης και πιστοποίησης επαγγελματικών προσόντων». 
    Εξαιρετικές, πράγματι, οι περσινές λεκτικές διατυπώσεις του Πρωθυπουργού. Συνδυάζουν τα άμεσα κίνητρα για την απασχόληση με την προσαρμογή της εκπαίδευσης και κατάρτισης στην αγορά και την παραγωγή. Μόνο που έμειναν λέξεις κενές και γράμμα νεκρό στα Πρακτικά της Βουλής. Ένα χρόνο μετά, τίποτα απολύτως δεν έχει λειτουργήσει. Δεν έχει καν δρομολογηθεί, δεν έχει καν αποσαφηνιστεί ο προϋπολογισμός και το σχέδιο δράσης της Κυβέρνησης στο κρίσιμο αυτό ζήτημα. 
    Αλλά ας πάρουμε τα πράγματα από την αρχή. Παρά τις συνεχείς βελτιώσεις στο σύστημα της επαγγελματικής κατάρτισης, ιδιαίτερα από το 1996 και μετά, διαπιστωνόταν τόσο από μας, όσο και από την Ευρωπαϊκή Ένωση, ότι το κεντρικό ζητούμενο και στην Ελλάδα, ιδιαίτερα, παρέμενε σε ό,τι αφορά τη σύνδεση των ευκαιριών εκπαίδευσης και κατάρτισης με την αγορά εργασίας. 
    Παράλληλα, λοιπόν, με τα βήματα της αναδιοργάνωσης του Παρατηρητηρίου Απασχόλησης το οποίο πήρατε και συνεχίζετε, κύριε Υπουργέ, το 2001 η κυβέρνηση του ΠΑΣΟΚ, αναλογιζόμενη ακριβώς αυτή την ανάγκη, πήρε την πρωτοβουλία από κοινού με τους κοινωνικούς εταίρους προς αυτή την κατεύθυνση.  Μετά από επίπονη και συστηματική συνεργασία των Υπουργείων, τότε, Εργασίας και Παιδείας άρχισε το φθινόπωρο του 2001 ένας εκτενής κοινωνικός διάλογος, στο πόρισμα του οποίου βασίστηκε ο νόμος 3191/2003, ο οποίος και καθόρισε για πρώτη φορά στη χώρα ένα Εθνικό Σύστημα Σύνδεσης της Αρχικής και της Συνεχιζόμενης Επαγγελματικής Εκπαίδευσης και Κατάρτισης με την Απασχόληση (ΕΣΕΕΚΑ). 
    Πέρα από τη νομοθεσία αυτή, προϊόν κοινωνικού διαλόγου, υπήρξε και ένα ολοκληρωμένο πρόγραμμα εφαρμογής, εγκεκριμένο από τους κοινωνικούς εταίρους, ένα πρόγραμμα εφαρμογής όπου οι κοινωνικοί εταίροι θα μετείχαν όχι μόνο στο σχεδιασμό, αλλά και στην εφαρμογή αυτού του πολύ σημαντικού και, όπως είπα, πρωτοπόρου συστήματος που τότε θεσμοθετήθηκε. 
    Γιατί ακριβώς, κυρίες και κύριοι συνάδελφοι, η συμμετοχή των φορέων πιστοποίησης των δύο Υπουργείων, Εργασίας τότε και Παιδείας και επίσης του ΟΕΕΚ αντίστοιχα, ο στρατηγικός ρόλος, όπως είπα και πριν, του Εθνικού Παρατηρητηρίου Απασχόλησης και η συμμετοχή των κοινωνικών εταίρων σε όλη τη διαδικασία της εφαρμογής, αποτελούν τους ακρογωνιαίους λίθους που εγγυώνται την επιτυχία του εγχειρήματος. 
    Το αποτέλεσμα, ο στόχος, όταν αυτό τεθεί σε εφαρμογή, είναι ακριβώς ότι κάθε πολίτης θα έχει τη δυνατότητα να πιστοποιεί τις γνώσεις και τα προσόντα που απέκτησε, ασχέτως του φορέα και του τρόπου με τον οποίο τα απέκτησε. Κυρίως, όμως, θα συμβάλει η εφαρμογή του συστήματος αυτού στη μείωση του χάσματος μεταξύ προσφοράς και ζήτησης στην αγορά εργασίας και, συνακόλουθα, στην αύξηση της απασχόλησης, καθώς θα μειωθεί δραστικά η λεγόμενη διαρθρωτική ανεργία. 
    Περαιτέρω, υπήρξε πρωτοβουλία και πρόνοια από πριν να ενταχθεί αυτό το σύστημα σύνδεσης, εκπαίδευσης και απασχόλησης, στο Γ΄ Κοινοτικό Πλαίσιο Στήριξης. Στα πλαίσια, λοιπόν, του άξονα των ανθρωπίνων πόρων η Ελλάδα είχε αναλάβει τη δέσμευση μέχρι τέλους του 2004 να έχει υλοποιήσει αυτό το σύστημα. Το σύστημα θεσμοθετήθηκε το 2003. 
    Αλλά πριν πάμε να δούμε τι έγινε, θα μου επιτρέψετε να αναφερθώ πολύ γρήγορα στο τι είπε η ΟΚΕ τότε, ποια ήταν η γνώμη της ΟΚΕ γι’ αυτό το νομοσχέδιο και γι’ αυτό το πρόγραμμα. 
Σας διαβάζω από τη σελίδα 7 την τότε γνώμη της ΟΚΕ για το νομοσχέδιο και έκτοτε ν. 3191: «Η ΟΚΕ πιστεύει καταρχήν ότι το ΕΣΣΕΕΚΑ είναι ένα πρωτοποριακό και ανοιχτό σύστημα που έρχεται να καλύψει με τρόπο ευέλικτο και απλό ένα διπλό στρατηγικό στόχο, αφενός τη σύνδεση της επαγγελματικής κατάρτισης και εκπαίδευσης με τις ανάγκες της αγοράς εργασίας και, αφετέρου, ένα σημαντικό σκέλος της απαίτησης για ανάπτυξη μίας συνεκτικής στρατηγικής δια βίου μάθησης, στην οποία η χώρα μας υστερεί.»
      Ακριβώς στην προηγούμενη σελίδα, η ΟΚΕ έχει δώσει τα εύσημα στην τότε Κυβέρνηση για τον κοινωνικό διάλογο που έγινε. Λέει τα εξής: «Η ΟΚΕ εκφράζει τη μεγάλη ικανοποίησή της για το γεγονός, ότι το παρόν σχέδιο νόμου είναι προϊόν ενός εκτεταμένου και ουσιαστικού διαλόγου με τους κοινωνικούς εταίρους που διεξήχθη σε πολλαπλά επίπεδα». Και συνεχίζει πιο κάτω ως εξής: «Η ΟΚΕ επιδοκιμάζει, τέλος, τη σχεδόν καθολική αποδοχή των προτάσεών της, οι οποίες είχαν μέχρι τότε διατυπωθεί στις σχετικές γνώμες της, στο τελικό κείμενο του σχεδίου νόμου που της εστάλη για γνωμοδότηση.»
      Όλα αυτά, ένα ολοκληρωμένο νομικό πλαίσιο, ένα νομικό πλαίσιο που συνδέει για πρώτη φορά την τεχνική επαγγελματική εκπαίδευση, την αρχική επαγγελματική εκπαίδευση και τη συνεχιζόμενη εκπαίδευση με το παρατηρητήριο απασχόλησης και τις ανάγκες της αγοράς εργασίας, παρεδόθησαν πριν από ένα χρόνο μαζί με το εγκεκριμένο, όπως είπα πριν, και ολοκληρωμένο πρόγραμμα εφαρμογής στην Κυβέρνηση της Νέας Δημοκρατίας, η οποία ανέλαβε μετά από τις εκλογές. Λυπάμαι πάρα πολύ που η Κυβέρνηση μέχρι σήμερα δεν έχει κατορθώσει, ακόμα, να αποφασίσει και να μας πει ποια είναι η πολιτική της σ’ αυτό το κρίσιμο ζήτημα, που αγγίζει δύο από τα σημαντικότερα αγαθά για κάθε πολίτη, την εκπαίδευση και τη δουλειά. 
      Στην αρχή της ομιλίας μου είπα ότι εξαγγέλθηκε αυτό το ανώτατο συμβούλιο ανθρωπίνων πόρων, το οποίο αναφέρεται και στο εθνικό σχέδιο δράσης που η σημερινή Κυβέρνηση κατέθεσε τον Οκτώβριο, χωρίς όμως να γνωρίζουμε την τύχη του, τις αρμοδιότητές του, τι θα κάνει, αν θα λειτουργήσει παράλληλα με το εθνικό σύστημα ή αν δεν θα λειτουργήσει καθόλου. Μάλιστα, σε σχετική ερώτηση Βουλευτών του δικού μας κοινοβουλευτικού τομέα εργασίας και απασχόλησης, κύριε Υπουργέ, απαντήσατε, υπεκφεύγοντας και λέγοντας ότι, για να συστήσετε τα όργανα και να λειτουργήσει αυτό το εθνικό σύστημα, περιμένετε τις απαντήσεις από τους κοινωνικούς εταίρους. Λυπάμαι, αλλά αυτή ήταν η απάντησή σας το Σεπτέμβριο. Και αναρωτιέται κανείς: Πόσους μήνες θα περιμένετε τον ΣΕΒ, τη ΓΣΕΕ, τη ΓΣΕΒΕΕ να στείλουν αντιπροσώπους;  
      ΧΡΗΣΤΟΣ ΠΡΩΤΟΠΑΠΑΣ: Εστάλησαν.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχουμε την πληροφορία ότι εστάλησαν αυτοί οι εκπρόσωποι. Λέω, λοιπόν, ότι το Δεκέμβριο που κάναμε την ερώτηση, η απάντηση ήταν «περιμένετε». Μετά από λίγο μάθαμε ότι εστάλησαν οι αντιπρόσωποι. Γιατί δεν συστήνετε, λοιπόν, το Εθνικό Συμβούλιο; Δεν θέλετε να λειτουργήσετε το ΕΣΣΕΕΚΑ; Πείτε το. Θέλετε να το λειτουργήσετε; Τότε, κάντε λίγο πιο γρήγορα, γιατί έχουν περάσει πολλοί μήνες.
      Θα με ρωτήσετε: Γιατί κόπτεσθε; Πέραν από την ουσιαστική χρησιμότητα αυτού του συστήματος στην οικονομία, στην κοινωνία, στη διαρθρωτική ανεργία, υπάρχει και ο κίνδυνος της απώλειας πόρων για τη χώρα. Και υπάρχει κίνδυνος γι’ αυτό που ανέφερα πριν, ότι, δηλαδή, υπάρχει δέσμευση της χώρας στα πλαίσια του Γ΄ Κοινοτικού Πλαισίου Στήριξης για ολοκλήρωση και εφαρμογή του συστήματος έως το τέλος του 2004 που σας έφυγε, παρότι πήρατε έτοιμο και το νόμο και το πρόγραμμα.
      Η Ευρωπαϊκή Επιτροπή περιμένει από την Ελληνική Κυβέρνηση να εφαρμόσει το πρόγραμμα, έστω και τώρα, καθυστερημένα, για να μην ενεργοποιήσει το σχετικό άρθρο του Κανονισμού, που σημαίνει περικοπή και μάλιστα πάγωμα των κονδυλίων των σχετικών με τη συνεχιζόμενη εκπαίδευση και κατάρτιση, άρα των δύο μεγάλων προγραμμάτων του άξονα των ανθρωπίνων πόρων που είναι το πρόγραμμα για την απασχόληση του Υπουργείου Απασχόλησης και το πρόγραμμα για την παιδεία, το λεγόμενο ΕΠΕΑΕΚ, του Υπουργείου Παιδείας.
      Όμως, ο κίνδυνος σε σχέση με τις κοινοτικές χρηματοδοτήσεις δεν περιορίζεται μόνο στο τρέχον Κοινοτικό Πλαίσιο Στήριξης. Όπως όλοι γνωρίζουμε, είναι σε εξέλιξη η διαπραγμάτευση για το Δ΄ Κοινοτικό Πλαίσιο Στήριξης. Πρέπει όλοι να κατανοήσουμε ότι, έχοντας λύσει ορισμένα από τα σημαντικότερα προβλήματα υποδομών που έχει η χώρα, το ζητούμενο τώρα για τη νέα αναπτυξιακή προοπτική είναι, ακριβώς, η επένδυση στο ανθρώπινο δυναμικό και λυπάμαι πολύ, αλλά θα πω ξανά ότι, ενώ ο Πρωθυπουργός το είχε βάλει σε προτεραιότητα στις προγραμματικές του δηλώσεις, δεν έχει γίνει τίποτα. Τώρα, λοιπόν, κινδυνεύουμε να χάσουμε πόρους από το Ευρωπαϊκό Κοινωνικό Ταμείο, γιατί δεν κάνατε τίποτα για να συνδέσετε την κατάρτιση με την απασχόληση. 
      Βέβαιως, πολύ σημαντική προϋπόθεση γι’ αυτό είναι η συνεργασία των Υπουργείων Εργασίας και Παιδείας που προανέφερα.
    Αλλά, μου φαίνεται ότι ούτε καν συνεννοούνται  τα δύο  Υπουργεία. Γιατί πρόσφατα, κυκλοφόρησε σχέδιο νόμου το οποίο δεν έχει κατατεθεί ακόμα στη Βουλή,  για τη δια βίου μάθηση  εκπορευόμενο από το Υπουργείο Παιδείας και το οποίο πήγε σε όλα τα ΑΕΙ για σχόλια. Αυτό το σχέδιο, δεν είχε κανένα σχολιασμό και καμιά αναφορά ούτε για το Εθνικό Σύστημα Σύνδεσης Επαγγελματικής Εκπαίδευσης και Κατάρτισης με την Απασχόλησης, το ΕΣΣΕΚΑ, αλλά ούτε για τον ΟΑΕΔ, το ρόλο του, το ρόλο του Υπουργείου Εργασίας στην όλη στρατηγική της δια βίου μάθησης. Άρα, όχι καν έλλειψη συνεννόησης, αλλά πλήρης διάσταση μεταξύ των δύο Υπουργείων.
     Ας δούμε, λοιπόν, και να συγκρίνουμε, κύριοι συνάδελφοι, τι λέει η ΟΚΕ σήμερα για το σημερινό νομοσχέδιο της δια βίου μάθησης, αφού πω ότι σε μετέπειτα σχέδιο νόμου η κυβέρνηση πρόσθεσε μια φράση ότι συμπληρωματικά θα λειτουργεί και το ΕΣΣΕΕΚΑ.
    Η γνώμη της ΟΚΕ στη σελίδα 12, είναι η εξής: η πρόβλεψη αυτή παραμένει σε ένα ασαφές και γενικόλογο επίπεδο εγκυμονώντας κινδύνους σύγχυσης των αρμοδιοτήτων και αλληλοεπικάλυψης των ευθυνών των επιμέρους πεδίων δράσης. Το νομοσχέδιο δεν χαρακτηρίζεται από επαρκή συνάφεια με το ευρωπαϊκό πλαίσιο πολιτικών για την διά βίου μάθηση, ιδίως σε επίπεδο στόχων προσανατολισμών, αλλά και σε επίπεδο ορισμών διατυπώσεων και φιλοσοφίας. Και ολοκληρώνει λέγοντας τα εξής: «επομένως, απαιτείται αλλαγή φιλοσοφίας, που θα βάζει στο επίκεντρο τις μαθησιακές ανάγκες, τα ενδιαφέροντα και τα προβλήματα των πολιτών και όχι τους φορείς παροχής εκπαίδευσης και κατάρτισης».
    Άρα, ένα χρόνο μετά τις εκλογές, σας κατηγορούμε κύριοι συνάδελφοι της Νέας Δημοκρατίας ότι η Κυβέρνηση καθυστερεί υπερβολικά να εφαρμόσει αυτό το εθνικό σύστημα. Δεν μας ενημερώνει καν, αν θα το εφαρμόσει. Υπάρχει σημαντικός κίνδυνος απώλειας πόρων του ευρωπαϊκού κοινοτικού ταμείου όπως προανέφερα και δεν υπάρχει ούτε σχεδιασμός ούτε προετοιμασία για το Δ’ Κοινοτικό Πλαίσιο Στήριξης σε ό,τι αφορά το ανθρώπινο δυναμικό. Βασιλεύει η απόλυτη ασυνεννοησία των δύο Υπουργείων, χωρίς στρατηγική και χωρίς συνεννόηση. Κατά τα άλλα, ο κύριος Πρωθυπουργός, δεν είπε ούτε λέξη για την ανεργία, την αγορά εργασίας και την εκπαίδευση στη συνέντευξη τύπου που έδωσε επί τη πρώτη επετείω της Κυβέρνησης. Αυτάρεσκα και νωχελικά μας επεσήμανε ότι θα συνδέσει το Υπουργείο Παιδείας με το Υπουργείο Πολιτισμού. Είναι πλέον προφανές ότι, ως Κυβέρνηση, κύριοι συνάδελφοι της Νέας Δημοκρατίας ό,τι θυμάστε χαίρεστε. Ευχαριστώ.
    ( Χειροκροτήματα από την πτέρυγα του ΠΑΣΟΚ )
    ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού κ. Αλαβάνος ορίζει ως Κοινοβουλευτικό Εκπρόσωπο κατά τη σημερινή συνεδρίαση, τον Βουλευτή κ. Αθανάσιο Λεβέντη.
    Η κ. Σχοιναράκη-Ηλιάκη έχει το λόγο.
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριοι συνάδελφοι, στα λόγια όλοι συμφωνούμε απόλυτα, για τη σπουδαιότητα και τη χρησιμότητα του ζητήματος της σύνδεσης εκπαίδευσης και επαγγελματικής κατάρτισης με την απασχόληση. Επειδή, όμως, δεν κρινόμαστε από τις προθέσεις μας και από όλα όσα λέμε, αλλά από τις πολιτικές που υλοποιούμε και που πρέπει να νοιώθει ο πολίτης, γι’ αυτό ακριβώς το λόγο και η σημερινή επερώτηση.
    Όλοι γνωρίζουμε ότι οι επιστημονικές και τεχνολογικές εξελίξεις στη σύγχρονη παγκοσμιοποιημένη πλέον οικονομία και κοινωνία της γνώσης είναι τόσο ραγδαίες που απαιτούν συνεχή και υψηλής ποιότητας εκπαίδευση και κατάρτιση, ούτως ώστε να επικαιροποιείται η γνώση στο αντικείμενο. 
    Καταλυτικός, λοιπόν, παράγοντας στην επίτευξη των στόχων της Λισσαβόνας είναι η καλύτερη σύνδεση του εκπαιδευτικού συστήματος και της αγοράς εργασίας. Και σήμερα, η Κυβέρνηση της Νέας Δημοκρατίας είναι εκείνη που έχει την ευθύνη της διακυβέρνησης της χώρας και εκείνη ευθύνεται για την προώθηση ή όχι των κυβερνητικών πολιτικών και μέτρων, που έχουν σχέση με αυτό. Γιατί οι τελευταίες κυβερνήσεις του ΠΑΣΟΚ, είχαν πλήρως κατανοήσει τη σπουδαιότητα της στρατηγικής της Λισσαβόνας και της ευρωπαϊκής στρατηγικής για την απασχόληση και την κοινωνική ενσωμάτωση και με ευθύνη του Υπουργείου Εργασίας είχε γίνει ένας ευρύτατος διάλογος, συντάχθηκαν εθνικά σχέδια δράσης για την απασχόληση και, βεβαίως, εθνικά σχέδια δράσης για την κοινωνική ενσωμάτωση.
    Και εκεί έδειχνε ξεκάθαρα ότι υπήρχε μια συνεργασία, πραγματικά, ανάμεσα στα δύο Υπουργεία και σε επίπεδο πολιτικής ηγεσίας, αλλά και σε επίπεδο υπηρεσιών, προκειμένου να δοθεί απάντηση σ’ αυτό το ζήτημα και να υλοποιηθούν πολιτικές που θα λύνουν το πρόβλημα. 
      Έκτοτε, και αφού μεσολάβησαν οι εκλογές και ένας χρόνος πλέον διακυβέρνησης από τη Νέα Δημοκρατία-  και πρέπει να τονίσουμε σήμερα, κύριε Πρόεδρε, ότι η Νέα Δημοκρατία δεν έχει μόνο παρόν αλλά και ένα χρόνο ως κυβέρνηση, άρα έχει ένα έργο –τονίζουμε ότι δεν υπάρχει τίποτα πάνω σ’ αυτό το θέμα της κατάρτισης, γι’ αυτό και η σημερινή επερώτηση. 
      Παρ’ όλο που ο παρών σήμερα κύριος Υφυπουργός, μάλλον διάκειται φιλικά προς το νέο αυτό σύστημα, δεν έχουν συσταθεί ακόμα οι επιτροπές -γιατί όπως σας είπα, κύριε Υφυπουργέ, δεν φθάνουν μόνο οι προθέσεις, πρέπει να φανεί έργο- όπως και η μονάδα διοίκησης έργου και εθνικού κέντρου πιστοποίησης για την επιστημονική και διοικητική στήριξη της επιτελικής επιτροπής. Δεν έχει γίνει δηλαδή βασικό βήμα για να προχωρήσει το θέμα. 
      Όμως, δεν βάζουμε μόνο το ζήτημα ότι είναι ορατός ο κίνδυνος απώλειας πόρων από το Γ΄ ΚΠΣ για τα επιχειρησιακά προγράμματα εκπαίδευσης ΕΠΕΑΕΚ ΙΙ. Το κύριο ζήτημα που θέτουμε είναι η αδυναμία της κυβέρνησης να προχωρήσει στην υλοποίηση μιας πολιτικής, κομβικής σημασίας, για το παρόν και το μέλλον του ελληνικού λαού και της χώρας. 
      Η επερώτησή μας απευθύνεται στις πολιτικές ηγεσίες δύο πολύ σημαντικών στη νέα εποχή Υπουργείων, της Παιδείας και της Απασχόλησης. Βεβαίως, βλέπουμε μόνο το ένα να ενδιαφέρεται γι’ αυτό. Και ένα άλλο  Υπουργείο αυτό της Παιδείας, που και σε αυτό απευθύνεται η επερώτηση, να σχεδιάζει, κύριε Υπουργέ, για σας χωρίς εσάς, αφού γνωρίζουμε ότι, ήδη, έχει καταθέσει στην ΟΚΕ το νομοσχέδιο για την δια βίου εκπαίδευση, το οποίο σε σας, ίσως, δεν έχει δώσει και εδώ, ακριβώς, φαίνεται η μη συνεργασία των δύο πολύ σημαντικών Υπουργείων Παιδείας και Εργασίας, που ίσως έπρεπε να είναι σαν ένα. Να συνεργάζονται δηλαδή, ως να είναι ένα, ιδιαίτερα το 2005. Και η γνώμη της ΟΚΕ γι’ αυτό το υπό διαμόρφωση νομοσχέδιο του Υπουργείου Παιδείας, υποστηρίζει ότι οι προτεινόμενοι νέοι θεσμοί θα λειτουργούν συμπληρωματικά με τους υφιστάμενους, το ΕΣΣΕΕΚΑ δηλαδή, και αυτό εγκυμονεί κινδύνους σύγχυσης αρμοδιοτήτων, και αλληλοεπικάλυψης των ευθυνών και των επιμέρους πεδίων δράσης. Και επιπλέον, η γνώμη της ΟΚΕ για το ίδιο νομοσχέδιο είναι ότι δεν χαρακτηρίζεται από επαρκή συνάφεια με το ευρωπαϊκό πολιτικό πλαίσιο για την δια βίου μάθηση και εν πάση περιπτώσει στην πράξη, όπως δείχνουν τα πράγματα, φαίνεται ότι δύο Υπουργεία δεν συνεργάζονται και το Υπουργείο, που υποτίθεται ότι κάνει μια δουλειά για την δια βίου εκπαίδευση και κατάρτιση, στο νομοσχέδιο που διαμορφώνει, δεν έχει λάβει υπόψη του τις απόψεις των φορέων. 
      ‘Ετσι, λοιπόν, εδώ καλείσθε να απαντήσετε σε βασικά ερωτήματα της  επερώτησης. 
      Πρώτον,  για ποιους λόγους δεν υπάρχει συνεργασία σε ένα τόσο σημαντικό θέμα; 
      Δεύτερον, γιατί υπάρχει αυτή η απαράδεκτη καθυστέρηση στην εφαρμογή του εθνικού συστήματος σύνδεσης της επαγγελματικής εκπαίδευσης με την κατάρτιση και την απασχόληση; Γιατί επικρατεί πλήρης ανυπαρξία βασικών ζητημάτων, τα οποία στις προγραμματικές σας δηλώσεις θέσατε, όπως ο ίδιος ο Πρωθυπουργός ανέφερε, όσον αφορά την ίδρυση ενός κέντρου πιστοποίησης, αλλά και του κέντρου διαχείρισης του ανθρώπινου δυναμικού, του ανθρώπινου παράγοντα; Γιατί δεν γίνεται κάτι για να μη χαθούν οι σχετικοί πόροι από το Γ’ ΚΠΣ και ποια είναι, τελικά, η πολιτική της Κυβέρνησης σε σχέση με το ΕΣΣΕΕΚΑ και την σύνδεση εκπαίδευσης, επαγγελματικής κατάρτισης και δια βίου μάθησης και απασχόλησης; 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο συνάδελφος κ. Δημήτριος Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Αγαπητοί συναδέλφισσες και συνάδελφοι, η ανεργία είναι ένα από τα κορυφαία ζητήματα που βιώνει σήμερα η ελληνική κοινωνία και για το οποίο φαίνεται, ότι η κυβέρνηση της Νέας Δημοκρατίας δεν έχει στρατηγική για να το αντιμετωπίσει. Δεν είναι τυχαίο ότι το τελευταίο χρονικό διάστημα παραμένει σε διψήφια νούμερα και παρουσιάζει δραματική αύξηση.
      Είναι χαρακτηριστικό ότι στην ιδιαίτερη πατρίδα μου τη Μεσσηνία η ανεργία ξεπερνάει το 20%. Η αντιμετώπιση της ανεργίας στις σημερινές συνθήκες προϋποθέτει πέραν των άλλων την ύπαρξη επαρκούς μορφωμένου αλλά και κατάλληλα εξειδικευμένου ανθρώπινου δυναμικού. Αυτή η ανάγκη για συστηματική επένδυση στην εκπαίδευση και στην κατάρτιση γίνεται ακόμα μεγαλύτερη για τη χώρα μας, όπου η ανεργία είναι κυρίως διαρθρωτική. 
      Το ΠΑΣΟΚ, αγαπητοί συνάδελφοι, καθιέρωσε με το ν.3191/2003 το Εθνικό Σύστημα Σύνδεσης της Επαγγελματικής Εκπαίδευσης και Κατάρτισης με την Απασχόληση. Οι στόχοι του συστήματος αυτού ήταν καταρχήν να καταγράψει τις ανάγκες στην αγορά εργασίας, να διαμορφώσει ειδικότητες και εξειδικεύσεις που θα συνδέονται με τα προγράμματα των επαγγελματικών σπουδών και τέλος να πιστοποιήσει τις γνώσεις και τα προσόντα του κάθε πολίτη ανεξάρτητα από τον τρόπο που τα απέκτησε. Βασική του επιδίωξη, δηλαδή, είναι να συμβάλλει στην διαμόρφωση του κατάλληλου εργατικού δυναμικού που να ανταποκρίνεται στις ανάγκες τις αγοράς. Έτσι, θα αυξηθεί η απασχόληση και θα βρουν δουλειά χιλιάδες νέοι που βρίσκονται σήμερα σε απόγνωση και αντιμετωπίζουν τεράστια αδιέξοδα. Είναι χαρακτηριστικό δε και το ξέρετε, ότι η ανεργία πλήττει κύρια τις ηλικίες από 18 μέχρι 29 ετών.
      Δυστυχώς, η Κυβέρνηση της Νέας Δημοκρατίας δεν έχει ακόμα ξεκαθαρίσει τη στάση της στο πελώριο αυτό ζήτημα. Το Εθνικό Σύστημα Σύνδεσης Επαγγελματικής Εκπαίδευσης και Κατάρτισης με την Απασχόληση έπρεπε ήδη μέχρι το τέλος του 2004 να είχε τεθεί σε εφαρμογή. Έχει περάσει ένας χρόνος από τις εκλογές και δεν έχουν ακόμα συσταθεί καν τα όργανα λειτουργίας του. Και δεν φταίνε, κύριε Υπουργέ, οι κοινωνικοί συνομιλητές, όπως μας απαντάτε, στην από Νοεμβρίου ερώτησή μας, γιατί οι κοινωνικοί συνομιλητές, όπως μας ενημέρωσαν, έχουν στείλει ήδη τις προτάσεις τους. Αν ενεργοποιηθεί το άρθρο 34 του Κοινοτικού Πλαισίου Στήριξης, υπάρχει κίνδυνος να περικοπεί η χρηματοδότησή του. Και αν συμβεί κάτι τέτοιο, θα έχουμε απώλειες και στο Δ’ Κοινοτικό Πλαίσιο Στήριξης, αφού θα έχουμε αξιολογηθεί αρνητικά στον τομέα των ανθρωπίνων πόρων. 
      Και το ερώτημα το οποίο γεννάται είναι: Γιατί, κύριε Υπουργέ, τόση καθυστέρηση  για ένα τόσο σημαντικό ζήτημα; Είναι ένδειξη αδιαφορίας; Είναι ένδειξη ανεπάρκειας; Είναι πρόβλημα, όπως είπαν και άλλοι συνάδελφοι, συνεννόησης του Υπουργείου Απασχόλησης και Κοινωνικής Προστασίας με το συναρμόδιο Υπουργείο Παιδείας; Τι από όλα τα παραπάνω συμβαίνει; Ή μήπως έχετε εκεί, στο Υπουργείο Παιδείας άλλα πιο φλέγοντα ζητήματα να ασχοληθείτε και δεν θέλετε να ασχοληθείτε με το συγκεκριμένο ζήτημα; 
      Απ’ ό,τι φαίνεται είναι έξω από τη λογική και τη φιλοσοφία σας τέτοιου είδους μέτρα για την αντιμετώπιση της ανεργίας. Φαίνεται ότι έχετε συνειδητά επιλέξει να έχουμε όχι καλά εκπαιδευμένο και κατηρτισμένο εργατικό δυναμικό, αλλά φτηνούς εργάτες που θα δουλεύουν χωρίς δικαιώματα, χωρίς προστασία και με το χειρότερο εργασιακό καθεστώς. Αυτή είναι η πολιτική σας φιλοσοφία και αυτή, απ’ ό,τι φαίνεται, σας διαχωρίζει από τη δική μας. Γι’ αυτό δεν βλέπουμε και καμιά δραστηριοποίηση, καμιά προετοιμασία για τον άξονα των ανθρώπινων πόρων ενόψει του Δ’ Κοινοτικού Πλαισίου Στήριξης. 
      Και σήμερα, ειλικρινά, δεν θέλουμε να ακούσουμε όσα μας απαντήσατε στην ερώτηση που κάναμε, όπως είπα, τον Νοέμβριο. Είναι προφάσεις εν αμαρτίαις ή, όπως λέει ο λαός μας, «όποιος δεν θέλει να ζυμώσει πέντε μέρες κοσκινίζει». Κύριε Υπουργέ, θέλουμε ξεκάθαρες απαντήσεις για μια σειρά από συγκεκριμένα ζητήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και τον χρόνο της δευτερολογίας μου, κύριε Πρόεδρε.
      Έρχεται στις 17 Μαρτίου στην Αθήνα η κα Κεντέν, η οποία είναι Διευθύντρια στη Γενική Διεύθυνση Απασχόλησης στην Ευρωπαϊκή Ένωση. Αλήθεια τι θα της πείτε; Γνωρίζετε ότι κινδυνεύουμε να χάσουμε 40.000.000.000 ευρώ από αυτήν την υπόθεση, χώρια τα άλλα 550.000.000.000 συνολικά από το Γ’ Κοινοτικό Πλαίσιο Στήριξης; Ποιο είναι το χρονοδιάγραμμα υλοποίησης των έξι συστημάτων που προβλέπει το ΕΣΕΕΚΑ;
    Πότε σκοπεύετε, επιτέλους, να εκδώσετε τις υπουργικές αποφάσεις που χρειάζεται, για να λειτουργήσει το σύστημα; Και τέλος πάντων, θέλουμε μια απάντηση. Τι είναι τελικά αυτό το Ανώτατο Συμβούλιο Ανάπτυξης των Ανθρώπινων Πόρων που τόσο πομπωδώς εξαγγέλθηκε από τον ίδιο τον Πρωθυπουργό στις προγραμματικές δηλώσεις; Και τι σχέση έχει με το Εθνικό Σύστημα Σύνδεσης της Επαγγελματικής Κατάρτισης με την Απασχόληση; Στείλατε την εγκύκλιο που ορίζει ο νόμος στις περιφέρειες, ώστε να εφαρμοστεί ο νόμος και στο σκέλος της συγκρότησης των νομαρχιακών επιτροπών σύνδεσης της επαγγελματικής απασχόλησης; Ή δεν σας ενδιαφέρει το μεγάλο ζήτημα της αντιμετώπισης της ανεργίας στην περιφέρεια; Και τέλος, απαντήστε μας, τι απέγιναν εκείνα τα παρατηρητήρια απασχόλησης κατά νομό,  που η Κυβέρνηση είχε εξαγγείλει; 
    Αγαπητοί συνάδελφοι και συναδέλφισες, η ανεργία δεν πρέπει να συνεχίσει να διογκώνεται αποτελώντας, όπως αποτελεί σήμερα, τον εφιάλτη για κάθε νέο και κάθε οικογένεια. Στον τομέα αυτό δεν συγχωρείται καμιά καθυστέρηση, καμιά ολιγωρία και καμία παράλειψη. Είναι χρέος σας, είναι χρέος όλων μας θα έλεγα, να βάλουμε φραγμό στην απαράδεκτη αυτή κατάσταση. Είστε Κυβέρνηση. Επιτέλους πρέπει να αναλάβετε τις ευθύνες σας. Αξιοποιήστε, αν δεν μπορείτε να κάνετε τίποτα άλλο, τουλάχιστον τα εργαλεία που έχετε στα χέρια σας από την Κυβέρνηση του ΠΑΣΟΚ. Τα ψέματα τελείωσαν. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά. Το λόγο έχει η συνάδελφος κ. Αναστασία-Συλβάνα Ράπτη. 
    ΣΥΛΒΑΝΑ ΡΑΠΤΗ: Κύριε Πρόεδρε, ευχαριστώ. 
    Θα πάρω το νήμα από εκεί ακριβώς που τελείωσε ο συνάδελφός μου ο κ. Δημήτρης Κουσελάς. Είπε «αξιοποιήστε τα εργαλεία που έχετε στη διάθεσή σας, αυτά που άφησε η προηγούμενη κυβέρνηση». Και εδώ δεν μπορώ να μην επικαλεστώ μια κουβέντα που άκουσα από ένα Υπουργό –δεν είναι στην Αίθουσα, δεν είναι παρών- που είπε σε κάποια στιγμή έντονης ειλικρίνειας «ευτυχώς βρήκαμε πάρα πολλά πράγματα έτοιμα». Ένα πολύ σημαντικό από τα έτοιμα πράγματα που βρήκε η παρούσα Κυβέρνηση είναι το Εθνικό Σύστημα Σύνδεσης της Επαγγελματικής Εκπαίδευσης-Κατάρτισης με την Απασχόληση: Το ΕΣΕΚΑ. Είναι ο νόμος 3191. Ένας νόμος που, κατά την ταπεινή μου γνώμη, είναι από τους σημαντικότερους, για να μην υπερβάλλω και πω ο σημαντικότερος από αυτούς που ψήφισε η προηγούμενη Κυβέρνηση. Και αυτό γιατί; Γιατί επιχείρησε να απαντήσει σε μια ανάγκη που προβάλλεται συνεχώς και διαχρονικά. Την ανάγκη της σύνδεσης της εκπαίδευσης, της κατάρτισης με την απασχόληση. Την ανάγκη που υπάρχει –και τη βλέπουμε και τη βιώνουμε όλοι- τα διάφορα προγράμματα εκπαίδευσης και κατάρτισης, να έρθουν και να μπουν σε μια σειρά και η εκροή του ενός να αποτελεί εισροή για το άλλο. Με τον τρόπο αυτό θα φτάσουμε να έχουμε αναγνωρισμένα επαγγελματικά δικαιώματα και άρα, με τη σειρά της η κατάσταση θα φτάσει να χτυπήσει την ανεργία. 
    Είναι ένας νόμος ο οποίος, πραγματικά, μπορεί να γίνει εργαλείο για να χτίσει η σημερινή, παρούσα Κυβέρνηση πολύ σημαντικά πράγματα σ’ αυτόν τον τομέα. Κάνει ότι δεν υπάρχει ο νόμος αυτός. Κάνει ότι δεν τον βλέπει. Άντ’ αυτού δημιουργεί ένα καινούριο νόμο. Φέρνει ένα νομοσχέδιο. Το φέρνει το Υπουργείο Παιδείας: η διά βίου μάθηση. Ένα νομοσχέδιο για το οποίο βασανίστηκα πολύ να βρω έναν όρο για να το χαρακτηρίσω. Αλλά δεν βρήκα άλλον όρο απ’ αυτόν που λέει «γονατογραφεία». Είναι ένα νομοσχέδιο για το οποίο η ΟΚΕ κατανάλωσε αρκετές σελίδες για να μπορέσει να βρει θετικά σημεία. Όμως βρήκε αρκετά αρνητικά. Είναι χαρακτηριστικό και ανέφεραν αρκετά απ’ αυτά οι συνάδελφοί μου. 
    Ξεκινάμε από το  πρώτο άρθρο. Χρησιμοποιούνται όροι οι οποίοι δεν είναι συμβατοί με αυτούς που χρησιμοποιεί η Ευρωπαϊκή Ένωση. Και πραγματικά είναι απορίας άξιον, όταν του Υπουργείου Παιδείας προΐσταται η κ. Μαριέττα Γιαννάκου, ένας άνθρωπος που έχει ζήσει πάρα πολλά χρόνια στην Ευρώπη, ένας άνθρωπος που πάντα, με κάθε ευκαιρία προβάλλει μπροστά τα ζητήματα της Ευρωπαϊκής Ένωσης –και πολύ καλά κάνει- πώς δέχεται ένα νομοσχέδιο από το οποίο απουσιάζει εντελώς η ευρωπαϊκή ματιά; Είναι πολύ χαρακτηριστικό ότι η ΟΚΕ αναφέρει στην γνωμοδότησή της ότι απαιτείται αλλαγή φιλοσοφίας, που θα βάζει στο επίκεντρο τις μαθησιακές ανάγκες, τα ενδιαφέροντα και τα προβλήματα των πολιτών και όχι τους φορείς παροχής εκπαίδευσης και κατάρτισης. 
     Είναι πολύ χαρακτηριστικό, επίσης, ότι στις παρατηρήσεις που κάνει η ΟΚΕ για κάθε άρθρο βρίσκει σημεία τα οποία, πραγματικά, δείχνουν σαν οι εμπνευστές του συγκεκριμένου νομοσχεδίου να βρίσκονται εκτός Ευρωπαϊκής Ένωσης σαν να βρίσκονται σε ένα ιδιότυπο απομονωτισμό. Είναι χαρακτηριστικό ότι η διάκριση, λέει η ΟΚΕ, μεταξύ εκπαίδευσης κατάρτισης και επιμόρφωσης ως υποσύνολο του ευρύτερου πεδίου της μάθησης δεν βασίζεται σε καμία γνωστή τυπολογία της διά βίου μάθησης. Όταν ξεκινάμε από εκεί και δεν μπορούμε να βρούμε όρους για να συνεννοηθούμε, αντιλαμβάνεστε τι περιλαμβάνεται στο νομοσχέδιο αυτό, το οποίο θα συζητήσουμε φαντάζομαι τις επόμενες μέρες στη Βουλή και αντιλαμβάνεστε τι πρόκειται να ακολουθήσει. 
     Λέει λοιπόν, μεταξύ άλλων, ότι θεωρεί αναγκαίο να αλλάξει και ο τίτλος του νομοσχεδίου. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Θα πάρω χρόνο και από την δευτερολογία μου, κύριε Πρόεδρε, αν δε διαφωνείτε. 
     Αυτά είναι ζητήματα τα οποία δείχνουν αν μη τι άλλο ότι για μια ακόμη φορά υπάρχει εκπληκτική προχειρότητα και εκπληκτική προχειρότητα σε ένα ζήτημα για το οποίο και υπάρχουν ήδη πράγματα που βρήκε η Κυβέρνηση στο συρτάρι αλλά και υπάρχει ένα ευρωπαϊκό πλαίσιο που αν κανείς προσπαθούσε να λειτουργήσει μέσα σε αυτό σίγουρα θα έβγαζε ένα νομοσχέδιο πολύ πιο καλό, να το πω έτσι με απλές κουβέντες. 
     Αν έρθουμε σε περισσότερο συγκεκριμένα σημεία του νομοσχεδίου για την διά βίου μάθηση, θα δούμε ότι πρόκειται στην ουσία για μια έκθεση ιδεών η οποία έχει κατατμηθεί σε άρθρα. Τίποτα δεν είναι συγκεκριμένο, τίποτα δεν δημιουργεί ένα περιβάλλον ασφάλειας για να μπορέσει κανείς να λειτουργήσει μέσα σε αυτό. Υπάρχει το θέμα για παράδειγμα των ωρών και της πιστοποίησης. Αυθαίρετα, εκατόν εβδομήντα πέντε ώρες, διακόσιες πενήντα ώρες. Το γιατί σε σύνδεση με ποιο ζήτημα δεν αναφέρεται. 
     Υπάρχει το θέμα της επιλογής των ανθρώπων, οι οποίοι θα παρακολουθήσουν τα προγράμματα. Στον αέρα και αυτό εντελώς αόριστα. 
     Υπάρχει το θέμα της αξιολόγησης των προγραμμάτων. Και εδώ οι προϋποθέσεις  οι οποίες τίθενται για την αξιολόγηση των προγραμμάτων είναι και αυτές στον αέρα. Είναι πολύ χαρακτηριστικό ότι, αν για παράδειγμα πάρουμε ένα πρόγραμμα ηλεκτρονικού υπολογιστή, που γνωρίζουμε όλοι πόσο δημοφιλή είναι αυτά τα προγράμματα, σίγουρα, εφ΄όσον τίθεται μεταξύ άλλων ως κριτήριο το πόσο ζητείται ένα πρόγραμμα, το πρόγραμμα αυτό θα έρθει πρώτο. Μα, δεν σημαίνει ότι είναι και καλό. Είναι άλλο πράγμα το ένα, άλλο πράγμα το άλλο. 
     Με άλλα λόγια ένας άνθρωπος ο οποίος κάθεται εδώ απ’ έξω στο καφενείο της Βουλής και λέει, ας φτιάξω ένα νομοσχέδιο, θα το έφτιαχνε καλύτερα. Και αυτό πραγματικά εμένα, τουλάχιστον, δεν με ευχαριστεί, με θλίβει.
     Υπάρχει, λοιπόν, όλο αυτό το χρόνο και κάτι μέρες που κυβερνάει η Νέα Δημοκρατία μια κατάσταση μη συνεργασίας –δεν θα την πω κακή συνεργασία- μεταξύ των δυο συναρμοδίων Υπουργείων. Βέβαια εδώ υπάρχει και ένα άλλο θέμα. Εάν δεν καταφέρουν, τελικά, να βρουν ένα τρόπο συνεννόησης, ένα τρόπο συνεργασίας προς όφελος της κοινωνίας τα δύο Υπουργεία, ίσως υπάρχει στο πίσω μέρος του μυαλού των Υπουργών και του Πρωθυπουργού να χρησιμοποιήσουν μια άλλη λύση, μια λύση σαν αυτή που αποφάσισαν να χρησιμοποιήσουν για την υπόθεση της σύνδεσης της παιδείας με τον πολιτισμό. Μήπως και εδώ δούμε μια κυβερνητική επιτροπή παιδείας απασχόλησης με επικεφαλής πάλι τον Πρωθυπουργό, προκειμένου να καταστεί δυνατή η συνεργασία των φορέων γι αυτή την υπόθεση; Πραγματικά θα είναι θλιβερό. Ευχόμαστε να μην οδηγηθούμε σε αυτό το σημείο.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Αριστείδης Μουσιώνης. 
     ΑΡΙΣΤΕΙΔΗΣ ΜΟΥΣΙΩΝΗΣ: Κύριε Πρόεδρε, η επερώτηση απευθύνεται στα δύο Υπουργεία, στο Υπουργείο Παιδείας και στο Υπουργείο Απασχόλησης και Κοινωνικής Προστασίας. Σαφώς είναι δικαίωμά σας, κύριε Υπουργέ, να εκπροσωπείτε εσείς και τους δύο χώρους, αλλά για μας υπάρχει η πεποίθηση –δεν είναι απλά αγωνία- ότι αυτό το έλλειμμα από κοινού παρουσίας σας στη Βουλή ήδη έχει προϋπάρξει και αναφέρομαι στο σχέδιο νόμου, που έχει ήδη κατατεθεί από την Υπουργό Παιδείας και Θρησκευμάτων για τη διά βίου μάθηση. Εκεί δίνεται ένας πολύ μικρός και συμπληρωματικός ρόλος σε ό,τι αφορά το συγκεκριμένο σχέδιο νόμου, στο ρόλο που καλείται να παίξει το Υπουργείο Απασχόλησης.
Αυτό φέρνει στην επιφάνεια το έλλειμμα συντονισμού, το έλλειμμα –αν θέλετε- δράσεων από κοινού των δύο αυτών Υπουργείων.
      Προεκλογικά, κύριε Πρόεδρε, ο Πρόεδρός μας, ο Γεώργιος Παπανδρέου, είχε κεντράρει στην προεκλογική περίοδο στην πολύ σημαντική σημασία πλέον στα νέα δεδομένα που υπάρχουν στη χώρα μας και διεθνώς, τη σύνδεση ανάμεσα στο Υπουργείο Παιδείας και στο Υπουργείο Εργασίας τότε πριν γίνει Υπουργείο Απασχόλησης από σας. Αυτές τις θέσεις, αυτές τις απόψεις, ακούσαμε και από του Βήματος της Βουλής δια στόματος Πρωθυπουργού δεκατρείς μήνες πριν. Ειλικρινά, με ιδιαίτερη ικανοποίηση ακούσαμε τον Πρωθυπουργό της χώρας να δίνει ιδιαίτερο βάρος, ιδιαίτερη σημασία, στη σύνδεση αυτή ανάμεσα στην εκπαίδευση, στην κατάρτιση και στην απασχόληση. Δυστυχώς όμως –ειλικρινά το λέω- δεκατρείς μήνες μετά –ήδη μπήκαμε στο δεύτερο χρόνο διακυβέρνησης της χώρας από τη Νέα Δημοκρατία- και παρ’ όλες τις δικές μας πιέσεις να μάθουμε, γιατί οφείλουμε να μάθουμε και μέσα από εμάς ο ελληνικός λαός, δεν έχει γίνει σχεδόν τίποτα.
      Είστε υπεύθυνοι, κύριε Υπουργέ, απέναντι στην κοινωνία, η οποία επέλεξε εσάς να δώσετε λύσεις στο καίριο και σημαντικό πρόβλημα της ανεργίας. Και η ανεργία στη χώρα μας –είμαστε μια ανεπτυγμένη χώρα, είμαστε μια χώρα που έχει κατακτήσει τη θέση της πλέον σε νέα δεδομένα σε ό,τι αφορά τον παγκόσμιο καταμερισμό εργασίας, αλλά και την οικονομική της ευρωστία- είναι διαρθρωτικού τύπου. Και η σημασία αυτής της διασύνδεσης μεταξύ Υπουργείου Παιδείας και Υπουργείου Απασχόλησης είναι όσο ποτέ άλλοτε σημαντική. Αυτό δεν βελτιώνει μόνο την ανταγωνιστικότητα, αλλά κυρίως, ενισχύει και την κοινωνική συνοχή. Γιατί η ανισότητα στα εργασιακά προσόντα έχει άμεση επίπτωση στην ανισότητα σε ό,τι αφορά το εισόδημα. Εντάσσει, δηλαδή, τον εργαζόμενο στην παραγωγή, στην αγορά εργασίας, τον διατηρεί και –αν θέλετε- του δίνει το δικαίωμα να διαπραγματευτεί με καλύτερους όρους το δικαίωμα στις καλύτερες αποδοχές.
      Θα μου επιτρέψετε να κάνω μία σύντομη αναφορά: Όταν πέρσι παλεύαμε προεκλογικά να πείσουμε τον ελληνικό λαό για τη σημασία αυτής της προεκλογικής δέσμευσης του Προέδρου μας, του Γεωργίου Παπανδρέου, και σημερινού Αρχηγού της Αξιωματικής Αντιπολίτευσης, είχαμε αναφερθεί στο παράδειγμα της Αγγλίας, όπου σε ανάλογο πρόγραμμα εφαρμογής, δηλαδή, σε ένα εθνικό σύστημα σύνδεσης της επαγγελματικής κατάρτισης και εκπαίδευσης για την απασχόληση, με τα ίδια ποσοστά ανεργίας στην Αγγλία, 9,3% -περίπου ίδια με τα δικά μας ποσοστά ανεργίας- κατάφεραν μέσα σε έξι χρόνια να μειώσουν κατά 3,1% την ανεργία. 
      Ήταν, δηλαδή, μια θέση, ήταν ένας προγραμματικός λόγος, ο οποίος βασιζόταν σε δύο δεδομένα: Ένα, την εμπειρία ανάλογης –αν θέλετε- προσπάθειας και εγχειρήματος σε μία χώρα της Ευρωπαϊκής Ένωσης και με ένα δεδομένο που, δυστυχώς, εσείς δεν αξιοποιήσατε: Κληρονομήσατε ένα θεσμικό πλαίσιο, ένα θεσμικό δεδομένο, το ν. 3191, για τον οποίον θα μπορούσατε ήδη να είχατε κάνει τις όποιες βελτιώσεις κρίνατε ή να ενεργοποιήσετε το σημαντικότερο τμήμα που αφορούσε κυρίως, κύριε Υπουργέ, τον εκτενή και σε βάθος διάλογο μεταξύ των κοινωνικών εταίρων, κάτι που είναι προϋπόθεση για την εφαρμογή του όποιου εγχειρήματος ευελπιστεί να έχει τη μέγιστη δυνατή αποδοχή και, κυρίως, την εφαρμοστικότητά του στην πράξη.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μουσιώνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και σε λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και δύο συνοδοί καθηγητές από το 2Ο Γυμνάσιο Σκάλας Ωρωπού.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες)
      Πληροφορούμε τους μαθητές ότι σήμερα στην ημερήσια διάταξη έχουμε συζήτηση Κοινοβουλευτικού Ελέγχου. Αυτό σημαίνει ότι παρίστανται οι Βουλευτές της Αντιπολίτευσης που επερωτούν, που ελέγχουν, την Κυβέρνηση, -γι’ αυτό παρίστανται τόσο λίγοι Βουλευτές- καθώς και ο επερωτώμενος Υπουργός.
      Το λόγο έχει ο Υφυπουργός Απασχόλησης και Κοινωνικής Προστασίας, κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, ειλικρινά λυπάμαι πάρα πολύ, γιατί πρέπει όλοι οι πολιτικοί και όλα τα κόμματα να ζητήσουμε μια πολύ μεγάλη συγνώμη από όλους τους ανέργους. 
      Θα θυμίσω ότι η ανεργία το 1981 ήταν περίπου 3.5% και την πήγατε, κύριοι συνάδελφοι του ΠΑΣΟΚ, στο 11.3%. Αυτό είναι μια αντικειμενική αλήθεια. Αυτή είναι μια πραγματικότητα. Δεν μου αρέσουν τα «μνημόσυνα», διότι «μνημόσυνο» κάνει καθημερινά η κάθε οικογένεια που έχει έναν και δύο ανέργους, όμως, θα πρέπει να είμαστε προσεκτικοί όταν μιλάμε για την ανεργία.
      Είναι πράγματι χρέος και ευθύνη αυτής της Κυβέρνησης, γιατί αυτή η Κυβέρνηση αντιλαμβάνεται ότι ψηφίστηκε από το λαό για να υπηρετεί, να εξυπηρετεί και να μην έχουμε τις στρατιές των ανέργων, να μην έχουμε τους νεόπτωχους, να μην έχουμε τα σημερινά χάλια της διαφθοράς και του σάπιου, που μας κάνουν καθημερινά να είμαστε δυστυχείς σε μια γκρίζα πραγματικότητα.
      Είπατε ότι δεν χρησιμοποιούμε τα εργαλεία. Ας δούμε, κύριοι συνάδελφοι, για ποια εργαλεία μάς μιλάτε. Πρώτα από όλα, ο ΕΣΣΕΕΚΑ στον οποίο αναφέρεστε, έγινε, προς γνώση σας, το 1992 με το ν.2009, ενώ προηγουμένως ήταν ΕΣΕΚ. Χρειάστηκαν στο ΠΑΣΟΚ έντεκα ολόκληρα χρόνια από το 1992 για να κάνει το ν.3191 και να ονομάσει τον ΕΣΕΚ, ΕΣΣΕΕΚΑ. Αυτή ήταν η ειδοποιός διαφορά. Και έρχεστε, μέσα σε ένα χρόνο, να μας εγκαλέσετε για το τι κάναμε.
      Ξέρετε πολύ καλά, κύριοι συνάδελφοι, ότι το 1998, όπου κατατέθηκε το πρώτο ΕΣΔΑ, το οποίο ξεκίνησε από το 1997, είχατε την υποχρέωση αυτή. Και φτάσατε πάλι σε έτος προεκλογικό, το 2003, για να κάνετε αυτό το νόμο. 
      Είναι, λοιπόν, νόμος της Νέας Δημοκρατίας. Εμείς πρώτοι αγγίξαμε αυτό το μεγάλο θέμα, που είναι ο εκσυγχρονισμός και η συστηματοποίηση της διά βίου μάθησης.
      Επίσης, είπατε πάρα πολλά για το Γ΄ Κοινοτικό Πλαίσιο Στήριξης, την απορροφητικότητα και τις συστάσεις της Ευρωπαϊκής Ένωσης. 
      Κύριε Κουσελά, θα σας ενημερώσω για την Ευρωπαϊκή Ένωση. Ο ΟΑΕΔ βρισκόταν υπό επιτήρηση, όταν εμείς αναλάβαμε. Επί των ημερών σας ήταν σε επιτήρηση ο ΟΑΕΔ και είχε επιβληθεί και ποινή management by objectives. Με τη νέα διοίκηση, τη νέα πολιτική ηγεσία, με το Γιώργο Παπαδάκη ως Διοικητή, ήρθη η επιτήρηση και πλέον με την επικυρωποίηση του ΕΣΔΑ ήρθησαν και οι συστάσεις στον ΟΑΕΔ. 
      Άρα, τι παραδώσατε; Για ποια εργαλεία μάς λέτε; Εργαλείο είναι ότι είχατε επιτήρηση στον ΟΑΕΔ;
      Πάμε τώρα στο Γ΄ Κοινοτικό Πλαίσιο Στήριξης. Φοβάστε να μη χάσουμε χρήματα από το Γ΄ Κοινοτικό Πλαίσιο Στήριξης; Δεν θα χαθούν, σας διαβεβαιώ, αλλά θα πρέπει κάπου να υπάρχει και λίγο ντροπή για τα χρήματα που εσείς χάσατε από το Γ΄ Κοινοτικό Πλαίσιο Στήριξης και ζημιώσατε τον ελληνικό λαό. Θα σας πω μόνο ότι την απορροφητικότητα από το 27% τη φτάσαμε στο 44%. Άρα, λοιπόν, όλα αυτά είναι γεγονότα αναμφισβήτητα.
      Έρχεται ο Γερμανός Walter Faben και λέει –στη διάθεση σας το κείμενο- το Νοέμβριο του 2004, ότι θα ήθελε, μετά από επτά μήνες διακυβέρνησής, να συγχαρεί την Κυβέρνηση για τους Ολυμπιακούς Αγώνες κλπ.
     Έρχεται, λοιπόν, ο Faber από την επιτήρηση, από τις αυστηρές συστάσεις, από το χάος και λέει: «Θα ήθελα να συγχαρώ τις ελληνικές αρχές και το Γενικό Γραμματέα του Γ΄ Κοινοτικού Πλαισίου Στήριξης, τον κ. Βλιάμο συγκεκριμένα για το μεγάλο πλούτο των δεδομένων που διατίθενται, που συνδέουν το Ευρωπαϊκό Κοινοτικό Ταμείο με τη στρατηγική για την απασχόληση. Και πρέπει να σας πω ότι αυτό δεν ισχύει σε όλες τις χώρες, δεν έχουν, δηλαδή, διαθέσιμα αυτά τα στοιχεία όλες οι ευρωπαϊκές χώρες και γι’ αυτό θα ήθελα να σας συγχαρώ». Αυτό βρίσκεται εδώ στα Πρακτικά και είναι του Walter Faben. 
     Και λέω το εξής: Μας εγκαλείτε συνέχεια και είπατε σήμερα -το είπε και ο συνάδελφος ο κ. Κουσελάς- ότι η Αγγλία μείωσε την ανεργία στα έξι χρόνια, όπως είπατε εσείς. Σε έντεκα χρόνια εσείς τι κάνατε; Ποιος την μείωσε την ανεργία; Εσείς την κουκουλώσατε μόνο. Και θα σας πω ότι η ανεργία επί των ημερών μας -για να τελειώνουμε με αυτό το θέμα- ήταν 11,3% στο πρώτο τρίμηνο του 2004 που ανέλαβε η Νέα Δημοκρατία. Είναι στοιχείο της EUROSTAT. Στο τρίτο τρίμηνο του 2004 ήταν 10,1%.
     Θα σας παρακαλέσω να παρακολουθείτε από πολύ κοντά και πολύ στενά το ιντερνετικό ΠΑΣΟΚ. Είναι και επιθυμία του Αρχηγού σας. Να μπαίνετε, κύριοι συνάδελφοι, στο ίντερνετ. Και άμα μπείτε στη σελίδα της EUROSTAT θα δείτε εκεί ότι το 2004 αυτή η ταλαιπωρημένη Κυβέρνηση, αυτή η Κυβέρνηση την οποία εσείς σήμερα εγκαλείτε, έφερε 0,6% μείωση στην ανεργία, όταν οι περισσότερες χώρες έχουν αύξηση από 0,3% μέχρι 0,8%, όταν η Γαλλία και άλλες χώρες έχουν αύξηση της απασχόλησης 0%. Και τα στοιχεία είναι στη διάθεσή σας, θα τα καταθέσω στα Πρακτικά, απλά περιμένω να μου τα φέρουν. Άρα, λοιπόν, μας εγκαλείτε, πώς; Και  αυτά δεν έγιναν με θαύματα, έγιναν με συγκεκριμένες πολιτικές. 
     (Στο σημείο αυτό την Προεδρική ΄Εδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ) 
     Θα σας πω τώρα ότι, όταν έλεγα πέρυσι και έλεγε και ο ΟΑΕΔ ότι μέχρι τις 10 Μαρτίου θα έχουμε εξήντα πέντε χιλιάδες θέσεις κατάρτισης και απασχόλησης, πολλοί είχατε απορήσει και άλλοι είχατε χαμογελάσει. Σας λέω, λοιπόν, σήμερα ότι μέχρι στιγμής ο ΟΑΕΔ έχει προκηρύξει, έχουν δημοσιοποιηθεί οι θέσεις και έχουν συμπληρωθεί είκοσι επτά χιλιάδες επτακόσιες δύο θέσεις, έναντι των εξήντα πέντε χιλιάδων θέσεων που θα πραγματώσουμε μέχρι τις 31.12.2005. Πότε άλλοτε γινόταν αυτό;
     Άρα, κρατούμενο πρώτο. Είναι γεγονός ότι αυτή η Κυβέρνηση με αυτά που κληρονόμησε, με το χάος που αφήσατε, κατάφερε επιτέλους να δαμάσει -και δεν επιχαίρει κανείς- το τέρας της ανεργίας και να το φθάσει στο 10,1%. Περιμένετε μέχρι τέλη Μαρτίου να έρθει και το τέταρτο τρίμηνο του 2004. 
     Άρα, κύριοι συνάδελφοι, γιατί και προς τι όλη αυτή η φασαρία; Ελάτε να συνεργαστούμε. Η υπόθεση της ανεργίας δεν είναι υπόθεση ενός κόμματος, είναι υπόθεση όλων. Και βέβαια έγινε πάρα πολύς λόγος ότι υπάρχει μια σύγκρουση -θα έλεγα- όπως την παρουσιάσατε μεταξύ του Υπουργείου Παιδείας και του Υπουργείου Απασχόλησης. Κάνετε λάθος. Απλώς έχουμε περισσότερη ευαισθησία στον κοινωνικό διάλογο και -θα τολμήσω να πω- ορθότερη αντίληψη περί δημοκρατίας. Θα τολμήσω να το πω. Γιατί εμείς μιλάμε για έναν κοινωνικό διάλογο απροσχημάτιστο, βαθιά δημοκρατικό και αντιπροσωπευτικό.
     Έχω εδώ το σχέδιο νόμου, κύριοι συνάδελφοι που ανησυχείτε, του Υπουργείου Παιδείας «Συστηματοποίηση της δια βίου μάθησης». Τι έγινε με αυτό; Θα μπορούσαμε «ετσιθελικά» να το φέρουμε στη Βουλή και να έχουμε νόμο του κράτους. Θα μπορούσαμε να το βάλουμε μόνο στη ΓΣΕΕ και με τη διπλή ψήφο του προέδρου της ΓΣΕΕ του νυν και του προηγούμενου που είναι ο ίδιος να το φέρουμε  και να πούμε ότι έγινε κοινωνικός διάλογος. Έτσι εννοείτε τον κοινωνικό διάλογο; Εμείς το στείλαμε σε όλους τους κοινωνικούς εταίρους, στα πανεπιστήμια, στην Τοπική Αυτοδιοίκηση, σε όλους τους φορείς. Το έχετε πάρει και εσείς. Αυτή είναι η διαφορά της δημοκρατίας, η δική μας με τη δική σας.
Έτσι ήταν ένας προσχηματικός κοινωνικός διάλογος ενώ εδώ είναι ένας ελεύθερος βαθιά δημοκρατικός διάλογος.
      Έρχονται οι απαντήσεις και οσονούπω έρχεται το σχέδιο νόμου στη Βουλή. Όμως, υπάρχει συνεργασία. Αυτό έγινε με τη σύμφωνη γνώμη του Υπουργείου Απασχόλησης. Μάλιστα προβλέπεται γενικός γραμματέας διαχείρισης κοινοτικών πόρων  καθώς και σχετική αντιπροσωπεία του Υπουργείου.
      Κυρίες και κύριοι συνάδελφοι, πρέπει να αντιληφθούμε όλοι ότι η ανάπτυξη του ανθρώπινου δυναμικού, και κυρίως, ο εκσυγχρονισμός των δεξιοτήτων και η επέκταση της διά βίου μάθησης είναι αποφασιστικής εθνικής σημασίας για την οικονομία. Κι αυτό βασίζεται στη γνώση. Αυτό πολεμάει αυτή η Κυβέρνηση. Δύο είναι οι προτεραιότητές μας: πολιτισμός, παιδεία.
      Η στρατηγική που καθορίστηκε στη Σύνοδο του Ευρωπαϊκού Συμβουλίου το 2000 στη Λισσαβόνα αναγνωρίζει τη διά βίου μάθηση ως μέσο ζωτικής σημασίας για την υποστήριξη του ανταγωνισμού -που φέτος έχουμε και το Έτος Ανταγωνιστικότητας- της καινοτομίας και του στόχου της πλήρους απασχόλησης.
      Ως διά βίου μάθηση ορίζεται κάθε σκόπιμη μαθησιακή δραστηριότητα που αναλαμβάνεται σε συνεχιζόμενη βάση με σκοπό τη βελτίωση των γνώσεων, των δεξιοτήτων και των ικανοτήτων.
      Κυβερνάτε από το 1981 με ένα μικρό διάλειμμα. Βλέπατε που οδηγούνταν η κλωστοϋφαντουργία. Έβλεπε και το μικρό παιδί στο δημοτικό, ότι φθίνει συνεχώς. Από τις εκατόν χιλιάδες θέσεις έχουμε φθάσει στις δέκα χιλιάδες. Προβλέψατε ποτέ να κάνετε έναν επαγγελματικό προσανατολισμό, μια δεξιότητα; Κάνατε ολοκληρωμένες παρεμβάσεις για να φτιάξετε μια άλλη ειδικότητα; Παρά βγάζατε κλωστοϋφαντουργούς, κομμώτριες εκεί που τα κομμωτήρια είναι το ένα δίπλα στο άλλο ή έχουμε ένα κλωστοϋφαντουργικό εργοστάσιο στην Ημαθία και έχετε εκπαιδεύσει πάνω από είκοσι χιλιάδες.
      Η διά βίου μάθηση, κύριοι συνάδελφοι, δεν είναι αντιπολιτευτική κορώνα, είναι ουσία ζωής. Είναι ουσία στη δημοκρατία να έχουμε γνώση στον εργαζόμενο και στον άνεργο.
      Η διά βίου μάθηση σύμφωνα με την ευρύτερα αποδεκτή άποψη καλύπτει όλους τους τύπους, της προσχολικής εκπαίδευσης, πρωτοβάθμιας, δευτεροβάθμιας και τριτοβάθμιας εκπαίδευσης, όλους τους τύπους της συνεχιζόμενης εκπαίδευσης και όλες τις μορφές της άτυπης εκπαίδευσης.
      Στην Αμερική και σε άλλες δημοκρατίες έχουμε εναλλαγή τουλάχιστον τριών, τεσσάρων επαγγελμάτων κατά τη διάρκεια του εργασιακού βίου. Αυτό πως γίνεται; Με τη συνεχιζόμενη και διά βίου κατάρτιση. Όλες οι μαθησιακές δραστηριότητες που αναπτύσσονται στη διάρκεια ζωής ενός ατόμου, σε σχολεία, σε εργασιακούς χώρους με σκοπό την βελτίωση των γνώσεων και των δεξιοτήτων του, αναγνωρίζονται ως δράσεις διά βίου μάθησης. Αυτή είναι η διά βίου μάθηση. Και αυτό είναι η σημαία που θα πρέπει να έχουμε για να κάνουμε όλοι την υπέρβαση του 21ου αιώνα.
      Η Επιτροπή Απασχόλησης της Ευρωπαϊκής Ένωσης τονίζει ότι ο στόχος ανάπτυξης ενός ειδικευμένου και ευπροσάρμοστου εργατικού δυναμικού βρίσκεται στον πυρήνα της πολιτικής για την απασχόληση. Εδώ είναι το κέντρο, η καρδιά που έχει καίρια σημασία για τις προσπάθειες αύξησης των ποσοστών απασχόλησης, συμμετοχής και της προώθησης καλύτερων θέσεων εργασίας.
      Πως πετύχαμε αυτή τη μείωση -που εγώ δεν επιχαίρω σας το ξαναλέω- της ανεργίας με αυτές τις πολιτικές; Αυτά τα στοιχεία είναι βασισμένα σε μια ευρωπαϊκή στρατηγική. Είναι η προσαρμογή της εκπαίδευσης και της κατάρτισης στις απαιτήσεις της σύγχρονης οικονομίας, ώστε να προσφέρουν ευκαιρίες που θα αφορούν τέσσερις βασικούς στόχους. Για να μην πάω σε παραδείγματα που δεν θέλω να πληγώσω να πω μόνο το εξής: Όταν ανέλαβα στο Υπουργείο μου ήρθαν από τα ορεινά της Ξάνθης για να δώσω επίδομα αμμοβολιστών 1.500 ευρώ σε δυόμισι χιλιάδες εργαζόμενους. Και λέω, τόσο αγεωγράφητος είμαι; Έχει ναυπηγείο η Ξάνθη; Όχι, κύριε Γιακουμάτο, το έδωσε το ΠΑΣΟΚ πέρυσι. Βάπτισε σε μια νύχτα προεκλογικά τα ορεινά της Ξάνθης σε αμμοβολιστές για ναυπηγική ζώνη για να έχουμε και εξαγορά ψήφων. 
      Αυτή ήταν η πολιτική σας. Τι εκπαίδευση και τι διά βίου κατάρτιση; Μία κατάρτιση είχατε: Τη Χαριλάου Τρικούπη και πώς στο κόμμα θα εισάγετε ψήφους αγοράζοντας, εξαγοράζοντας μέσω του ΟΑΕΔ ψήφους. Για να μην πάω στο Μαντούδι, στην Εύβοια στις εκλογές του 2000. 
      Αυτά τα εργαλεία μας αναφέρετε κύριε Κουσελά, να χρησιμοποιήσουμε; Ε, ντροπή!
      Τέσσερις είναι οι βασικοί στόχοι: η προσωπική ολοκλήρωση, η ενεργός συμμετοχή, η κοινωνική ένταξη και τέλος η απασχολησιμότητα.
      Στο πλαίσιο αυτό, κύριοι συνάδελφοι, οι κυρίαρχοι στόχοι της εθνικής πολιτικής για τη διά βίου μάθηση είναι να βοηθά τα άτομα να αποκτούν, αλλά και να αναβαθμίζουν τις δεξιότητες που χρειάζονται, προκειμένου να ανταπεξέλθουν στις οικονομικές, κοινωνικές και πολιτισμικές μεταβολές που συντελούνται στη διάρκεια της ζωής τους και όχι να αποκτούν δεξιότητες κομματικές, σε ποιο χώρο ανήκουν και πώς θα εξαγοράσουμε, προς άγραν ψήφων. Αυτά είναι βασικά πράγματα. 
      Εξειδικεύοντας σε εθνικό επίπεδο τα όσα ανέφερα, οι εθνικοί στόχοι της διά βίου μάθησης αφορούν την ολοκλήρωση των πολιτικών που έχουν να κάνουν με: Την ατομική εκπαίδευση και κατάρτιση των πολιτών σε όλα τα στάδια της ζωής τους. Την προώθηση της απασχολησιμότητας και της κοινωνικής ένταξης μέσα από την επένδυση στις γνώσεις και τις ικανότητες των πολιτών. Τη δημιουργία μιας κοινωνίας της πληροφορίας για όλους και την προώθηση της κινητικότητας. Την προσαρμογή στις απαιτήσεις που προέρχονται από την εισαγωγή των τεχνολογιών της πληροφορικής και των επικοινωνιών. Και όπως θα δείτε το νέο πρόγραμμα του ΟΑΕΔ που βγάζουμε, αφορά την πληροφορική και χίλια επτακόσια άτομα που θα έχουμε θέσεις απασχολησιμότητας και κατάρτισης μόνο για την πληροφορική. Την ανάπτυξη της επιχειρηματικής ικανότητας και τις δεξιότητες και τις στρατηγικές της επικοινωνίας και ειδικότερα τις βασικές και νέες δεξιότητες στο κοινωνικό και εργασιακό περιβάλλον. 
      Η αναγκαιότητα της σύνδεσης της επαγγελματικής εκπαίδευσης και κατάρτισης με την απασχόληση σε θεσμικό πλαίσιο αντιμετωπίζεται στη χώρα μας με τον ν. 3191/2003, μετά από έντεκα χρόνια καθυστέρησης. 
      Οι σημαντικότεροι στόχοι του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση αφορούν:
      Τη δημιουργία και λειτουργία ενός ενιαίου συστήματος για την έρευνα, καταγραφή και τεκμηρίωση των αναγκών της αγοράς εργασίας σε ανθρώπινο δυναμικό.
      Το συντονισμό των προγραμμάτων σπουδών.
      Τη διαμόρφωση και τη συνεχή λειτουργία αποτελεσματικού συστήματος συμβουλευτικής.
      Τη διαμόρφωση ενιαίων κανόνων για τα συστήματα πιστοποίησης των φορέων κλπ.
      Στην εισηγητική έκθεση του νομοσχεδίου ισχυριζόσασταν τότε ότι την αναγκαιότητα για τη δημιουργία αυτού του συστήματος τη διαπιστώσατε από την εμπειρία που αποκτήσατε κατά την εφαρμογή των εθνικών σχεδίων δράσης για την απασχόληση. Δηλαδή χρειάστηκε να αποκτήσετε μία εμπειρία, όπως λέτε οι ίδιοι από το 1998 έως το 2003. Δηλαδή, χρειαστήκατε πέντε χρόνια για να αποκτήσετε εμπειρία από το ΕΣΔΑ, από το Εθνικό Σχέδιο για την Απασχόληση και άλλα έξι χρόνια από την εμπειρία του ν. 2090 της Νέας Δημοκρατίας.
      Αυτό σημαίνει, και σας το είπα και στην αρχή, ότι αργήσατε κατά έντεκα χρόνια να ανακαλύψετε αυτό που εμείς κάνουμε πράξη εδώ και πάρα πολύ καιρό. Άρα, δεν μπορούσαν τα μέτρα ποτέ να έχουν και ουσιαστικό αποτέλεσμα για την καταπολέμηση της ανεργίας, κάτι που επιβεβαιώθηκε και από τα υψηλά ποσοστά ανεργίας, ότι η πολιτική σας αυτή ήταν αδιέξοδη. 
      Έρχομαι τώρα στη συνολική εικόνα του ν. 3191. Κατ’ αρχήν θα πρέπει να επισημάνω ότι η Επιστημονική Επιτροπή της Βουλής λέει ότι το προτεινόμενο νομοσχέδιο  διατρέχεται από μία σειρά εκτεταμένων εξουσιοδοτήσεων για την έκδοση υπουργικών αποφάσεων με τις οποίες πρόκειται να καθοριστούν τα διάφορα ζητήματα. Αυτό εδώ δείχνει την πολυπλοκότητα του νόμου. Πραγματικά έχει αφήσει μεγάλα κενά και χρειάζονται διορθώσεις.
      Αν προσέξει κανείς τα άρθρα 1 έως 10, θα παρατηρήσει ότι έτσι όπως είναι διατυπωμένα, δείχνουν ότι ουσιαστικά πρόκειται για μία αναπαραγωγή ενός κειμένου μελέτης επιστημονικού χαρακτήρα, το οποίο απλώς συστηματοποιήθηκε υπό μορφή νομοθετικού κειμένου, κατανεμημένο σε άρθρα και παραγράφους. Αποτελεί κατά βάση ο ν. 3191 μία ασυνάρτητη συρραφή μελλοντικών υπουργικών αποφάσεων χωρίς συνοχή και ελλειπτικό περιεχόμενο. Επιπλέον περιέχει σωρεία νομοθετικών εξουσιοδοτήσεων για την έκδοση αποφάσεων από τους αρμόδιους Υπουργούς, προκειμένου να αποφανθεί το ΕΣΣΕΕΚΑ, παραπέμποντας και εξαρτώντας…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Οι κοινωνικοί εταίροι τι είπαν;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτά, κυρία Χριστοφιλοπούλου να τα κάνατε με τον ν. 2090/92 μέχρι το 2003. Ούτε λίγο ούτε πολύ ο 3190…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας διάβασα τη γνώμη της ΟΚΕ και σεις λέτε ό,τι θέλετε…
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Χριστοφιλοπούλου, δεν είναι έκφραση αυτή «και σεις λέτε ό,τι θέλετε».
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Τι να σας πω; Είστε πολύ νέα για να κρίνετε πολιτικές. Μην μπούμε σ’ αυτή τη λογική, γιατί θα έχουμε δυσάρεστε για σας. Αφήστε το, λοιπόν. 
      Ούτε λίγο ούτε πολύ, ο ν. 3191/03 περιέχει ούτε μία ούτε δύο αλλά περίπου είκοσι νομοθετικές εξουσιοδοτήσεις με κοινές υπουργικές αποφάσεις. Για να ενεργοποιηθεί, λοιπόν, αυτός ο νόμος χρειάζονται είκοσι τουλάχιστον υπουργικές αποφάσεις. 
      Στο σημείο αυτό, σας διάβασα την έκθεση της νομοτεχνικής επεξεργασίας του  σχεδίου νόμου από την Επιστημονική Επιτροπή της Βουλής. 
      Πέραν όμως όλων αυτών, για την υλοποίηση των διατάξεων του συγκεκριμένου νόμου, το Υπουργείο Απασχόλησης και Κοινωνικής Προστασίας προέβη στον ορισμό των μελών του Εθνικού Συμβουλίου Σύνδεσης της Επαγγελματικής Εκπαίδευσης και Κατάρτισης με την απασχόληση.  Αυτό έγινε και ολοκληρώθηκε και αναφορικά με τη σύνθεση της επιτελικής επιτροπής, το Υπουργείο Απασχόλησης και Κοινωνικής Προστασίας με έγγραφό του, από τις 27/9/2004 έχει ήδη ζητήσει εκπροσώπους και όπως πράγματι είπε ο κ. Κουσελάς, οι κοινωνικοί εταίροι έστειλαν τους εκπροσώπους τους. 
      Σχετικά δε με το ειδικό πρόγραμμα εφαρμογής που προβλέπεται στην παράγραφο 1 του άρθρου 13 και αποτελεί απαραίτητη προϋπόθεση για την υλοποίηση και λειτουργία του ΕΣΕΕΚΑ και για το οποίο η προηγούμενη κυβέρνηση δεν είχε κάνει καμία ενέργεια, σας γνωρίζουμε ότι από το Μάιο του 2004 λειτουργεί άτυπη ομάδα εργασίας των δυο συναρμοδίων φορέων, δηλαδή του Οργανισμού Επαγγελματικής Εκπαίδευσης και Κατάρτισης (ΟΕΕΚ) που υπάγεται στο Υπουργείο Εθνικής Παιδείας και Θρησκευμάτων και του Εθνικού Κέντρου Πιστοποίησης Δομών Συνεχιζόμενης Επαγγελματικής Κατάρτισης και Συνοδευτικών Υποστηρικτικών Υπηρεσιών που υπάρχει στο Υπουργείο Απασχόλησης και Κοινωνικής Προστασίας. 
      Η εν λόγω ομάδα κατέγραψε τις ενέργειες που εντάσσονται ή προβλέπονται στο πρόγραμμα δράσης των δύο οργανισμών και τις αντιστοίχησε στα τέσσερα συστήματα πιστοποίησης (δομών, προγραμμάτων, εκπαιδευτικών και προσόντων) στο πλαίσιο του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση (ΕΣΣΕΕΔΑ), σύμφωνα με τις διατάξεις του ν. 3191/2003. Στη συνέχεια εκπονήσαμε σχέδιο δράσης για τη σύνδεση της αρχικής με τη συνεχιζόμενη κατάρτιση. 
      Στις 7-6-2004 πραγματοποιήθηκε στην Αθήνα σύσκεψη τεχνικής φύσεως με την Ευρωπαϊκή Ένωση κατά την οποία συζητήθηκε ένα πρώτο σχέδιο χρονοδιαγράμματος για την τήρηση της ανωτέρω δέσμευσης. Το σχέδιο αυτό κρίθηκε από την Ευρωπαϊκή Ένωση άκρως ικανοποιητικό και η μεθοδολογική προσέγγιση της ελληνικής πλευράς (ανάλυση σε δύο φάσεις) έγινε αποδεκτή. Η Ευρωπαϊκή Ένωση ζήτησε να υπάρξει μια αναλυτικότερη περιγραφή των δράσεων των χρονοδιαγραμμάτων για κάθε σύστημα πιστοποίησης. 
      Στις 18-10-2004 πραγματοποιήθηκε στην Αθήνα η επόμενη, τεχνικής φύσεως συνάντηση, αναφορικά, με τη διά βίου μάθηση και τη σύνδεση της αρχικής με τη συνεχιζόμενη επαγγελματική κατάρτιση στη χώρα μας, κατά την οποία παρουσιάστηκε η πορεία υλοποίησης του σχεδίου δράσης με βάση το χρονοδιάγραμμα που έχει τεθεί. 
      Αυτή η άτυπη ομάδα εργασίας συνεχίζει τις εργασίες της σε συναντήσεις που λαμβάνουν χώρα πλέον σε εβδομαδιαία βάση και σε συνεργασία με τις διοικήσεις των δύο φορέων και αναμένεται άμεσα η υπογραφή κοινής υπουργικής απόφασης για τη σύσταση και συγκρότηση αυτής της ομάδος. 
      Πλέον όμως αυτών, είπατε και για την ΠΑΕΠ ΑΕ και σύμφωνα με τις επιταγές του ν. 3191/2003 προχώρησε η ΠΑΕΠ ΑΕ στη δημιουργία Συστήματος Διάγνωσης Αναγκών Εκπαίδευσης και Επαγγελματικής Κατάρτισης. Αυτό το σύστημα περιλαμβάνει στοιχεία για τον προσδιορισμό της προσφοράς και ζήτησης εργασίας. 
      Στο πλαίσιο καταγραφής της προσφοράς εργασίας χρησιμοποιήθηκαν τα στοιχεία της εγγεγραμμένης ανεργίας του ΟΑΕΔ και τα στοιχεία της Εθνικής Στατιστικής Υπηρεσίας. Αυτή η εξατομικευμένη παρέμβαση που κάναμε στα ΚΠΑ είναι αυτό που ήρε την επιτήρηση από την Ευρωπαϊκή Ένωση. 
      Επίσης η ΠΑΕΠ προχώρησε σε μελέτες και αναλύσεις, όπως οι επετηρίδες αγοράς εργασίας για τις περιφέρειες και τους νομούς της χώρας, στην ανάλυση των στοιχείων της εγγεγραμμένης ανεργίας, καθώς και στη χαρτογράφηση της αγοράς εργασίας σε κάθε νομό. Αυτή είναι η αποκέντρωση!
      Όσον αφορά τον προσδιορισμό της ζήτησης πραγματοποίησε έρευνα πεδίου και ολοκλήρωσε μελέτη με θέμα «Ζήτηση ειδικοτήτων και δεξιοτήτων στην ελληνική αγορά εργασίας». Έρευνες και μελέτες, δουλειά που δεν είχατε κάνει στα έντεκα χρόνια! 
      Με τον τρόπο αυτό, μπορούμε πλέον να κατευθύνουμε τα προγράμματα επαγγελματικής εκπαίδευσης και κατάρτισης, σύμφωνα με τις ανάγκες της τοπικής αγοράς εργασίας. Ό,τι προγράμματα ο κ. Βεραράκης από τον ΟΑΕΔ εκπονεί είναι προγράμματα που προέρχονται από μελέτες της ΠΑΕΠ. 
      Οι δράσεις της ΠΑΕΠ, αλλά και τα αποτελέσματα από την εφαρμογή της συμβουλευτικής για την απασχόληση που πραγματοποιείται στα ΚΠΑ αποτελούν τη βάση πάνω στην οποία πατάει η «επαγγελματική κατάρτιση ΑΕ» κατά το σχεδιασμό και την προετοιμασία των προγραμμάτων κατάρτισης, έτσι ώστε η ένταξη των ανέργων στα προγράμματα κατάρτισης να γίνεται με βάση τα συγκεκριμένα χαρακτηριστικά και προσόντα τους. 
      Αυτή είναι μια διαδικασία που εφαρμόστηκε για πρώτη φορά το τελευταίο χρόνο σε μεγάλη έκταση των δράσεων που υλοποιεί η εταιρεία. Δηλαδή, τι εργαλεία μας παραδώσατε; Για να πάρουμε την εγγεγραμμένη ανεργία, κάναμε ερωτήσεις και επερωτήσεις. 
      Τώρα, για πρώτη φορά, κύριε Πρωτόπαπα, μπαίνουμε στο Ίντερνετ –γιατί εσείς μιλάτε για Ιντερντετικό ΠΑΣΟΚ., αλλά εμείς κάνουμε πράξη το Ίντερνετ- δηλαδή, στη σελίδα της ΠΑΕΠ στο Ίντερνετ και του ΟΑΕΔ και κάθε μήνα βλέπουμε την εγγεγραμμένη ανεργία. Πρώτη φορά έγινε αυτό. Δεν έχει ξαναγίνει ποτέ αυτό! 
      Μετά την ολοκλήρωση των προγραμμάτων κατάρτισης, επιδιώκεται η ένταξη των καταρτιζομένων σε θέσεις εργασίας με την υπόδειξη των εργασιακών συμβούλων των ΚΠΑ. Τα Κέντρα Προώθησης της Απασχόλησης ήταν υποβαθμισμένα και ανενεργά. Τους δώσαμε σάρκα και οστά. Σήμερα δουλεύουν και παράγουν έργο. 
      Με τον τρόπο αυτό και με τη συνεργασία του ΟΑΕΔ και των εποπτευομένων οργανισμών του απαντάμε στην εφαρμογή του συστήματος έρευνας των αναγκών της αγοράς εργασίας (Σ1).
      Παράλληλα εξ αντικειμένου η δραστηριότητα της θυγατρικής του ΟΑΕΔ «επαγγελματική κατάρτιση ΑΕ» συνδέεται με την εφαρμογή και της τεχνικής επαγγελματικής εκπαίδευσης (Σ2), ενώ ως φορέας παροχής αρχικής και συνεχιζόμενης κατάρτισης αποτελεί έναν από τους κύριους δημόσιους φορείς των συστημάτων αρχικής και συνεχιζόμενης επαγγελματικής κατάρτισης (Σ3 και Σ4). 
      Επιπρόσθετα, ένα σοβαρότατο έλλειμμα του προαναφερθέντος νόμου είναι η εξαίρεση της ανώτατης εκπαίδευσης από το σύστημα διασύνδεσης της επαγγελματικής εκπαίδευσης και κατάρτισης με την απασχόληση και την αγορά εργασίας. 
      Από όποια πλευρά και αν δούμε τη δομή του νόμου αυτού, αυτό που παρατηρούμε είναι ότι αν και κινείται προς τη σωστή κατεύθυνση, η πολυπλοκότητα της δομής του το καθιστά δύσκολο στην εφαρμογή του. 
      Και ενώ μέσα σε ένα χρόνο από τη στιγμή της ψήφισής του δεν κάνατε καμία ενέργεια για την ενεργοποίησή του, το Υπουργείο Απασχόλησης σε συνδυασμό και με το Υπουργείο Παιδείας σε αγαστή και συνεχή συνεργασία προχωρούν με μελετημένα βήματα υπεύθυνα προς την υλοποίηση του νόμου αυτού, αναζητώντας παράλληλα τρόπους για την καλύτερη παράκαμψη δυσκολιών που υπάρχουν αναφορικά με την εφαρμογή του. 
      Ήδη σας είπαν για το σχέδιο νόμου το οποίο το εκθέτετε στους φορείς. Γι’ αυτό, λοιπόν, σε κάθε περίπτωση θέλω να σας διαβεβαιώσω πως το θέμα της δια βίου μάθησης και της σύνδεσης της επαγγελματικής κατάρτισης και εκπαίδευσης  με την απασχόληση αποτελεί για μας ζήτημα μείζονος εθνικής σημασίας, στο πλαίσιο τόσο των ευρωπαϊκών προτεραιοτήτων της Λισσαβόνας όσο και της ανάγκης αναβάθμισης του ανθρώπινου δυναμικού της χώρας. 
      Σε καμιά περίπτωση, όμως, δεν πρόκειται να προχωρήσουμε σε βιαστικές κινήσεις που αντί να αντιμετωπίζουν το ζήτημα της διά βίου εκπαίδευσης και κατάρτισης θα το κάνουν ακόμη δυσκολότερο. 
      Κύριοι συνάδελφοι, επειδή θέλω να απαντήσω στη συνάδελφο που είπε προηγουμένως «τι λέμε», θα πρότεινα στην κ. συνάδελφο να ρωτήσει το Γραφείο Τύπου του ΠΑΣΟΚ.  
      Στις 3 Μαρτίου 2004 στην ερώτηση δημοσιογράφου: «Αν, κύριε Γεώργιε Παπανδρέου, τη Δευτέρα γίνετε κυβέρνηση» -βέβαια ο δημοσιογράφος δεν φανταζόταν ότι θα έρθει η «μεγάλη και φαρμακερή Δευτέρα»- «τι θα κάνετε με το ΛΑΦΚΑ;», σας παραπέμπω στο δελτίο Τύπου του ΠΑΣΟΚ, του Γεωργίου Παπανδρέου, του νυν Αρχηγού σας και τότε υποψήφιου, που είπε ότι «Εμείς από 31-12-2005 θα το καταργήσουμε.» 
      Κυρία Χριστοφιλοπούλου, γυρνάτε τώρα στα κανάλια και λέτε όλοι ότι και ο Γιώργος Παπανδρέου είχε αναλάβει τη δέσμευση, όταν γίνει κυβέρνηση, να το καταργήσει. Παρασιωπάτε, όμως, το δελτίο Τύπου, που είναι στη διάθεσή σας, όπου λέγατε επί λέξει: «Προβλέπεται με νόμο της κυβέρνησης του ΠΑΣΟΚ ότι η εισφορά αυτή θα καταργηθεί το 2007. Δεσμεύομαι ότι στις 31-12-2005 καταργείται η ειδική εισφορά των συνταξιούχων 25% για το ΛΑΦΚΑ.» 
      Αυτή είναι η παραπληροφόρηση. Είναι αυτά που λέει όποιος λέει ό,τι θέλει. Αυτό το δελτίο Τύπου σας το χαρίζω για τη διγλωσσία, την αναξιοπιστία και τις φαύλες υποσχέσεις που έχετε δώσει στον ελληνικό λαό. Αυτή είναι η διαφορά αυτής της Κυβέρνησης. Αυτή η Κυβέρνηση μιλάει μόνο με την αλήθεια, με τη φωνή της αξιοπιστίας και αυτό προσπαθούμε να επαναφέρουμε στην πολιτική ζωή. Η πολιτική ζωή εξ ορισμού από τον Πλάτωνα είναι ηθική και η ηθική χρειάζεται πάνω απ’ όλα αλήθεια και όχι μισά ψέματα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, με τη διευκρίνιση, βέβαια, ότι και από εσάς θα κρατηθεί ο χρόνος από τη δευτερολογία μέχρι λεπτού.
      Το λόγο τώρα έχει ο Κοινοβουλευτικός Εκπρόσωπος του ΠΑΣΟΚ κ. Πρωτόπαπας. 
	ΧΡΗΣΤΟΣ ΠΡΩΤΟΠΑΠΑΣ: Πρέπει λοιπόν η πολιτική να είναι ηθική. Συμφωνούμε απόλυτα. Και είναι ηθική να συνεδριάζεις -και κατά πληροφορίες μας στο γραφείο του Πρωθυπουργού- με τον Υπουργό Οικονομικών, τον Υφυπουργό Οικονομικών -και ερωτώ: και τον Υπουργό Απασχόλησης;- και να αποφασίζεις να αποσύρει ο Γούλας την προσφυγή και να εξαπατάς εννιακόσιες χιλιάδες ανθρώπους; Αν αυτό είναι η ηθική, αναρωτιέμαι: η πολιτική εξαπάτηση κι ο πολιτικός εμπαιγμός και η περιφρόνηση του λαού τι είναι; «Στο σπίτι του κρεμασμένου δεν μιλάνε για σκοινί», κύριε Γιακουμάτο, για να σας επαναλάβω μια προσφιλή φράση σας.  
      ΒΥΡΩΝ ΠΟΛΥΔΩΡΑΣ: Μα, τι είναι αυτά που λέτε; Κάτι σας κατήγγειλε ο Υπουργός…
      ΧΡΗΣΤΟΣ ΠΡΩΤΟΠΑΠΑΣ: Δεύτερον, θα κάνω τρεις εισαγωγικές παρατηρήσεις. Η πρώτη αφορά μια συζήτηση που είχε γίνει προηγουμένως και αφορά το Υπουργείο Εργασίας και Κοινωνικών Ασφαλίσεων. Κύριε Γιακουμάτο, όταν υπάρχουν αποφάσεις του Αρείου Πάγου και όταν στην Ελλάδα πρέπει να έχουμε κράτος δικαίου, ανεξαρτήτως του τι επιχειρείτε να κάνετε εσείς με τους νόμους σας, οι προσωρινές διαταγές των δικαστηρίων πρέπει να εφαρμόζονται. Δεν με ενδιαφέρει η ουσία, το γιατί ήρθε η προσωρινή διαταγή, δεν εξετάζω την ουσία, το θέμα. Εξετάζω ότι η Ελλάδα έχει κράτος δικαίου και μια διαταγή δικαστηρίου πρέπει να εφαρμόζεται από τη Δημόσια Διοίκηση και από το Υπουργείο και όχι να γράφεται στα παλαιά των υποδημάτων. Υπό αυτήν την έννοια, η παρέμβαση του κ. Ρόβλια, που έμεινε στο θέμα της τήρησης του κράτους δικαίου, ήταν απόλυτα σωστή. 
      Τρίτον, σας άκουσα με έκπληξη να πανηγυρίζετε περί δήθεν μείωσης της ανεργίας. Μακάρι να το είχατε καταφέρει και ας πανηγυρίζατε. Αλλά χρειάζεται και λίγη αιδώς. Πανηγυρίζει μια κυβέρνηση που αν συγκρίνουμε το τετράμηνο Σεπτεμβρίου-Δεκεμβρίου –με δικά της στοιχεία- σε σχέση με το τετράμηνο Σεπτεμβρίου-Δεκεμβρίου του 2003 έχουμε εικοσιτέσσερις χιλιάδες οκτακόσιες πενήντα μία απολύσεις παραπάνω και εικοσιτέσσερις χιλιάδες προσλήψεις λιγότερες; Και πανηγυρίζετε γι’ αυτό; Πανηγυρίζετε γιατί δημιουργείται καθημερινά μια ζοφερή εικόνα στο θέμα της ανεργίας; Πανηγυρίζετε γιατί η κατάσταση γίνεται δραματική, γιατί οι άνεργοι δεν έχουν ελπίδα, γιατί δεν υπάρχουν πόροι και πολιτικές, όπως πολύ καλά φαίνεται στον προϋπολογισμό, -ούτε καν την έκθεση ΚΟΚ και τις υποχρεώσεις που είχατε αναλάβει δεν τηρήσατε- για ένα τόσο μείζον ζήτημα που θα έπρεπε όλους να ευαισθητοποιεί και να είναι προτεραιότητα; Λυπούμαι πάρα πολύ γιατί φαίνεται ότι η λέξη «αναλγησία» αρχίζει και γίνεται καθαρή. Συνδέεται άμεσα με την εικόνα της Νέας Δημοκρατίας, αλλά λυπούμαι γιατί αφορά τους ανέργους, οι οποίοι καθημερινά αυξάνονται. 
      Τρίτον, μη λέτε για κοινωνικό διάλογο, διότι τον έχετε τραυματίσει ανεπιστρεπτί. Η πολιτική σας κι ο κοινωνικός διάλογος είναι ασύμβατα πράγματα, κύριε Υπουργέ. Βρήκατε ένα νόμο του ΠΑΣΟΚ, την Εθνική Επιτροπή Απασχόλησης, η οποία είχε συσταθεί και μέσα στο χρόνο τη συνεδριάσατε μία φορά και μάλιστα στο πόδι, με αφορμή την υποχρέωσή σας για το Εθνικό Σχέδιο Δράσης για την Απασχόληση. Έρχεται η Ευρωπαϊκή Επιτροπή στο σχέδιο συστάσεων του ΕΣΔΑ και σας λέει καθαρά: «δεν υπάρχει κοινωνικός διάλογος στην Ελλάδα». Και λίγες μέρες πριν κάλεσε ο κ. Παναγιωτόπουλος τους κοινωνικούς εταίρους να συζητήσουν –λέει- για τις υπερωρίες, όταν τους είχε γράψει στα παλαιά των υποδημάτων του για τον αναπτυξιακό νόμο, για το φορολογικό, για ζητήματα ασφαλιστικά, για ζητήματα εργασιακά, για το σχεδιασμό των πολιτικών απασχόλησης. Και βεβαίως σηκώθηκαν και έφυγαν. Είναι έτσι ή όχι; Τι είδους κοινωνικός διάλογος είναι αυτός που γίνεται στην Ελλάδα με την Κυβέρνησή σας;
      Λυπούμαι πάρα πολύ, αλλά φαίνεται ότι για σας οι έννοιες έχουν αρχίσει και χάνουν τη σημασία τους. Φαίνεται ότι στην προσπάθειά σας να φερθείτε υπερβατικά δεν βλέπετε πια την πραγματικότητα. «Δεν βλέπω τίποτα, δεν ακούω τίποτα», αυτό λέει πια ένας Υπουργός της Νέας Δημοκρατίας. Δυστυχώς όμως οι πολίτες και βλέπουν και ακούνε και ακόμη πιο δυστυχώς και αισθάνονται και βιώνουν αυτήν τη ζοφερή πραγματικότητα που με τις πολιτικές σας έχετε δημιουργήσει. Μας πήρε ο κατήφορος το χρόνο που κυβερνάτε και δεν ξέρουμε πού θα σταματήσει.
      Κι έρχομαι στο θέμα που συζητήσαμε σήμερα. Εμείς το θέσαμε όχι μόνο γιατί υπάρχει ένας νόμος, ένας πολύ καλός νόμος και τον οποίο, ειρήσθω εν παρόδω, θα έπρεπε να προσέχετε, κύριε Υπουργέ, διότι έχετε δεσμευθεί ρητά στο Εθνικό Σχέδιο Δράσης για την Απασχόληση που καταθέσατε τον Οκτώβρη ότι θα τον υλοποιήσετε άμεσα στο σύνολό του. Και σήμερα μας είπατε ότι δεν σας αρέσει. Κάπως αργά δεν το ανακαλύψατε;
      Πριν βάλετε την υπογραφή σας –ανεξάρτητα αν είναι ο κ. Παναγιωτόπουλος, το ίδιο κάνει- στα χαρτιά που στείλατε στην Ευρωπαϊκή Ένωση, δεν είχατε σκεφτεί αν σας κάνει ή δεν σας κάνει ο νόμος; Είχατε μπει στον κόπο να τον διαβάσετε; Δεν είχατε μπει! Διότι εάν είχατε μπει, θα βλέπατε ότι ο νόμος αυτός είναι απότοκος μιας ολόκληρης αντίληψης γύρω από το κοινωνικό κράτος, είναι απότοκος μιας ολόκληρης πολιτικής, μα και ιδεολογικής αντίληψης γύρω από το μέλλον της ελληνικής κοινωνίας. 
      Εμείς θέλουμε η ελληνική κοινωνία να πορεύεται με βάση ένα σταθερό ευρωπαϊκό, κοινωνικό μοντέλο. Δίνουμε μια μάχη ως Ελλάδα. Θα δίνουμε μια μάχη και αύριο με τις δικές μας κυβερνήσεις για την οικονομία, για την ανταγωνιστικότητα, για την πορεία της Ελλάδας μέσα στην Ενωμένη Ευρώπη και στον κόσμο και θέλουμε την ανταγωνιστικότητα. 
      Όμως ανταγωνιστικότητα για εμάς δεν σημαίνει χαμηλό μεροκάματο, δεν σημαίνει χαμηλή σύνταξη -8 ευρώ δώσατε στο ΕΚΑΣ, 2 ευρώ σε ορισμένες κλίμακες- δεν σημαίνει πλήρη απελευθέρωση των εργασιακών σχέσεων και ανεξέλεγκτες εργασιακές σχέσεις. Σημαίνει νέες ρυθμίσεις και σημαίνει πάνω απ’ όλα δύο λέξεις: ποιότητα και γνώση. Για να υπάρχει ποιότητα για γνώση χρειαζόμαστε και το σύστημα της διά βίου μάθησης. Η σύνδεση της αρχικής με τη συνεχιζόμενη επαγγελματική κατάρτιση είναι ένα μεγάλο αλλά αποφασιστικό βήμα για να φτιαχτεί ένα σωστό, ένα αποτελεσματικό σύστημα διά βίου μάθησης στην Ελλάδα. Γιατί θέλουμε το σύστημα της διά βίου μάθησης; Διότι μας ενδιαφέρουν τέσσερα πράγματα.
      Πρώτα-πρώτα, η αντιμετώπιση της διαρθρωτικής ανεργίας. Δεν μας ενδιαφέρει μόνο η απασχόληση γενικά. Μας ενδιαφέρει η ποιοτική απασχόληση, η πλήρης απασχόληση, να μπορεί ο άνεργος να βρει μια καλή δουλειά που να τον βοηθά αξιοπρεπώς να πορεύεται στηριζόμενος στις δικές του δυνάμεις. Άρα πρέπει να έχει προσόντα. Άρα πρέπει να υπάρχει η δυνατότητα της αντιμετώπισης της διαρθρωτικής ανεργίας μέσα από τη γνώση. 
      Πρέπει δε, μέσα να υπάρχουν και οι συνθήκες, για να υπάρξουν και οι νέες επενδύσεις. Γιατί ο επιχειρηματίας όταν ξέρει ότι θα βρει εργαζόμενους καταρτισμένους, εργαζόμενους που να γνωρίζουν, εργαζόμενους που να μπορούν να εξελιχθούν, εργαζόμενους που να μπορούν να αντιστοιχηθούν στις νέες ανάγκες που έχει η επιχείρησή του, τότε θα κάνει την επένδυση, τότε θα αντιμετωπιστεί η ανεργία καλύτερα, τότε θα προχωρήσει περισσότερο η ανάπτυξη! Και αυτός είναι ένας τρόπος για να μπορούμε να αντιμετωπίσουμε τη διαρθρωτική ανεργία στην Ελλάδα.
      Υπάρχει όμως και ένας δεύτερος λόγος. Μας ενδιαφέρει ο πολίτης να έχει ψηλά το κεφάλι, να μην υποτάσσεται, να μη φοβάται, να μη ζει μέσα από ένα καθεστώς ανασφάλειας και φόβου. Σήμερα σε όλες τις επιχειρήσεις και κυρίως στον ιδιωτικό τομέα υπάρχει ανασφάλεια και φόβος. Υπάρχει ανασφάλεια και φόβος γιατί δεν υπάρχουν και δεν λειτουργούν σωστά οι ελεγκτικοί μηχανισμοί, αυτοί που φτιάξαμε εμείς και τους οποίους έχετε υποβαθμίσει, όπως το Σώμα Επιθεωρητών Εργασίας. 
      Όμως υπάρχει και ένας άλλος λόγος. Υπάρχει η εσωτερική έλλειψη. Ο εργαζόμενος βλέπει την επιχείρηση να αλλάζει, βλέπει τις τεχνολογίες να εξελίσσονται, βλέπει νέα κομπιούτερ, νέα μηχανήματα να μπαίνουν, νέες μεθόδους παραγωγής και ρωτά: «Εγώ τι θα κάνω; Εγώ πώς θα πορευτώ αύριο; Εγώ πώς θα τα μάθω αυτά;». 
      Αν δεν υπάρχει αυτό το σύστημα το οποίο ο ν. 3191 προτείνει, ο εργαζόμενος δεν θα μπορεί να αντιστοιχηθεί σε αυτές τις αλλαγές. Θα χάνει τη δουλειά του, θα μένει μακροχρόνια άνεργος και μετά θα διαφωνούμε μέσα από το ποιες πολιτικές και με ποιες διαδικασίες θα ξαναμπεί στην αγορά εργασίας. Μα, να τον κάνουμε εμείς να είναι μόνιμα στην αγορά εργασίας! Και για να μπορεί να είναι μόνιμα στην αγορά εργασίας, πρέπει να υπάρχει αυτό το σύστημα που να αλλάζει τα προσόντα του, να εμπλουτίζει τα προσόντα του, να τον κάνει να αισθάνεται ασφαλής, περήφανος, αυτοδύναμος, ενεργός μέσα στην κοινωνία και στην παραγωγή. 
      Τρίτον, με αυτήν τη διαδικασία εξασφαλίζουμε την κοινωνική συνοχή. 
      Τέταρτον, εξασφαλίζουμε την προσωπική ανάπτυξη και την ολοκλήρωση των πολιτών, γιατί μας ενδιαφέρει και μια κοινωνία που να σέβεται το όνομά της, μας ενδιαφέρει μια κοινωνία που να έχει πολίτες με προσωπική ανάπτυξη και ολοκλήρωση και γνώση των εξελίξεων που θα έρθουν και ασφάλεια σε σχέση με την αντιστοίχησή τους σε αυτές. 
      Πρακτικά τώρα τι να κάνουμε. Ο νόμος ψηφίστηκε. Δεν σας κρύβω ότι ταλαιπωρηθήκαμε να τον ψηφίσουμε, γιατί σπάσαμε κατεστημένα, γιατί αναμετρηθήκαμε με κατεστημένες αντιλήψεις, γιατί χρειάστηκε να αναμετρηθούμε με αντιλήψεις που ήθελαν χωριστά να σχεδιάζει και να δουλεύει το Υπουργείο Παιδείας και οι Οργανισμοί του και χωριστά να δουλεύει και να σχεδιάζει το Υπουργείο Παιδείας και οι πρόσφατοι οργανισμοί που είχαμε φτιάξει, όπως το ΕΚΕΠΙΣ. 
      Αναμετρηθήκαμε με αυτές τις αντιλήψεις, γιατί όταν κάνεις μία σημερινή πολιτική, η πολιτική αυτή θα πρέπει να έχει μεταρρυθμίσεις και τομές, η πολιτική αυτή θα πρέπει να βλέπει μακριά και να μπορεί να βλέπει το αύριο και να μπορεί να το φέρνει πιο κοντά, να μας βοηθά με αισιοδοξία και δύναμη να το αντιμετωπίζουμε. 
      Ψηφίσαμε το νόμο και τώρα έχει μείνει γράμμα κενό, δεν έχει γίνει τίποτα! Λειτουργεί μόνο μια τεχνική επιτροπή για ένα μικρό κομμάτι του νόμου που αφορά την πιστοποίηση. Τίποτα άλλο! Τι θα γίνει; Δεσμευτήκατε στην Ευρωπαϊκή Επιτροπή ότι θα τον εφαρμόσετε. Σε τελική ανάλυση, εάν δεν θέλετε να τον εφαρμόσετε, πείτε το!
      Γίνετε για μια φορά ακόμη αναξιόπιστοι. Δεν θα είναι και η πρώτη. Ούτως ή άλλως η Ευρωπαϊκή Επιτροπή θα αρχίσει να παραπέμπει τη χώρα, απ’ ό,τι φαίνεται, για τα προχειρογραφήματα του κ. Παυλόπουλου –βασικούς μετόχους κλπ.- όπως τα φτιάξατε. Θα εκτεθούμε που θα εκτεθούμε. Έρχεται τώρα και ο Διοικητής της Εθνικής Τράπεζας -που εσείς διορίσατε- και λέει γελοίο το νόμο. Βγείτε και κάντε κι άλλες αναξιοπιστίες, αν αυτή είναι η πολιτική σας. Ας όμως πιστεύετε αυτά που γράψατε, εφαρμόστε τα και εφαρμόστε τα σωστά. 
      Χρειάζεται ένα σύστημα με κοινωνική αποτελεσματικότητα, συντονισμό όλων των φορέων κατάρτισης, ποιότητα στην εκπαίδευση –και εξασφαλίζεται με αυτό το σύστημα- και αποτελεσματικότητα γιατί θα ξέρει τις ανάγκες της τοπικής αγοράς εργασίας. Γιατί θα μπορεί να σχεδιάσει τι ΤΕΕ χρειαζόμαστε, τι ΙΕΚ χρειαζόμαστε και τι ΚΕΚ χρειαζόμαστε. Δεύτερον, τι προγράμματα χρειαζόμαστε. Τι χρειάζεται δηλαδή, η τοπική αγορά, ποια επαγγέλματα πρέπει να αλλάξουμε, τι επαγγέλματα πρέπει να δημιουργήσουμε. Και, τρίτον, τι προσόντα πρέπει να αλλάξουν, τι προσόντα πρέπει να δημιουργηθούν. Πώς θα καταστήσουμε ικανό τον εργαζόμενο στην κάθε αγορά, στην τοπική αγορά να μπορεί να μένει στην αγορά εργασίας και να αντιμετωπίζει με ψηλά το κεφάλι τις αλλαγές της. 
      Ένα χρόνο καθόμαστε. Ένα χρόνο δεν κάνετε τίποτα. Ούτε καν τα όργανα του ΕΣΣΕΕΚΑ δεν φτιάξατε. Είναι απάντηση αυτή; «Έχουμε στείλει από τον Σεπτέμβριο γράμμα»! Απάντησαν οι κοινωνικοί εταίροι στο γράμμα και το έχετε βάλει στο συρτάρι. Διορίστε τα όργανα. Κάντε κάτι, επιτέλους. Ξεκινήστε. 
      Λέτε τώρα «θα καταθέσουμε νόμο». Έχετε δει ποια είναι η κριτική της ΕΟΚ και γι’ αυτόν το νόμο που φέρνετε; Λέει ότι απαιτείται αλλαγή φιλοσοφίας. Λέει ότι το σχέδιο νόμου δεν χαρακτηρίζεται από επαρκή συνάφεια με τις ευρωπαϊκές πολιτικές. Λέει ότι δεν έχει στόχους και προσανατολισμούς, ότι είναι ένα άλλο επίπεδο ορισμών, διατυπώσεων και φιλοσοφίας. Άλλα άντ’ άλλων. Γράμμα κενό θα μείνει και αυτός ο νόμος. 
      Τι θέλετε, επιτέλους, να κάνετε; Μήπως κρύβετε ότι έχετε άλλη πολιτική; Μήπως για εσάς η ανταγωνιστικότητα στηρίζεται μόνο στο χαμηλό μεροκάματο; Μήπως για εσάς η ανταγωνιστικότητα στηρίζεται μόνο στην ελαστικοποίηση των εργασιακών σχέσεων, που πληροφορούμαι ότι ετοιμάζετε; Κι αν δεν το ετοιμάζετε εσείς και δεν το έχετε πάρει είδηση, το ετοιμάζει ο κ. Αλογοσκούφης, απ’ ό,τι φαίνεται στην κοινωνική απογραφή για το ασφαλιστικό. Αυτά μας επιφυλάσσετε τους επόμενους μήνες; Φαίνεται ότι εδώ αποκαλύπτετε πλέον τη φιλοσοφία σας.
      Εγώ αρχίζω και υποψιάζομαι ότι δεν είναι τυχαία αυτή η τρομερή καθυστέρηση. Δεν μπορεί να είστε τόσο ανίκανοι. Κάτι άλλο συμβαίνει. Κάποια άλλη σκοπιμότητα υπάρχει. Κάποια άλλη πολιτική προσπαθείτε να γεννήσετε. Αλλιώς δεν εξηγείται αυτή η κατάσταση. Δεν εξηγείται αυτή η αδράνεια. Δεν εξηγούνται απαντήσεις σε ερωτήσεις του τύπου «έστειλα απάντηση από τις 27 Σεπτεμβρίου» και κάθομαι και σφυράω κλέφτικα, ενώ οι απαντήσεις βρίσκονται στο γραφείο μου και δεν διορίζω τα όργανα! 
      Θα έρθει στις 17 Μαρτίου η κ. Κελντέν. Τι θα της πείτε, κύριε Υπουργέ; Τι θα της πείτε για το θέμα; Ότι «θα γίνει»; Σας έχει πάρει είδηση όλη η Ευρώπη πια.
      Διαβάσατε, κύριε Υπουργέ, τι σας έγραψε η Ευρώπη στο σχέδιο που σας έστειλε –και το οποίο φαντάζομαι ότι τώρα διαπραγματεύεστε- για το Εθνικό Σχέδιο Δράσης για την απασχόληση; Σας έγραψε: Μεταρρυθμίσεις και αλλαγές στην αγορά εργασίας, τίποτα. Μειώσεις του μη μισθολογικού κόστους εργασίας, τίποτα. Ενεργητικές πολιτικές, καμία καινούργια. Όλες αυτές που προέβλεπε ο ν. 3227 που είχε πει και ο κ. Παναγιωτόπουλος και ο κύριος Πρωθυπουργός στις προγραμματικές δηλώσεις, παραμένουν γράμμα κενό. Κίνητρα για τις γυναίκες, τίποτα. 
      Έφτασε ο κύριος Πρωθυπουργός να μας λέει ότι έγινε ένα πρόγραμμα ολοκληρωμένης παρέμβασης για πέντε χιλιάδες γυναίκες. Ξέχασε όμως ότι το πρόγραμμα είχε σχεδιαστεί και προκηρυχθεί από το ΠΑΣΟΚ. Είναι εδώ η κ. Χριστοφιλοπούλου να μας το πει. Το ξεχάσατε κι αυτό. Επιτέλους, με τα ψέματα θα γίνει πολιτική; 
      Όσον αφορά δε το υπό συζήτηση θέμα, σας λέει ρητά η Ευρωπαϊκή Επιτροπή ότι δεν γίνεται τίποτα στη διά βίου μάθηση και έχει μειωθεί πολύ το θέμα της συμμετοχής στην κατάρτιση. Κτυπάνε όχι καμπανάκια, καμπάνες. Δεν σας ενοχλεί; Σε λίγο θα σας κρεμάσουν και κουδούνια. Και αυτό μπορεί για εσάς να μην είναι κακό αλλά, με συγχωρείτε, είναι πάρα πολύ κακό για τη χώρα. Δεν είναι εμφάνιση χώρας αυτή. Δεν είναι εμφάνιση κυβέρνησης αυτή. Δεν είναι εικόνα και απαντήσεις κυβέρνησης αυτές. 
      Δεν είναι τυχαίο ότι δεν μπορείτε να συνεννοηθείτε και μεταξύ σας. Η κ. Γιαννάκου κατέθεσε νομοσχέδιο από την ΟΚΕ χωρίς να υπάρχει υπογραφή του κ. Παναγιωτόπουλου. Τόσο καιρό σέρνεται αυτό το νομοσχέδιο και γυρίζει και αλλάζει κάθε μέρα και τελικά δεν γίνεται τίποτα. Θα έχουμε την ευκαιρία να τα πούμε όταν θα έρθει στη Βουλή.
      Γι’ αυτό, κύριε Υπουργέ, σε κάθε δημοσκόπηση που βγαίνει –και κλείνω με αυτό- βλέπετε την κατάστασή σας. Σε πρόσφατη δημοσκόπηση το 88% των πολιτών δεν σας εμπιστεύεται για την αντιμετώπιση της ανεργίας, το 85% των πολιτών δεν σας εμπιστεύεται για το θέμα των συντάξεων και των αυξήσεων στους μισθούς και το 82% των πολιτών δεν εμπιστεύεται για την προώθηση του ασφαλιστικού.
    Έχετε δύο δρόμους. Ο ένας είναι να συνέλθετε και να δουλέψετε σοβαρά –τον οποίον αμφιβάλλω ότι η πολιτική σας μπορεί να ακολουθήσει- και ο δεύτερος είναι να πείτε ότι αυτό το Υπουργείο, έστω και μετονομασμένο, σύμφωνα με την πολιτική της Νέας Δημοκρατίας, δεν χρειάζεται. Να σταματήσετε, για να μην εκτίθεστε τουλάχιστον και ως πρόσωπα. 
    Σας ευχαριστώ πολύ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Κυρίες και κύριοι συνάδελφοι, θα ήθελα να ανακοινώσω προς το Σώμα ότι ομάδα είκοσι Βουλευτών του Κοινοβουλίου μας ζητά άδεια ολιγοήμερης απουσίας στο εξωτερικό –συγκεκριμένα για την Αττάλεια της Τουρκίας- όπου θα συμμετάσχουν σαν ποδοσφαιρική ομάδα της Βουλής στο Διαβαλκανικό Πρωτάθλημα Κοινοβουλευτικών Ομάδων. 
    Η Βουλή εγκρίνει; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Ιωάννης Τραγάκης):  Συνεπώς η Βουλή ενέκρινε τη ζητηθείσα άδεια. 
    ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, μόνο να μας πείτε τα ονόματα και σε τι θέση θα παίξει ο καθένας. 
    ΠΡΟΕΔΡΕΥΩΝ (Ιωάννης Τραγάκης): Ο προπονητής, εγώ, θα κρίνω! 
    ΦΙΛΙΠΠΟΣ ΤΣΑΛΙΔΗΣ: Και με τη νίκη! 
    ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο. 
    ΒΥΡΩΝ ΠΟΛΥΔΩΡΑΣ: Ήθελα να κάνω μία συμβολή στη συζήτηση περισσότερο σε ένα ακαδημαϊκό και πρακτικό επίπεδο, αλλά ο κ. Πρωτόπαπας με εξέτρεψε από τη γραμμή της σκέψεώς μου και είμαι υποχρεωμένος να κάμω έναν εισαγωγικό σχολιασμό. 
    Ο Κοινοβουλευτικός Εκπρόσωπος του ΠΑΣΟΚ εκινήθη σε ένα φάσμα μεταξύ Ηρακλή Πουαρώ που μανθάνει τις συναντήσεις στο Μέγαρο Μαξίμου και τις συνωμοτικές –το σαρκάζω αυτό- αποφάσεις που λαμβάνονται. Επίσης, στο άλλο άκρο του φάσματος, εκινήθη ως ένας νευρικός καβγατζής, πλην αμνήμων, με απώλεια μνήμης δηλαδή απόλυτη, σαν λωτοφάγος και, τέλος, σε έναν τρόπο σηπίας της κοινής να θολώνει τα νερά συκοφαντώντας. 
    Δεν ήταν καλός ο ρόλος που επέλεξε, έτσι όπως τον εισέπραξα εγώ ως ακροατής προσεκτικός. Τούτο, διότι για το ΛΑΦΚΑ, το ουσιώδες δεν είναι οι συνωμοτικές συναντήσεις που κάνει ο «συνωμοτών» Πρωθυπουργός με τους Υπουργούς του. Είναι πολύ πιο απλό. Το ΠΑΣΟΚ είπε ότι το ΛΑΦΚΑ θα ζήσει και θα βασιλέψει μέχρι το 2007.  
    Όταν η Νέα Δημοκρατία έκρινε και δεσμεύτηκε ότι θα καταργήσει το ΛΑΦΚΑ μόλις γίνει Κυβέρνηση, είπε ο κ. Γιακουμάτος –καταγγελτικά, όχι αφηγηματικά- ότι το δελτίο Τύπου του ΠΑΣΟΚ λέει στην υπαναχώρηση μετά το 2007 ότι ο κ. Γιώργος Παπανδρέου εδεσμεύθη ότι στο τέλος του 2005 θα καταργήσει το ΛΑΦΚΑ. 
    Επ’ αυτού να λάβετε θέση, κύριοι. Επ’ αυτού να δείτε την αποκάλυψη της αναλγησίας σας. Επ’ αυτού να σημειωθεί και να συνομολογήσετε ότι τρέχετε ασθμαίνοντες πίσω από την κοινωνική πολιτική της Νέας Δημοκρατίας και να πείτε και ένα «συγγνώμη», ότι είχαμε κάνει δηλαδή μία διαφορετική εκτίμηση των κοινωνικών και οικονομικών δεδομένων και αποφασίσαμε έτσι. 
    Αλλά από του σημείου αυτού, μέχρι του σημείου να καταγγέλλετε εμάς που δεσμευτήκαμε και τηρήσαμε την υπόσχεσή μας και τη δέσμευσή μας και ύστερα έταμε ο Πρωθυπουργός και την ανακύψασα διαφορά για τα αναδρομικά, έχει διαφορά. 
    Μα, δεν μπορείτε, είσαστε σε πολύ αδύνατη θέση σε σχέση προς την ισχυρά θέση που βρίσκεται η Νέα Δημοκρατία στο συγκεκριμένο και γενικότερα στα ζητήματα της κοινωνικής πολιτικής. 
    Θέλω να σημειώσουμε ακόμη από τις γενικές παρατηρήσεις που διατύπωσε ο κ. Πρωτόπαπας ότι εδώ, όσον αφορά την ανεργία, σας είπε ο κ. Γιακουμάτος ότι είχαμε μία ασήμαντη ανεργία το 1981 της τάξεως του 3,5% και την κρατήσατε αισίως και ευδοκίμως στο 12%, στη μεγαλύτερη και στην ακαταμάχητη ανεργία στην Ευρώπη, όταν η Ισπανία, για παράδειγμα, η οποία μπήκε μετά από μας στην ΕΟΚ, το 1984, παρέλαβε ανεργία της τάξεως του 25% και την έφθασαν στο 10%. Έδωσε μάχη όμως.
      Όταν εσείς κυβερνήσατε είκοσι σχεδόν χρόνια και προπαντός τα τελευταία δέκα χρόνια με το να κάνετε αυτό το κλειστό κύκλωμα αμοιβαίων ενδιαφερόντων, με τη διαπλοκή και τους κατασκευαστές, για να αξιοποιήσετε ιδιοτελώς τους πόρους της Ευρωπαϊκής Ένωσης και τα λεφτά για τους Ολυμπιακούς Αγώνες, δεν έχετε και τόσο τεράστια ηθική νομιμοποίηση για να διατυπώνεται εγκλήσεις και κατηγορίες κατά της Κυβέρνησης που μάχεται την ανεργία. 
      Κοιτάξτε το site του ΟΑΕΔ. Καθημερινά σας προκαλεί. Ούτε κρυφές ανεργίες ούτε τίποτα. Και ήταν υπό την επιτήρηση της Ευρώπης ο δικός σας ΟΑΕΔ. Και όχι μόνο υπό την επιτήρηση της Ευρώπης, αλλά είναι γνωστό και απησχόλησε τη δικαιοσύνη ότι είχατε στήσει μηχανή και στις εκλογές του 2000 και στη συνέχεια, με καταλόγους διδασκόντων που δεν εδίδασκαν, με καταλόγους διδασκομένων που δεν εδιδάσκοντο, για να οργανώσετε κατά επιστημονικό τρόπο αυτή τη φαύλη διαχείριση του ΟΑΕΔ. Και τολμάτε και μιλάτε σήμερα για τον ΟΑΕΔ; Ντροπή σας! Αίσχος! Φτάνει πια! Συνέλθετε σε ένα μέτρο λογικής εκτίμησης των δικών σας πεπραγμένων. Για να μη σας πω και άλλα.
      ΠΡΟΕΔΡΕΥΩΝ (Ιωάννης Τραγάκης): Λίγο πιο ήρεμα , κύριε Πολύδωρα.
      ΒΥΡΩΝ ΠΟΛΥΔΩΡΑΣ: Και θέλω να ξέρετε, κύριοι συκοφάντες του ΠΑΣΟΚ, ότι εδώ οι ευθύνες σας είναι τεράστιες. Έρχεται η Κυβέρνηση να τις αντιμετωπίσει, σας λέει αξιολόγηση και για το ν. 3191, για να διαπιστωθεί απλούστατα τι; Ότι φτιάξατε ένα νομοθέτημα εξαπάτησης, ότι δήθεν κάτι κάνετε, όχι νομοθέτημα το οποίο θα έχει αρχή, μέση και τέλος. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι είπε η ΟΚΕ, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε παρακαλώ.
      ΒΥΡΩΝ ΠΟΛΥΔΩΡΑΣ: Ηρεμήστε, γιατί δεν είστε εσείς πρωταγωνίστρια σ’ αυτά. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εσείς να ηρεμήσετε.
	ΠΡΟΕΔΡΕΥΩΝ (Ιωάννης Τραγάκης): Μη διακόπτετε. Γιατί χτυπάτε το έδρανο; Ήρεμα παρακαλώ.
	Συνεχίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Νομίσατε ότι είστε έξω από τον έλεγχο; Νομίσατε ότι είστε εσείς οι διαχειριστές της ανεργίας κατά τρόπο εξυπηρέτησης των πελατών σας και θα πείτε ότι η ανεργία στην Ελλάδα ήταν τυχαίο αντικείμενο; Δεν ήταν τυχαίο και μάλιστα, αν πάμε και στην ποιοτική εξέταση των ανέργων, θα δούμε ότι ο μισός πληθυσμός που ήταν της Νέας Δημοκρατίας «έτρωγε πόρτα» από τον ΟΑΕΔ και από τα προγράμματά σας. Είχατε τη φροντίδα για τα παιδιά σας, για την πελατεία σας, για την καθεστωτική λογική σας, για το σύστημα ΠΑΣΟΚ. Αυτοί είστε. Και θέλετε να μιλήσετε και για το μέλλον; Εσείς να μιλήσετε για το μέλλον, που το θάψατε;
      Ερχόμαστε στο προκείμενο. Το προκείμενο, κυρίες και κύριοι συνάδελφοι, έχει να κάνει με μια στάση ευθύνης και στον εκπαιδευτικό τομέα και στον τομέα της απασχόλησης. Από παντού έρχονται τα σήματα ότι πρέπει, επιβάλλεται να δώσουμε νόημα και περιεχόμενο στις λέξεις καινοτομία, ευρηματικότητα, νέες υπηρεσίες, νέες απασχολήσεις, νέες δεξιότητες, νέες χειροτεχνίες, νέα οικονομία. Εδώ είναι η πρόκληση για την ελληνική κοινωνία. Αυτή την πρόκληση αντιμετωπίζει θετικά η Κυβέρνηση του Καραμανλή. Σ’ αυτήν απαντάμε. Και απαντούμε με δράσεις και από τον ΟΑΕΔ και από το Υπουργείο Παιδείας.
      Ασφαλώς και ανακύπτουν δύο ζεύγματα σύγχρονης πολιτικής, συντονισμού του κυβερνητικού έργου μέσα στο ευρωπαϊκό γίγνεσθαι. Τα ζεύγματα είναι πολιτισμός και παιδεία. Θα πρέπει να αποτελέσουν μία ενότητα, όπως ενεργούμε με το τελευταίο νομοσχέδιο, το οποίο έχετε το θράσος και το σαρκάζετε. Ο συντονισμός, το ενιαίο της πολιτικής σύλληψης και δράσης για τον πολιτισμό και την παιδεία είναι μια κοινωνική απαίτηση των καιρών.
    Το δεύτερο θέμα είναι, ασφαλώς, η παιδεία και η απασχόληση σε μια άλλη ενότητα, ένα άλλο ζεύγμα πολιτικών και κυβερνητικών δράσεων. Αυτό, βεβαίως, εκδηλώνεται με τις πολιτικές που ενισχύουμε σήμερα και από το Υπουργείο Παιδείας και από το Υπουργείο Απασχόλησης, αλλά για ποια προοπτική; Για την προοπτική, όπως σας είπα, του να δώσουμε νόημα στην καινοτομία και να έχουμε επαφή με αυτό που λέμε digital economy, ψηφιακή οικονομία, και το κυριότερο σε αυτό που μπορεί να κάνει η νέα εποχή απασχόλησης και εργασίας για την Ελλάδα δηλαδή την τηλεργασία και την τηλεαπασχόληση. Σε αυτά τα θέματα ετοιμάζουμε τις πολιτικές μας και τις κατευθύνσεις δράσεως. Δεν θέλουμε να τελειώσουμε με πέντε έργα υποδομής, γιατί η υποδομή είναι το εύκολο στη σύγχρονη οικονομία, είναι -θα έλεγε κανείς- η τεμπέλικη δουλειά, είναι τι θα παράγει αυτός ο τόπος και σε ποιους τομείς θα απασχοληθούν οι νέοι μας. 
    Αν θέλετε να δείτε το συνολικό σχέδιο, πρέπει να συνειδητοποιήσουμε ότι η εκπαίδευση στη ραστώνη, που έκανε μια ολόκληρη φιλοσοφία το ΠΑΣΟΚ όλα αυτά τα χρόνια, στη λούφα, στην αρπαχτή, στην ανήθικη λογική, όσον αφορά τη σχέση εργαζόμενου προς εργοδότη, στο να ξεχνάμε το καθήκον και την αποστολή. Αυτά είναι κοινωνιολογικά, επιστημονικά και πολιτικά τα αίτια του κακού, άνθη που εσείς ευδοκίμως φυτεύψατε στον ανθόκηπό σας, κύριοι του ΠΑΣΟΚ.
    Στη θέση της ραστώνης, της λούφας και παραλλαγής, της αρπαχτής και της λοβιτούρας, θα βάλουμε τον εκσυγχρονισμό, τη διά βίου εκπαίδευση, την καινοτομία και την ευρηματικότητα, την πίστη στην αποστολή, στο καθήκον και την εργασία με τις νέες ειδικότητες και πολιτικές. Αυτός είναι ο δρόμος της Νέας Δημοκρατίας. Είδαμε το δρόμο της αρπαχτής του ΠΑΣΟΚ. Φτάνει ως εδώ πια!
    Σας ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω προς το Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος,  Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης, Μεταφορών και Επικοινωνιών, Δημόσιας Τάξης, Αγροτικής Ανάπτυξης και Τροφίμων, Εμπορικής Ναυτιλίας κατέθεσαν σχέδιο νόμου «Έλεγχος της διακίνησης και αποθήκευσης πετρελαιοειδών προϊόντων -ρύθμιση θεμάτων του Υπουργείου Ανάπτυξης». 
    Το νομοσχέδιο παραπέμπεται στην αρμόδια Διαρκή Επιτροπή.
    Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
    ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, παρακολουθήσαμε εδώ άλλο ένα σόου δικομματικής αντιπαράθεσης.
    ΒΥΡΩΝ ΠΟΛΥΔΩΡΑΣ: Να μην απαντήσω;
    ΑΘΑΝΑΣΙΟΣ ΛΕΒΕΝΤΗΣ: Ένα σόου, όπου σε υψηλούς τόνους αλληλοεκτοξεύονται κατηγορίες και κορώνες που αποδίδουν ευθύνες ένθεν και ένθεν και βέβαια ξορκίζουν την ανεργία, η οποία παραμένει στο υψηλότερο ποσοστό σε ευρωπαϊκό επίπεδο και τα προηγούμενα και τα τωρινά χρόνια. Και εδώ υπάρχουν ευθύνες και από τις δύο κυβερνήσεις.
    Από την άλλη πλευρά, εκτοξεύονται επίσης κατηγορίες ότι ο ένας βολεύει τα δικά του παιδιά και ο άλλος κάνει ακριβώς το ίδιο. Δυστυχώς αυτό συμβαίνει και το ξέρουμε όλοι πολύ καλά, όσοι ζούμε σ’ αυτόν τον τόπο. Αυτό είναι απαράδεκτο να συμβαίνει και πρέπει θα θεωρούμε όλα τα παιδιά δικά μας παιδιά και όχι μόνο αυτά που ανήκουν στο δικό μας κομματικό χώρο. 
    Η γνώση, η μάθηση, η εκπαίδευση, είναι μια απαραίτητη προϋπόθεση για την πνευματική συγκρότηση και την ηθική ολοκλήρωση του ανθρώπου. Συγχρόνως μπορεί να βοηθά στην εξασφάλιση της εργασίας με βάση τις αποκτημένες γνώσεις. Οι ραγδαίες εξελίξεις στην επιστήμη, στην τεχνολογία το τελευταίο αιώνα κάνουν επιτακτική την ανάγκη της συνεχούς ενημέρωσης, της παρακολούθησης της προόδου, και αυτό απαιτεί τόσο την αυτομόρφωση όσο και τη συγκροτημένη παρακολούθηση ειδικών προγραμμάτων σε σχολεία, σεμινάρια κλπ. Για παράδειγμα, η ιατρική έχει μια αλματώδη εξέλιξη της τελευταίες δεκαετίες και κάθε δέκα ή είκοσι χρόνια αλλάζει εντελώς η φιλοσοφία και η πρακτική της. Το ίδιο συμβαίνει και στις άλλες επιστήμες.
     Πρέπει λοιπόν να παρακολουθήσουμε και αυτό βέβαια δεν είναι εύκολο, γιατί χρειάζονται μια σειρά από προϋποθέσεις που δυστυχώς στη χώρα μας δεν είναι ιδανικές.
     Η επένδυση στο ανθρώπινο δυναμικό αποτελεί κυρίαρχο προσανατολισμό και επιδίωξη της σύγχρονης οικονομίας, οι οποίες καθορίζονται από τις επιστημονικές  και τεχνολογικές εξελίξεις με αποτέλεσμα τη ριζική διαφοροποίηση των αναγκαίων δράσεων για την κοινωνική και επαγγελματική ζωή του ανθρώπου. 
     Είναι γενικά παραδεκτό ότι τα εκπαιδευτικά συστήματα και ιδιαίτερα εκείνα της αρχικής τυπικής επαγγελματικής εκπαίδευσης, όσο εξελιγμένα και αν είναι, παρουσιάζουν σημαντικές ακαμψίες στο πρόβλημα της άμεσης και ικανοποιητικής προσαρμογής τους στις συνεχώς μεταβαλλόμενες κοινωνικοοικονομικές συνθήκες.
     Η ανάγκη βελτίωσης του συντονισμού μεταξύ των συστημάτων εκπαίδευσης και κατάρτισης και σύνδεσής τους με την απασχόληση, αποτελεί κοινή διαπίστωση του συνόλου των κοινωνικών φορέων στη χώρα μας και αποτυπώθηκε από το 1998 στη γνώμη πρωτοβουλίας της ΟΚΕ για την επαγγελματική κατάρτιση. Στο πνεύμα αυτής της γνώμης και υπό την πίεση και τις προτροπές των συνδικάτων και των εργοδοτικών οργανώσεων, αλλά και των κατευθυντήριων γραμμών της ευρωπαϊκής στρατηγικής για την απασχόληση, καθώς και των δεσμεύσεων στο ΕΣΔΑ ψηφίστηκε ο ν. 3191/03 αναφορικά με την καθιέρωση του εθνικού συστήματος σύνδεσης της κατάρτισης με την απασχόληση. 
     Τα τρία συστήματα τεχνικής επαγγελματικής εκπαίδευσης, αρχικής επαγγελματικής κατάρτισης και της συνεχιζόμενης επαγγελματικής κατάρτισης πρέπει μετά τη ραγδαία ανάπτυξή τους στην τελευταία δεκαετία να συντονίζονται και να αλληλοσυμπληρώνονται, ώστε να μην υποκαθιστά το ένα το άλλο στο ρόλο του. 
     Ο ενεργός ρόλος των κοινωνικών συνομιλητών στη χάραξη των πολιτικών και των προγραμμάτων επαγγελματικής εκπαίδευσης και κατάρτισης είναι απαραίτητος και αναγκαίος. Πιστεύουμε ότι είναι άμεσης προτεραιότητας και θα έπρεπε να υπάρχει ήδη από δεκαετίας ένα σύστημα σύνδεσης της κατάρτισης με την απασχόληση, χωρίς να σημαίνει βέβαια ότι η απασχόληση και μόνο είναι αυτοσκοπός ότι πρέπει να παραβλέπουμε τη γνώση σαν πνευματικό αγαθό και πνευματική ανάπτυξη.
     Επίσης, η καθιέρωση ενός συστήματος πιστοποίησης των επαγγελματικών προσόντων ανεξάρτητα από τη διαδικασία απόκτησής τους, προϋποθέτει τη σαφή διακρισή  τους από τα εκπαιδευτικά ακαδημαϊκά προσόντα. Τα τελευταία προσδιορίζονται από την εκπαιδευτική κοινότητα και αποτελούν εσωτερική διαδικασία του εκπαιδευτικού συστήματος, προσδιορίζοντας τις προϋποθέσεις μετάβασης από τη μια εκπαιδευτική βαθμίδα ή από τη μια μορφή εκπαίδευσης στην άλλη.
     Συνεπώς δεν θα πρέπει να υποβαθμιστεί η σημασία των εκπαιδευτικών ακαδημαϊκών προσόντων ούτε να υποκατασταθούν τα επαγγελματικά προσόντα. Από την άλλη, αντίθετα, θα πρέπει με σαφήνεια να προσδιοριστεί ο διακριτός τους ρόλος. Προϋποθέτει επίσης την ανάπτυξη ενός ολοκληρωμένου συστήματος που θα λαμβάνει πρωταρχικά υπ’ όψιν τη γνώμη των εργαζομένων και των εργοδοτών μιας και αυτή είναι οι άμεσοι αποδέκτες των όποιων ρυθμίσεών τους, που δεν θα στηρίζονται αποκλειστικά στις προτάσεις αμφίβολης ποιότητας και βαθμού γενίκευσης που προτείνουν ορισμένα ιδιωτικά ΚΕΚ διά μέσου των οριζόντιων θεματικών δικτύων της πρωτοβουλίας «EQUAL». 
     Πρέπει να πούμε εδώ ότι επι κυβερνήσεων του ΠΑΣΟΚ υπήρξαν προγράμματα μέσω του ΟΑΕΔ, τα οποία όμως δυστυχώς δεν οδήγησαν στα επιθυμητά αποτελέσματα. Στις περισσότερες περιπτώσεις λειτούργησαν σαν προγράμματα βολέματος, στη χορήγηση ενός είδους επιδόματος που κατά κύριο λόγο συνδεόταν όχι με επαγγελματική κατάρτιση και αναπροσανατολισμού της απασχόλησης αλλά με άχρηστα προγράμματα και με ψηφοθηρικούς στόχους.
     Η Κυβέρνηση στον ένα χρόνο που βρίσκεται στην εξουσία όχι μόνο δεν προέβη σε κάποιες ενέργειες προς αυτήν την κατεύθυνση, αλλά με το νομοσχέδιο για τη διά βίου εκπαίδευση κινήθηκε εντελώς αντίθετα. Όχι μόνο δεν προχώρησε στη συγκρότηση της επιτελικής επιτροπής που προβλέπει ο νόμος αλλά στο νομοσχέδιο για τη διά βίου εκπαίδευση, προβλέπει τη θέσπιση ενός συστήματος εγγράφων πιστοποίησης της διά βίου εκπαίδευσης και κατάρτισης σε αντίθεση και πέρα από κάθε λογική, όπως αυτή περιγράφεται στο ν. 3191. 
     Επιπλέον, ενώ οι κοινωνικοί εταίροι έχουν ορίσει εδώ και ένα χρόνο τους εκπροσώπους τους στην επιτελική επιτροπή, η Κυβέρνηση δεν έχει ορίσει τους δικούς της εκπροσώπους ούτε τους ανεξάρτητους εμπειρογνώμονες που προβλέπονται για τη συγκρότησή της, με αποτέλεσμα δύο χρόνια τώρα να μην έχει γίνει η παραμικρή ενέργεια για τη βελτίωση της ποιότητας της επαγγελματικής εκπαίδευσης και κατάρτισης και της σύνδεσής τους με την απασχόληση.
     Η γνώση είναι  διάδικασία που συνεχίζεται καθ’ όλη τη διάρκεια της ζωής του ανθρώπου. Δεν τελειώνει μετά την αποφοίτηση από το σχολείο, ακόμη και από την ανώτατη εκπαίδευση, ακόμα και μετά την περάτωση των μεταπτυχιακών σπουδών.
     Στην εποχή μας η παραγωγή νέας γνώσης συντελείται με πολύ γοργούς ρυθμούς και για κάποιους κλάδους επιστημών με άλματα. Είναι επομένως ζωτικής σημασίας για τον άνθρωπο η δυνατότητα πρόσβασης στη νέα γνώση. Από αυτήν τη σκοπιά πρέπει να αντιμετωπιστεί η οποιαδήποτε προσπάθεια διά βίου μάθησης, είτε αυτή αποσκοπεί στην καλυτέρευση της θέσης του ατόμου στην αγορά εργασίας με την απόκτηση νέων γνώσεων και δεξιοτήτων είτε στο γενικότερο ενδιάφέρον για τη νέα γνώση.
     Πρέπει επομένως να παρέχεται η δυνατότητα επανόδου στο εκπαιδευτικό σύστημα σε κάθε άτομο, σε οποιαδήποτε φάση της ζωής του, πράγμα το οποίο ήταν πάντα θέμα αρχής για την Αριστερά, για όλη την ελληνική κοινωνία και  προπαντός για μας, το Συνασπισμό Ριζοσπαστικής Αριστεράς. 
     Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, το κυβερνάν διά των εντυπώσεων και διά των συκοφαντιών είναι μια πολιτική, που έχει πολύ κοντά πόδια.
      Εγώ θα σας απαντήσω, όπως και στην πρωτολογία μου, κύριε Υφυπουργέ, συγκεκριμένα με στοιχεία, με νόμους, με την ΟΚΕ, με έγγραφα της Βουλής. Εγώ δεν πρόκειται να μιλήσω με γενικολογίες και αοριστολογίες, όπως το έκανε -και πολύ λυπάμαι γι’ αυτό- ο Κοινοβουλευτικός σας Εκπρόσωπος. 
      Πρώτον, κύριε Υφυπουργέ, είπατε ότι φέρατε ένα νόμο για το ΣΕΚ, τον οποίο λέτε εμείς, άρα εσείς το έχετε κάνει, η Νέα Δημοκρατία και τον οποίο εμείς τον είχαμε επί έντεκα χρόνια στο ντουλάπι. Άρα, δηλαδή, είναι δικό σας νομοθέτημα.
    Εγώ θα σας διαβάσω και πάλι από την Έκθεση της ΟΚΕ αναφορικά με το ν. 3191. Μάλιστα θα το καταθέσω και στα Πρακτικά της Βουλής.
      Λέει η ΟΚΕ για το δικό μας νόμο: «Είναι η πρώτη φορά που τα τρία συστήματα τεχνικής, επαγγελματικής εκπαίδευσης, αρχικής επαγγελματικής κατάρτισης και συνεχιζόμενης επαγγελματικής κατάρτισης, μετά τη ραγδαία ανάπτυξή τους στην τελευταία δεκαετία, συντονίζονται και αλληλοσυμπληρώνονται». Είναι η πρώτη φορά, κύριε Υφυπουργέ, λέει η ΟΚΕ και να προσέχετε τι λέτε από το Βήμα της Βουλής.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Ιωάννης Τραγάκης): Πιο ήρεμα, κυρία συνάδελφε. Σας βλέπω εκνευρισμένη.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ σας πείραξα, κύριε Πρόεδρε. Πάντως θα προσπαθήσω. Όμως θα σας πω ότι αυτά δεν τα λέγατε προηγουμένως στον κ. Πολύδωρα. Τα λέτε μόνο σε μένα που είμαι και γυναίκα. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία συνάδελφε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Δεύτερον, κύριε Υφυπουργέ, μας είπατε ότι ο νόμος είναι πάρα πολύ κακός. Σας είπε ο Κοινοβουλευτικός μας Εκπρόσωπος ότι τον βάλατε στο ΕΣΔΑ. Θα μου επιτρέψετε να καταθέσω και αυτό στα Πρακτικά, το δικό σας ΕΣΔΑ, όπου στη σελίδα 33 λέτε γι’ αυτόν τον «κακό» νόμο: «Με στόχο τη σύνδεση αρχικής με συνεχιζόμενη κατάρτιση υλοποιήθηκε σχέδιο δράσης από το Υπουργείο Απασχόλησης με σκοπό την ενεργοποίηση του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση (ΕΣΣΕΕΚΑ)». Και λέτε μέσα εκεί με την υπογραφή του κ. Παναγιωτόπουλου ότι αυτό θα το εφαρμόσετε.
      Στην επόμενη σελίδα 3. Αναφέρεστε στο Ανώτατο Συμβούλιο Ανάπτυξης Ανθρωπίνων Πόρων, στο οποίο αναφέρθηκε και ο κύριος Πρωθυπουργός, για να δούμε και τη διάσταση, διότι φαίνεται ότι δεν ξέρετε ούτε εσείς οι ίδιοι ως Κυβέρνηση τι κάνετε. Αυτό το Συμβούλιο, λέτε, θα υπάγεται στο Υπουργείο Απασχόλησης και Κοινωνικής Προστασίας, το οποίο θα αποτελέσει πυρήνα εκσυγχρονισμού των υπηρεσιών απασχόλησης. Εδώ ομολογείτε ότι το Ανώτατο αυτό Συμβούλιο θα είναι μόνο στο Υπουργείο Απασχόλησης. Άρα αδυνατείτε τα δύο Υπουργεία να συνυπάρξετε. Το ένα κάνει νόμο μόνο του και δεν σας ερωτάει. Εσείς στο ΕΣΔΑ βάζετε αυτό το Ανώτατο Συμβούλιο, στο οποίο αναφέρθηκε και ο κ. Πρωθυπουργός και αγνοείτε το Υπουργείο Παιδείας. 
      Να κατατεθεί και αυτό στα Πρακτικά παρακαλώ.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μας είπατε ότι αυξήσατε την απορρόφηση από το 27% στο 40%. 
      Ξέρετε, γνωρίζουμε και εμείς ολίγα περί Κοινοτικού Πλαισίου Στήριξης. Όπως ξέρετε και θα έπρεπε να ξέρετε, οι απορροφήσεις είναι ο απότοκος της προηγούμενης χρονιάς. Άρα, ό,τι απορροφήσεις δείχνετε σήμερα, είναι δικές μας. Θα έπρεπε να μας δώσετε άλλο δείκτη, κύριε Υπουργέ, αυτόν της ένταξης έργων. Πόσα νέα έργα εντάξατε στο Επιχειρησιακό Πρόγραμμα «Απασχόληση»; Πόσα νέα έργα εντάχθηκαν συνολικά στο Ευρωπαϊκό Κοινωνικό Ταμείο σε όλο το Κοινοτικό Πλαίσιο Στήριξης; Αυτός είναι ο δείκτης που θα έπρεπε να μας δώσετε, κύριε Υπουργέ, για να μας πείσετε ότι στ’ αλήθεια κάνετε έργο.
      Λυπάμαι πάρα πολύ, γιατί ο κ. Πολύδωρας αναφέρθηκε σε «μαϊμούδες» και είπε και για δικαστήρια. Προφανώς, ό, τι είναι να κάνει με τα δικαστήρια να κάνει. Πραγματικά, όμως -θα σας το πω και εγώ- «στο σπίτι του κρεμασμένου δεν μιλάνε για σχοινί». 
      Σας κατέθεσα μια γραπτή ερώτηση, στην οποία δεν έχετε απαντήσει, για την κατάργηση και αντικατάσταση του Ενιαίου Μητρώου Αξιολογητών. Θα την καταθέσω και αυτήν την ερώτηση στα Πρακτικά. Το Ενιαίο Μητρώο Αξιολογητών, κυρίες και κύριοι συνάδελφοι, είναι ένα μητρώο το οποίο κατασκευάστηκε από το 1998 με σύμφωνη γνώμη της Ευρωπαϊκής Επιτροπής και το οποίο έχει ειδικά κριτήρια γι’ αυτούς τους ανθρώπους που αξιολογούν τα προγράμματα. 
      Και κοιτάξτε τι κάνατε και εκεί. Κατ’ αρχάς, αλλάξατε το επίπεδο από τεχνοκρατικό και το κάνατε πολιτικό, διότι βάλατε ως Πρόεδρο το γενικό γραμματέα διαχείρισης. Άρα είναι πολιτικό αυτό το όργανο, που αποφασίζει για το ποιοι θα αξιολογούν τα προγράμματα. Και τολμάτε και μας μιλάτε!
      Δεύτερον, τι κάνατε; Αυξάνετε και εδώ κατά 10% τη βαρύτητα της συνέντευξης. Ε, αυτή η πολιτική είναι συντονισμένη και ενιαία στην Κυβέρνηση. Συνέντευξη εδώ, συνέντευξη παραπέρα, υποχώρηση των αντικειμενικών κριτηρίων και εδώ. 
      Και το τρίτο και καλύτερο σ’ αυτό, στο οποίο δεν μου έχετε απαντήσει…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας απαντήσω.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να μου απαντήσετε επ’ αυτού που σας ρωτώ. Καταργείται η συνάφεια στην εμπειρία και άρα, μου λέτε ότι ένας περιβαλλοντολόγος θα μπορεί να αξιολογεί τα προγράμματα επαγγελματικής κατάρτισης μουσικής ή ένας φιλόλογος θα μπορεί να αξιολογεί τα προγράμματα για τη νέα τεχνολογία. Αυτή είναι η πολιτική σας. Επ’ αυτού απαντήστε μου και επ’ όλων αυτών που σας έθεσα.
      Αν, λοιπόν, δεν θέλετε να πιστέψετε τα κείμενα της ΟΚΕ, που σας κατέθεσα, και μιλούν για το πώς εσείς καταντήσατε το νόμο της διά βίου μάθησης, αν δεν θέλετε να πιστέψετε αυτά που οι ίδιοι γράψατε μέσα στο Εθνικό Σχέδιο Δράσης για την Απασχόληση, όπου φαίνεται ότι ούτε γνωρίζετε ούτε ξέρετε πού πάτε και τι κάνετε, μαζευτείτε, λοιπόν, και δουλέψτε, μπας και γίνει τίποτα από αυτά που εμείς σας αφήσαμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Σχοιναράκη-Ηλιάκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, κάποια στιγμή ακούγοντας τον κύριο Υπουργό να μιλάει, και μάλιστα για τριάντα λεπτά περίπου, νόμισα ότι ήταν 22 Μαρτίου 2004, την ημέρα που μίλησε εδώ ο κ. Παναγιωτόπουλος στις προγραμματικές δηλώσεις της σημερινής Κυβέρνησης. Γιατί ακούστηκε «θα κάνουμε». 
      Κύριε Υπουργέ, σας είχα προειδοποιήσει στην πρωτολογία μου ότι έχετε ήδη ένα παρελθόν ενός χρόνου και κάτι, και αυτόν ακριβώς τον απολογισμό ένιωσε την ανάγκη ο κύριος Πρωθυπουργός να κάνει στον ελληνικό λαό.
      Κύριε Πρόεδρε, ίσως το Προεδρείο κάποια στιγμή θα πρέπει να δει το θέμα του κοινοβουλευτικού ελέγχου και πόσο επακριβώς απαντώνται τα ερωτήματα και στην επερώτηση και σε επίκαιρες ερωτήσεις, που θέτουν οι Βουλευτές. Σε διαφορετική περίπτωση μας λέτε ότι υπάρχει μια νέου τύπου δημοκρατική διαδικασία και την έχετε φέρει και αυτή στα μέτρα σας. 
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, απευθύνεστε στο Προεδρείο;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ναι, στο Προεδρείο απευθύνομαι.
      ΠΡΟΕΔΡΕΥΩΝ (Ιωάννης Τραγάκης): Αν απευθύνεστε στο Προεδρείο, θα σας σταματήσω το χρόνο για να μας πείτε τι συγκεκριμένο εννοείτε.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αφού ακούσετε το εξής, κύριε Πρόεδρε. Αν δείτε το περιεχόμενο της ομιλίας του Υπουργού, σημαίνει ότι περιφρονεί πλήρως…
      ΠΡΟΕΔΡΕΥΩΝ (Ιωάννης Τραγάκης): Θέλετε δηλαδή να λογοκρίνουμε το περιεχόμενο της ομιλίας του κυρίου Υπουργού;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Άρα τι εννοείτε;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Όχι, κύριε Πρόεδρε, δεν μιλώ για λογοκρισία και αρκετά την έχετε βάλει τώρα τελευταία. Σε ό,τι αφορά, όμως, το περιεχόμενο της απάντησης, πρέπει να έχει να κάνει με το περιεχόμενο των ερωτημάτων. Σε διαφορετική περίπτωση, δεν έχει νόημα να βρισκόμαστε σ’ αυτήν εδώ την Αίθουσα και να ακούμε μαθήματα. 
      ΠΡΟΕΔΡΕΥΩΝ (Ιωάννης Τραγάκης): Δεν είναι θέμα του Προεδρείου αυτό, κυρία συνάδελφε. Ολοκληρώστε. Δεν αφορούσαν το Προεδρείο αυτά.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Συνεχίζοντας, θα ήθελα να πω ότι ο κύριος Πρωθυπουργός ένιωσε την ανάγκη να κάνει έναν απολογισμό, αλλά δεν μας είπε για κάποια πράγματα που είχε αναφέρει στις προεκλογικές εξαγγελίες και βεβαίως στις προγραμματικές δηλώσεις. 
    Είχε αναφερθεί στο ότι η επένδυση στον πολιτισμό και στην παιδεία, στο ανθρώπινο κεφάλαιο είναι ένας από τους σημαντικούς άξονες για την Κυβέρνηση. Γι’ αυτό ακριβώς χρειάζεται η σύνδεση της εκπαίδευσης με την παραγωγική διαδικασία και την αγορά εργασίας και γι’ αυτό θέτει σε πρώτη προτεραιότητα τη συνεχή προσαρμογή των συστημάτων εκπαίδευσης, επανεκπαίδευσης και κατάρτισης, τη δημιουργία Ανώτατου Συμβουλίου -και να διορθωθεί, παρακαλώ, στην πρωτολογία μου- Ανάπτυξης Ανθρώπινων Πόρων, τη δημιουργία Κέντρου Παρακολούθησης και Πιστοποίησης Επαγγελματικών Προσόντων. 
    Σ’ αυτά, ως οφείλατε, δεν απαντήσατε στην πρωτολογία σας, γιατί συνεχίζετε να κυβερνάτε διά του αντιπολιτεύεσθαι, κύριε Υπουργέ. Και δείχνει ξεκάθαρα ότι τελικά δεν είναι προτεραιότητά σας η εφαρμογή των όσων προεκλογικά, αλλά και στις προγραμματικές σας δηλώσεις εξαγγείλατε. Είναι επιλογή σας, όμως, η καθυστέρηση για την εφαρμογή του Εθνικού Συστήματος της Επαγγελματικής Εκπαίδευσης και Κατάρτισης με την Απασχόληση, γιατί ακριβώς θέλετε μια κοινωνία, η οποία ευκόλως θα χειραγωγείται και ευκόλως θα καθοδηγείται, γιατί μόνο έτσι μπορείτε να υλοποιείτε πολιτικές, όταν έχετε χειραγωγούμενους και καθοδηγούμενους πολίτες. Και αυτό γίνεται μόνο όταν οι πολίτες νιώθουν ανασφαλείς στο νέο παγκόσμιο τοπίο που πλέον δημιουργείται, το οποίο απαιτεί εργαζόμενους που θα έχουν τη γνώση και τα προσόντα για να ανταποκριθούν στα νέα δεδομένα. 
    Διαχειρίζεστε τελικά το παρελθόν. Αυτό απέδειξε και η ομιλία του Υπουργού, αλλά βεβαίως και του Κοινοβουλευτικού Εκπροσώπου. Διαχειρίζεστε το παρελθόν. Εμείς, όμως, κρατάμε απ’ αυτό το παρελθόν το δημιουργικό κομμάτι, το θετικό και τα μαθήματα που πήραμε βεβαίως. Επίσης με σεβασμό απέναντι στην ελληνική κοινωνία και τα μηνύματα που έστειλε και τα οποία σαφώς έχουμε λάβει, διαχειριζόμαστε το μέλλον και τις θετικές πολιτικές για το μέλλον και τους πολίτες αυτού του τόπου. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
    ΔΗΜΗΤΡΙΟΣ ΚΟΥΣΕΛΑΣ: Θα μπορούσα να έχω το λόγο; 
    ΠΡΟΕΔΡΕΥΩΝ (Ιωάννης Τραγάκης): Κύριε Κουσελά, είχατε εξαντλήσει το χρόνο της δευτερολογίας. Θα σας δώσω, όμως, δυο λεπτά.
    ΔΗΜΗΤΡΙΟΣ ΚΟΥΣΕΛΑΣ: Ένα λεπτό είχα πάρει, κύριε Πρόεδρε. Ευχαριστώ.
    Θα είμαι πολύ σύντομος. Ο τρόπος που αντιμετωπίσατε, κύριε Υπουργέ, και εσείς και ο Κοινοβουλευτικός Εκπρόσωπος της Νέας Δημοκρατίας την επερώτησή μας δείχνει ξεκάθαρα ότι υπάρχει έλλειψη πολιτικής ψυχραιμίας από την πλευρά σας. Δείχνει έλλειψη επιχειρημάτων και έλλειψη σχεδίου για το μέλλον. Ακολουθήσατε το δόγμα «η καλύτερη άμυνα είναι η επίθεση». Για την ταμπακέρα, όμως, για αυτά δηλαδή που σας ρωτήσαμε, δεν είπατε τίποτα. 
    Είπατε, κύριε Υπουργέ, ότι μπήκε ο ΟΑΕΔ σε εποπτεία στο προηγούμενο χρονικό διάστημα. Μα, εδώ έχει μπει σε εποπτεία, κύριε Υπουργέ, ολόκληρη η ελληνική οικονομία, ολόκληρο το ελληνικό κράτος μέσα από την απογραφή. Και εσείς μας μιλάτε για εποπτεία; Η οποία δεν ξέρω πότε μπήκε -και αν μπήκε- και μάλιστα δεν μπήκε ο ΟΑΕΔ, όπως με διαβεβαιώνουν οι συνάδελφοί μου. 
    Μιλήσατε για βαφτίσια. Μα, βαφτίσια δεν κάνουμε εμείς. Βαφτίσια κάνετε εσείς. Βαφτίσια κάνατε με την αλλαγή του ονόματος του Υπουργείου Εργασίας που το ονομάσατε Υπουργείο Απασχόλησης, βαφτίσια κάνατε για το Υπουργείο Γεωργίας, που το ονομάσατε Υπουργείο Αγροτικής Ανάπτυξης, βαφτίσια κάνατε σε για το ΣΔΟΕ, όμως, σχετικά με το περιεχόμενο των λειτουργιών των συγκεκριμένων Υπουργείων δεν άλλαξε τίποτα. Άρα, λοιπόν, σας επιστρέφουμε τα βαφτίσια. Είναι ένα δικό σας εφεύρημα. 
    ΠΑΝΑΓΙΩΤΗΣ ΑΔΡΑΚΤΑΣ: Είναι εκτός της επερώτησης αυτά.
    ΔΗΜΗΤΡΙΟΣ ΚΟΥΣΕΛΑΣ: Και κλείνω με το μεγάλο θέμα της ανεργίας. Μας είπατε ότι είναι μέγα επίτευγμα το ότι η ανεργία τρέχει με ρυθμούς 10,1%. Εσείς δεν ήσασταν εκείνοι, όταν πρωτοαναλάβατε, που είχατε υποστηρίξει ότι η ανεργία ήταν όχι 8,8% αλλά 9,3% και θα την πηγαίνατε μέσα στην τετραετία στο 6%; Θα είχαμε μείωση, δηλαδή, μέσα στα επόμενα χρόνια κατά τρεις εκατοστιαίες μονάδες; Και έρχεστε σήμερα και μας λέτε ότι είναι μέγα επίτευγμα που αντί να κατέβει με στόχο το 6% η ανεργία έχει αυξηθεί, με βάση τα δικά σας δεδομένα, κατά 0,8%; Είναι μείωση αυτό ή αύξηση της ανεργίας;
    Και τέλος πάντων εγώ θέλω να σας συγχαρώ ειλικρινά. Είστε μια παγκόσμια πρωτοτυπία, πώς από τη μια πλευρά με πτώση των αριθμών αύξησης του Ακαθάριστου Εγχώριου Προϊόντος, με μείωση της ανάπτυξης, εσείς καταφέρνετε να ρίξετε την ανεργία. Συγχαρητήρια. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Η συνάδελφος κ. Ράπτη έχει για δυο λεπτά το λόγο. 
      ΣΥΛΒΑΝΑ ΡΑΠΤΗ: Ευχαριστώ πολύ, κύριε Πρόεδρε.
      Θέλω να πω ότι πραγματικά σέβομαι την προσπάθεια που κάνει ο κύριος Υπουργός. Και τη σέβομαι για έναν επιπλέον λόγο, ειδικά σήμερα. Σηκώνει στους ώμους του δύο Υπουργεία: Και αυτό, του οποίου προΐσταται μαζί με τον κ. Παναγιωτόπουλο, αλλά και του Υπουργείου Παιδείας. Ενός Υπουργείου, που μάλιστα αντιμετωπίζει λιγάκι αφ’ υψηλού το Υπουργείο Απασχόλησης. 
      Και είναι το Υπουργείο Παιδείας -δεν πρέπει να ξεχνάμε- που έχει φέρει το νομοσχέδιο για τη διά βίου μάθηση. Και έκανε αναφορές ο κύριος Υπουργός, εκεί τις οποίες δεν μπορώ να αφήσω ασχολίαστες. Μίλησε για το θέμα της ευαισθησίας. Ξέρετε, ο καθένας για τον εαυτόν του διατηρεί το δικαίωμα -να το πω έτσι- να αυτοθεωρείται ευαίσθητος. Ωστόσο μετράει περισσότερο το πώς οι άλλοι μας βλέπουν. Μίλησε, λοιπόν, για διάλογο που έγινε. Βεβαίως, το να γίνεται διάλογος είναι ένα πολύ καλό πράγμα. Όμως καλύτερο είναι να λαμβάνονται υπόψη τα αποτελέσματα αυτού του διαλόγου. 
      (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού)
      Θα ήθελα την ανοχή σας για πολύ λίγο, κύριε Πρόεδρε.
      Ψάχνοντας βρήκα στα χαρτιά μου τι είχε πει για το νομοσχέδιο για τη διά βίου μάθηση ο Σύλλογος Μονίμων Υπαλλήλων της Γενικής Γραμματείας Εκπαίδευσης Ενηλίκων, οι άνθρωποι δηλαδή που εργάζονται μέσα σ’ αυτό το αντικείμενο και άρα η γνώμη τους μετράει. Λένε, λοιπόν, μεταξύ άλλων: «Ως γενική διαπίστωση θα μπορούσε να ειπωθεί ότι ο νόμος αυτός, εάν προσπαθήσει κάποιος να τον εφαρμόσει, όχι μόνο δεν θα επιλύσει κανένα απολύτως ζήτημα απ’ αυτά που έχει ανάγκη η εκπαιδευτική κοινότητα και η ελληνική κοινωνία γενικότερα, αλλά θα δημιουργήσει και πολύ περισσότερα». Και περιγράφει μια σειρά προβλημάτων, στα οποία θα κληθούν να δώσουν απάντηση αρμόδιοι φορείς. 
      Ένα ακόμη σημείο -αν μου επιτρέπετε, κύριε Πρόεδρε- είναι το εξής: Αναφέρθηκε το θέμα του πόσο πραγματικά σοβαρό είναι το νομοσχέδιο για τη διά βίου μάθηση. Θα σας πω δύο στοιχεία μόνο, για να ξέρουν και οι συνάδελφοι, αλλά να ξέρει και ο κόσμος. Λέει εδώ στα κριτήρια για την αξιολόγηση: «Κριτήρια για την αξιολόγηση μπορεί να είναι μεταξύ άλλων η ζήτηση για το συγκεκριμένο πρόγραμμα» –ανέφερα το συγκεκριμένο παράδειγμα με προγράμματα ηλεκτρονικών  υπολογιστών- «το επίπεδο και η προέλευση των εκπαιδευομένων». Με συγχωρείτε, στο προηγούμενο άρθρο γράφετε το εξής: «Σε περίπτωση που οι θέσεις που προσφέρονται είναι λιγότερες από τις θέσεις που ζητούνται, πώς γίνεται η αξιολόγηση;». 
      Ξέρετε, κύριε Πρόεδρε, πώς γίνεται; Με τον εξής τρόπο: Διενεργείται αξιολόγηση με ευθύνη του επικεφαλής του φορέα παροχής υπηρεσιών διά βίου εκπαίδευσης. Δηλαδή, όποιος έχει «μπάρμπα στην Κορώνη -να το πω έτσι πολύ απλά- μπαίνει. Μα, είναι αυτός, ο οποίος μετά θα αξιολογήσει το πρόγραμμα; 
      Μπορούμε να πούμε και άλλα και θα τα πούμε στη συζήτηση του νομοσχεδίου. Νομίζω ότι έπρεπε να αναφερθούν όλα αυτά.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κ. Μουσιώνης έχει το λόγο για τρία λεπτά.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Ο κύριος Υπουργός ρίχνει τα βήματά του στην περπατησιά που άνοιξε προχθές ο Πρωθυπουργός της χώρας. Υποσχέθηκε και αυτός τα υπεσχημένα προεκλογικώς της Νέας Δημοκρατίας. Επί είκοσι εννέα λεπτά ειλικρινά δεν πήραμε καμία απάντηση στα ερωτήματα, τα οποία σας θέσαμε. Σήμερα υπάρχουν θέματα, τα οποία άμεσα χρήζουν αντιμετώπισης και λύσης. Δυστυχώς, κύριε Υπουργέ, δεν κάνατε απολύτως τίποτα. 
      Σε ό,τι αφορά –οφείλω να ομολογήσω- το αίτημα του Πρωθυπουργού της χώρας, του κ. Καραμανλή, άμα τη αναλήψει της εξουσίας, για σεμνότητα και ταπεινότητα, πραγματικά διείδε, διέβλεψε ότι αυτό, για το οποίο φοβόταν, δυστυχώς, η επίκλησή του είχε βάση. Και είχε βάση γιατί αποδειχθήκατε, κύριε Υπουργέ και κύριοι της Κυβέρνησης, ότι αυτοσκοπός σας και όχι στόχος σας ήταν η κατάληψη της εξουσίας. Εφόσον το πετύχατε, τώρα σεμνότητα και ταπεινότητα. Αλλά και εδώ ειλικρινά διακρίνω ένα έλλειμμα ήθους και ευθύνης, γιατί άλλο είναι στην πολιτική η ηθικολογία και άλλο η ηθική.
      Σε ό,τι αφορά τον κ. Πολύδωρα: Είναι μια προσωπικότητα που σέβομαι και εκτιμώ. Αλλά σήμερα, αντί να μετατοπίσει το κέντρο βάρος εκεί που ο ίδιος ο Υπουργός, είχε την ευθύνη να δώσει απαντήσεις, αυτός ως Κοινοβουλευτικός Εκπρόσωπος, το έκανε και δυστυχώς, γύρισε στο χθες -στο προχθές θα έλεγα- στηλιτεύοντας πολιτικές και πρακτικές που ενδεχομένως συνέβησαν, αλλά που πρόσφατα καταδικάστηκαν από τον ελληνικό λαό. Αναφέρομαι στις εκλογές μόλις πριν από ένα χρόνο. 
      Σήμερα, κύριε Υπουργέ, κρίνεστε εσείς. Στις ερωτήσεις, που μέσα από την επερώτησή μας μεταφέραμε προς εσάς και οφείλετε στον ελληνικό λαό να δώσετε απαντήσεις, δυστυχώς, απαντήσεις δεν λάβαμε. Και απ’ αυτό κρίνεστε. 
      Ευχαριστώ  πολύ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να δώσω μια απάντηση στον κ. Πρωτόπαπα. Χαίρω ιδιαίτερα, που πολιτικά δεν ανέλαβε την ευθύνη της προηγούμενης επίκαιρης ερώτησης και έμεινε μόνο στη νομολογία.
      ΧΡΗΣΤΟΣ ΠΡΩΤΟΠΑΠΑΣ: Μόνο στη νομολογία έμεινα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, κύριε Πρωτόπαπα.
      Θα ήθελα, λοιπόν, να σας εξηγήσω ότι το άρθρο 94 παράγραφος 4 και το άρθρο 95 παράγραφος 5 του Συντάγματος κάνουν λόγο για δικαστικές αποφάσεις. Ίσως δεν κατανοήσατε ότι η επίκαιρη ερώτηση για τον ΟΑΕΔ αφορά προσωρινή διαταγή του Προέδρου. Δεν είναι δικαστική απόφαση. Ο Άρειος Πάγος έχει γνωμοδοτήσει για δικαστικές αποφάσεις. 
      Άρα, κύριε Πρωτόπαπα, και πολιτικά συμφωνείτε, αλλά και νομικά με αυτήν τη διάταξη των άρθρων 94 και 95 του Συντάγματος, όπου αναφέρεται: «Η συνταγματική επιταγή που αφορά τη συμμόρφωση της διοίκησης ή σε αναγκαστική εκτέλεση του δημοσίου, προϋποθέτει ως εκτελεστό τίτλο, δικαστική απόφαση».
      Επομένως το Σύνταγμα δεν επιβάλλει την κατά του δημοσίου εκτέλεση με οποιοδήποτε εκτελεστό τίτλο, αλλά μόνο με εκτελεστό τίτλο, που είναι δικαστική απόφαση. Εδώ μιλάμε για προσωρινή διαταγή. Το ένα είναι αυτό. 
      Δεύτερον, κυρίες και κύριοι συνάδελφοι του ΠΑΣΟΚ, ένα στόχο έχουμε και η Νέα Δημοκρατία και το ΠΑΣΟΚ και η Αριστερά, να απευθυνθούμε με τον καλύτερο τρόπο στον πολίτη, στην κοινωνία. Η ανεργία είναι ένα μεγάλο εθνικό θέμα, που αφορά όλους μας. Πρέπει δε να βρούμε και κάποια σημεία  συνεννόησης.
      Εγώ, κύριε Πρωτόπαπα, δεν πανηγύρισα ποτέ για τη μείωση της ανεργίας. Ποτέ! Γιατί χρησιμοποιείτε αυτές τις λέξεις; Είπα ότι δεν επιχαίρω, λυπάμαι, αλλά οφείλω να απαντήσω ότι κάνουμε μεγάλες πολιτικές προσπάθειες. Κάνουμε ό,τι μπορούμε. Παλεύουμε, για να δαμάσουμε αυτό το τέρας που λέγεται ανεργία. 
      Σας έφερα ως παράδειγμα ένα συγκριτικό πίνακα για το τι συμβαίνει σήμερα με τα ποσοστά ανεργίας στην Ευρώπη. Η Γερμανία έχει φτάσει στο 12,5%. Ξέρετε τι γίνεται στις άλλες χώρες; Είπα ότι η Ιρλανδία από 4,6% που ήταν το ποσοστό της ανεργίας τον Ιανουάριο του 2004, έφθασε στο 4,3%, δηλαδή είχε -0,3%. Δείτε τι γίνεται με τη Μεγάλη Βρετανία, τη Δανία, την Πορτογαλία, την Ιταλία. Η μόνη χώρα που στο τέλος του 2004 είχε αύξηση κατά 1,2% είναι η Ελλάδα. Δεν επιχαίρει κανείς, ούτε λέω ότι πετύχαμε κάτι, αλλά δεν μπορούμε να ακούμε κραυγές και Κασσάνδρες για την ανεργία. Καθίστε να τα βρούμε και να συνεννοηθούμε.
      Κύριε Κουσελά, έχετε δίκιο για τα ποσοστά που λέγατε. Η μέτρηση που εγώ σας λέω, είναι της Εθνικής Στατιστικής Υπηρεσίας με τη νέα μέθοδο. Δεν αντιλέγω με το 8,5% και το 9% του κ. Σημίτη και με το 11,3% το οποίο υποστηρίζουμε εμείς. Είναι διαφορετική η μεθοδολογία μέτρησης. Το 9% έβγαινε με την απογραφή του 1991. Η Εθνική Στατιστική Υπηρεσία και η EUROSTAT το βγάζουν με την απογραφή του 2001. Άρα δεν είναι όμοια τα δείγματα. Το 9% με τη μεθοδολογία τη δική σας είναι 9%. Με τη μεθοδολογία την καινούργια, που ισχύει από εδώ και πέρα, για να προσαρμοστούμε με τη EUROSTAT είναι 11,3%. Δεν το παραγνωρίζει κανείς αυτό.
      Και βέβαια πέρα από την απογραφή, που έγινε, η μέτρηση του 2001 και όχι του 1991, έχει γίνει και σε μεγαλύτερο δείγμα και κατά επαγγέλματα και γι’ αυτό βλέπουμε και αυτό το 11,3%. Εγώ δεν επιχαίρω.
      Τι είπαμε προεκλογικά, κύριε Κουσελά; Η Νέα Δημοκρατία υποσχέθηκε ότι στο τέλος της τετραετίας θα έχουμε μείωση κατά 3%. Αυτό προσπαθούμε να πετύχουμε. Το παλεύουμε. Εμείς λέμε -παλεύουμε για να αισιοδοξούμε- ότι μία μονάδα πέσαμε το 2004. Θα προσπαθήσουμε -και θα βοηθήσετε και εσείς σε αυτό- κάποιες παραλείψεις και κάποια κενά που έχουμε να τα συνδιαμορφώσουμε, να έχουμε μια συναντίληψη, να μην παίζουμε κομματικό «πινγκ-πονγκ» στις πλάτες των ανέργων και να μη λέμε μεγάλες κουβέντες. 
      Θέλει προσοχή. Η ανεργία είναι ένα πολύ ευαίσθητο θέμα. Είναι η αχίλλειος πτέρνα της κοινωνικής συνοχής, του κοινωνικού κράτους. Είναι η απειλή για την Ευρώπη και την Ελλάδα. Θα εξεγερθούν οι άνεργοι. Πρέπει, λοιπόν, να την αντιμετωπίσουμε.
      Εγώ καταλαβαίνω την αγανάκτηση του Κοινοβουλευτικού μας Εκπροσώπου, του κ. Πολύδωρα, ο οποίος πραγματικά είχε ζήσει στο παρελθόν, όπως το είχα ζήσει και εγώ, που είχα την τιμή να είμαι τομεάρχης και υπεύθυνος κοινωνικών, εργασιακών και ασφαλιστικών θεμάτων της Νέας Δημοκρατίας, όταν ήταν Αντιπολίτευση, το ότι σας είχαμε εγκαλέσει πολλές φορές και στις εκλογές του 2000 για τις λαθροχειρίες του ΟΑΕΔ, που έγιναν σε πολύπαθες περιοχές και για την εξαγορά ψήφων και στην Εύβοια και στο Μαντούδι. Δεν είναι του παρόντος, αλλά «ξύνεστε συνέχεια στην γκλίτσα». 
      Και βέβαια δεν θα απαντήσω και ούτε απαντήσατε. Και ελάτε να σας δώσω το Πρακτικό του ΟΑΕΔ για τους αμμοβολιστές. Σας λέω ένα τρανταχτό παράδειγμα. Βαφτίσατε στην ορεινή Ξάνθη αμμοβολιστές, λες και υπάρχει εκεί, κύριε Κουσελά, ναυπηγοεπισκευαστική ζώνη. Να, μερικές πολιτικές του ΟΑΕΔ που εμείς πρέπει να τις διορθώσουμε. Θέλετε μαζί; Με όλη την κοινωνία, με τα κόμματα. Εδώ είναι και ο διοικητής του ΟΑΕΔ που κάνει προσπάθειες. Σας είπα ότι έχει μέχρι τώρα είκοσι επτά χιλιάδες τριακόσιες θέσεις απασχόλησης, μέχρι τις 10 Μαρτίου. Δεν θέλω να το πω. Προτιμώ τα βαφτίσια, κύριε Κουσελά, που μας είπατε. Καλό είναι να κάνεις βαφτίσια, κηδείες να μην κάνεις, όπως κάνατε εσείς τα τελευταία δέκα χρόνια. Αυτό δεν το προτιμώ. Και ευχαριστώ πάρα πολύ για το κομπλιμέντο.
      Κύριε Πρωτόπαπα, να είστε σίγουρος για ένα πράγμα: Εμείς δεν σας επιφυλάσσουμε δυσάρεστες εκπλήξεις. Δηλαδή εμείς δεν θα πούμε ποτέ: «Καταργήστε το εφάπαξ». Εμείς κάνουμε με την κοινωνία διάλογο, προβληματιζόμαστε, προγραμματίζουμε με υπευθυνότητα και παίρνουμε αποφάσεις. Άρα, λοιπόν, αλλού οι επιφυλάξεις και οι εκπλήξεις. Οι εκπλήξεις είναι στο κόμμα σας. Στο κόμμα σας για το ΛΑΦΚΑ, στο κόμμα σας για το εφάπαξ, στο κόμμα σας για την ανεργία. 
      Δεν θέλω να στενοχωρήσω την κ. Χριστοφιλοπούλου, αλλά επί των ημερών του ΠΑΣΟΚ, κυρία Χριστοφιλοπούλου, μπορεί να μην πήγαν καλά τα θέματα της αρμοδιότητάς σας, που ήσασταν Γενική Γραμματέας του Γ΄ Κοινοτικού Πλαισίου Στήριξης για ένα διάστημα, και δεν θέλω αμφισβητήσεις, δεν πήγαν καθόλου καλά τα θέματά σας, αλλά αυτό που πήγε καλά επί των ημερών σας είναι ορισμένα ΚΕΚ. Αυτό το καταλαβαίνετε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, ζητώ το λόγο επί προσωπικού!
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κυρία συνάδελφε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να καταθέσει για ποια συγκεκριμένα ΚΕΚ με στοιχεία και να τα πάει στον εισαγγελέα.
      ΠΡΟΕΔΡΕΥΩΝ (Ιωάννης Τραγάκης): «Πήγατε καλά» δεν είπατε, κύριε Υπουργέ;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, υπάρχει προσωπικό θέμα! Έλεος! 
      ΠΡΟΕΔΡΕΥΩΝ (Ιωάννης Τραγάκης): Μισό λεπτό, κυρία συνάδελφε. Καθίστε κάτω και θα σας πω εγώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πρέπει να απαντήσω.
      ΠΡΟΕΔΡΕΥΩΝ (Ιωάννης Τραγάκης): Καθίστε κάτω. 
      Ή εγώ δεν κατάλαβα καλά ή ο κύριος Υφυπουργός υπαινίσσετο κάτι άλλο, το οποίο η κ. Χριστοφιλοπούλου το πήρε για προσωπικό. Εγώ άκουσα ότι τα ΚΕΚ πήγαν καλά. 
      (Θόρυβος στην Αίθουσα)
      ΧΡΗΣΤΟΣ  ΠΡΩΤΟΠΑΠΑΣ: Να μας πει ο κύριος Υπουργός τι ακριβώς εννοούσε.
      ΠΡΟΕΔΡΕΥΩΝ (Ιωάννης Τραγάκης): Ακριβώς. 
      Για τα ΚΕΚ δεν είπατε ότι πήγαν καλά;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επαναλαμβάνω, για να διευκρινιστεί, ότι επί των ημερών της κ. Χριστοφιλοπούλου στη Γενική Γραμματεία του Γ΄ Κοινοτικού Πακέτου Στήριξης η απορροφητικότητα δεν πήγε καλά. Αυτό που πήγε καλά ήταν τα ΚΕΚ.
      ΠΡΟΕΔΡΕΥΩΝ (Ιωάννης Τραγάκης): Δικαίωμά σας να το λέτε αυτό. Παρακάτω, για τα ΚΕΚ τι είπατε;
      ΧΡΗΣΤΟΣ ΠΡΟΩΤΟΠΑΠΑΣ: Ότι αυτό που πήγε καλά ήταν τα ΚΕΚ.
      ΠΡΟΕΔΡΕΥΩΝ (Ιωάννης Τραγάκης): Ωραία, άρα είναι ύμνος αυτό. Έπαινος είναι. 
      (Θόρυβος στην Αίθουσα)
      Καθίστε κάτω, κυρία συνάδελφε.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, επικαλούμαι τη σωφροσύνη σας, την εντιμότητά σας και την αποδεδειγμένη κατ’ επανάληψη προσπάθειά σας να διευκολύνετε. 
      Ο κύριος Υπουργός δεν είπε έτσι, κύριε Πρόεδρε. Στα θέματα του Κοινοτικού Πλαισίου Στήριξης θα απαντήσουμε εμείς, διότι είναι πολιτικό το θέμα. Αυτό θα το καλύψω εγώ.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία.
      ΧΡΗΣΤΟΣ ΠΡΩΤΟΠΑΠΑΣ: Υπάρχει, όμως, ένα άλλο ζήτημα, το οποίο για εμένα είναι ηθικής τάξεως. Είπε επί λέξει: «Πήγαν καλά» -προσέξτε, κύριε Πρόεδρε, την έκφραση- «ορισμένα ΚΕΚ». Και επειδή εμείς δεν σηκώνουμε μύγα στο σπαθί μας…
      ΠΡΟΕΔΡΕΥΩΝ (Ιωάννης Τραγάκης): Δεν το κατάλαβα αυτό. Αυτές οι ευαισθησίες να μην είναι επιλεκτικές, γιατί και η κ. Χριστοφιλοπούλου…
      ΧΡΗΣΤΟΣ ΠΡΩΤΟΠΑΠΑΣ: Παρακαλείται ο κύριος Υπουργός να αποσύρει, αλλιώς είναι σαφές ότι δημιουργείται ένα μείζον θέμα. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Αποσύρετε την έκφρασή σας ότι ορισμένα ΚΕΚ πήγαν καλά. Να την αποσύρετε. Δηλαδή κανένα δεν πήγε καλά; 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας):    Με συγχωρείτε πάρα πολύ, κύριε Πρόεδρε. Το είπα και το εξήγησα. Ποιος δεν έχει γίνει μάρτυς και απ’ όλα τα Μέσα Μαζικής Ενημέρωσης και τις εφημερίδες για τα πολιτιστικά κέντρα, πρώην σκυλάδικα ότι πήγαν πάρα πολύ καλά. Το αμφισβητείτε; 
      ΠΡΟΕΔΡΕΥΩΝ (Ιωάννης Τραγάκης): Αυτά εννοούσατε; 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Αυτά τα ΚΕΚ είναι, κύριε Πρόεδρε. Να κάνει ερώτηση το ΠΑΣΟΚ να απαντήσουμε συγκεκριμένα ποια είναι.
      ΠΡΟΕΔΡΕΥΩΝ (Ιωάννης Τραγάκης): Η κ. Χριστοφιλοπούλου έχει το λόγο για ένα λεπτό να πει σε τι συνίσταται το προσωπικό της θέμα. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα ήθελα ο Υφυπουργός Απασχόλησης κ. Γιακουμάτος να μας πει για ποια περίοδο ομιλεί, γιατί πράγματι όταν ανέλαβα, κύριε Υπουργέ, το 1997 επί των ημερών σας και επί των ημερών, δυστυχώς, και των δικών μας κυβερνήσεων ναι, υπήρχε κακή πιστοποίηση.
      Όταν ανέλαβα, όμως, κύριε Υπουργέ, Γενική Γραμματέας Διαχείρισης Κοινοτικών Πόρων, μπορώ να σας καταθέσω αποφάσεις επιτροπών παρακολούθησης. Σίγουρα τα έχει και ο κ. Βερναδάκης. Υπάρχουν στα αρχεία του ΟΑΕΔ. Παρακαλώ να πείτε αν επί των ημερών μου έγιναν αυτά τα ΚΕΚ. Διότι έγινε εκ νέου πιστοποίηση, έγινε επανίδρυση του ΕΚΕΠΙΣ και δεχθήκαμε επανειλημμένως τα συγχαρητήρια της Ευρωπαϊκής Επιτροπής γι’ αυτό το θέμα. Και στο σπίτι μου υπάρχει μια κάρτα από τους υψηλόβαθμους υπαλλήλους που με συγχαίρουν για το έργο μου σε αυτό και την οποία θα φέρω στη Βουλή. 
      Παρακαλώ, λοιπόν, να μας πείτε και να αποσαφηνίσετε σε ποιο βαθμό και ποια ΚΕΚ ευνοήθηκαν επί των ημερών μου, κύριε Υπουργέ. Σας παρακαλώ πάρα πολύ, γιατί έχω πράγματα να καταθέσω στη Βουλή.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε κυρία συνάδελφε. Ο κύριος Υπουργός έδωσε τις διευκρινίσεις, δεν χρειάζεται τίποτε άλλο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …(δεν ακούστηκε).
      ΠΡΟΕΔΡΕΥΩΝ (Ιωάννης Τραγάκης):  Σας παρακαλώ πολύ, κυρία συνάδελφε. Και σεις από το Βήμα δεν ήσασταν άψογη.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θέλω να σας θυμίσω ότι ο κ. Πολύδωρας σχεδόν μας έβρισε και δεν αντιδράσαμε. Πρέπει να υπάρχουν ίδια μέτρα και ίδια σταθμά. Σας παρακαλώ!
      Αυτό που έκανε ο κ. Γιακουμάτος κατά τη γνώμη μου είναι απ’ αυτά που λέμε κτυπήματα κάτω από τη ζώνη. Δεν το περίμενα από τον Γεράσιμο Γιακουμάτο με τον οποίο μπορεί να έχω αντιδικήσει πάρα πολλές φορές, αλλά θεωρώ ότι όλες τις φορές που αντιδικήσαμε κρατηθήκαμε σ’ ένα επίπεδο. Κτυπήματα κάτω από τη ζώνη σε αυτήν την αίθουσα, κύριε Πρόεδρε, θα δημιουργούν την αντίδρασή μας. 
      Θα ήθελα να καλέσω τον Γεράσιμο Γιακουμάτο και όχι τον Υπουργό –καταλαβαίνει πώς το εννοώ- να μην το επαναλάβει, διότι δεν του ταιριάζει. 
      Θέλω να ξεκαθαρίσω κάτι ειδικά για το θέμα αυτό, γιατί καμιά φορά το ακούω. Επειδή είχα την τιμή να είμαι Υφυπουργός Εργασίας και Κοινωνικής Απασχόλησης τότε και παρακολούθησα όλη την πορεία από το 1996 μέχρι και επί των ημερών του κ. Ρέππα στις 7 Μαρτίου του 2004, πρέπει να σας πω ότι στο θέμα του ελέγχου των Κέντρων Επαγγελματικής Κατάρτισης και της δημιουργίας ενός συστήματος με διαφάνεια και αποτελεσματικότητα έγιναν κοσμογονικά βήματα.  
      Παραλάβαμε μια κατάσταση από το Α΄ και εν μέρει από το Β΄ Κοινοτικό Πλαίσιο Στήριξης που έπασχε. Και ομολογώ πρώτος ότι έπασχε. Κάναμε τεράστιες προσπάθειες, ξεκινώντας από το μηδέν και όταν λέω από το μηδέν, εννοώ από το μηδέν. Και όταν παρέδωσε ο κ. Ρέππας στον κ. Παναγιωτόπουλο είχε τη δυνατότητα πια έγκυρα να πει ότι αυτό που παραδίδω είναι ένα σύστημα που έχει διαφάνεια, που έχει προχωρήσει την αποτελεσματικότητά του σημαντικά και που μπορείς, κύριε, να το πας εκεί που τελικά όλοι οραματιζόμαστε. Υπάρχουν και τα συγχαρητήρια κατ’ επανάληψη της ευρωπαϊκής επιτροπής σε αυτά τα ζητήματα. 
      Θα ήθελα να παρακαλέσω, γιατί σε θέματα εντιμότητας, διαφάνειας δεν σηκώνουμε μύγα στο σπαθί μας.
      Έρχομαι τώρα στα συγκεκριμένα ζητήματα, τα οποία τέθηκαν.
      Κύριε Γιακουμάτο, εγώ δεν θα καθίσω να διαφωνήσω –δεν το έχω κάνει ποτέ- στα ποσοστά για την ανεργία. Εσείς το κάνετε κατ’ επανάληψη. Δεν σας βολεύει. Χάνετε απ’ αυτήν την ιστορία. Υπάρχει μια πραγματικότητα. Έχουμε πεντακόσιες σαράντα έξι χιλιάδες ανέργους. Είδα την αφίσα της ΓΣΕΕ ερχόμενος. Λέει η ΓΣΕΕ ότι είναι ενενήντα τρεις χιλιάδες οι θέσεις εργασίας που χάθηκαν. Αυτό είναι ή όχι μια πραγματικότητα;
      Εγώ σας έδωσα εδώ νούμερα. Σας είπα ότι χάθηκαν μέσα στο τετράμηνο Σεπτεμβρίου - Δεκεμβρίου του 2004 σε σύγκριση με το τετράμηνο Σεπτεμβρίου - Δεκεμβρίου του 2003, είκοσι πέντε χιλιάδες θέσεις εργασίας, που είναι οι απολύσεις και είκοσι τέσσερις χιλιάδες είναι λιγότερες οι προσλήψεις. Είναι στοιχεία του ΟΑΕΔ. Είναι δικά σας στοιχεία. Εμείς ανησυχούμε γι’ αυτό. Εμείς δεν χαιρόμαστε γι’ αυτό. Εμάς πραγματικά μας ταλανίζει αυτή η ιστορία όταν βλέπουμε ότι, δυστυχώς, το τέρας της ανεργίας στην Ελλάδα αυξάνει.
Και δεν έχετε ούτε τους πόρους ούτε τις πολιτικές και φοβάμαι ούτε την όρεξη και τη διάθεση για να μπορέσετε να τα αντιμετωπίσετε.
     Δεν είναι κατάσταση αυτή. Και όταν ερχόμαστε σήμερα να παλέψουμε για το ν. 3191 ώστε να εφαρμοστεί, για έναν ιστορικό νόμο που έκανε το ΠΑΣΟΚ, δεν το κάνουμε γιατί, ντε και καλά, θέλουμε να εφαρμοστεί η δική μας πολιτική. Το κάνουμε γιατί είναι αναγκαίο για μια κοινωνία που οραματιζόμαστε. Γιατί όπως σας ανέλυσα και στην πρωτολογία μου, μια κοινωνία που οραματιζόμαστε θέλει τον εργαζόμενο να έχει καλές και ποιοτικές θέσεις απασχόλησης.
     Η διαρθρωτική ανεργία προϋποθέτει ένα ενιαίο σύστημα εκπαίδευσης και κατάρτισης και διά βίου μάθησης. Όταν θέλουμε έναν εργαζόμενο, που δεν σκύβει το κεφάλι, που δεν αισθάνεται ανασφαλής και ανήμπορος, αλλά ασφαλής και δυνατός μέσα στην παραγωγική διαδικασία, σημαίνει ότι πρέπει αυτό το σύστημα να υπάρχει. Όταν θέλουμε κοινωνική συνοχή σημαίνει ότι πρέπει να έχουμε ένα σύστημα που ο άλλος δεν παραμένει μακροχρόνια άνεργος, δεν παραμένει απαξιωμένος, αλλά μπορεί να μπει μέσα στη δουλειά. Αυτά θέλουμε. Γι’ αυτό παλεύουμε και γι’ αυτό πιέζουμε. 
     Αλλά γιατί δεν γίνεται πράξη; Γιατί δεν προχωράει; Μα, είναι απάντηση αυτή ότι από τις 27 Σεπτεμβρίου έχουμε ζητήσει τα ονόματα; Είναι απάντηση αυτή ότι ξέρετε θέλει μερικές υπουργικές αποφάσεις; Βγάλτε τις. Ένα χρόνο είστε Κυβέρνηση, δεκατρείς μήνες κοντεύετε και θα μπορούσατε να είχατε βγάλει τις περισσότερες απ’ αυτές. Θα μπορούσατε να είχατε διορίσει τη διοίκηση. Θα μπορούσατε να είχατε προχωρήσει το σήμα πιστοποίησης. Θα μπορούσατε να είχατε προχωρήσει την έρευνα της αγοράς εργασίας. θα μπορούσατε να είχατε προχωρήσει την πιστοποίηση των προγραμμάτων.
     Μας λέτε να σας βοηθήσουμε. Μα, δεν καταλαβαίνετε, επιτέλους, ότι αυτές τις επερωτήσεις που συνεχώς κάνει ο κοινοβουλευτικός τομέας του ΠΑΣΟΚ, έχουν ως αποτέλεσμα να συνεισφέρουμε και εμείς στην εθνική προσπάθεια, όχι τη δική σας προσπάθεια; Κάτι πρέπει να γίνει σ’ αυτήν τη χώρα για την αντιμετώπιση της ανεργίας. Σας δείχνουμε το δρόμο τον οποίον εσείς δεν βλέπετε. Τουλάχιστον, ακολουθήστε τον. Μη ζητάτε και τα ρέστα. Έτοιμη δουλειά είναι. Έτοιμο φαγητό είναι, φτιαγμένο. Ας προχωρήσει αυτή η ιστορία. Μπείτε επιτέλους λίγο μπροστά. Κάνετε συγκεκριμένες πράξεις. Δημιουργήστε συγκεκριμένα αποτελέσματα. Αφού δεν μπορείτε να κάνετε κάτι διαφορετικό, όπως έχετε δεσμευθεί και στο ΕΣΔΑ, εφαρμόστε σωστά τους νόμους του ΠΑΣΟΚ. Κάτι θα βγει. Κάτι σημαντικό θα βγει για την Ελλάδα απ’ αυτήν την ιστορία και πάνω απ’ όλα για τους ανέργους μας. Γιατί μας πονάει αυτή η ιστορία.
     Κύριε Υπουργέ, μη λέτε για λαθροχειρίες στο Μαντούδι. Ντροπή! Έχει να κάνει με ανθρώπους, που υπέφεραν από μακροχρόνια ανεργία από την εποχή της κυβέρνησης του κ. Μητσοτάκη.
     ΠΑΝΑΓΙΩΤΗΣ ΑΔΡΑΚΤΑΣ: Τώρα πάμε στο Μητσοτάκη!
     ΧΡΗΣΤΟΣ ΠΡΩΤΟΠΑΠΑΣ: Έχει να κάνει με νεκρές πόλεις που δημιουργήσατε στο Μαντούδι, στη Σύρο και στο Λαύριο, κύριε Αδρακτά. Έτσι είναι τα πράγματα. Γιατί να μην τα λέμε; 
     Και ήρθαμε εκεί και δουλέψαμε και κάναμε προγράμματα και ολοκληρωμένες παρεμβάσεις. Και μου λέτε ότι στο Μαντούδι υπήρξαν λαθροχειρίες, όπου έγινε ένα από τα καλύτερα προγράμματα ολοκληρωμένης παρέμβασης και ανασυγκρότησης για κάποιο νομό; Μιλάτε για μια περιφέρεια της χώρας που υπέφερε; Που πήγαιναν οι άνθρωποι με χαμηλά το κεφάλι στο καφενείο και δεν είχαν να πάρουν έναν καφέ με τη μακροχρόνια ανεργία, που τους είχαν καταδικάσει; 
     Τους δώσαμε ελπίδα ζωής. Τους δώσαμε διαφορετικές προοπτικές. Αναδείξαμε νέες επιχειρήσεις. Δώσαμε κίνητρα για να ζωντανέψει ξανά ο τόπος για να βρουν αυτοί οι άνθρωποι και τα παιδιά τους ένα κομμάτι ψωμί, για να προχωρήσουν με ψηλά το κεφάλι στην πλατεία του χωριού τους. 
     Δεν θέλουμε μπράβο από σας. Θα έπρεπε να σιωπάτε σ’ αυτά…
     ΠΑΝΑΓΙΩΤΗΣ ΑΔΡΑΚΤΑΣ: Μπράβο σας έδωσε στις 7 Μαρτίου ο λαός.
     ΧΡΗΣΤΟΣ ΠΡΩΤΟΠΑΠΑΣ: Θα κάνουμε ειδική επερώτηση για τον ΟΑΕΔ. Πρέπει να σας πω ότι ετοιμαζόμαστε. Θα έχουμε την ευκαιρία εκεί να μιλήσουμε αναλυτικά για τον ΟΑΕΔ και να δούμε τι είδους αξιοκρατικά stage ήταν αυτά που έγιναν. Θα τα πούμε τα πράγματα και τα στοιχεία που έχουμε στην ώρα τους. 
     Και ο κ. Βερβεδάκης εκεί θα είναι πάλι για να τα ακούσει. Γιατί πολλοί αμφιβάλλουν ότι είναι τα πράγματα, όπως τα λέτε. 
     Έτοιμα προγράμματα κάνετε. Τα ίδια που είχαμε κάνει εμείς εφαρμόζετε. Την πεπατημένη κρατάτε. Τουλάχιστον ακούτε τι σας λέμε, διότι πεντακόσιοι σαράντα χιλιάδες άνθρωποι περιμένουν απαντήσεις. Έχουμε όλοι ευθύνη. Εμείς δεν θα είμαστε ευχαριστημένοι εάν οι άνθρωποι αυτοί απελπιστούν. Και αυτά που λέμε και αυτά που προτείνουμε δείχνουν ένα δρόμο, μια ελπίδα ζωής γι’ αυτές τις εκατοντάδες χιλιάδες ανθρώπους και για τη χώρα μας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όσον αφορά την ανεργία, εσείς αναφέρεστε στο στοιχείο των προσλήψεων-απολύσεων. Αυτό μπορεί να είναι και οικειοθελές κλπ.. Εγώ πιάνομαι -και σας είπα ότι δεν είναι τυχαίο- από την εγγεγραμμένη ανεργία που είναι αναρτημένη, δημοσιοποιημένη και δεν είναι εν κρυπτώ και παραβύστω όπως κάνατε μέχρι τώρα.
     Σας λέω, λοιπόν, ότι ήταν εγγεγραμμένοι πεντακόσιες πενήντα μία χιλιάδες ενενήντα ένας  το Δεκέμβριο του 2003 και το Δεκέμβριο του 2004 ήταν πεντακόσιες είκοσι επτά χιλιάδες διακόσιοι είκοσι δύο, κατά είκοσι πέντε χιλιάδες θέσεις λιγότεροι.
Δεν επιχαίρει κανείς γι’ αυτό.
     Σας λέω ξανά ότι τώρα, όσον αφορά την ανεργία, με τον αναπτυξιακό και το φορολογικό νόμο και με τη νέα ψυχολογία που διαμορφώνεται από τη νέα Κυβέρνηση στο οικονομικό τοπίο, πιστεύω ότι από του χρόνου θα μπορούμε από τη μία να πάμε στις δύο μονάδες.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριοι συνάδελφοι. 
     Κηρύσσεται περαιωμένη η συζήτηση επί της υπ’ αριθμ. 48/27-1-2005 επερώτησης Βουλευτών του ΠΑΣΟΚ προς τον Υπουργό Απασχόλησης και Κοινωνικής Προστασίας, και Εθνικής Παιδείας και Θρησκευμάτων σχετικά με τη σύνδεση της εκπαίδευσης και της επαγγελματικής κατάρτισης με την απασχόληση.
     Κυρίες και κύριοι συνάδελφοι, θα ήθελα να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις».
     Κύριοι συνάδελφοι, σας έχουν διανεμηθεί τα Πρακτικά της Τρίτης 1 Μαρτίου 2005 και της Τετάρτης 2 Μαρτίου 2005 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Τρίτης 1 Μαρτίου 2005 και της Τετάρτης 2 Μαρτίου 2005 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.00΄ λύεται η συνεδρίαση για αύριο ημέρα Σάββατο 12 Μαρτίου 2005 και ώρα 11.30΄, με αντικείμενο εργασιών του Σώματος Ορκωμοσία, σύμφωνα με το άρθρο 33 του Συντάγματος, του εκλεγέντος Προέδρου της Δημοκρατίας κ. Κάρολου Γ. Παπούλια, σύμφωνα με την ειδική ημερήσια διάταξη που έχει διανεμηθεί.
     
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 

00001/1Σ/φοςΒΕΡΒΕΛΑΚΔ/φοςΜΠΙΖΙΟΥ11/3/2005 AA0311BM

