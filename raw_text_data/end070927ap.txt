ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ Γ΄

Πέμπτη 27 Σεπτεμβρίου 2007 (απόγευμα)

ΘΕΜΑΤΑ
ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνονται επιστολές Βουλευτών, σχετικές με το επαγγελματικό ασυμβίβαστο, σελ.
3. Ανακοινώνονται Κυβερνητικές μεταβολές, σελ.
4. Ειδική Ημερήσια Διάταξη για την εκλογή Αντιπροέδρων, Κοσμητόρων και Γραμματέων, σελ.
5. Ψηφοφορία για την εκλογή Αντιπροέδρων, Κοσμητόρων και Γραμματέων, σελ.

        ΠΡΑΚΤΙΚΑ ΒΟΥΛΗΣ
      H΄ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  Γ΄
      Πέμπτη 27 Σεπτεμβρίου 2007 (απόγευμα)
      Αθήνα, σήμερα στις 27 Σεπτεμβρίου 2007, ημέρα Πέμπτη και ώρα 18.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27.9.2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Β΄ συνεδριάσεώς του, της Πέμπτης 27 Σεπτεμβρίου 2007 (πρωινής)).
      Έχω την τιμή να ανακοινώσω στο Σώμα ότι υπεβλήθησαν στον Πρόεδρο της Βουλής επιστολές συναδέλφων σχετικές με το επαγγελματικό ασυμβίβαστο κατά το άρθρο 57, παράγραφος 1 του Συντάγματος, καθώς και επιστολές συναδέλφων, σύμφωνα με το άρθρο 57, παράγραφος 2 του Συντάγματος με τις οποίες δηλώνουν ότι επιλέγουν το Βουλευτικό αξίωμα, παραιτούμενοι άλλων ιδιοτήτων που είχαν. Όλες οι επιστολές θα καταχωρισθούν στα Πρακτικά της σημερινής συνεδρίασης. 
      (Οι προαναφερθείσες επιστολές καταχωρίζονται στα Πρακτικά σύμφωνα με τη σειρά κατάθεσής τους και έχουν ως εξής:  
      (Να φωτογραφηθούν οι σελίδες 3 – 147)
      ΠΡΟΕΔΡΟΣ (Δημήτριος Σιούφας): Επίσης έχω την τιμή να ανακοινώσω στο Σώμα τα από 26 Σεπτεμβρίου 2007 έγγραφα του Πρωθυπουργού, κ. Κώστα Καραμανλή, με τα οποία γνωστοποιεί στον Πρόεδρο της Βουλής τις από 24 Αυγούστου και 19 Σεπτεμβρίου 2007 κυβερνητικές μεταβολές. 
      Και τα δύο έγγραφα θα καταχωρισθούν στα Πρακτικά της σημερινής συνεδρίασης.
      (Τα προαναφερθέντα έγγραφα καταχωρίζονται στα Πρακτικά και έχουν ως εξής:)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      1. Eκλογή Α΄, Β΄, Γ΄ Αντιπροέδρων, δύο Κοσμητόρων και τεσσάρων Γραμματέων από τη Συμπολίτευση
      2. Εκλογή Δ΄ Αντιπροέδρου, ενός Κοσμήτορα και ενός Γραμματέα από την Αξιωματική Αντιπολίτευση
      3. Εκλογή Ε΄ Αντιπροέδρου και ενός Γραμματέα από το δεύτερο κόμμα της Αντιπολίτευσης.
      Σύμφωνα με το άρθρο 8 του Κανονισμού της Βουλής, η εκλογή αυτών των  μελών του Προεδρείου γίνεται με τέσσερις διαδοχικές χωριστές ψηφοφορίες. Για την οικονομία του χρόνου προτείνεται να γίνει μια  ψηφοφορία. Η ψηφοφορία γίνεται δια  ψηφοδελτίων και είναι μυστική. 
      Ερωτάται η Βουλή αν δέχεται, να συμπτύξουμε τις τέσσερις προβλεπόμενες από τον Κανονισμό ψηφοφορίες σε μια.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας):  Η Βουλή παρεδέχθη ομοφώνως.
      Παρακαλώ επίσης τη Βουλή να συναινέσει ομοφώνως, στην περίπτωση που ψηφοδέλτια αναφερόμενα σε συγκεκριμένη κατηγορία εκλεγησομένων, βρεθούν σε άλλη ψηφοδόχο, να θεωρηθούν έγκυρα.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Η Βουλή παρεδέχθη ομοφώνως.
      Επομένως με ομόφωνη απόφαση του Σώματος θα γίνει μια ψηφοφορία με έξι κάλπες ως ακολούθως:
      Η πρώτη κάλπη φέρει την ένδειξη: «Α΄, Β΄ και Γ΄ Αντιπρόεδροι», δηλαδή για τους τρεις Αντιπροέδρους από τη Συμπολίτευση. 
      Η δεύτερη κάλπη φέρει την ένδειξη: «Δ΄ Αντιπρόεδρος», δηλαδή για τον Αντιπρόεδρο από το ΠΑ.ΣΟ.Κ.. 
      Η τρίτη κάλπη φέρει την ένδειξη: «Ε΄ Αντιπρόεδρος», δηλαδή για τον Αντιπρόεδρο από το Κομμουνιστικό Κόμμα Ελλάδας. 
      Η τέταρτη κάλπη φέρει την ένδειξη: «Κοσμήτορες και Γραμματείς από τη Νέα Δημοκρατία».
      Η πέμπτη κάλπη φέρει την ένδειξη: «Κοσμήτορας και Γραμματέας από το ΠΑ.ΣΟ.Κ.».
      Η έκτη κάλπη φέρει την ένδειξη: «Γραμματέας από το Κομμουνιστικό Κόμμα Ελλάδας». 
      Σας έχουν διανεμηθεί έξι ψηφοδέλτια ως εξής: Ένα ψηφοδέλτιο με τα ονόματα των προτεινομένων για τα αξιώματα των Α΄, Β΄ και Γ΄ Αντιπροέδρων. Ένα ψηφοδέλτιο με το όνομα του προτεινομένου για το αξίωμα του Δ΄ Αντιπροέδρου και ένα ψηφοδέλτιο με το όνομα του προτεινομένου για το αξίωμα του Ε΄ Αντιπροέδρου. Επίσης, ένα ψηφοδέλτιο με τα ονόματα των προτεινομένων για τα αξιώματα των δύο Κοσμητόρων και των τεσσάρων Γραμματέων από τη Συμπολίτευση. Ένα ψηφοδέλτιο με τα ονόματα των προτεινομένων για τα αξιώματα ενός Κοσμήτορα και ενός Γραμματέα από την Αξιωματική Αντιπολίτευση. Και τέλος, ένα ψηφοδέλτιο με το όνομα του προτεινομένου για το αξίωμα του Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
      Επίσης, υπάρχουν και ισάριθμα λευκά ψηφοδέλτια. 
      Θα γίνει μία εκφώνηση του καταλόγου και όποιος συνάδελφος ακούει το όνομά του θα προσέρχεται και θα ρίχνει το ψηφοδέλτιο της προτίμησής του στην αντίστοιχη κάλπη. Εννοείται ότι μπορεί να ρίξει ψηφοδέλτιο που φέρει τα ονόματα των προτεινομένων συναδέλφων ή λευκό στην αντίστοιχη κάλπη ή επί του λευκού να συμπληρώσει τυχόν άλλο όνομα της προτίμησής του. 
      Καλούνται επί του καταλόγου οι συνάδελφοι κύριοι Κωνσταντίνος Γκιουλέκας από τη Νέα Δημοκρατία και Κωνσταντίνος Σπηλιόπουλος από το ΠΑ.ΣΟ.Κ..
      Καλούνται ως ψηφολέκτες, για την πρώτη κάλπη, για τα αξιώματα των Α΄, Β΄ και Γ΄ Αντιπροέδρων, ο κ. Μιχαήλ Μπεκίρης από τη Νέα Δημοκρατία και ο κ. Κωνσταντίνος Ρόβλιας από το ΠΑ.ΣΟ.Κ..
      Για τη δεύτερη κάλπη, για το αξίωμα του Δ΄ Αντιπροέδρου, καλούνται ο κ. Ιωάννης Μπούγας από τη Νέα Δημοκρατία και ο κ. Απόστολος Κατσιφάρας από το ΠΑ.ΣΟ.Κ.. 
      Για την τρίτη κάλπη για το αξίωμα του Ε΄ Αντιπροέδρου καλούνται ο κ. Σταύρος Κελέτσης από τη Νέα Δημοκρατία και ο κ. Ιωάννης Μανιάτης από το ΠΑ.ΣΟ.Κ..
      Για την τέταρτη κάλπη, για τα αξιώματα των δύο Κοσμητόρων και τεσσάρων Γραμματέων από τη Συμπολίτευση καλούνται ο κ. Δημήτριος Αμπαζιώτης από τη Νέα Δημοκρατία και η κ. Συλβάνα Ράπτη από το ΠΑ.ΣΟ.Κ..
      Για την πέμπτη κάλπη, για το αξίωμα ενός Κοσμήτορα και ενός Γραμματέα από την Αξιωματική Αντιπολίτευση καλούνται η κ. Έλενα Ράπτη από τη Νέα Δημοκρατία και ο κ. Μάρκος Μπόλαρης από το ΠΑ.ΣΟ.Κ.. 
      Για την έκτη κάλπη, για το αξίωμα ενός Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης καλούνται ο κ. Αντώνιος Καρπούζας από τη Νέα Δημοκρατία και ο κ. Δημήτριος Βαρβαρίγος από το ΠΑ.ΣΟ.Κ.. 
      Πρόεδροι των Εφορευτικών Επιτροπών ορίζονται κατά κάλπη οι συνάδελφοι κύριοι: 
      Αθανάσιος Μπούρας για την πρώτη κάλπη. 
      Ηλίας Καλλιώρας για τη δεύτερη κάλπη. 
      Παναγιώτης Μελάς για την τρίτη κάλπη. 
      Μιχαήλ Χαλκίδης για την τέταρτη κάλπη. 
      Κωνσταντίνος Αγοραστός για την πέμπτη κάλπη. 
      Γεώργιος Κοντογιάννης για την έκτη κάλπη. 
      Παρακαλώ τους κυρίους ψηφολέκτες να προσέλθουν στις κάλπες για να αρχίσει η ψηφοφορία. 
      Στο Προεδρείο έχει έρθει επίσης, σύμφωνα με το άρθρο 70Α του Κανονισμού της Βουλής, σφραγισμένη επιστολή συναδέλφου, ο οποίος βρίσκεται σε αποστολή της Κυβέρνησης στο εξωτερικό, για συμμετοχή στη μυστική ψηφοφορία εκλογής των Αντιπροέδρων, των Κοσμητόρων και των Γραμματέων της Βουλής. Η ψήφος αυτή θα συνυπολογιστεί στην καταμέτρηση που θα ακολουθήσει. 
      Κυρίες και κύριοι συνάδελφοι, αρχίζει η ψηφοφορία.
      Παρακαλώ να αρχίσει η ανάγνωση του καταλόγου. 
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς. 
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος.
      (ΚΑΤΑΜΕΤΡΗΣΗ – ΔΙΑΛΟΓΗ)
      (ΜΕΤΑ ΤΗ ΔΙΑΛΟΓΗ)
      ΠΡΟΕΔΡΟΣ  (Δημήτριος Σιούφας): Από την Κοινοβουλευτική Ομάδα του Κομμουνιστικού Κόμματος Ελλάδας και από τον Kοινοβουλευτικό της Eκπρόσωπο κατετέθη μια δήλωση η οποία θα καταχωρισθεί στα Πρακτικά. 
      (Η προαναφερθείσα δήλωση καταχωρίζεται στα Πρακτικά και έχει ως εξής:
      (ΝΑ ΦΩΤΟΓΡΑΦΗΘΕΙ Η ΣΕΛ. 157)
      ΠΡΟΕΔΡΟΣ (Δημήτριος Σιούφας): Κυρίες και  κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης μυστικής ψηφοφορίας για την εκλογή Αντιπροέδρων, Κοσμητόρων και Γραμματέων του Σώματος. 
      Εψήφισαν συνολικά 293 Βουλευτές. 
      Για το αξίωμα του Α’ Αντιπροέδρου, ο κ. Γεώργιος Σούρλας έλαβε ψήφους 212, λευκά 81, άκυρα 0. Επομένως ο κ. Γεώργιος Σούρλας, σύμφωνα με το Σύνταγμα και τον Κανονισμό της Βουλής, εκλέγεται ως Α΄ Αντιπρόεδρος της Βουλής. 
      Συγχαρητήρια και καλορίζικος
      (Χειροκροτήματα)
      Για το αξίωμα του Β΄ Αντιπροέδρου η κ. Ελισάβετ (Έλσα) Παπαδημητρίου έλαβε ψήφους 209, λευκά 81, άκυρα 3. Επομένως η κ. Ελισάβετ (Έλσα) Παπαδημητρίου, σύμφωνα με το Σύνταγμα και τον Κανονισμό της Βουλής, εκλέγεται ως Β΄ Αντιπρόεδρος της Βουλής. 
      Καλορίζικη και συγχαρητήρια.
      (Χειροκροτήματα)
      Για το αξίωμα του Γ΄ Αντιπροέδρου  ο κ. Αναστάσιος Νεράντζης, έλαβε ψήφους 209, λευκά 81, άκυρα 3. Επομένως ο κ. Αναστάσιος Νεράντζης, σύμφωνα με το Σύνταγμα και τον Κανονισμό της Βουλής εκλέγεται ως Γ΄ Αντιπρόεδρος της Βουλής. 
      Συγχαρητήρια και καλορίζικος.
      (Χειροκροτήματα)
      Για το αξίωμα του Δ΄ Αντιπροέδρου ο κ. Φίλιππος Πετσάλνικος έλαβε ψήφους 258, λευκά 31, άκυρα 4. Επομένως ο κ. Φίλιππος Πετσάλνικος, σύμφωνα με το Σύνταγμα και τον Κανονισμό της Βουλής εκλέγεται ως Δ΄ Αντιπρόεδρος της Βουλής. 
      Καλορίζικος και συγχαρητήρια. 
      (Χειροκροτήματα)
      Για το αξίωμα του Ε΄ Αντιπροέδρου η κ. Βαρβάρα Νικολαϊδου έλαβε ψήφους 224, λευκά 68, άκυρα 1. Επομένως η κ. Βαρβάρα Νικολαϊδου, σύμφωνα με το Σύνταγμα και τον Κανονισμό της Βουλής, εκλέγεται ως Ε΄ Αντιπρόεδρος της Βουλής. 
      Καλορίζικη και συγχαρητήρια. 
      (Χειροκροτήματα)
      Για το αξίωμα των Κοσμητόρων από το κόμμα της Συμπολίτευσης έλαβαν:
      Ο κ. Σταύρος Δαϊλάκης ψήφους 225, λευκά 68, άκυρα κανένα. 
      Συγχαρητήρια και καλορίζικος.
      (Χειροκροτήματα)
      Ο κ. Αριστοτέλης (Άρης) Σταθάκης έλαβε ψήφους 225, λευκά 68, άκυρα κανένα. 
      Συγχαρητήρια και καλορίζικος.
      (Χειροκροτήματα)
      Για το αξίωμα των Γραμματέων από το κόμμα της Συμπολίτευσης έλαβαν:
      Ο κ. Γεώργιος Αναγνωστόπουλος ψήφους 225, λευκά 68, άκυρα κανένα.
      Συγχαρητήρια και καλορίζικος.
      (Χειροκροτήματα)
      Ο κ. Απόστολος-Ιωάννης Τζιτζικώστας ψήφους 225, λευκά 68, άκυρα κανένα.
      Συγχαρητήρια και καλορίζικος.
      (Χειροκροτήματα)
      Η κ. Όλγα Κεφαλογιάννη ψήφους 225, λευκά 68, άκυρα κανένα.
      Συγχαρητήρια και καλορίζικη.
      (Χειροκροτήματα)
      Ο κ. Χρήστος Σταϊκούρας ψήφους 225, λευκά 68, άκυρα κανένα.
      Συγχαρητήρια και καλορίζικος.
      (Χειροκροτήματα)
      Για το αξίωμα του Κοσμήτορα από το κόμμα της Αξιωματικής Αντιπολίτευσης έλαβε: 
      Ο κ. Ιωάννης Δημαράς ψήφους 271, λευκά 22, άκυρα 0.
      Συγχαρητήρια και καλορίζικος.
      (Χειροκροτήματα)
      Για το αξίωμα του Γραμματέα από το κόμμα της Αξιωματικής Αντιπολίτευσης ο κ. Μιχάλης Κατρίνης έλαβε ψήφους 271, λευκά 22, άκυρα 0.
      Συγχαρητήρια και καλορίζικος.
      (Χειροκροτήματα)
      Για το αξίωμα του Γραμματέα από το δεύτερο κόμμα της Αντιπολίτευσης η  κ. Ελπίδα Παντελάκη έλαβε ψήφους 231, λευκά 62, άκυρα κανένα.
      Συγχαρητήρια και καλορίζικη.
      (Χειροκροτήματα)
      Επομένως σύμφωνα με το Σύνταγμα και τον Κανονισμό της Βουλής εκλέγονται άπαντες οι προταθέντες ως υποψήφιοι για τα αξιώματα των Κοσμητόρων και των Γραμματέων.
      Κυρίες και κύριοι συνάδελφοι, παρακαλώ να εξουσιοδοτήσετε το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Παρεσχέθη η ζητηθείσα εξουσιοδότηση. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 20.29’ λύεται η συνεδρίαση για αύριο ημέρα Παρασκευή 28 Σεπτεμβρίου 2007 και ώρα 18.00΄ με αντικείμενο εργασιών του Σώματος: Ανάγνωση των Προγραμματικών Δηλώσεων της Κυβερνήσεως από τον Πρωθυπουργό, σύμφωνα με την ειδική ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ 



1
ΣΥΝΕΔΡΙΑΣΗ 27-09-07      σελ.

Τελευταία Αποθήκευση:	28/9/2007 8:06:00 μμ	Από:	M.papadatou
Εκτυπώθηκε:	28/9/2007 1:03:00 μμ

