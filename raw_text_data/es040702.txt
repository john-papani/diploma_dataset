      Παρασκευή 2 Ιουλίου 2004
      ΣΥΝΕΔΡΙΑΣΗ Δ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
1. Ανακοινώνεται από την αρχή προστασίας δεδομένων προσωπικού χαρακτήρα η κατάθεση της ετήσιας έκθεσης για το 2003, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 6 Ιουλίου 2004, σελ.
      4. Συζήτηση επερώτησης προς τον Υπουργό Αγροτικής Ανάπτυξης και Τροφίμων σχετικά με την Αγροτική Πολιτική, σελ.
      ΟΜΙΛΗΤΕΣ
      Επί της επερώτησης
      ΑΝΤΩΝΙΟΥ Α., σελ.
      ΑΝΩΜΕΡΙΤΗΣ Γ., σελ.
      ΓΡΗΓΟΡΑΚΟΣ Λ., σελ.
      ΔΑΒΑΚΗΣ Α., σελ.
      ΔΡΙΒΕΛΕΓΚΑΣ Ι., σελ.
      ΚΑΡΧΙΜΑΚΗΣ Μ. σελ.
      ΜΑΚΡΥΠΙΔΗΣ Α., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΤΣΙΤΟΥΡΙΔΗΣ Σ., σελ.
      

ΠΡΑΚΤΙΚΑ  ΒΟΥΛΗΣ
ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  Δ’
Παρασκευή 2 Ιουλίου 2004

	Αθήνα, σήμερα στις 2 Ιουλίου 2004, ημέρα Παρασκευή και ώρα 10.35΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της  Βουλής (Α΄ σύνθεση)  για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από τον κ. Μιχάλη Καρχιμάκη, Βουλευτή Λασιθίου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ομοσπονδία Συνταξιούχων Οργανισμών Τοπικής Αυτοδιοίκησης ζητεί την επίλυση οικονομικών και φορολογικών προβλημάτων που απασχολούν τους συνταξιούχους.
2) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Ερασιτεχνών Αλιέων Δήμου Καλυβίων Αττικής «Ο ΝΕΑΡΧΟΣ» ζητεί την κατασκευή αλιευτικού καταφυγίου στην παραλία του Δήμου Καλυβίων Αττικής.
3) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Πανελλήνια Ομοσπονδία Εγκαταστατών – Βιοτεχνών και Συντηρητών Ανελκυστήρων ζητεί να ενταχθεί ο κλάδος της στα βαρέα και ανθυγιεινά επαγγέλματα.
4) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τη λήψη ευεργετικών μέτρων από τη ΔΕΗ για τις πολύτεκνες οικογένειες.
5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η κ. Μαρία Κόρκου ζητεί την ικανοποίηση συνταξιοδοτικού της αιτήματος.
6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Μορφωτικός – Εξωραϊστικός Σύλλογος Αγιωργιτών Φθιώτιδας «Άγιος Γεώργιος» ζητεί να συμπεριληφθεί στον κατάλογο Συλλόγων και Εφημερίδων για να ενισχυθεί οικονομικά.
7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Λεωνίδας Μπελτεγρής κάτοικος Στυλίδας ζητεί την επανάληψη της έρευνας σχετικά με τις συνθήκες τραυματισμού και θανάτου του γιού του.
8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Αγιάς Νομού Λάρισας διαμαρτύρεται ως προς τη θέση λειτουργίας λατομείου αδρανών υλικών εντός των ορίων του Δήμου του.
9) Ο Βουλευτής Πιερίας κ. ΑΝΤΩΝΙΟΣ ΚΑΡΠΟΥΖΑΣ κατέθεσε  αναφορά με την οποία ζητεί την αναστολή της αύξησης του ποσού για τη χορήγηση βίζας από τη Σερβία και τη λήψη μέτρων για τη σωστή συμπεριφορά των υπαλλήλων των Προξενικών Ελληνικών Αρχών και των σταθμών εισόδου της χώρας μας.
10) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Ομοσπονδία Γυναικείων Σωματείων ζητεί την άσκηση πραγματικού και αυστηρού ελέγχου στις εκπομπές των Μ.Μ.Ε. και τον εμπλουτισμό και ανασύσταση  των μελών του ελεγκτικού τους οργάνου.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων που αφορούν αναθέσεις έργων και συμβάσεις για την Πάτρα ως πολιτιστική πρωτεύουσα 2006.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την αποπεράτωση των νέων κτιριακών εγκαταστάσεων του αεροδρομίου Σητείας, καθώς και τον πλήρη εξοπλισμό του.
13) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία Ιδιοκτήτες αγροτεμαχίων στην περιοχή Αποσκέπου Καστοριάς διαμαρτύρονται για τον τρόπο λειτουργίας του Δασαρχείου και της εταιρείας ΚΤΗΜΑΤΟΛΟΓΙΟ Α.Ε.
14) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Καπνικός Συνεταιρισμός Βοϊου και Καστοριάς ζητεί την άμεση εκτίμηση των ζημιών που υπέστησαν οι καπνοκαλλιέργειες της περιοχής του από χαλαζόπτωση κ.λπ.
15) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Κων/νος Αναγνώστου, ιατρός, ζητεί όπως στο επικείμενο Νομοσχέδιο επί της υγειονομικής περίθαλψης, περιληφθεί διάταξη όπου η παραβίαση του άρθρου 122 του Ν. 2071/1992 να συνιστά παράβαση καθήκοντος.
16) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος, ο Αγροτικός Συνεταιρισμός και ο Αγροτικός Σύλλογος Ζαγοράς Μαγνησίας ζητούν την καταβολή αποζημίωσης στους μηλοπαραγωγούς της περιοχής τους που οι καλλιέργειές τους υπέστησαν ζημιές από χαλαζόπτωση κ.λπ.
17) Ο Β΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύνδεσμος Επαγγελματιών Αλιέων Πτελεού «Ο ΑΓΙΟΣ ΝΙΚΟΛΑΟΣ» ζητεί την ίδρυση Λιμενικού Σταθμού στην παραλία Πτελεού Μαγνησίας.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την αποκατάσταση των ζημιών που προκλήθηκαν από κακοκαιρία στον ποταμό ΠΑΝΤΕΛΗ του Δήμου Σητείας.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την αποκατάσταση του επαρχιακού οδικού δικτύου του Δ.Δ. Σταυρωμένου Σητείας.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Εργαστήριο Ειδικής Επαγγελματικής Εκπαίδευσης και Κατάρτισης Σητείας ζητεί την επίλυση του στεγαστικού του προβλήματος.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επισκευή του βιολογικού καθαρισμού Ελούντας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 933/20-5-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 133/8-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθμό πρωτ. 933/20-05-2004 εγγράφου σας, με το οποίο μας διαβιβάστηκε ερώτήση του Βουλευτή κ. Π. Αντωνακόπουλου που κατατέθηκε στη Βουλή των Ελλήνων, σας γνωρίζουμε ότι για το θέμα που προέκυψε μετά τη μεταφορά των αρμοδιοτήτων του Λιμενικού Ταμείου Κατακόλου και τον καθορισμό της γεωγραφικής περιοχής ευθύνης του Δημοτικού Λιμενικού Ταμείου Πύργου, συναρμόδιο είναι και το επισπεύδον ΥΠ.ΕΣ.Δ.Δ.Α., το οποίο είναι και αποδέκτης της ερώτησης. Το Υ.Ε.Ν. έχει ήδη τοποθετηθεί προς το εν λόγω Υπουργείο εκφράζοντας τις απόψεις του για την επίλυση του θέματος.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     2. Στην με αριθμό 947/21-5-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 137/8-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «	Σε απάντηση του με αριθμό πρωτ. 947/21-05-2004 εγγράφου σας, με το οποίο μας διαβιβάστηκε ερώτηση των Βουλευτών κυρίων Ν. Γκατζή και Τ. Τσιόγκα που κατατέθηκε στη Βουλή των Ελλήνων, σας γνωρίζουμε ότι η αρμόδια Υπηρεσία του ΥΕΝ, εφόσον της ζητηθεί, θα συνδράμει συντονιστικά στην προώθηση των κατά λόγο αρμοδιότητας ενεργειών από τους εμπλεκόμενους φορείς, ώστε να εξευρεθούν οι απαιτούμενοι πόροι, να εκπονηθούν και να εγκριθούν αρμοδίως οι απαραίτητες μελέτες για την αποκατάσταση των ζημιών στις λιμενικές υποδομές.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     3. Στην με αριθμό 937/21-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 136/8-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθμό πρωτ. 937/21-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Δ. Πιπεργιά που κατατέθηκε στη Βουλή των Ελλήνων, σας γνωρίζουμε ότι από το Λιμενικό Ταμείο Ερέτριας έχει εκπονηθεί μελέτη με τίτλο «Εκσυγχρονισμός Λιμένα Ερέτριας», στην οποία συμπεριλαμβάνεται και η κατασκευή κυματοθραύστη για την προστασία του λιμένα από ακραία καιρικά φαινόμενα. Επ΄ αυτής υπάρχει κατ΄ αρχήν αρνητική τοποθέτηση της Εφορίας Ενάλιων Αρχαιοτήτων του Υπουργείου Πολιτισμού. Το ΥΕΝ, στο πλαίσιο των αρμοδιοτήτων του συνολικού λιμενικού σχεδιασμού, θα υποβοηθήσει στην έγκριση της μελέτης και εκτέλεσης των αντίστοιχων έργων.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     4. Στην με αριθμό 953/21-5-04 ερώτηση του Βουλευτή κ. Χρίστου Βερελή δόθηκε με το υπ’ αριθμ. 138/9-6-04 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθμό πρωτ. 953/21-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Χ. Βερελή που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Τα θέματα χωροθέτησης, ίδρυσης και έκδοσης άδειας λειτουργίας μονάδων ιχθυοκαλλιέργειας και διάθεσης αποβλήτων, εκφεύγουν των αρμοδιοτήτων του ΥΕΝ. Οι Λιμενικές Αρχές εκφράζουν τις υπηρεσιακές τους απόψεις σε θέματα που αφορούν στην ασφάλεια ναυσιπλοΐας και στον επηρεασμό ή όχι των αλιευτικών δραστηριοτήτων.
     2. Πέραν των ανωτέρω, το ΥΕΝ ευαίσθητο σε θέματα προστασίας του θαλασσίου περιβάλλοντος έχει αναπτύξει σύστημα αστυνόμευσης με εναέρια, πλωτά και χερσαία μέσα και έχει δώσει οδηγίες προς τις Λιμενικές Αρχές για εντατικοποίηση των προβλεπόμενων ελέγχων στα πλοία που καταπλέουν στην περιοχή τους και στις παράκτιες / πλωτές εγκαταστάσεις και σε περίπτωση διαπίστωσης παραβάσεων, επιβάλλονται οι προβλεπόμενες από το νόμο αυστηρές ποινικές, διοικητικές και πειθαρχικές κυρώσεις.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     5. Στην με αριθμό 924/21-5-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. ΥΠΠΟ/ΓΡ./ΥΦ./Κ.Ε./80/14-6-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 924/21.05.2004 ερώτηση της Βουλευτού κ. Ασημίνας Ξηροτύρη-Αικατερινάρη αναφορικά με τα μνημεία του Δήμου Χορτιάτη έχουμε να σας γνωστοποιήσουμε τα εξής:
     Το υδραγωγείο Χορτιάτη είναι τμήμα του υδροδοτικού συστήματος της ανατολικής Θεσσαλονίκης με ποικίλες χρονολογικές φάσεις. Το τμήμα της επίστεψης που έπεσε λόγω ισχυρής νεροποντής δεν επηρεάζει τη στατικότητα του μνημείου. Η αρμόδια Εφορεία Βυζαντινών Αρχαιοτήτων έχει στείλει συνεργείο και υπό την επίβλεψη του αρμοδίου μηχανικού έχει αναλάβει την αποκατάσταση της βλάβης.
     Αναφορικά με τη Βυζαντινή Εκκλησία της Μεταμόρφωσης δεν αντιμετωπίζει στατικά προβλήματα παρά μόνο θέματα εξωραϊσμού. Το μνημείο χρονολογείται στο 12° αιώνα, έχει πολλές φάσεις, μεταγενέστερες προσθήκες και διορθωτικές επεμβάσεις, οι όποίες δημιουργούν ανομοιομορφία στις όψεις. Η αποκατάσταση του μνημειακού συνόλου είναι υπό εξέταση από την αρμόδια Εφορεία Βυζαντινών Αρχαιοτήτων.
     Όσον αφορά τον ανεμόμυλο στο βουνό Χορτιάτης, έχει χαρακτηρισθεί ιστορικό διατηρητέο μνημείο (ΦEΚJ350/B/2.5.1997). Ανήκει σε ιδιώτη, συγκεκριμένα πρόκειται για ιδιοκτησία κληρονόμων Χρήστου Μήττα. Εξαιτίας του ιδιοκτησιακού καθεστώτος, το Υπουργείο Πολιτισμού δεν έχει την ευχέρεια να προβαίνει ελεύθερα σε επεμβάσεις, οι οποίες διεξάγονται με συνεργασία και κατόπιν συνεννόησης με τους εκάστοτε ιδιοκτήτες.
     Το Υπουργείο Πολιτισμού είναι γνώστης των θεμάτων και των προβλημάτων που αντιμετωπίζουν τα αξιόλογα μνημεία της περιοχής του Χορτιάτη. Είμαστε σε διαρκή επικοινωνία και συνεργασία με την αρμόδια Εφορεία Βυζαντινών Αρχαιοτήτων και εξετάζουμε όλες τις δυνατότητες για την προστασία και την ανάδειξη του πολιτιστικού πλούτου της περιοχής.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      6. Στην με αριθμό 940/21-5-04 ερώτηση του Βουλευτή κ. Γιάννη Δραγασάκη δόθηκε με το υπ’ αριθμ. Β13-668/14-6-04 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ΄ αριθμ. 940/21-05-2004 ερώτηση που κατέθεσε στη Βουλή των Ελλήνων ο Βουλευτής κ. Γιάννης Δραγασάκης με θέμα «Έλεγχος από την Επιτροπή» Ανταγωνισμού των διυλιστηρίων και των εταιριών εμπορίας Πετρελαιοειδών», σας επισυνάπτουμε το υπ΄ αριθμ 2840/10.06.2004 έγγραφο του Προέδρου της Επιτροπής Ανταγωνισμού κ. Σπ. Ζησιμόπουλου.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 755/14-5-04 ερώτηση του Βουλευτή κ. Φιλίππου Πετσάλνικου δόθηκε με το υπ’ αριθμ. Δ5/ΗΛ/Α/Φ6/39/10052/7-6-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθμ. 755/14-05-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το Γ ΔΝΣ/1593/03-06-04 έγγραφο της ΔΕΗ Α.Ε. που καλύπτει το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 800/17-5-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 165/7-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
     Η αναφερόμενη στην ανωτέρω ερώτηση μέθοδος διαχείρισης υδατικών αποβλήτων ελαιουργείων, θα πρέπει να αξιολογηθεί ως προς την αποτελεσματικότητά της, το κόστος καθώς και την σε ευρεία κλίμακα εφαρμογή της, από αρμόδιο κρατικό φορέα (Δ/νση Έρευνας, Χωροταξίας και Περιβάλλοντος του Υπουργείου μας, ΕΘΙΑΓΕ, κλπ), ώστε να μπορέσει να ενταχθεί σε πρόγραμμα του Υπουργείου, εφόσον πληροί και τις λοιπές προϋποθέσεις του προγράμματος.
     Ο Υφυπουργός
     Ε. ΜΠΑΣΙΑΚΟΣ»
      9. Στην με αριθμό 821/18-5-2004 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 168/7-6-2004 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Φ. Κουβέλης, όσον αφορά την απαγόρευση κυνηγίου στην ανωτέρω περιοχή σας γνωρίζουμε ότι τυχόν πρόσθετα μέτρα και ενίσχυση της Δ/νσης Δασών Ζακύνθου με προσωπικό και μέσα, εμπίπτει στις αρμοδιότητες του Γενικού Γραμματέα Περιφέρειας Ιονίων Νήσων.
      Ο Υφυπουργός
      Ε. ΜΠΑΣΙΑΚΟΣ»
      10. Στις με αριθμό 925/20-5-04 και 1101/26-5-04 ερωτήσεις των Βουλευτών κυρίων Ευαγγελίας Σχοιναράκη –Ηλιάκη και Μανώλη Στρατάκη δόθηκε με το υπ’ αριθμ. 187/7-6-2004 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Ε. Σχοιναράκη –Ηλιάκη, Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      1. Με στόχο τη δημιουργία έργων αναψυχής για την εξυπηρέτηση του κοινού έχει συναφθεί Προγραμματική Σύμβαση μεταξύ Δήμου Μοιρών και Υπουργείου Γεωργίας. Το έργο εκτελέσθηκε από το Δήμο Μοιρών.
      Η διαπίστωση τυχόν αναγκαιότητας για επιπλέον έργα δασικής αναψυχής (μονοπάτια κ.λ.π.), στο συγκεκριμένο χώρο καθώς και οι παραπέρα ενέργειες για υλοποίησή τους, ανήκει στην αρμοδιότητα της Δ/νσης Δασών Ηρακλείου.
      2. Σχετικά με το θέμα της κήρυξης νέων Προστατευόμενων περιοχών σύμφωνα με το άρθρο 16 του νόμου 2742/99 (ΦΕΚ 207/Α΄) αρμόδιο είναι το συνερωτώμενο ΥΠΕΧΩΔΕ.
      3. Σχετικά με τις παράνομες ενέργειες, οι οποίες έχουν σοβαρές αρνητικές επιπτώσεις στο φυσικό περιβάλλον της περιοχής, η αρμόδια Δ/νση Δασών Ηρακλείου λαμβάνει όλα τα απαραίτητα μέτρα, σύμφωνα με την ισχύουσα Δασική Νομοθεσία, για την αποκατάσταση των ζημιών και τη διαφύλαξη της αξίας του φυσικού περιβάλλοντος αυτής.
      Ο Υφυπουργός
      Ε. ΜΠΑΣΙΑΚΟΣ»
      11. Στην με αριθμό 1154/27-5-2004 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 149/9-6-2004 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτ. 1154/27-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Σ. Κουτμερίδη που κατατέθηκε στη Βουλή των Ελλήνων, σας γνωρίζουμε ότι η σύσταση Περιφερειακής Διοίκησης Λ.Σ. στην Κεντρική Μακεδονία με έδρα τη Θεσσαλονίκη και περιοχή δικαιοδοσίας τους Νομούς Χαλκιδικής, Θεσσαλονίκης, Ημαθίας και Πιερίας έχει ήδη αποφασισθεί και ενταχθεί στο πλαίσιο τροποποίησης του Οργανισμού του ΥΕΝ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      12. Στην με αριθμό 719/17-5-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 30673/8-6-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τη χρηματοδότηση της παράκαμψης Σχίσματος Ελούντας, σας πληροφορούμε τα εξής
      Η Νομαρχιακή Αυτοδιοίκηση Λασιθίου είχε υποβάλλει πρόταση για το έργο «Παράκαμψη Σχίσματος Ελούντας» στο ΠΕΠ Κρήτης. Η συγκεκριμένη πρόταση δεν εντάχθηκε λόγω κάλυψης του προϋπολογισμού.
      Η Νομαρχιακή Αυτοδιοίκηση Λασιθίου μπορεί να επανυποβάλλει πρόταση στο πλαίσιο νεότερης προκήρυξης που αναμένεται να εκδοθεί μετά την οριστική έγκριση της αναθεώρησης του ΠΕΠ Κρήτης και της ενσωμάτωσης σε αυτό του αποθεματικού επίδοσης.
Ο Υφυπουργός
Α. ΝΑΚΟΣ»
      13. Στην με αριθμό 1006/25-5-2004 ερώτηση του Βουλευτή κ. Ιωάννη Διαμαντίδη δόθηκε με το υπ’ αριθμ. έγγραφο 141/9-6-2004 από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμ. πρωτ. 1006/25-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Διαμαντίδη που κατατέθηκε στη Βουλή των Ελλήνων, σας γνωρίζουμε ότι όπως είναι γνωστό, σύμφωνα με το άρθρο πρώτο του ν. 2688/1999, η «ΟΛΠ Α.Ε.» τελεί υπό την εποπτεία του Υπουργού Εμπορικής Ναυτιλίας. Η ύπαρξη γραφείου στο κτίριο της «ΟΛΠ Α.Ε.» παρέχει τη δυνατότητα για άμεση παρουσία του Υπουργού Ε.Ν. στο χώρο του Οργανισμού με στόχο την καλύτερη άσκηση της εκ του νόμου προβλεπόμενης εποπτείας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      14. Στην με αριθμό 889/19-5-2004 ερώτηση της Βουλευτού κ. Χριστιάνας Καλογήρου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./ΚΕ./65/1-6-2004 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 889/19.05.2004 ερώτηση της Βουλευτού κ. Χριστιάνας Καλογήρου, σας γνωρίζουμε τα εξής:
      Οι Προϊστάμενοι των αρμοδίων Κεντρικών και Περιφερειακών Υπηρεσιών του ΥΠ.ΠΟ. δύνανται να προβαίνουν στις προσλήψεις του αναγκαίου και κατάλληλου ωρομίσθιου προσωπικού, μέσα στα όρια των εγκεκριμένων πιστώσεων, για την εκτέλεση συγκεκριμένων έργων, σύμφωνα με τις διατάξεις του άρθρου 81 του Ν. 1958/91 σε συνδυασμό με τις διατάξεις του ΠΔ 99/92, όπως ισχύουν σήμερα, για χρονικό διάστημα μέχρι 1390 ωρών.
      Κατ' εξαίρεση, για το προσωπικό προγραμμάτων ή έργων που χρηματοδοτούνται ή επιδοτούνται από διεθνείς οργανισμούς ή ερευνητικών προγραμμάτων τεχνικής βοήθειας ή για την εκπλήρωση υποχρεώσεων από συμβάσεις με διεθνείς οργανισμούς, επιτρέπεται η διάρκεια των συμβάσεων να είναι μέχρι ένα (1) έτος και να ανανεώνονται ή παρατείνονται έως το τέλος του προγράμματος ή έργου.
      Όσον αφορά την αντιμετώπιση πάγιων και διαρκών αναγκών σας γνωρίζουμε ότι με το αριθμ. 7399/11.2.02 έγγραφο, στο πλαίσιο του τριετούς προγραμματισμού προσλήψεων προσωπικού ετών 2002-2004 είχε ζητηθεί έγκριση πλήρωσης 3.390 θέσεων, για την ενίσχυση των Υπηρεσιών του ΥΠ.ΠΟ. με μόνιμο προσωπικό σε υφιστάμενους ή νέους κλάδους (αρχαιολόγοι, μηχανικοί, συντηρητές, διοικητικοί, εργάτες κ.λπ.).
      Εφόσον δοθεί έγκριση για την πλήρωση των ανωτέρω θέσεων θα ακολουθήσει η κατανομή αυτών σε όλες τις υπηρεσίες αρχαιοτήτων του Υπουργείου Πολιτισμού, αφού ληφθούν υπόψη οι ανάγκες και οι ιδιαιτερότητες της κάθε Υπηρεσίας.
      	Μέχρι σήμερα έχει κινηθεί η διαδικασία πλήρωσης μέσω ΑΣΕΠ τριακοσίων (300) εκ των ανωτέρω θέσεων διαφόρων κλάδων.
      Η υπαγωγή ή όχι του ωρομίσθιου προσωπικού του ΥΠ.ΠΟ. (και μεταξύ αυτών και της Κ΄ Εφορείας Προϊστορικών και Κλασικών Αρχαιοτήτων) θα εξετασθεί μετά την έκδοση του Π.Δ/τος που αφορά στην μετατροπή των συμβάσεων ορισμένου χρόνου σε αορίστου.
      Η Υπουργός
      ΦΑΝΗ ΠΕΤΡΑΛΙΑ -ΠΑΛΛΗ»
      15. Στην με αριθμό 810/18-5-04 ερώτηση του Βουλευτή κ. Άγγελου Τζέκη δόθηκε με το υπ’ αριθμ. 30749/9-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με το αντικείμενο του θέματος και μετά από σχετικά έγγραφα της Περιφέρειας Δυτ. Μακεδονίας και της Ν.Α. Φλώρινας, σας πληροφορούμε τα εξής:
      1) Το έργο επισκευής της εκκλησίας του Αγ. Γεωργίου, «Αντικατάσταση σκεπής επισκευή εκκλησίας Δ.Δ. Αλώνων» χρηματοδοτείται με το ποσό 40.000,00 €. από το Πρόγραμμα Δημοσίων Επενδύσεων των ΚΑΠ/2004 και ήδη έχει συνταχθεί η μελέτη από την Δ.Τ.Υ. Ν. Α. Φλώρινας.
      2) Το έργο «Διαμόρφωση πλατείας στο Δ. Δ. Αλώνων» προϋπολογισμού δαπάνης 58.694,00 € εκτελείται από την Ν. Α. Φλώρινας με χρηματoδότηση από το Πρόγραμμα του ΕΤΕΡΠΣ (ΥΠΕΧΩΔΕ).
      3). Ο δρόμος Αλώνων - Βίγλας είναι δασικός και συνεπώς αρμόδιο να απαντήσει είναι το Υπουργείο Αγροτικής Ανάπτυξης και Τροφίμων στο οποίο κοινοποιούμε την ερώτηση.
      4). Τα λοιπά θέματα είναι αρμοδιότητας των συνερωτώμενων Υπουργείων ΠΕΧΩΔΕ και Πολιτισμού.
      Ο Υφυπουργός
      ΑΘ. ΝΑΚΟΣ»
      16. Στην με αριθμό 930/20-5-04 ερώτηση του Βουλευτή κ. Άρη Σπηλιωτόπουλου δόθηκε με το υπ’ αριθμ. 37/7-6-04 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ερώτησης που κατέθεσε ο Βουλευτής κ. Άρης Σπηλιωτόπουλος σχετικά με την επαγγελματική αναγνώριση πανεπιστημιακών πτυχίων και σε ό,τι εμπίπτει σε αρμοδιότητα του Υπουργείου Δικαιοσύνης, επισημαίνονται τα εξής:
      Σύμφωνα με το άρθρο 3 παρ. 3 του Ν.Δ 3026/1954 «Κώδικας περί Δικηγόρων», όπως ισχύει σήμερα, δικαίωμα συμμετοχής στις εξετάσεις υποψήφιων δικηγόρων, έχει όποιος είναι κάτοχος πτυχίου του νομικού τμήματος της Νομικής Σχολής ελληνικού ή αλλοδαπού ανεγνωρισμένου ομοταγούς Πανεπιστημίου, έχει συμπληρώσει άσκηση παρά δικηγόρω διάρκειας 18 μηνών και δεν έχει συμπληρώσει το 35° έτος ηλικίας.
      Σε εφαρμογή της ανωτέρω διάταξης, οι Δικηγορικοί Σύλλογοι εγγράφουν ως ασκούμενους δικηγόρους τους πτυχιούχους αλλοδαπών πανεπιστημίων, προκειμένου όμως να χορηγήσουν πιστοποιητικό άσκησης για τη συμμετοχή τους στις εξετάσεις και εν συνεχεία το διορισμό τους ως δικηγόρων, το πτυχίο των υποψηφίων πρέπει να έχει αναγνωριστεί από το ΔΙ.Κ.Α.Τ.Σ.Α.
      	Στο σχέδιο του Νέου Κώδικα περί Δικηγόρων, το οποίο δεν έχει ολοκληρωθεί, προβλέπονται όλες οι ρυθμίσεις, οι οποίες βάσει των κοινοτικών οδηγιών έχουν ενσωματωθεί στο εσωτερικό μας δίκαιο και συγκεκριμένα οι ρυθμίσεις του Π.Δ. 52/1993 περί αναγνώρισης ισοτιμίας επαγγελματικών προσόντων δικηγόρων σύμφωνα με την οδηγία 89/48 ΕΟΚ του Συμβουλίου των Ευρωπαϊκών Κοινοτήτων και του Π.Δ 152/2000 για τη διευκόλυνση της μόνιμης άσκησης του δικηγορικού επαγγέλματος στην Ελλάδα από δικηγόρους που απέκτησαν τον επαγγελματικό τους τίτλο σε άλλο κράτος μέλος της Ευρωπαϊκής Ένωσης (οδηγία 98/5/ΕΚ).
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      17. Στην με αριθμό 907/20-5-04 ερώτηση του Βουλευτή κ. Δημητρίου Λιντζέρη δόθηκε με το υπ’ αριθμ. 34/8-6-04 έγγραφο από τον Υπουργό Δικαιοσύνης η ακόλουθη απάντηση:
      «Για την πορεία του «προγράμματος ανέγερσης καταστημάτων κράτησης», που είχε αποφασιστεί από την προηγούμενη κυβέρνηση καθώς και την απομάκρυνση των φυλακών Κορυδαλλού, επισημαίνονται τα εξής:
      Από το 1996, που ιδρύθηκε η εταιρία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» μέχρι και το 2002, κατασκευάστηκε μόνο ένα νέο κατάστημα κράτησης, στο Μαλανδρίνο του Νομού Φωκίδας δυναμικότητας μόλις 280 κρατουμένων και, δυστυχώς, με τεράστια εγγενή κατασκευαστικά και λειτουργικά προβλήματα (π.χ. ετήσιο κόστος 1 εκατομμυρίου ευρώ για μεταφορά λυμάτων).
      Εντούτοις, το 2003 και κυρίως το β΄ εξάμηνο, οπότε και πλησίαζαν οι εθνικές εκλογές, δημοπρατήθηκαν 9 νέα καταστήματα κράτησης και ενεγράφησαν άλλα 9 στο Πρόγραμμα Δημόσιων Επενδύσεων (Π.Δ.Ε) για την υλοποίηση των οποίων η ετήσια προβλεπόμενη εκταμίευση είναι υποπολλαπλάσια του συνολικού προϋπολογισμένου κόστους.
      Επιπρόσθετα, οι δημοπρασίες των 9 πρώτων καταστημάτων κράτησης έγιναν με εξαιρετικά βιαστικές διαδικασίες και ελεγχόμενες ήδη ως προς τη διαφάνειά τους. Συγκεκριμένα, σε κάποιες περιπτώσεις δεν έχει ολοκληρωθεί η μελέτη κατασκευής τους, δεν έχουν εκδοθεί οικοδομικές άδειες, δεν έχουν συνταχθεί μελέτες περιβαλλοντικών επιπτώσεων κλπ.
      Το Υπουργείο Δικαιοσύνης δεν ακύρώσε κανένα έργο. Ενόψει όμως, των προεκτεθέντων, η σημερινή ηγεσία, διερευνά τη νομιμότητα και διαφάνεια όλων των έργων και διαδικασιών που παρέλαβε, ιεραρχεί τις προτεραιότητες και καταβάλλει προσπάθειες για φθηνότερη και συντομότερη αποπεράτωσή τους, η οποία θα οδηγήσει και στην σταδιακή αποσυμφόρηση των φυλακών Κορυδαλλού.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      18. Στην με αριθμό 913/20-5-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./67/03-06-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 913/20.05.2004 ερώτηση του Βουλευτή κ. Απόστολου Κατσιφάρα, σας γνωρίζουμε τα εξής:
      Η καθυστέρηση δημοπράτησης του έργου «Συντήρηση - Βελτίωση Ε.Ο σύνδεσης Αεροδρομίου Αράξου με Ν.Ε.Ο Πατρών - Πύργου» επέβαλλε την λύση της υλοποίησης των ελαχίστων απαιτούμενων παρεμβάσεων, όπως αυτές διατυπώθηκαν από την Ο.Ε.Ο.Α. Αθήνα 2004, έτσι ώστε να καταστεί δυνατή η ολοκλήρωσή τους, στο ελάχιστο χρονικό περιθώριο που απομένει μέχρι τους Ολυμπιακούς Αγώνες.
      Το παραπάνω έργο θα εκτελεστεί από την Περιφέρεια.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      19. Στην με αριθμό 1206/1-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./98/03-06-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1206/01.06.2004 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
      Η προκαλούμενη δαπάνη από την πλήρωση επτακοσίων πενήντα (750) θέσεων προσωπικού με σχέση εργασίας ιδιωτικού δικαίου αορίστου χρόνου, που συστάθηκαν στο Υπουργείο Πολιτισμού με την αριθμ. 29991/13.06.03 Κοινή Υπουργική Απόφαση (ΦΕΚ. 788/Β΄/18.06.03) και σύμφωνα με τις διατάξεις του άρθρου 17 παρ. 4 του Ν. 2947/01, για την υποστήριξη των αναγκών της Ολυμπιακής προετοιμασίας, ανέρχεται στο ποσό των 12,775,348.60 € ετησίως.
      Για την κάλυψη της παραπάνω δαπάνης το Γενικό Λογιστήριο του Κράτους, με το υπ’ αριθμ. 2/35801/27.06.03 έγγραφό του μας ενημέρωσε ότι θα αντιμετωπιστεί από τις πιστώσεις του Κρατικού Προϋπολογισμού. Παρ’ όλα αυτά, στον προϋπολογισμό του ΥΠ.ΠΟ. οικον. Έτους 2004, δεν έχει εγγραφεί αντίστοιχη πίστωση για τον σκοπό αυτό.
      Η νέα Πολιτική Ηγεσία θα καταβάλει κάθε δυνατή προσπάθεια για την επανεξέταση του θέματος.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ -ΠΑΛΛΗ»
      20. Στην με αριθμό 922/20-5-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Δ5/ΗΛ/Β/06/43/10107/14-6-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 922/20-05-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/1684/09-06-04 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      21. Στην με αριθμό 935/21-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 24820/14-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο Βουλευτής κ. Δημήτριος Πιπεργιάς, σας γνωρίζουμε τα εξής:
      Το Υπουργείο Οικονομίας και Οικονομικών θεωρεί ότι η σημασία των μικρομεσαίων επιχειρήσεων για την οικονομία είναι τεράστια γι’ αυτό στις βασικές του επιλογές είναι η εξυγίανση και η βελτίωση της αποτελεσματικότητάς τους με διάφορα μέτρα όπως, Φορολογικά (μειώσεις φορολογικών συντελεστών κτλ) Οργανωτικά ( Ίδρυση σε κεντρικό και περιφερειακό επίπεδο Φορέων-Οργανισμών ενημέρωσης και υπσστήριξής τους) και τέλος Αναπτυξιακά ( κατάρτισης και υλοποίησης προγραμμάτων στις υπό εξέλιξη Κοινοτικές Πρωτοβουλίες).
      Ήδη σήμερα.
      1. Στο	πλαίσιο των Περιφερειακών Επιχειρησιακών Προγραμμάτων (ΠΕΠ) συγχρηματοδοτούνται δράσεις για ενίσχυση ΜΜΕ στους τομείς της μεταποίησης και του τουρισμού, έχουν δε προκηρυχθεί οι προβλεπόμενοι δύο κύκλοι για την υποβολή επενδυτικών προτάσεων. Στον Α΄ κύκλο εντάχτηκαν 1439 επενδυτικά προγράμματα για την μεταποίηση και 400 για τον τουρισμό και στον Β΄ κύκλο, που κάλυπτε το χρονικό διάστημα από 20-2-2004 έως 10-5-2004, πέρασαν στη φάση αξιολόγησης και υλοποίησης επενδύσεις με προϋπολογισμό 86.995.500 Ευρώ για τη θεματική ενότητα «μεταποίησης» και 58.675.900 Ευρώ για τη θεματική ενότητα του «τουρισμού».
      2. Στο Επιχειρησιακό Πρόγραμμα «Ανταγωνιστικότητα» συγχρηματοδοτούνται δράσεις για ανάπτυξη και στήριξη των ΜΜΕ. Ενδεικτικά αναφέρονται ότι μέσω του Προγράμματος αυτού ενισχύονται 933 επιχειρηματικά σχέδια μεταποιητικών ΜΜΕ μεγέθους μέχρι 50 ατόμων και 110 επενδύσεις τεχνολογικού εξοπλισμού.
      3. Στο πλαίσιο του προγράμματος «Πιστοποιηθείτε» υλοποιούνται 1431 πρότυπα ΕΛΟΤ και για τον ποιοτικό εκσυγχρονισμό της τουριστικής υποδομής χρηματοδοτούνται 2742 μονάδες και 419 επιχειρηματικά σχέδια τουριστικών ΜΜΕ.
      Τελειώνοντας σας γνωρίζουμε ότι λόγω της θετικής ανταπόκρισης της αγοράς στα παραπάνω Προγράμματα (Δράσεις) μελετώνται και σχεδιάζονται νέοι κύκλοι Προκηρύξεών τους, οι οποίες θα ακολουθήσουν σύντομα.
      Ο Υφυπουργός
      ΧΡΗΣΤΟΣ ΦΩΛΙΑΣ»
      22. Στην με αριθμό 767/14.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/ΗΠ/Α/Φ6/38/10051/7.6.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 767/14-05-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝ Σ/1594/03-06-04 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στην με αριθμό 905/20.5.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Φ900α/4071/7228/14.6.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 905/20-05-2004 ερώτησης, που κατέθεσε ο Βουλευτής κ. Αλέξανδρος Αλαβάνος με θέμα τις προαγωγές των γυναικών Ανθυπασπιστριών του Ν. 705/77, σας γνωρίζουμε τα ακόλουθα:
      Το ΥΠΕΘΑ έχει ήδη καταθέσει στη ΒτΕ προς ψήφιση σχέδιο νόμου, με σκοπό την οριστική επίλυση του χρόνιου αυτού προβλήματος της εν λόγω κατηγορίας των στελεχών των ΕΔ. Η σχετική νομοθετική ρύθμιση του θέματος αποτέλεσε προγραμματική εξαγγελία από την πρώτη στιγμή της ανάληψης των καθηκόντων της νέας Πολιτικής Ηγεσία του ΥΠΕΘΑ.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      24. Στην με αριθμό 932/20.5.04 ερώτηση του Βουλευτή κ. Μάρκου Μπόλαρη δοθηκε με το υπ’ αριθμ. ΥΠΠΟ/ΓΡ./ΥΦ./ΚΕ/76/10.6.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρωτ. 932/20-5-2004 ερώτησης του Βουλευτή κ. Μ. Μπόλαρη σχετικά με τη χρηματοδότηση του έργου « Συντήρηση, ανάπλαση, επανέκθεση Μπεζεστενίου -Αρχαιολογικού Μουσείου Σερρών», σας πληροφορούμε τα εξής:
      Έχοντας υπόψη τόσο την ιστορικότητα της πόλης των Σερρών και τον πλούτο των αρχαιολογικών ευρημάτων που δηλώνουν τη μακραίωνη παρουσία της, όσο και το εξαιρετικής αρχιτεκτονικής Μπεζεστένι, όπου στεγάζεται ένα από τα τρία Μπεζεστένια του ελληνικού χώρου ,το θέμα της έγκρισης της μελέτης επανέκθεσης του Αρχαιολογικού Μουσείου στο Μπεζεστένι Σερρών υπεβλήθη στο Κεντρικό Αρχαιολογικό Συμβούλιο. Το Συμβούλιο απεφάνθη υπέρ της αναβολής διατύπωσης γνωμοδότησης επί του θέματος, προκειμένου να υπάρξει κοινό μουσειολογικό και μουσειογραφικό πρόγραμμα με τη 12η Εφορεία Βυζαντινών Αρχαιοτήτων και να εισηγηθούν οι συναρμόδιες Διευθύνσεις δεδομένου ότι το Μουσείο στεγάζεται σε διατηρητέο μνημείο του 15ου αιώνα.
      Τα στοιχεία που υποβλήθηκαν στη Διεύθυνση Αναστήλωσης Βυζαντινών και Μεταβυζαντινών Μνημείων από τη Διεύθυνση Μουσείων Εκθέσεων και Εκπαιδευτικών Προγραμμάτων σχετικά με το θέμα αποτελούν προμελέτη επανέκθεσης του Αρχαιολογικού Μουσείου Σερρών ( Μπεζεστένι ).Οι νέες κατασκευές - προσθήκες, χώροι υγιεινής και ηλεκτρομηχανολογική εγκατάσταση για θέρμανση και φωτισμό δεν θίγουν το μνημείο.
      Ο νέος φάκελος θα επανεισαχθεί άμεσα στο Κεντρικό Αρχαιολογικό Συμβούλιο για την κατά το νόμο γνωμοδότηση με τις σύμφωνες γνώμες των αρμοδίων Διευθύνσεων.
      Ο Υφυπουργός
      Π. ΤΑΤΟΥΛΗΣ»
      25. Στην με αριθμό 771/14.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Δ5/ΗΛ/Β/Φ6/37/100049/7.6.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ 771/14.5.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΔΝΣ/1592/13.6.04 έγγραφο της ΔΕΗ, το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      26. Στην με αριθμό 1171/28.5.04 ερώτηση του Βουλευτή κ. Στυλιανού Ματζαπετάκη και στις με αριθμό αναφορές 735/27.5.04 και 754/27.5.04 των Βουλευτών κυρίων Βασιλείου Κεγκέρογλου και Εμμανουήλ Στρατάκη δόθηκε με το υπ’ αριθμ. 1046813/3092/3093/573/575/Α0014/8.6.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των με αριθμ. 735- από 28/5/2004 και 754 από 27/5/2004 εγγράφων σας, με τα οποία μας διαβιβάσατε την 1171/28.5.04 Ερώτηση του Βουλευτή κ. Στ. Ματζαπετάκη και τις 735/27.5.04, 754/27.5.04 Αναφορές των Βουλευτών κυρίων Β. Κεγκερόγλου και Εμ. Στρατάκη και οι οποίες αφορούν αίτημα μείωσης του . συντελεστή ΦΠΑ που εφαρμόζέται σε όλες τις παρεχόμενες από τις Δημοτικές Επιχειρήσεις Ύδρευσης και Αποχέτευσης υπηρεσίες, σας γνωρίζουμε τα ακόλουθα:
      Ο πίνακας αγαθών και υπηρεσιών, για τα οποία τα Κράτη - Μέλη δύνανται να εφαρμόσουν μειωμένο συντελεστή ΦΠΑ, είναι καθορισμένος από τις διατάξεις της 388/77 Οδηγίας ΕΟΚ (6η Οδηγία) όπως ισχύει και έχει υιοθετηθεί στο εσωτερικό-δίκαιο της χώρας με το Παράρτημα IΙΙ του ν. 2859/2000 (Κώδικας ΦΠΑ). Στο παράρτημα αυτό περιλαμβάνονται - τα αγαθά και οι υπηρεσίες που επιτρέπεται να υπαχθούν στο χαμηλό συντελεστή ΦΠΑ 8%. Μεταξύ των αγαθών αυτών περιλαμβάνεται η παράδοση νερού, ωστόσο δεν περιλαμβάνονται οι παρεχόμενες από τις Δημοτικές Επιχειρήσεις Ύδρευσης και Αποχέτευσης υπηρεσίες.
      Κατόπιν των ανωτέρω, δεν παρέχεται στη χώρα μας η ευχέρεια ικανοποίησης του αιτήματος για εφαρμογή μειωμένου συντελεστή 8% στις παρεχόμενες, από τις Δημοτικές Επιχειρήσεις Ύδρευσης και Αποχέτευσης, άλλες υπηρεσίες εκτός από την παροχή νερού, οι οποίες δεν περιλαμβάνονται στο χαμηλό συντελεστή, σύμφωνα με την Κοινοτική Οδηγία και κατά συνέπεια δεν περιλαμβάνονται και στο παράρτημα ΙΙΙ του ν.2859/00. Οποιαδήποτε ρύθμιση αντίθετη με το προβλεπόμενα από την ως άνω Οδηγία, θα αποτελούσε κοινοτική παράβαση 
      Ο Υφυπουργός
      ΑΔΑΜ ΡΕΓΚΟΥΖΑΣ»
      27. Στην με αριθμό 775/14.5.04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. ΥΠΠ/ΓΡ./ΑΝ./ΥΠ./Κ.Ε/57/3.6.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 775/14.05.2004 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου, σας γνωρίζουμε τα εξής: Όσον αφορά την καθυστέρηση πληρωμής συμβασιούχων εργαζομένων σε έργα της 7ης Εφορείας Βυζαντινών Αρχαιοτήτων, σας γνωρίζουμε ότι η καθυστέρηση αυτή οφειλόταν στις διαδικασίες χρηματοδότησης - πιστώσεων.
      Ήδη όμως έχουν υπογραφεί οι σχετικές αποφάσεις και άμεσα θα γίνει εκταμίευση πιστώσεων, από τις οποίες, η ανωτέρω Εφορεία, θα πληρώσει και όλους τους συμβασιούχους εργαζόμενους.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      28. Στην με αριθμό 920/20.5.04 ερώτηση των Βουλευτών κυρίων Ελπίδας Παντελάκη, Γιάννη Πατσιλινάκου και Λιάνας Κανέλλη δόθηκε με το υπ’ αριθμ. 132/8.6.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμ. πρωτ. 920/20-05-2004 εγγράφου σας, με το οποίο μας διαβιβάστηκε ερώτηση των Βουλευτών κυρίων Ε. Παντελάκη, Γ. Πατσιλινάκου και Λ. Κανέλλη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με το ν. 2638/1998 (Α 204), οι Ακαδημίες Εμπορικού Ναυτικού ανήκουν στην Τρίτη βαθμίδα της Ανώτερης Τεχνικής και Επαγγελματικής Εκπαίδευσης, όπου ανήκαν και οι Ανώτερες Δημόσιες Σχολές Εμπορικού Ναυτικού.
      2. Σε κάθε περίπτωση, το ΥΕΝ διάκειται ευνοϊκά στη δυνατότητα φοίτησης των Πλοιάρχων Α' και Μηχανικών Α' του Εμπορικού Ναυτικού πτυχιούχων ΑΕΝ και διπλωματούχων ΑΔΣΕΝ με τα πιστοποιητικά του βαθμού τους, στα Προγράμματα Μεταπτυχιακών Σπουδών (Π.Μ.Σ) σχετικών με την ειδικότητα τους και ως εκ τούτου προτίθεται να εξετάσει το θέμα σε συνεργασία με το αρμόδιο Υπουργείο Εθνικής Παιδείας και Θρησκευμάτων, αφού ληφθεί υπόψη και η αυτοτέλεια των ΑΕΙ.
      3. Η συνεχής αναβάθμιση των επαγγελματικών ικανοτήτων των ναυτικών και η παραγωγή στελεχών του Εμπορικού Ναυτικού σε αριθμό ανάλογο προς τις υπάρχουσες ανάγκες, με επίπεδο κατάρτισης που να ανταποκρίνεται στις τρέχουσες τεχνολογικές εξελίξεις αποτελεί βασική προτεραιότητα του Υ.Ε.Ν.
      4. Ήδη έχουν ξεκινήσει διαδικασίες για τη ριζική αναβάθμιση του συστήματος ναυτικής εκπαίδευσης, τη βελτίωση των Α.Ε.Ν. με καλύτερο τεχνολογικό εξοπλισμό, την επιμόρφωση του διδακτικού προσωπικού και τη συνεχή κατάρτιση των ναυτικών. Στόχος μας είναι τα καταληκτικά πιστοποιητικά των Πλοιάρχων και Μηχανικών Α' τάξης να είναι ουσιαστικά ισοδύναμα με τα πτυχία των ΑΕΙ.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      29. Στην με αριθμό 1001/25.5.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 48754/ΙΗ/8.6.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1001/25-5-2004 την οποία κατέθεσε ο Βουλευτής κ. Βασ. Κεγκέρογλου, σας γνωρίζουμε τα ακόλουθα:
      Για την έγκριση λειτουργίας ειδικότητας στα Ι.Ε.Κ η Τριμερής Συμβουλευτική Επιτροπή κάθε περιφέρειας προτείνει στην Κ.Υ. του Ο.E.E.K. τις ειδικότητες για κάθε εξάμηνο κατάρτισης σύμφωνα με τις ανάγκες της περιοχής της. Στη συνέχεια, ο Ο.Ε.Ε.Κ., εγκρίνει και προκηρύσσει τις ειδικότητες. Η ειδικότητα "Ειδικός Πωλήσεων Εμπορικών Καταστημάτων" δεν υπάρχει. Υπάρχει, όμως, η συναφής ειδικότητα "Ειδικός Εμπορικών Επιχειρήσεων" η οποία προτάθηκε και προκηρύχθηκε από τον Ο.Ε.Ε.Κ. για να λειτουργήσει στις Μοίρες Ηρακλείου Κρήτης κατά τα φθινοπωρινά εξάμηνα 1998 - 1999, 1999 - 2000 και το εαρινό εξάμηνο 2001. Δε λειτούργησε, όμως, επειδή δεν υπήρχαν υποψήφιοι.
      Τέλος σας γνωρίζουμε ότι ο Ο.Ε.Ε.Κ. συνεχώς επανεξετάζει το ενδεχόμενο λειτουργίας νέων ειδικοτήτων στα Δημόσια Ι.Ε.Κ.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Τρίτης 6 Ιουλίου 2004.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
1. Η με αριθμό 239/1.7.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιώαννη Μαγκριώτη προς τον Υπουργό Υγείας και Κοινωνικής  Αλληλεγγύης, σχετικώς με την έξαρση του προβλήματος των ναρκωτικών στην περιοχή της Θεσσαλονίκης, τη λήψη των αναγκαίων μέτρων κλπ.
2. Η με αριθμό 241/1.7.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την επιχορήγηση του Δήμου Νίκαιας για την καταβολή των δεδουλευμένων στους συμβασιούχους που υπηρετούν στο Δήμο κλπ.
3. Η με αριθμό 240/1.7.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη Αικατερινάρη προς τους Υπουργός Υγείας και Κοινωνικής Αλληλεγγύης, Δικαιοσύνης, σχετικώς με την έξαρση του προβλήματος των ναρκωτικών στην περιοχή της Θεσσαλονίκης, τη λήψη των αναγκαίων μέτρων κλπ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερησία διάταξη των
      ΕΠΙΚΑΙΡΩΝ ΕΠΕΡΩΤΗΣΕΩΝ
      Θα συζητηθεί η υπ’ αριθμόν 2/2/22-6-2004 επίκαιρη επερώτηση των Βουλευτών του ΠΑ.ΣΟ.Κ. κυρίων Χρήστου Παπουτσή, Ιωάννη Δριβελέγκα, της κ. Αντωνία (Τόνια) Αντωνίου, των κυρίων Μιχαήλ Καρχιμάκη, Ανδρέα Μακρυπίδη, Λεωνίδα Γρηγοράκου, Γεωργίου Ανωμερίτη, Δημητρίου Βαρβαρίγου, Θεόδωρου Κολιοπάνου, Λάζαρου Λωτίδη, Γεωργίου Ντόλιου, Εμμανουήλ Σκουλάκη, Κωνσταντίνου Σπηλιόπουλου, Στέφανου Τζουμάκα, Ιωάννη Τσακλίδη, Αθανασίου (Άκη) Τσοχατζόπουλου και Δημητρίου Ρέππα προς τον Υπουργό Αγροτικής Ανάπτυξης και Τροφίμων, σχετικώς με την Αγροτική Πολιτική.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Γραμματεύς του Προεδρείου της Κοινοβουλευτικής Ομάδας του ΠΑΣΟΚ κ. Ρέππας μας γνωρίζει ότι κατά τη σημερινή συνεδρίαση της 2/7/2004, όπου συζητείται επίκαιρη επερώτηση αρμοδιότητος του Υπουργείου Αγροτικής Ανάπτυξης και Τροφίμων σχετικά με την αγροτική πολιτική ορίζεται ως Κοινοβουλευτικός Εκπρόσωπος του ΠΑΣΟΚ ο κ. Γιώργος Ανωμερίτης.
      Επίσης, ο Πρόεδρος του Συνασπισμού Ριζοσπαστικής Αριστεράς κατά τη συζήτηση της επίκαιρης επερώτησης αρμοδιότητος του Υπουργείου Αγροτικής Ανάπτυξης και Τροφίμων σχετικά με την αγροτική πολιτική ορίζει ως Κοινοβουλευτική Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
      Επίσης, κατά τη συζήτηση της επερώτησης των Βουλευτών του ΠΑΣΟΚ σχετικά με την αγροτική πολιτική αρμοδιότητος του Υπουργείου Αγροτικής Ανάπτυξης και Τροφίμων ορίζεται ως Κοινοβουλευτικός Εκπρόσωπος ο Βουλευτής κ. Σκοπελίτης εκ μέρους του Κομμουνιστικού Κόμματος Ελλάδος.
      Το  λόγο έχει ο κ. Δριβελέγκας εκ μέρους του ΠΑΣΟΚ.
      ΙΩΑΝΝΗΣ ΔΡΙΒΕΛΕΓΚΑΣ: Κυρίες και κύριοι συνάδελφοι, χθες το βράδυ ζήσαμε όλοι οι Έλληνες τη μεγαλύτερη επιτυχία του ελληνικού αθλητισμού μέχρι την Κυριακή βέβαια όπου όλοι ελπίζουμε να είμαστε οι πρωταθλητές Ευρώπης και να γράψουμε την πιο χρυσή σελίδα στην ιστορία του αθλητισμού.
Από το Βήμα αυτό της Βουλής θέλω να δώσω και εγώ μαζί με όλους τους Έλληνες τα θερμά μου συγχαρητήρια σε όλους τους συντελεστές αυτής της τεράστιας επιτυχίας, μιας επιτυχίας που ένωσε όλον τον Ελληνισμό και ενίσχυσε την εθνική μας αυτοπεποίθηση.
      Η σημερινή μας συζήτηση, κυρίες και κύριοι συνάδελφοι και κύριε Υπουργέ, διεξάγεται μέσα σε κλίμα εθνικής ευφορίας και ομοψυχίας. Θεωρείστε, επομένως δεδομένο ότι η τοποθέτηση η δική μου και των συναδέλφων μου έχει σκοπό να συμβάλει δημιουργικά στην αντιμετώπιση των προβλημάτων των αγροτών και όχι στο να κάνουμε μια άγονη και στείρα αντιπολίτευση. Αυτό δεν το επιτρέπει η σημερινή μέρα, μια μέρα γιορτής, εθνικής έξαρσης και ομοψυχίας.
      Κυρίες και κύριοι συνάδελφοι, συμπληρώνονται τέσσερις μήνες περίπου μετά τη λήψη των τελικών αποφάσεων για τη μεταρρύθμιση της ΚΑΠ και δύο μήνες μετά τη μεγάλη διεύρυνση της Ευρωπαϊκής Ένωσης με δέκα νέες χώρες-μέλη. Και τα δύο αυτά γεγονότα είναι βέβαιο ότι θα σφραγίσουν με τον έναν ή τον άλλον τρόπο την πορεία της ελληνικής γεωργίας και της ελληνικής υπαίθρου.
      Όπως γνωρίζετε, η πορεία της μεταρρύθμισης άρχισε τον Οκτώβριο του 2002 με την ιστορική απόφαση των Αρχηγών των κρατών-μελών της Ευρωπαϊκής Ένωσης για τη διασφάλιση των πόρων που κατευθύνονται προς την ευρωπαϊκή γεωργία έως το έτος 2013, μια απόφαση η οποία αμφισβητήθηκε έντονα από τη Νέα Δημοκρατία. Ας είναι! Σήμερα πλέον η απόφαση αυτή αποτελεί τη στέρεα βάση πάνω στην οποία εδράζεται ο κυβερνητικός λόγος της Νέας Δημοκρατίας. 
      Ακολούθησαν οι αποφάσεις του Ιουνίου του 2003 επί Ελληνικής Προεδρίας όπου καθορίστηκαν οι αγροτικές πολιτικές για σειρά αγροτικών προϊόντων και οριοθετήθηκε ο τρόπος αναθεώρησης των λεγόμενων «μεσογειακών». 
      Ως γνωστόν, τις διαπραγματεύσεις για τα μεσογειακά προϊόντα αλλά και αυτές που ακολουθούν για τα οπωροκηπευτικά και τη ζάχαρη διεξήγαγε η Κυβέρνηση της Νέας Δημοκρατίας, εσείς κύριε Υπουργέ. Το αποτέλεσμα αυτής της διαπραγμάτευσης, ειδικά για τον καπνό και το βαμβάκι, επιβεβαίωσε τους φόβους μας. Δεν αξίζει κανείς να σταθεί στις πρωτάκουστες προεκλογικές δεσμεύσεις του Πρωθυπουργού ότι θα παρευρίσκεται ο ίδιος στις διαπραγματεύσεις. Δεν αξίζει να σταθεί κανείς στις δηλώσεις και στοχεύσεις της Κυβέρνησης που προηγήθηκαν των διαπραγματεύσεων, δηλαδή την ανάγκη μετάθεσης του χρονικού ορίζοντα έναρξης της εφαρμογής του έτους 2007, την απάλειψη της αναφοράς του έτους 2009, τη δυνατότητα καθορισμού των ποσοστών σύνδεσης και αποσύνδεσης των ενισχύσεων από το κράτος-μέλος.
      Παρά τις θριαμβολογίες της Κυβέρνησης, καμιά απ’ αυτές τις στοχεύσεις δεν υλοποιήθηκε στο σύνολό της. Το ίδιο ισχύει και για το πολυσυζητημένο μέτωπο των χωρών του Νότου, με το οποίο ο Υπουργός Γεωργίας αναλώθηκε επί εβδομάδες και το οποίο, όπως όλοι μας γνωρίζουμε, κατέρρευσε.  Αντίθετα, πρέπει να ομολογήσετε, πρέπει να εξηγήσετε στους αγρότες ότι η Κυβέρνησή σας, παρά το θετικό υπόβαθρο το οποίο εμείς εξασφαλίσαμε, παρά τις θετικές τοποθετήσεις της μεγάλης πλειοψηφίας των χωρών-μελών στο Συμβούλιο των Υπουργών Γεωργίας του Μαρτίου, παρά την παρουσίαση μιας ιδιαίτερα θετικής σημαντικής πρότασης από την Ιρλανδική Προεδρία και την Ευρωπαϊκή Επιτροπή, ανέτρεψε όλα τα παραπάνω και πέτυχε κάτι το αδιανόητο.
      Σε ό,τι αφορά το βαμβάκι, αποφασίστηκε η πρωτοφανής σύνδεση της πορείας ενός ευρωπαϊκού παραγωγικού κλάδου με την προοπτική της καλλιέργειας βάμβακος στην Αφρική. Έτσι, παρά το γεγονός ότι το θέμα διευθετήθηκε στο Μπ           το περασμένο φθινόπωρο, η Κυβέρνησή σας κατόρθωσε, με τη σύμφωνη γνώμη της, να διατηρήσει ανοιχτή την επανεξέταση της ευρωπαϊκής πολιτικής του έτους 2009, με ό,τι αυτό συνεπάγεται.
      Στο σημείο αυτό επιτρέψτε μου να είμαι απόλυτα κατηγορηματικός ως προς το εξής:
Το ΠΑΣΟΚ ταυτίζεται με κάθε προσπάθεια που γίνεται σε διεθνές επίπεδο για την πρόοδο της Αφρικής και του λεγόμενου Τρίτου Κόσμου. Όμως αυτή η προσπάθεια πρέπει να αφορά την πραγματική βελτίωση της θέσης των λαών αυτών των χωρών και όχι τη διευκόλυνση κάποιων εταιρειών διεθνούς εμπορίας αγροτικών προϊόντων. Με άλλα λόγια, εμείς ταυτιζόμαστε με τους λαούς αυτών των περιοχών και όχι με τη διατήρηση κάποιων νεοαποικιοκρατικών καταπιεστικών καθεστώτων. 
      Η απόφαση για τον καπνό ήταν ακόμη πιο δυσμενής. Επιτρέψτε μου απλά  να αναφερθώ στο πολιτικό πλαίσιο στο οποίο κινείται και σηματοδοτεί αυτή η απόφαση, γιατί οι άλλοι συνάδελφοι που είναι στην επίκαιρη επερώτηση που προέρχονται και από καπνοπαραγωγικές περιοχές θα αναφερθούν και στις τεχνικές αλλά και στις ουσιαστικές λεπτομέρειες αυτής της απόφασης. Ως γνωστόν, η ταύτιση της αντικαπνιστικής εκστρατείας με την αντικαπνική έχει ως αποτέλεσμα τη σταδιακή συρρίκνωση του τομέα. Ο αριθμός καπνοπαραγωγών στη χώρα μας μειώνεται με ρυθμούς 4-5% το έτος. Ο κλάδος επεξεργασίας και εμπορίας καπνού αναδιαρθρώνεται. Πολλές επιχειρήσεις κλείνουν, εξαγοράζονται ή αλλάζουν αντικείμενο εργασιών. Παρόμοιες ανακατατάξεις παρατηρούνται και στη βιομηχανία προϊόντων καπνού. 
      Μέσα σε αυτό, λοιπόν, το δυσμενές κλίμα η πρόταση της Ευρωπαϊκής Επιτροπής για τη διασφάλιση των ενισχύσεων που λαμβάνει η μεγάλη πλειοψηφία των καπνοκαλλιεργητών ως το 2013 μέσω της πλήρους αποσύνδεσης των ενισχύσεων θεωρήθηκε από τους παραγωγούς ως μία ιδιαίτερα θετική εξέλιξη. Όμως, την αντίθετη άποψη εξέφρασαν οι εταιρείες εμπορίας και επεξεργασίας καπνού. Στα επίσημα κείμενά τους κατέγραψαν τις δύο βασικές που κατά τη γνώμη τους έπρεπε να έχει η Κυβέρνηση κατά τις διαπραγματεύσεις. 
      Οι προτεραιότητες αυτές είναι οι εξής: Πρώτον, έπρεπε να διασφαλιστεί η θέσπιση μιας πολιτικής όπου το συνδεδεμένο μέρος της ενίσχυσης θα είναι σαφώς μεγαλύτερο από το αποσυνδεδεμένο. Η δεύτερη προτεραιότητα των εταιρειών αφορούσε την απάλειψη κάθε εξέλιξης των μικρότερων παραγωγών και την εφαρμογή οποιουδήποτε μέτρου συνολικής αποσύνδεσης των ενισχύσεων που λαμβάνουν. Ως γνωστόν, η Κυβέρνησή σας και εσείς, κύριε Υπουργέ, αντί να μεγιστοποιήσετε την ενίσχυση του εισοδήματος των καπνοπαραγωγών ταυτιστήκατε με τις προτεραιότητες των επιχειρήσεων εμπορίας, γι’ αυτό και σας έχουν στείλει και συγχαρητήρια επιστολή. 
      Εμείς, κύριε Υπουργέ, είμαστε υπέρ κάθε υγιούς επιχειρηματικής προσπάθειας που στοχεύει στην ανάδειξη των αγροτικών μας προϊόντων και στην προώθησή τους στις αγορές του εξωτερικού. Αν θέλετε, ο ρόλος της υγιούς επιχείρησης είναι αναντικατάστατος. Εμείς είμαστε ενάντια σε κάθε πρακτική η οποία κρατά δέσμιους και εγκλωβισμένους τους παραγωγούς να πωλούν τα προϊόντα τους ακόμη και σε εξευτελιστικές τιμές, όπως για παράδειγμα τις ημέρες αυτές την ποικιλία Βιρτζίνια, απλά και μόνο για να είναι ο αγρότης σε θέση να εισπράξει την ενίσχυση της Ευρωπαϊκής Ένωσης. Με αυτές τις πρακτικές εμείς συγκρουόμαστε. Σε κάθε περίπτωση, όταν έχουμε να επιλέξουμε μεταξύ των συμφερόντων των αγροτών και των εμπορικών επιχειρήσεων, εμείς επιλέγουμε πάντα τους πρώτους, επιλέγουμε τους αγρότες.
      Εσείς, κύριε Υπουργέ, παρ’ ό,τι έχουν περάσει τέσσερις μήνες περίπου, γιατί δεν ξεκαθαρίζετε τη θέση σας; Γιατί δεν έχετε βγάλει ακόμα τις αποφάσεις, τους εφαρμοστικούς κανονισμούς; Πότε επιτέλους θα ξεκαθαρίσετε τη θέση σας; Μην επικαλείστε το διάλογο. Η κορυφαία οργάνωση των αγροτών, η ΠΑΣΕΓΕΣ –όπως ξέρετε- έχει πάρει ξεκάθαρη θέση και είναι υπέρ της πλήρους αποδέσμευσης. 
      Τι περιμένετε, κύριε Υπουργέ; Γιατί παραμένετε σε απραξία; Σας καλούμε άμεσα να ταχθείτε με το μέρος των καπνοπαραγωγών, που είναι υπέρ της πλήρους αποδέσμευσης, και όχι με το μέρος των καπνεμπορικών επιχειρήσεων, που είναι η μερική αποδέσμευση. 
      Μπαίνοντας στο δεύτερο μέρος της επερώτησης.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Αν μου επιτρέπετε να κάνω μία παρέμβαση.
      ΙΩΑΝΝΗΣ ΔΡΙΒΕΛΕΓΚΑΣ: Βεβαίως.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Θα ήθελα να ενημερώσω το Τμήμα για καλύτερη συνεννόηση ότι τη Δευτέρα σε συνάντηση που είχαμε με την ΠΑΣΕΓΕΣ στο Υπουργείο Αγροτικής Ανάπτυξης και Τροφίμων, μας ζήτησε η ΠΑΣΕΓΕΣ για το συγκεκριμένο ζήτημα στο οποίο αναφέρεστε μία περίοδο κάποιων εβδομάδων ή λίγων μηνών για να συζητήσουμε πάλι το θέμα της δέσμευσης στον καπνό. Άρα, δεν είναι ακριβής η θέση που διατυπώσατε. Εδράζεται σε προηγούμενη άποψη. Η ΠΑΣΕΓΕΣ τη Δευτέρα μας έθεσε άλλο ζήτημα. 
      ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, λέτε τη μισή αλήθεια. Όπως ξέρετε μαζί ήμασταν προχθές στη γενική συνέλευση, την Τετάρτη, όπου δημόσια ο Πρόεδρος της ΠΑΣΕΓΕΣ εκφράζοντας όλο το ΔΣ και ενώπιον όλων των αντιπροσώπων της χώρας, είπε ότι είναι υπέρ της πλήρους αποδέσμευσης και αν εσείς δεν θέλετε, να υπάρξει καθυστέρηση. Αυτή είναι η πραγματική αλήθεια, επικαλούμαι τα Πρακτικά, δεν πιστεύω να με διαψεύσετε. Αυτά ειπώθηκαν στη συνέλευση της Τετάρτης.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Καλά, θα τα πούμε στη συνέχεια. 
      ΙΩΑΝΝΗΣ ΔΡΙΒΕΛΕΓΚΑΣ: Εμείς σας καλούμε άμεσα να ταχθείτε με το μέρος των καπνοπαραγωγών, που είναι υπέρ της πλήρους αποδέσμευσης και όχι με το μέρος των επιχειρήσεων που έχουμε τη μερική αποδέσμευση. Είμαστε ξεκάθαροι, επιτέλους και εσείς πάρτε μία ξεκάθαρη θέση για να ξέρουν και οι αγρότες τι θα κάνουν.
      Μπαίνοντας στο δεύτερο μέρος της επερώτησης οφείλουμε όλοι να αναγνωρίσουμε τη σπουδαιότητα των μέτρων του Γ΄ Κοινοτικό Πλαίσιο Στήριξης για την ανάπτυξη της υπαίθρου. Κανείς δεν αμφισβητεί αυτήν την αναγκαιότητα και σπουδαιότητα αυτών των μέτρων, σήμερα δε περισσότερο από ποτέ μέσα στις δύσκολες συνθήκες του διεθνούς ανταγωνισμού είναι απαραίτητη η επιτάχυνση των ρυθμών εκτέλεσης των προγραμμάτων. 
      Τέσσερις μήνες σας ακούμε να διαπιστώνετε και να καταγγέλλετε τη χαμηλή απορροφητικότητα του Γ΄ Κοινοτικού Πλαισίου Στήριξης, τις αγροτικές δράσεις και να μην κάνετε τίποτε. Είναι προσφιλής σας τακτική και δική σας και του Υπουργείου σας και της Κυβέρνησής σας. Ο ελληνικός λαός, ο κάτοικος της υπαίθρου περιμένει να κυβερνήσετε επιτέλους, να πάρετε κάποιες αποφάσεις. Έχετε βάλει σε βαθιά ανησυχία τον αγροτικό πληθυσμό με την απραξία σας. Δεν θα μπω εγώ στον πειρασμό και στις άγονες αντιπαραθέσεις αριθμών και στοιχείων για την απορροφητικότητα ή μη του Γ΄ Κοινοτικού Πλαισίου Στήριξης. Αν χρειαστεί θα το κάνω, έχουμε τα στοιχεία. Θεωρώ ότι μικρή σημασία έχουν οι αριθμοί και αυτή η αντιπαράθεση. Αυτό που θέλω να σας πω είναι ότι επί των ημερών σας, εδώ και τέσσερις μήνες δεν έχει γίνει καμία καινούργια προκήρυξη για ένταξη νέων έργων. Τα προγράμματα ΕΠΑΥ, LEADER, ΕΠΑΝ καθυστερούν επικίνδυνα με την απραξία σας και κινδυνεύει ο κανόνας ν+2 για το 2004, που θα έχει σαν αποτέλεσμα να χαθούν πόροι. Γιατί αυτή η καθυστέρηση; Ποια σκοπιμότητα υπάρχει; Γιατί ζητήσατε την αναθεώρηση του μέτρου 2-1 της εμπορίας και της μεταποίησης των αγροτικών προϊόντων; Δεν γνωρίζετε ότι και να συναινέσει η Κοινότητα στην αναθεώρηση τον Οκτώβρη, απαιτείται τουλάχιστον ένα τρίμηνο για νέα τεχνικά δελτία και συμπληρώματα προγραμματισμού; Με όλα αυτά οι οριστικές εντάξεις θα αρχίσουν να γίνονται το 2005. Υπάρχει μεγάλη ανησυχία στον αγροτικό πληθυσμό. Ιδιαίτερα στην Κεντρική Μακεδονία για τα σχέδια βελτίωσης ήταν ενταγμένοι χίλιοι πεντακόσιοι αγρότες. Και υπάρχει μεγάλη ανησυχία γιατί από τα χίλια πεντακόσια προγράμματα θα εγκριθούν μόνο τα πεντακόσια. Οι άλλοι τι θα γίνουν, όταν έχουν υποβληθεί σε τόσα έξοδα, έχουν κάνει επενδύσεις; Έχουν τρομερό πρόβλημα.
      Θέλω δε να σας πω ότι αυτή η τακτική της αναθεώρησης, της μη ένταξης καινούργιων έργων, της μη επιτάχυνσης των ρυθμών άρχισε και δημιουργεί μεγάλο πρόβλημα στις Βρυξέλλες. Χθες πληροφορήθηκα ότι η Ευρωπαϊκή Ένωση ανησυχεί πολύ και σύντομα θα σας προειδοποιήσει και με επιστολή, κύριε Υπουργέ.
      Βάζετε πάνω από το συμφέρον της χώρας τις μικροκομματικές σκοπιμότητες για την εξυπηρέτηση προφανώς των δικών σας παιδιών. Βάζετε σε κίνδυνο τα συμφέροντα των αγροτών μ’ αυτή σας την τακτική. 
      Επίσης, να σας πω ότι κινδυνεύει το δημόσιο, κινδυνεύει το Υπουργείο να αρχίσουν να ασκούνται διώξεις σε βάρος του δημοσίου αφού μετά από επτά μήνες που έχουν υποβληθεί προτάσεις, έρχεστε εσείς και ακυρώνετε το μέτρο.
      Εμείς, κύριε Υπουργέ, σας καλούμε επιτέλους να προβείτε άμεσα σε νέες προκηρύξεις, αξιολογήσεις, γνωμοδοτήσεις και εντάξεις νέων έργων και επενδυτών. Τα μέτρα αυτά τα έχει ανάγκη ο αγρότης, ο κάτοικος της υπαίθρου, όλη η χώρα για να ανταποκριθεί αποτελεσματικά στις απαιτήσεις των καιρών. 
      Κύριε Υπουργέ, και ο χθεσινός Τύπος, αλλά και ο σημερινός και προσκείμενος στη δική σας παράταξη, επισημαίνει με άρθρα του ότι οι διαπιστώσεις και επισημάνσεις για την κατάσταση της ελληνικής γεωργίας δεν αρκούν και σας καλεί, όπως και εμείς, να πάρετε μέτρα και να ξεκαθαρίσετε τις προθέσεις σας. Να πάρετε μέτρα για την ασφάλεια των αγροτών, ώστε να ξέρει ο παραγωγός τι θα γίνει με τον ΕΛΓΑ. Θα συνεχίσει ο οργανισμός αυτός τον κοινωνικό του χαρακτήρα; Και αν ναι, θα στηρίξει η πολιτεία τον οργανισμό για τη συνέχιση της δανειοδότησης με την εγγύηση του δημοσίου; Απαντήσετε μας, κύριε Υπουργέ. Είναι κρίσιμο το θέμα για να αισθάνονται οι αγρότες άμεσα την αρωγή και τη βοήθεια της πολιτείας και να παίρνουν  έγκαιρα τις αποζημιώσεις. 
      Οι προεκλογικές περίοδοι τελείωσαν, πέρασαν. Η αόριστη εξαγγελία σας περί αποζημίωσης εντός τριών μηνών διαψεύστηκε, ανασκευάστηκε και έγινε πληρωμή τρεις μήνες μετά τη συγκομιδή και τη διάθεση. Και αυτή η εξαγγελία είναι αόριστη, δεδομένου ότι όπως γνωρίζετε υπάρχουν προϊόντα που συλλέγονται δύο, τρεις ή και περισσότερους μήνες όπως το βαμβάκι, τα βαλέντσια, τα λεμόνια και άλλα προϊόντα. 
      Ελάτε να κάνουμε μια σοβαρή συζήτηση για το θέμα της ασφάλισης. Εκμεταλλευθείτε το νόμο με τον οποίο ο Υπουργός μας κ. Ανωμερίτης είχε κάνει μια πολύ σημαντική δουλειά σ’ αυτόν τον τομέα. Αν θέλετε κάτι να αλλάξετε, εμείς θα είμαστε εδώ. Και να είστε βέβαιος, κύριε Υπουργέ, ότι θα βοηθήσουμε για ένα σύγχρονο ασφαλιστικό οργανισμό που θα καλύπτει όλους τους κινδύνους και θα ανταποκρίνεται στην πιο έγκαιρη καταβολή των αποζημιώσεων. 
      Κύριε Υπουργέ, θυμηθείτε τον εαυτό σας που καταγγέλλατε την ακρίβεια και μάλιστα δηλώνατε ότι η σχέση τιμής παραγωγού και τιμής αγοράς του καταναλωτή ήταν 1/5 ενώ ο μέσος όρος στην Ευρωπαϊκή Ένωση όπως πολύ σωστά λέγατε, έφτανε το 1/ 2,8. Σήμερα τα ξεχάσατε αυτά; Κάνατε τίποτα; Έχετε δει πού έχει πάει η σχέση; Έχει πάει 1/8, 1/10, 1/12.  Είδαμε στις τηλεοράσεις για την τομάτα, βλέπουμε για την πατάτα. Τι μέτρα επιτέλους θα πάρετε; Αυτό είναι πολύ κρίσιμο θέμα και μάλιστα γίνεται οξύτερο ενόψει των Ολυμπιακών Αγώνων.
      Κύριε Υπουργέ, θέλω σ’ όλα αυτά συγκεκριμένες απαντήσεις. Θέλουμε να μας πείτε το δέον γενέσθαι. Κυρίως όμως, θέλει απαντήσεις και κυρίως πράξεις ο Έλληνας αγρότης για να μπορεί να ζει και να εργάζεται με ασφάλεια, να γνωρίζει το πλαίσιο και τους κανόνες μέσα στους οποίους θα κινηθεί, ώστε να παράγει ασφαλή, υγιεινά και προπαντός ποιοτικά προϊόντα.
      Εμείς θα είμαστε εδώ για να σας παρακολουθούμε, να σας ελέγχουμε αλλά και να συμβάλουμε δημιουργικά με τις προτάσεις μας. Περιμένουμε τις απαντήσεις σας.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Αντωνίου.
      ΑΝΤΩΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, θα ήθελα κι εγώ απ΄ αυτήν τη θέση, λόγω της ημέρας, να πω συγχαρητήρια στα παιδιά που μας έκαναν εθνικά υπερήφανους. Και υπήρξε και μια εθνική ανάταση, θα έλεγα, ολόκληρου του Ελληνισμού.
     Ας έρθουμε όμως στα δικά μας. Κύριε Υπουργέ, διάχυτη είναι η ανησυχία των αγροτών μας για το μέλλον των αγροτικών τους επιδοτήσεων, μετά και την τελική διαπραγμάτευση, που ανέλαβε να κάνει η Κυβέρνησή σας. Συμβαίνει αυτό, κύριε Υπουργέ, διότι τα τελευταία χρόνια υπήρχαν προβλήματα στον αγροτικό χώρο, αλλά το κόμμα σας, κατά την άποψή μας, προσπάθησε να δημιουργήσει μεγαλύτερη ανασφάλεια σ΄ όλον αυτόν τον κόσμο, τον κόσμο της αγροτιάς, για να το εκμεταλλευτεί σε προεκλογική περίοδο, να υφαρπάξει την ψήφο του Έλληνα αγρότη και της Ελληνίδας αγρότισσας, κάνοντας μια πολιτική, θα έλεγα, ανεύθυνη.
     Το λέω αυτό, διότι είχατε την τύχη εσείς να διαπραγματευθείτε τον Απρίλιο τη νέα μεταρρύθμιση. Βέβαια ακόμη και από την Αίθουσα της Βουλής αμφισβητούσατε ότι υπήρχαν εξασφαλισμένοι πόροι μέχρι το 2013 και ότι υπήρχε δέσμευση στο κείμενο της μεταρρύθμισης για ίση μεταχείριση των μεσογειακών προϊόντων και των προϊόντων των βορείων χωρών.
     Κύριε Υπουργέ, νομίζω ότι αυτή η πολιτική της κινδυνολογίας και της ισοπέδωσης δεν βοηθάει να αντιμετωπίσουμε τα προβλήματα των αγροτών. Διότι κάνατε μια διαπραγμάτευση. Κατά την άποψή σας ήταν μια πολύ καλή διαπραγμάτευση, εμείς όμως έχουμε διαφορετική άποψη και το είπε και ο προηγούμενος συνάδελφος. Εγώ θέλω να σταθώ σε δύο σημεία μόνο, όσον αφορά το βαμβάκι και τον καπνό.
     Θα ήθελα, λοιπόν, να πω ότι τον καπνό, που είναι από τα βασικά προϊόντα αυτήν τη στιγμή στη χώρα μας, τον βάλατε ουσιαστικά κάτω από διεθνή επιτήρηση. Συνδέσατε την τύχη του κοινοτικού καθεστώτος στήριξης γι’ αυτό το προϊόν με την τύχη των παραγωγών των αφρικανικών χωρών. Νομίζω ότι είναι μια πολύ κακή εξέλιξη, διότι είχατε και τα νομικά και τα τυπικά ερείσματα να αρνηθείτε, αλλά τελικά το δεχτήκατε. Όμως ο κανονισμός 1782/2003 μιλά για μη διακριτική μεταχείριση των μεσογειακών προϊόντων κατά τη διαπραγμάτευση.
     Ένα δεύτερο στοιχείο όσον αφορά τον καπνό είναι ότι υπάρχει ένα θολό τοπίο μέχρι το 2010 και μετά το 2010 θα έχουμε μια απώλεια του εισοδήματος κατά 50% από τις πριμοδοτήσεις υπέρ ενός ταμείου καπνού με αδιευκρίνιστους τους σκοπούς της ύπαρξής του. Θα ήθελα ακόμα να σημειώσω ότι ζητήσατε την παράταση ενός έτους από την εφαρμογή της νέας ΚΑΠ. Έτσι, θα εφαρμοστεί από 01.01.2006 και ο λόγος που επικαλεστήκατε ήταν ότι υπάρχει αδυναμία στο διοικητικό μηχανισμό.
     Για το λόγο αυτό, κύριε Υπουργέ, θέλουμε σήμερα σ΄ αυτήν εδώ την Αίθουσα να μας πείτε ποιες είναι οι κινήσεις τις οποίες κάνετε και για να ενημερώσετε τους αγρότες και για να δημιουργήσετε τους εφαρμοστικούς κανονισμούς που χρειάζονται. Ποιο είναι το σχέδιο και η πολιτική σας για να προετοιμάσετε τις υπηρεσίες και στο κέντρο και στην περιφέρεια; Διότι γνωρίζουμε πάρα πολύ καλά όλοι ότι οι πολιτικές δοκιμάζονται στην υλοποίησή τους. Και το 2006 είναι πάρα πολύ κοντά.
     Τα λέω αυτά, διότι θα ήθελα να πω ότι πέρα από την κινδυνολογία και την ανευθυνότητα, με τις οποίες κατά την άποψή μας λειτουργήσατε, όχι μόνο προεκλογικά, αλλά και μετά, τα δύο κεντρικά «πυροτεχνήματα» που είχατε προεκλογικά ήταν «όλα τα κιλά, όλα τα λεφτά» και δεύτερον ότι οι αποζημιώσεις θα δίνονται τρεις μήνες μετά την καταστροφή που μπορεί να έχουν οι αγρότες. Αυτό, όμως, κύριε Υπουργέ, δεν γίνεται. Και αυτό δεν γίνεται, διότι και από τη μία αναθεωρείτε σήμερα και εσείς τη θέση σας και από την άλλη, επειδή προέρχομαι από ένα νομό –κατάγομαι και εκλέγομαι στην Φθιώτιδα- κατ’ εξοχήν αγροτικό, που έχει πληγεί πάρα πολύ τα τελευταία χρόνια από καταστροφές, ξέρω ότι τα προβλήματα είναι τεράστια και στο εισόδημα και στη ζωή των αγροτών. Εκεί το Μάιο είχαμε καταστροφές, οι άνθρωποι αναγκάστηκαν να σπείρουν για δεύτερη και τρίτη φορά και αυτήν τη στιγμή ο ΕΛΓΑ δεν έχει ξεκαθαρίσει ακόμα αν θα τους καλύψει αυτήν την καταστροφή.
      Θα ήθελα, λοιπόν να μας πείτε αν θα καλυφθούν τέτοιες καταστροφές και πότε θα πληρωθούν. Διότι σε δική σας τοποθέτηση στην κυβερνητική επιτροπή είπατε ότι από την προηγούμενη κυβέρνηση του ΠΑΣΟΚ πληρώνονταν σε οκτώ, το πολύ δώδεκα μήνες. Με τη νέα πρόταση την οποία εσείς κάνατε φαίνεται ότι θα πληρωθούν στον ίδιο χρόνο, για να μην πω αργότερα. Θέλουμε να μας ξεκαθαρίσετε ποια είναι η θέση σας και σ’ αυτόν τον τομέα.
      Πέρα όμως από τις καθυστερήσεις στις πληρωμές έχετε βάλει και σε αδράνεια το διοικητικό μηχανισμό. Διότι επίσης στη Φθιώτιδα από τις καταστροφές που είχαμε το Φεβρουάριο όχι απλώς δεν περιμένουν το πότε θα πληρωθούν, αλλά δεν έχουν καν περάσει ακόμη για να κάνουν την καταγραφή των καταστροφών. 
     Κλείνοντας, θέλω κι εγώ να τονίσω ότι είναι πολύ μεγάλο το πρόβλημα από την αδράνεια των υπηρεσιών και από τη μη απάντηση για το τι θα γίνει με το Γ;  Κοινοτικό Πλαίσιο Στήριξης. Το λέω αυτό ιδίως για τα  σχέδια βελτίωσης όπου έχει πολύ μεγάλη απορροφητικότητα. Και μιλάμε για ενεργό πληθυσμό που από τον Απρίλη έχουν πάρει τις προεντάξεις. Σε προηγούμενη ανάλογη εφαρμογή σε δέκα μέρες πήραν τις εντάξεις και περίμεναν και τώρα να γίνει αυτό σε σύντομο χρονικό διάστημα. Έχουν περάσει πάνω από δύο μήνες, δεν έχουν έρθει οι εντάξεις και καταλαβαίνετε ότι υπάρχει τεράστιο πρόβλημα και με χρέη προς τρίτους. Θέλουμε, λοιπόν, μια απάντηση. 
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Καρχιμάκης έχει το λόγο.
     ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, δίνετε και δίνατε προεκλογικά την εντύπωση ότι θα ερχόσασταν σαν σωτήρες της ελληνικής γεωργίας. Μιλούσατε για κοινωνικούς στόχους και όχι για οικονομικούς και χρησιμοποιούσατε  μια σειρά από τέτοιου περιεχομένου εκφράσεις.
     Δύο πράγματα έχετε κάνει: ή προσπαθήσατε να καπηλευτείτε ένα έτοιμο έργο ή αναγκαστήκατε –δεν ξέρω με ποιον τρόπο- να το αναστείλετε με προοπτική κατάργησης. 
     Μιλούσατε για την πρόσφατη αναθεώρηση, ότι αλλάξατε τη διαπραγματευτική βάση. Μα, αφού γνωρίζετε ότι αυτές οι αποφάσεις είχαν δρομολογηθεί τον Ιούνιο του 2003 και ότι οι συζητήσεις γι’ αυτές τις αποφάσεις είχαν ξεκινήσει από τον Οκτώβριο του 2002! Δηλαδή μας δίνετε την εντύπωση ότι μόλις γίνατε Κυβέρνηση πήγατε στις Βρυξέλλες και στιγμιαία, ως διά μαγείας λύσατε όλα τα προβλήματα και πήρατε αποφάσεις οι οποίες είναι στην προοπτική –ας το πούμε- της καλυτέρευσης της ζωής των Ελλήνων αγροτών. Αυτά, κύριε Υπουργέ, χρειάζονται αγώνα, χρειάζονται προσπάθεια, δεν είναι στιγμιαίες οι αποφάσεις. Για το ίδιο πράγμα μας κατηγορούσατε το 1999 όταν ουσιαστικά κερδίσαμε μια μάχη, έτσι ώστε τα μεσογειακά προϊόντα να επιδοτούνται μέχρι το 2006. Εισπράξαμε μια σειρά από κατηγορίες γι’ αυτήν τη διαπραγμάτευση. Ήρθατε, λοιπόν, ως Κυβέρνηση σ’ αυτήν τη βάση, συνεχίζοντας τη δική μας πολιτική, προκειμένου να οδηγηθούμε στις επιδοτήσεις μέχρι το 2013, πράγμα το οποίο ήταν γνωστό. Δεν ήταν, δηλαδή, κάτι καινούργιο αυτό το οποίο εσείς πήγατε να συνεχίσετε να διαπραγματευτείτε στις Βρυξέλλες. 
     Όπου μιλάτε, κύριε Υπουργέ, μιλάτε με ένα διαρκές ευχολόγιο. Μιλάτε –έχω δει τα κείμενά σας- λες και κάνετε διάλεξη σε φοιτητές. Γνωρίζετε όμως ότι όλες αυτές οι ευχές και οι διαπιστώσεις για να έχουν αποτέλεσμα χρειάζονται αντίκρισμα. Χρειάζεται οι πολιτικές να είναι υπαρκτές και να έχουν διαχυμένη και συγκεκριμένη ωφέλεια προς τους αγρότες. 
     Και εδώ θέλω να πω δύο λόγια για το λάδι. Πραγματικά, όπως είπε η συνάδελφος κ. Αντωνίου, «όλα τα κιλά, όλα τα λεφτά». Βγαίνατε προεκλογικά και μας λέγατε να δοθούν οι επιδοτήσεις των αγροτών επί των δηλωθεισών ποσοτήτων. Μας λέγατε ότι τα κριτήρια του ελέγχου τα οποία εμείς είχαμε βάλει δεν ήταν σωστά. Ήρθατε, λοιπόν, αμέσως μετά τις εκλογές και υιοθετήσατε τα δικά μας κριτήρια. Διότι αν ακολουθούσατε αυτήν την πολιτική που ακολουθήσατε προεκλογικά, όταν μιλούσατε επί των δηλωθεισών ποσοτήτων, με το σύστημα της αποσύνδεσης ουσιαστικά θα επιδοτούσατε τους απατεώνες περισσότερο και θα «ρίχνατε» τους έντιμους ελαιοπαραγωγούς. Αυτό έγινε. Άσε που κάνατε επιλεκτικό έλεγχο των ενστάσεων, άσε που παραμονές ευρωεκλογών κάνατε τραγελαφικά λάθη, όπως στο Νομό Λασιθίου όπου βάλατε επιδοτήσεις σε λογαριασμούς αγροτών οι οποίοι είχαν εισπράξει στο 100% ή είχαν πάρει το 60% και δεν είχαν υποβάλει αιτήσεις ενστάσεων. Δυστυχώς αυτά γίνονται. Έχετε μια πλήρη αναντιστοιχία ανάμεσα σε όλα όσα λέγατε και σε όσα κάνετε σήμερα.
      Σε ό,τι αφορά το θέμα των πλειστηριασμών, εκεί κάνατε ένα ασύλληπτο επικοινωνιακό κόλπο. Γνωρίζετε πολύ καλά ότι δεν έχουν γίνει πλειστηριασμοί από την Αγροτική Τράπεζα, διότι στην Αγροτική Τράπεζα είχαμε μπει σε ένα διαδοχικό σύστημα ρυθμίσεων, όπου είχε δοθεί εντολή να μη γίνονται πλειστηριασμοί. Ποιο είναι όμως το επικοινωνιακό σας κόλπο; Ο κάθε ένας γνωρίζει ότι δεν έχει πλειστηριασμό σε βάρος του, αλλά ο διπλανός δεν γνωρίζει. Και τι είπατε λοιπόν; Αυτός που νομίζει ότι θα του εκπλειστηριάσουν την περιουσία του, λέει: «Αφού ακυρώνονται οι πλειστηριασμοί, τη γλίτωσα». Αυτό δεν είναι σωστό, κύριε Υπουργέ, δεν είναι έντιμο αυτό που γίνεται και το παραδεχθήκατε και εσείς οι ίδιοι με απάντηση που έδωσε ο κ. Αλογοσκούφης στη Βουλή, ότι δεν έχει γίνει κανένας πλειστηριασμός με επισπεύδουσα την Αγροτική Τράπεζα. Γιατί το επικαλείσθε συνέχεια; Ποιον θέλετε να κοροϊδέψετε; 
      Σε ό,τι αφορά το θέμα του ΕΛΓΑ, διαβάζω τι είπε ακριβώς ο κ. Καραμανλής κατά τη διάρκεια των προγραμματικών δηλώσεων: «Ανασυγκροτούμε και στηρίζουμε τον ΕΛΓΑ, ώστε οι αποζημιώσεις να καταβάλονται σε ένα τρίμηνο», χωρίς να προσδιορίζεται η αφετηρία. Αυτό έγινε και κατά τη διάρκεια της προεκλογικής περιόδου. Όλοι οι αγρότες νόμιζαν ότι θα καταβληθούν οι αποζημιώσεις από τη στιγμή που θα γίνει η ζημιά σε τρεις μήνες. Μετά από πολλές πιέσεις σας ρωτούσαμε: «Θα είναι από την ημέρα της ζημιάς; Θα είναι από την ημέρα της ολοκλήρωσης της εκτίμησης της ζημιάς;» Και βεβαίως εσείς το πήγατε ακόμη πιο πέρα: Από την ημέρα της συγκομιδής. Μας κατηγορούσατε ότι εμείς κάναμε οκτώ μήνες να δώσουμε τις αποζημιώσεις και φθάσαμε στο σημείο οι αποζημιώσεις με τη δική σας τακτική, με το δικό σας τρόπο, να πάνε δώδεκα και δεκαπέντε μήνες. 
      Όσον αφορά δε την ανασυγκρότηση και στήριξη του ΕΛΓΑ…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω χρόνο από τη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε συνάδελφε.
      ΜΙΧΑΗΛ ΚΑΡΧΙΜΑΚΗΣ: …είχα υποβάλει ερώτηση στη Βουλή και ζητούσα να αποζημιωθούν κάποιοι ελαιοπαραγωγοί οι οποίοι επλήγησαν από πυρκαγιά. Η απάντηση που πήρα; «Δεν αποζημιώνονται σύμφωνα με τον κανονισμό ασφάλισης φυτικής παραγωγής. Επίσης δεν εντάσσονται σε πρόγραμμα χορήγησης κρατικών ενισχύσεων, αρμοδιότητας ΠΣΕΑ». Μα, εγώ γνωρίζω ότι από το 1994 και μετά, 1995, 1996, 1997, όλα αυτά τα χρόνια αυτοί οι αγρότες οι οποίοι επλήγησαν από πυρκαγιές, πληρώθηκαν τις αποζημιώσεις τους. Τι εισάγουμε τώρα; Εισάγουμε δηλαδή, νέα λογική περικοπών; Τι θα πούμε σ’ αυτούς τους ανθρώπους; Αυτή είναι η ανασυγκρότηση του ΕΛΓΑ; Αυτές είναι οι νέες βάσεις; 
      Μας κατηγορούσατε ότι έχουμε δώσει πάρα πολλά χρήματα στις αποζημιώσεις. Δεν γνωρίζετε ότι τα δύο τελευταία χρόνια έχουν γίνει τέτοιες πρωτοφανείς φυσικές καταστροφές για την Ελλάδα; Δηλαδή δεν θα έπρεπε να πληρώσουμε τους παραγωγούς, τους αγρότες; Εσείς μας εγκαλούσατε εδώ στη Βουλή και μας λέγατε περί καθυστερήσεων, γιατί δεν πληρώνονται οι αγρότες. Αυτή ήταν η μόνιμη επωδός.
      Στο θέμα των προγραμμάτων με τις απορροφήσεις: Ήρθατε και το αναστείλατε. Και γνωρίζετε πολύ καλά ότι υπάρχουν αγροτικές επιχειρήσεις μεταποιητικές οι οποίες ουσιαστικά έχουν δρομολογήσει κάποιες διαδικασίες, έχουν κάνει τον οικονομικό τους προγραμματισμό και αυτή η αναστολή των εκταμιεύσεων δημιουργεί πρόβλημα λειτουργίας, οδηγεί σε μία οικονομική καταστροφή. Δεν ανασυγκροτείται η ύπαιθρος μ’ αυτόν τον τρόπο. Τι να πούμε για τους νέους αγρότες, οι οποίοι εισέπραξαν το πριμ ή είναι σε αναμονή του πριμ, αλλά ταυτόχρονα έχουν ενταχθεί σε προγράμματα σχεδίων βελτίωσης και περιμένουν και έχουν δανειοδοτηθεί και από τις τράπεζες; Και εν τω μεταξύ όλο αυτό το σύστημα δεν οδηγεί πουθενά και θα έχουμε νέους αγρότες χρεοκοπημένους εξαρχής, δηλαδή, πριν ξεκινήσουν. Προχωρήστε τα προγράμματα, απελευθερώστε τα, να οδηγηθούμε στις εκταμιεύσεις των χρημάτων. Διαβάζω στις εφημερίδες «τροφοδοτήσαμε με χρήματα τα προγράμματα του Γ΄ Κοινοτικό Πλαίσιο Στήριξης». Πού είναι; Όλοι γκρινιάζουν, όλοι φωνάζουν «σχέδια βελτίωσης, μεταποίησης, ποιοτικές επενδύσεις». Δεν υπάρχει τίποτα, δεν προχωρούν. Και αυτό βεβαίως το κάνατε, γιατί ουσιαστικά αλλάξατε όλο το έμπειρο προσωπικό και το μεταφέρατε από διεύθυνση σε διεύθυνση και οι καινούργιοι που βάλατε ουσιαστικά δεν γνωρίζουν, με αποτέλεσμα να μην προχωρήσει αυτή η εξέλιξη στο χρόνο που πρέπει, έτσι ώστε να έχουμε την αποδοτική ουσιαστικά προοπτική αυτών των επιχειρήσεων, τις οποίες χρηματοδοτούμε από το Γ΄ ΚΠΣ.
      Κύριε Πρόεδρε, νομίζω ότι η πολιτική που ασκεί η Κυβέρνηση είναι, όπως είπα και στην αρχή, μία πολιτική εκμετάλλευσης της δικής μας πολιτικής και σε άλλα σημεία είναι μία πολιτική ουσιαστικά αναστολής ή κατάργησης, όπου αυτή η αναστολή ή κατάργηση οδηγεί σε οικονομική κατάρρευση όλων εκείνων οι οποίοι έχουν επιχειρήσει να ενταχθούν σ’ αυτά τα προγράμματα της αγροτικής ανάπτυξης.
      Κύριε Υπουργέ, θέλω να θέσω και άλλα δύο θέματα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Καρχιμάκη, έχετε εξαντλήσει και τη δευτερολογία σας. Σας παρακαλώ, τελειώνετε! Σας δίνω μόνο ένα λεπτό.
      ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, πρέπει να μας ξεκαθαρίσετε τι θα γίνει με τα δασικά χωριά. Μιλάτε για επανεξέταση. Έχουν προχωρήσει οι αποφάσεις έχουν ανακοινωθεί στους νομούς και μας οδηγείτε ουσιαστικά στην κατάργηση των δασικών χωριών, με αποτέλεσμα να υπάρχει άλλη κοινωνική αναταραχή σε αυτές τις τοπικές κοινωνίες.
      Δεύτερον, μας κατηγορεί εδώ ο Υπουργός Τουρισμού ότι η Ισπανία έχει πενήντα τρία γκολφ και η Ελλάδα έχει τρία ή τέσσερα ή πέντε και ουσιαστικά δεν προχωρούμε σ’ αυτές τις διαδικασίες λειτουργίας ή ίδρυσης, δηλαδή επενδυτικών πρωτοβουλιών για γκολφ. Μα ήδη εκκρεμεί στο Υπουργείο σας παράδοση συγκεκριμένης έκτασης…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Καρχιμάκη. Δεν θέλω να σας αφαιρέσω το λόγο.
      ΜΙΧΑΗΛ ΚΑΡΧΙΜΑΚΗΣ: …και δεν επισπεύσατε τη διαδικασία, με αποτέλεσμα να καταργηθεί αυτό το έργο.
      Τελείωσα, κύριε Πρόεδρε. Ευχαριστώ.
      ΠΡΟΕΔΡΕΥΩΝ (Σωτήριος Χατζηγάκης): Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, θα ήθελα κι εγώ από τη μεριά μου να συγχαρώ την Εθνική Ποδοσφαιρική Ομάδα για τη μεγάλη επιτυχία, για τη μεγαλύτερη επιτυχία που είχε μέχρι σήμερα το ελληνικό ποδόσφαιρο σε ευρωπαϊκό και παγκόσμιο επίπεδο. 
      Θα ήθελα, κύριε Πρόεδρε, να ήμουν στην ίδια ευχάριστη θέση να συγχαρώ και τον «προπονητή και την ομάδα» του Υπουργείου Γεωργίας για αντίστοιχα επιτεύγματα. Δυστυχώς το τετράμηνο που πέρασε μου στερεί αυτή τη δυνατότητα να δώσω συγχαρητήρια, κάθε άλλο όμως, θα έλεγα ότι αυτό το τετράμηνο έρχεται να επιβεβαιώσει αυτά που όλοι γνωρίζαμε και η Νέα Δημοκρατία προεκλογικά προσπαθούσε με λόγια να δημιουργήσει εντυπώσεις, να παραπλανήσει τον ελληνικό λαό και το πέτυχε, νομίζω όμως ότι τα προβλήματα που είναι μεγάλα και οξυμένα, τουλάχιστον στον τομέα τον αγροτικό, θα την προσγειώσουν ανώμαλα. Και πρώτα και κύρια προσγειώνουν την πολιτική ηγεσία του Υπουργείου Αγροτικής Ανάπτυξης. Και το λέω αυτό γιατί ένα μήνα μετά την ανάληψη των καθηκόντων κλήθηκε όχι να λύσει ζήτημα, κύριε Πρόεδρε, αλλά να διαχειριστεί ένα θέμα το οποίο ήδη βρισκόταν για επίλυση. Και φάνηκε και η μεγάλη αδυναμία και η ανωριμότητα και η άγνοια και φυσικά και η απειρία. Γιατί όταν κάνουμε κριτική για κάποια ζητήματα ανοιχτά του τετραμήνου, έχουμε την απάντηση «μα περιμένετε σε τέσσερις μήνες να λύσουμε όλα τα προβλήματα»; 
      Έχουμε την απάντηση του Υπουργού Γεωργίας ένα μήνα μετά την ανάληψη των καθηκόντων ότι πέτυχε και ότι έλυσε το μεγάλο πρόβλημα της συνέχισης των επιδοτήσεων για μία δεκαετία. Ήμασταν παρόντες την προηγούμενη τετραετία εδώ, σ’ αυτήν την Αίθουσα, κύριε Υπουργέ, και θυμάμαι πολύ καλά, όταν χύνατε κροκοδείλια δάκρυα το έτος 2002, ότι τέρμα οι επιδοτήσεις με τον τρόπο που χειρίστηκε η Κυβέρνηση ΠΑΣΟΚ τις επιδοτήσεις μέχρι το 2006. Το 2004 σταματούν οι επιδοτήσεις, λέγατε. Και είχαμε τους ξεσηκωμούς των αγροτών, γιατί θα σταματούσαν οι επιδοτήσεις. 
      Το 2003, ένα χρόνο μετά τις μεγάλες κινητοποιήσεις για τη συνέχιση των επιδοτήσεων, η κυβέρνηση του ΠΑΣΟΚ μέσα από σωστούς χειρισμούς, γνώση και υπευθυνότητα, και στη Σύνοδο των Υπουργών Γεωργίας τον Ιούνιο, αλλά και στη Σύνοδο Κορυφή της Ε.Ε., που είχαμε την ευθύνη της Προεδρίας, πέτυχε τη συνέχιση των επιδοτήσεων μέχρι το 2013.
      Όχι μόνο αυτό, αλλά υπήρχαν και συγκεκριμένες δεσμεύσεις για τα μεσογειακά προϊόντα. Δόθηκε μεγάλη μάχη με τις χώρες του βορρά και για τα τρία Μεσογειακά προϊόντα –καπνός. Λάδι και Βαμβάκι- και για συνέχιση των επιδοτήσεων μέχρι το 2013 με συγκεκριμένα ποσά κατ’ έτος. Και αντί η νέα Κυβέρνηση να μπορέσει να αξιοποιήσει αυτήν τη συγκεκριμένη απόφαση-δέσμευση πλέον, χειρίστηκε με τέτοιο τρόπο την καταβολή των επιδοτήσεων για τα τρία αυτά μεσογειακά προϊόντα –καπνός, βαμβάκι και λάδι- που σήμερα είναι αβέβαιο το μέλλον των καπνοπαραγωγών αλλά και αυτών που παράγουν λάδι και αυτών που καλλιεργούν βαμβάκι. 
      Το λέω αυτό, κύριε Πρόεδρε, γιατί όσον αφορά το θέμα του βαμβακιού δέχτηκε ο Υπουργός να υπάρξει μία πολιτική ρήτρα που οδηγεί σε επιτήρηση του προϊόντος και δημιουργεί σοβαρά προβλήματα και κίνδυνο να ανατραπούν οι συμφωνίες: Όταν δηλαδή, αποδέχεται να συνεκτιμάται με την παραγωγή των αφρικανικών κρατών όσον αφορά την παραγωγή του βαμβακιού.
      Θα ήθελα όμως, κύριε Πρόεδρε, να επικεντρωθώ στο μεγάλο πρόβλημα που δημιουργήθηκε από τον τρόπο που η πολιτική ηγεσία του Υπουργείου Γεωργίας αντιμετώπισε την αναθεώρηση της Κοινής Αγροτικής Πολιτικής και συγκεκριμένα το θέμα του καπνού.
      Κύριε Υπουργέ, ποια ήταν η θέση των αγροτών της, ΠΑΣΕΓΕΣ, των ίδιων των καπνοπαραγωγών σχετικά με την αποδέσμευση της επιδότησης; Ήταν υπέρ της πλήρους, ναι ή όχι; Γιατί άκουσα προηγουμένως στην παρέμβασή σας να λέτε ότι θα κάνετε διάλογο με την ΠΑΣΕΓΕΣ. Σας είπε η ΠΑΣΕΓΕΣ διάλογο για να πετύχει την αποδέσμευση των επιδοτήσεων το 2006, γιατί γνωρίζετε ότι το 2005 τελείωσε. Έπρεπε ήδη αυτό να το είχατε πετύχει στη διαπραγμάτευση του Απριλίου. 
      Η θέση των καπνοπαραγωγών και όχι των καπνοβιομηχάνων, η θέση των καπνοπαραγωγών και όχι των μεσητών και των καπνεμπόρων, κύριε Τσιτουρίδη, είναι για πλήρη αποδέσμευση, που σημαίνει πολύ απλά ότι θέλουν να συνεχίζουν να παίρνουν την επιδότηση αυτοί και όχι οι καπνοβιομήχανοι.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε, κύριε Πρόεδρε, να χρησιμοποιήσω το χρόνο της δευτερολογίας μου;
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ πολύ.
      Οι θέσεις τους ήταν να παίρνουν την επιδότηση οι ίδιοι για να μπορούν, αφού έχουν εξασφαλίσει ένα μίνιμουμ εισόδημα για την οικογένειά τους, να συνεχίσουν την παραγωγή και από θέση ισχύος να μπορούν να διαπραγματεύονται με τους καπνεμπόρους όχι παρακαλώντας, όχι  ικετεύοντας, αλλά μέσα από συμβόλαια που θα διασφαλίζουν αφενός μία ικανοποιητική τιμή στο προϊόν, αφετέρου να προχωρούν στη βελτίωση της ποιότητας του προϊόντος. 
      Αντί αυτού εσείς υποκύψατε –σ’ αυτούς από τους οποίους πήρατε συγχαρητήρια από τους καπνοβιομήχανους και τους καπνεμπόρους- και έχετε όμηρους τους καπνοπαραγωγούς για μία ακόμα δεκαετία. 
      Και όχι μόνο. Δεχτήκατε, κύριε Υπουργέ, το 2009 να υπάρξει συνέχιση των επιδοτήσεων και μείωση στο 50% των επιδοτήσεων που πηγαίνουν στους παραγωγούς και το υπόλοιπο να πηγαίνει στα διαρθρωτικά ταμεία, στον Β΄ πυλώνα. Μ’ αυτόν τον τρόπο μειώνεται κατά 50% το εισόδημα των καπνοπαραγωγών μετά το 2010.
      Επειδή θα μπορούσαν κάποιοι να πουν ότι αυτά είναι κάποιες αντιπολιτευτικές απόψεις και εκτιμήσεις, κύριε Υπουργέ, μπορείτε να μας πείτε πόσο πούλησαν φέτος οι καπνοπαραγωγοί, μετά την αλλαγή της Κυβέρνησης, επί υπουργίας σας; Οι καπνοπαραγωγοί σε επίπεδο Αιτωλοακαρνανίας σε «στήσιμο» πούλησαν τα βιρτζίνια 0,40 το κιλό. Πόσο πούλησαν πέρσι, κύριε Υπουργέ; Πούλησαν 90 λεπτά το κιλό. Άρα ένας μέσος καπνοπαραγωγός στο Αγρίνιο με πέντε τόνους χάνει 2000 ευρώ φέτος με την τιμή που πούλησε. Αυτό ήρθατε να διασφαλίσατε, όταν λέγατε ότι θα διασφαλίσουμε το εισόδημα των αγροτών; Αυτή είναι η άποψη σας για την  φιλελευθεροποίηση της αγοράς και του ανταγωνισμού; 
      Άρα ήταν κροκοδείλια δάκρυα όσα λέγατε προεκλογικά γιατί την πραγματικότητα  ζουν σήμερα οι αγρότες στο πετσί τους και γι’ αυτό αντιδρούν. Έχουν απόψεις και θέσεις και τις έχουν εκφράσει. Και γι’ αυτό ζητάμε κι εμείς σήμερα, επιτέλους να στραφείτε με ιδιαίτερο ενδιαφέρον και ευαισθησία στους καπνοπαραγωγούς. Δεχθείτε τις προτάσεις τους.
      Επειδή το 2005 χάθηκε, ας μη χαθεί και το 2006. Δεχθείτε τις προτάσεις των ομάδων παραγωγών της Αιτωλοακαρνανίας. Δεχθείτε τις προτάσεις της Ένωσης Συνεταιρισμών Αγρινίου. Δεχθείτε τις προτάσεις της ΠΑΣΕΓΕΣ σχετικά με την πλήρη αποδέσμευση του καπνού όσον αφορά στις επιδοτήσεις. 
      Θα μπορούσα να αναφερθώ και σε μια σειρά από άλλα ζητήματα –βλέπω βέβαια ότι ο χρόνος περνάει- που σχετίζονται άμεσα με το εισόδημα των καπνοπαραγωγών και γενικότερα των αγροτών, τα ζητήματα τα οποία είναι ανοικτά, όπως το θέμα της χρήσης του φθηνού πετρελαίου, κύριε Υπουργέ. Δώστε μία παράταση, στον τρόπο που το αντιμετώπισε η κυβέρνηση του ΠΑΣΟΚ, αλλά πολύ φοβάμαι –και το λέω προκαταβολικά- ότι αυτό που εσείς ετοιμάζετε το φθινόπωρο για λύση θα είναι μία από τα ίδια του παρελθόντος. Θα καταστούν δέσμιοι οι αγρότες όσον αφορά τη χρήση του πετρελαίου με μία σειρά από μέτρα περιοριστικά που θα φέρετε. 
      Θα μπορούσα να αναφερθώ και σε άλλα θέματα, όπως είναι το θέμα της επιστροφής του ΦΠΑ στους αγρότες και κυρίως στους καπνοπαραγωγούς. Θα μπορούσα να αναφερθώ στο πρόβλημα που υποσχέθηκε ότι θα διαλυθεί πριν από ένα μήνα κατά την επίσκεψή του στην Αιτωλοακαρνανία ο Υπουργός Γεωργίας, ο οποίος είπε ότι θα δώσει λύσεις στα ζητήματα επιδοτήσεων των βιοκτηνοτρόφων. Η απάντηση που δώσατε κύριοι της Κυβέρνησης σε μία ερώτησή μου πριν από πέντε μέρες είναι αρνητική απαντήσατε ότι δεν μπορείτε. Άρα μ’ αυτόν τον τρόπο δίνετε λύσεις στα προβλήματα των αγροτών; 
      Θα μπορούσα να αναφερθώ και σε μια σειρά άλλα θέματα, αλλά νομίζω ότι δεν χρειάζεται. Ήδη μόλις τέσσερις μήνες χρειάστηκε για να ζήσουν οι αγρότες στο πετσί τους αυτή την αντιλαϊκή, αντιαγροτική πολιτική. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γρηγοράκος έχει το λόγο. 
      Κύριε Γρηγοράκο, θέλω να σας ρωτήσω εκ των προτέρων αν θα κάνετε χρήση και της δευτερολογία σας για να σας δώσω χρόνο οκτώ λεπτών. 
      ΛΕΩΝΙΔΑΣ ΓΡΗΓΟΡΑΚΟΣ: Μάλιστα, κύριε Πρόεδρε. Ευχαριστώ πολύ. 
      Κυρίες και κύριοι συνάδελφοι, κύριε Πρόεδρε, κύριοι Υπουργοί, είμαι στη δυσάρεστη θέση να διαπιστώσω για άλλη μια φορά τις τελευταίες μέρες την αναντιστοιχία πράξεων και έργων των κυβερνητικών στελεχών. Εννοώ βέβαια το εξής: Πριν από τρεις μέρες περάσαμε το νοσηλευτικό νομοσχέδιο και ο Υπουργός Υγείας ο κ. Κακλαμάνης μας είχε πει ότι θα είναι έτοιμες και οι προκατασκευασμένες μονάδες πρώτων βοηθειών και τα συνεργεία πρώτων βοηθειών σε όλην την Αθήνα και χθες όλα τα Μέσα Μαζικής Ενημέρωσης και ο Ημερήσιος Τύπος είδαν την ανακρίβεια του Υπουργού μετά από δύο μέρες και την αναντιστοιχία των πράξεων και των έργων του στις εφημερίδες, δηλαδή ότι δεν υπάρχει τίποτα. 
      Κύριε Υπουργέ, θα παρακαλούσα, λοιπόν, σήμερα σε ό,τι μας πείτε και σε όποιες ερωτήσεις και αναφορές μου έχετε απαντήσει εγγράφως –δεν είμαι σίγουρος βέβαια ότι απαντήσατε εσείς ή οι συνεργάτες σας –να ανεχθείτε λίγο την επικριτική μου διάθεση απέναντί σας για τα αγροτικά προβλήματα της Ελλάδας και ιδιαίτερα βέβαια του Νομού Λακωνίας. 
      Ο Νομός Λακωνίας είναι ένας προνομιακός νομός για σας. Θα σας παρακαλούσα, λοιπόν, οποιαδήποτε στιγμή θέλετε, να έρθετε να κάνουμε μία βόλτα στα καφενεία της Λακωνίας να δείτε τι θα ακούσετε. Είναι ο συνάδελφός μου ο κ. Δαβάκης εδώ ο οποίος πέρασε πριν από ένα μήνα από τα καφενεία της Μάνης και είπε «γιοκ οι επιδοτήσεις στη Μάνη». 
      Θα ήθελα να του υπενθυμίσω τι έλεγε προεκλογικά. Λέγατε, κύριε συνάδελφε «όλα τα λεφτά και όλα τα κιλά».
      ΑΘΑΝΑΣΙΟΣ ΔΑΒΑΚΗΣ: Εγώ είπα για τις αποζημιώσεις. 
      ΛΕΩΝΙΔΑΣ ΓΡΗΓΟΡΑΚΟΣ: «Όλα τα λεφτά και όλα τα κιλά», έτσι λέγατε προεκλογικά. Σας παρακαλώ να μη με διακόπτετε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι, να απευθύνεστε προς το Προεδρείο για να μη δημιουργούνται τριβές. Κύριε Δαβάκη, θα έχετε την ευκαιρία μετά να μιλήσετε. Τώρα δεν έχετε το δικαίωμα. 
      ΠΑΝΑΓΙΩΤΗΣ ΑΔΡΑΚΤΑΣ: Μα δεν μπορεί, κύριε Πρόεδρε, να κάνει προσωπικές αναφορές ο κ. Γρηγοράκος. 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι, υπάρχει Κανονισμός και ο Κανονισμός λέει ότι έχει το δικαίωμα, εάν εθίγη, να ζητήσει το λόγο. 
      ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, θα ζητήσω το λόγο επί προσωπικού ζητήματος. Δεν τον συμφέρει τον κύριο συνάδελφο. 
      ΛΕΩΝΙΔΑΣ ΓΡΗΓΟΡΑΚΟΣ: Με συμφέρει, κύριε Δαβάκη. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γρηγοράκο, εσείς προκαλείτε τώρα. Σας παρακαλώ να απευθύνεστε προς το Προεδρείο. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, ακολουθείται η πολιτική του «τίποτα». Όλα κινούνται με δυνάμεις αδρανείας, αλλά υπάρχει και ο Θεός της Ελλάδας ο οποίος πάντα μας προστατεύει, όπως χθες το βράδυ που μας έδωσε την ευκαιρία να γευτούμε μια εθνική επιτυχία και να αισθανθούμε εθνικά αξιοπρεπείς από την επιτυχία της Εθνικής Ομάδας ποδοσφαίρου στην Πορτογαλία, να είμαστε σήμερα όλοι ευχαριστημένοι και τα Μέσα Μαζικής Ενημέρωσης να έχουν καλύψει ο,τιδήποτε πολιτικό υπάρχει στην Ελλάδα. 
      Ευχόμαστε και την Κυριακή να είμαστε ο νικητής σ’ αυτό το μεγάλο αγώνα που δίνει η Ελλάδα εν όψει των Ολυμπιακών Αγώνων. 
      Με το να ακολουθεί, όμως, κύριε Πρόεδρε,  κανείς πολιτική δημοσίων σχέσεων και ζωής life style και να βγαίνει δηλαδή στα κανάλια και να λέει ότι έκανε μεγάλες επιτυχίες στα αγροτικά, δέκα ημέρες μετά από τις εκλογές στις 7 του Μάρτη και να λέει ότι κατέκτησε αμέσως την Ευρωπαϊκή Ένωση και διέλυσε ως διά μαγείας όλα τα αγροτικά προβλήματα του αγροτικού πληθυσμού δεν πείθει κανέναν, γιατί κανείς δεν μπόρεσε να λύσει το αγροτικό πρόβλημα στην Ελλάδα.
      Είχαμε, λοιπόν, τις Ευρωεκλογές, που παρ’ ότι η Κυβέρνηση της Νέας Δημοκρατίας δεν είχε κάνει τίποτα, κατήγαγε πραγματικά μια περιφανή νίκη, αν και δεν είχε λύσει κανένα πρόβλημα των αγροτών. Η πολιτική μη απόφασης, η πολιτική ελαχιστοποίησης του όποιου πολιτικού κόστους είναι πολιτική χωρίς αύριο και προοπτική και είναι σίγουρο ότι κάποια στιγμή, μετά τους Ολυμπιακούς Αγώνες, η Κυβέρνηση θα βρει πάρα πολλά προβλήματα μπροστά της και θα βρεθεί προ δυσάρεστων εκπλήξεων, εφόσον θα έχει βάλει απέναντί της μεγάλες κοινωνικές ομάδες και ιδιαίτερα την ομάδα των αγροτών. 
      Η πολιτική του «ναι» και του «όχι», με σύγχρονη διαπίστωση ότι οι όποιες υποσχέσεις ήταν απατηλές, έχει ημερομηνία λήξης. Αυτό κάνουμε σήμερα στη Βουλή των Ελλήνων, δηλαδή  θέλουμε να δείξουμε -σχετικά με όλα αυτά που είχαν γίνει τα προηγούμενα χρόνια- ότι δεν προχώρησε τίποτα τρεις μήνες μετά τις εκλογές. 
      Στην αγροτική ανάπτυξη και στην ανασυγκρότηση της υπαίθρου είχαμε καταφέρει να έχουμε δεσμεύσει 1.176.000.000 ευρώ. Στο πρόγραμμα αλιεία      2000-2006 είχαμε δεσμεύσει 322.000.000 ευρώ. Στο επιχειρησιακό πρόγραμμα κοινοτικής πρωτοβουλίας, στο leader plus, είχαμε δεσμεύσει 250.000.000 ευρώ. Στον προγραμματισμό της αγροτικής ανάπτυξης –το ξέρουν καλά οι κύριοι Υπουργοί- είχαμε δεσμεύσει 2.550.000.000 ευρώ.
      Κυρίες και κύριοι, τρεις μήνες μετά από τις εκλογές δεν βλέπουμε να έχει προχωρήσει κανένα από αυτά τα έργα. Τρεις μήνες, όμως, πριν από τις εκλογές η Ευρωπαϊκή Ένωση είχε επαινέσει το Υπουργείο Γεωργίας και τα στελέχη του –και το ξέρετε πολύ καλά αυτό, κύριε Υπουργέ- ότι πήγαιναν πάρα πολύ καλά τα προγράμματα της Ελλάδας στην Ευρωπαϊκή Ένωση. Μάλιστα έμπρακτα η Ευρωπαϊκή Ένωση είχε προτείνει την αύξηση των διατιθέμενων πόρων κατά 390.000.000 ευρώ στην Ελλάδα. 
      Αλήθεια, κύριε Υπουργέ, έχετε να μας πείτε τίποτα σήμερα γι’ αυτά τα 390.000.000 ευρώ; Προχωρήσατε; Κάνατε κάτι γι’ αυτά ή έχουν μείνει στα αζήτητα; Πείτε μας επιτέλους, κύριε Υπουργέ, ποιος είναι ο σχεδιασμός της Κυβέρνησης ή αν τον κρατάτε για τους δικούς σας ανθρώπους ή αν είναι ακόμα άγνωστος για σας αυτός ο σχεδιασμός. Πείτε μας για την ανυπαρξία πρωτοβουλιών ορθής και υπεύθυνης ενημέρωσης των αγροτών, σχετικά με τις αλλαγές που φέρνει η νέα ΚΑΠ. Μήπως πήγατε κάπου και μιλήσατε σε κάποια επαρχιακή πόλη ή σε κάποιο νομό και δεν το ξέρουμε; Θα θέλαμε να το ξέρουμε αυτό. Μόνο ανακοινώσεις και συνεντεύξεις στις τηλεοράσεις και στα ραδιόφωνα ακούμε. Καμία ενημέρωση στους αγρότες. Μήπως τα καταφέρατε όλα αυτά μέσα σε ένα μήνα, όταν πήγατε στις Βρυξέλλες και ήλθατε εδώ με παιάνες και ανακοινώσατε την επιτυχία σας;
      Κύριε Υπουργέ, δουλέψτε και ας αφήσουμε τις πολλές δηλώσεις, γιατί οι αγρότες σήμερα στην Ελλάδα και ιδιαίτερα στη Λακωνία πεινάνε. Τι έχετε να μας πείτε για την απορροφητικότητα του Γ΄ Κοινοτικού Πλαισίου Στήριξης έπειτα από εκατό ημέρες; Τι έχετε να μας πείτε για τις αναβολές και τη διαρκή καθυστέρηση των τελευταίων εκατό ημερών στις νέες προκηρύξεις, στις αξιολογήσεις, στις γνωμοδοτήσεις και στις εντάξεις νέων έργων γεωργικών προγραμμάτων και αλιείας; Τι έχετε να μας πείτε για την παράνομη καλλιέργεια γενετικά τροποποιημένων προϊόντων, που πριν από ένα μήνα σας είχα κάνει μία ερώτηση και μου είχατε απαντήσει –πιστεύω όχι εσείς, αλλά οι συνεργάτες σας- «εμείς στην Ελλάδα είμαστε αντίθετοι στην καλλιέργεια γενετικά τροποποιημένων προϊόντων» και χθες όλα τα Μέσα Μαζικής Ενημέρωσης και οι τηλεοράσεις και ο ημερήσιος Τύπος έλεγαν ότι στη Δράμα, στην Πέλλα, στη Φθιώτιδα, στην Καβάλα, στα Τρίκαλα υπάρχουν γενετικά τροποποιημένα προϊόντα και καλλιέργεια καλαμποκιού; Τι έχετε να μας πείτε για την απώλεια του εισοδήματος των αγροτών που καλλιεργούν καλαμπόκι από την καλλιέργεια γενετικά τροποποιημένου καλαμποκιού; Τι θα κάνετε με τα πιστοποιητικά καθαρότητας των σπορομεριδίων εισαγωγής; 
      «Όλα τα λεφτά και όλα τα κιλά». Έτσι λέγατε προεκλογικά και για το λάδι και για τα βαλέντσια και για τα πορτοκάλια της Λακωνίας και για όλα τα οπωροκηπευτικά. Να δούμε τώρα τι θα κάνετε, γιατί γυρίζαμε όλα τα καφενεία και ακούγαμε «όλα τα λεφτά και όλα τα κιλά». Ακόμα περιμένουμε. Στις 17-6-2004, πριν δεκαπέντε ημέρες, μου απαντήσατε για τα πορτοκάλια, τα λεμόνια και τα οπωροκηπευτικά της Λακωνίας.
      Μου είπατε ότι τα πορτοκάλια τα βαλέντσια θα πάρουν 100 δραχμές –πολύ μεγάλη επιτυχία- και εύχομαι να είναι αλήθεια αυτό που μου είπατε να πάμε στη Λακωνία μαζί. Αλλά έχω την εντύπωση ότι θα δώσετε 100 δραχμές, αλλά θα πάτε στο ενδέκατο της ποσότητας που έχουν δηλώσει οι αγρότες στη Λακωνία. Πάλι στη φτώχεια λοιπόν!
      Στις 16.6.2004 μου απαντάτε ότι μελετάτε το πρόβλημα του πετρελαίου που είχε δώσει το ΠΑΣΟΚ στους αγρότες. Ακόμη δεν έχετε πάρει καμια απόφαση. Τέσσερις μήνες και καμία απόφαση για το πετρέλαιο των αγροτών.
      Για τις ζημιές στη Μάνη που μίλησα στην αρχή στις 8 Αυγούστου του 2002, ο Νομάρχης τότε Λακωνίας ο Αποστολάκος σας λέει ότι κάηκαν εκατόν δέκα χιλιάδες ρίζες ελιές. Επισήμως έγινε έλεγχος από το Υπουργείο Γεωργίας. Καταστράφηκαν ολόκληρες οικογένειες. Οκτακόσιες οικογένειες σήμερα στη Λακωνία είναι στα πρόθυρα της φτώχειας από τη περιοχή αυτή και βγαίνετε πριν δεκαπέντε μέρες και μου απαντάτε ότι δεν δικαιούνται αποζημίωσης. Δικές σας είναι οι απαντήσεις. 
      Τι θα κάνετε με τις ντομάτες της Λυκόβρυσης, με τα καρπούζια και με τα κρεμμύδια των κατοίκων όταν τα πετάνε στο δρόμο; Τα πετούσαν τα προηγούμενα χρόνια. Θέλουμε να ακούσουμε την πολιτική σας γιατί βγαίνατε και λέγατε άλλα όταν ήσαστε στην Αντιπολίτευση. Να ακούσουμε σήμερα τι μας λέτε γι’ αυτά. 
      Κύριε Υπουργέ, κινείσθε πάρα πολύ αργά, απελπιστικά, σε τομείς που έπρεπε να πηγαίνετε πάρα πολύ γρήγορα που έπρεπε να έχετε φουλάρει τις μηχανές για να προλάβετε. Δυστυχώς ήσασταν έτοιμοι για να προλάβετε όλα αυτά που εσείς είχατε τάξει στον ελληνικό λαό. Η πολιτική σας στο λάδι επιβεβαιώνει τους μη σωστούς, τους μη έντιμους παραγωγούς. Θέλω να πω για όλους τους Έλληνες παραγωγούς ότι δεν αμφισβητώ την τιμιότητά τους σε ό,τι δήλωσαν. Όμως άλλα λένε τα αποτελέσματα όταν κάνουμε τη σούμα για το λάδι. Αυτή τη στιγμή, λοιπόν, άλλα λέγατε προεκλογικά και άλλα λέτε τώρα. Όλα τα λεφτά, όλα τα κιλά. Ήδη συζητείται, λοιπόν, στην Ευρωπαϊκή Ένωση το πρόβλημα των πορτοκαλιών και της χυμοποίησης. Έχετε κάτι να μας πείτε για το πορτοκάλι και τη χυμοποίησή του; Δεν έχετε να μας πείτε τίποτα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε συνάδελφε. 
      ΛΕΩΝΙΔΑΣ ΓΡΗΓΟΡΑΚΟΣ: Τελείωσα, κύριε Πρόεδρε. 
      Δουλέψτε, λοιπόν, για το λαό, για τους αγρότες, δουλέψτε για μας, για τα παιδιά μας. Ας δουλέψουμε όλοι μαζί γιατί και εμείς δεν τα πήγαμε τόσο καλά αλλά εσείς τα πηγαίνετε πολύ άσχημα, πολύ γρήγορα.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, μπορώ να έχω το λόγο επί προσωπικού;
      ΠΡΟΕΔΡΕΥΩΝ (Σωτήρης Χατζηγάκης): Έδωσα το λόγο τώρα στον κύριο Υπουργό. Μετά τον κύριο Υπουργό, κύριε Δαβάκη.
      ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, να πω σε τι συνίσταται το προσωπικό. 
      ΠΡΟΕΔΡΕΥΩΝ (Σωτήρης Χατζηγάκης): Θα σας δώσω το λόγο αμέσως μετά τον κύριο Υπουργό. 
      ΑΘΑΝΑΣΙΟΣ ΔΑΒΑΚΗΣ: Κύριε Υπουργέ, μου επιτρέπετε για ένα λεπτό;
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Εγώ το επιτρέπω. Δεν ξέρω αν το επιτρέπει το Προεδρείο. Δεν προεδρεύω εγώ!
      ΠΡΟΕΔΡΕΥΩΝ (Σωτήρης Χατζηγάκης): Κύριε Δαβάκη, δεν πρόκειται για κανένα σοβαρό θέμα. Απλώς είναι μια ενδολακωνιακή αντιδικία. Δεν είναι προσωπικό το θέμα. 
      Τέλος πάντων, κύριε Δαβάκη, σε τι συνίσταται το προσωπικό πρόβλημα;
      ΑΘΑΝΑΣΙΟΣ ΔΑΒΑΚΗΣ: Το προσωπικό πρόβλημα συνίσταται στο ότι ο συνάδελφος ο κ. Γρηγοράκος επετέθη λεκτικώς απέναντι μου απροκλήτως, λέγοντας ότι πριν τις εκλογές περιερχόμουν κοινότητες και καφενεία του νομού Λακωνίας και παραπληροφορούσα τον κόσμο. Θα ήθελα να απαντήσω σε αυτό που είπε ο συνάδελφος εκ Λακωνίας ο κ. Γρηγοράκος. 
      ΠΡΟΕΔΡΕΥΩΝ (Σωτήριος Χατζηγάκης): Ορίστε, κύριε Δαβάκη, πείτε  μας.
      ΑΘΑΝΑΣΙΟΣ ΔΑΒΑΚΗΣ: Ουδέποτε εγώ είπα αυτά τα οποία είπε ο κ. Γρηγοράκος. Εγώ συνηθίζω στα ένδεκα χρόνια που έχω τη τιμή να είμαι Βουλευτής Λακωνίας να μιλώ σαφώς, συγκεκριμένα και σε πνεύμα αλήθειας και με αληθείς λόγους. Άλλοι παραπλανούσαν τόσα χρόνια τους Λάκωνες. ‘Αλλοι είχαν στη γωνία  το νομό Λακωνίας, αυτοί τους οποίους ο κ. Γρηγοράκος και κατ’ ιδίαν κατηγορούσε.  
      Θα ήθελα δε να πω το εξής: Όσον αφορά τις αποζημιώσεις που είπατε για τη  Μάνη είναι δεδομένο ότι στο πρόγραμμα ΠΣΕΑ, Πολιτική Σχεδίαση Εκτάκτων Αναγκών…
     ΛΕΩΝΙΔΑΣ ΓΡΗΓΟΡΑΚΟΣ: Θα τα πει ο Υπουργός αυτά. 
      ΑΘΑΝΑΣΙΟΣ ΔΑΒΑΚΗΣ:  Κύριε Πρόεδρε, προστατέψτε με να ολοκληρώσω.
      ΠΡΟΕΔΡΕΥΩΝ (Σωτήρης Χατζηγάκης): Δεν είναι προσωπικό αυτό, κύριε Δαβάκη. 
      ΑΘΑΝΑΣΙΟΣ ΔΑΒΑΚΗΣ: Το προσωπικό είναι ότι ουδέποτε εγώ έκανα αυτά τα οποία είπε ο κύριος συνάδελφος. Αυτά είναι συνθήματα ΠΑΣΟΚικά των τελευταίων ημερών που  ουδέποτε τα είχαμε ακούσει  και ουδέποτε τα είχαμε πει. 
      Λυπούμαι που η υπόθεση περιέρχεται σε μια ενδολακωνική διένεξη. Τα προβλήματα των Λακώνων αγροτών είναι κοινά. Τα προβλήματα των Λακώνων αγροτών ταλανίζουν τους Λάκωνες επί δεκαετίες που η κυβέρνηση του ΠΑΣΟΚ είχε τη Λακωνία στο πολιτικό περιθώριο εξαιτίας της σαφούς πολιτικής ένταξης και δεν δικαιούνται οι κύριοι αυτοί να αναφέρουν αυτά τα οποία ανέφεραν. Τουλάχιστον πρέπει να σιωπούν από ντροπή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι ο κ. Γρηγοράκος δεν είχε την πρόθεση να σας επιτεθεί προσωπικά, γι’ αυτό θεωρείται λήξαν το θέμα. 
      Ο Υπουργός κ. Τσιτουρίδης έχει το λόγο. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Κυρίες και κύριοι συνάδελφοι, θα ήθελα και εγώ να εκφράσω τη χαρά μου για τη νίκη της Εθνικής μας Ομάδας ποδοσφαίρου και συγχρόνως τη λύπη μου, γιατί η παρούσα κυβέρνηση σε εβδομήντα οκτώ μέρες δεν μπόρεσε να λύσει λάθη και παραλείψεις έντεκα συνεχών ετών.(!) Γιατί η επερώτηση των συναδέλφων του ΠΑΣΟΚ έγινε στις εβδομήντα οκτώ μέρες από την ανάληψη της νέας διακυβέρνησης από το κόμμα της Νέας  Δημοκρατίας. Λυπούμαι, λοιπόν, που πραγματικά πολλά μεγάλα προβλήματα τα οποία επί πολλά χρόνια δημιούργησαν αδιέξοδα και συρρίκνωσαν τον αγροτικό τομέα, δεν μπορέσαμε να τα λύσουμε σε εβδομήντα οκτώ ημέρες.(!) 
      Δεν ξέρω ποιος είχε την ατυχή ιδέα να καταθέσει μια τέτοια επερώτηση, αλλά εκτιμώ πως στο κόμμα του δεν προσέφερε καλές υπηρεσίες. Εμάς ως Κυβέρνηση μας δίνει την ευκαιρία και να απαντήσουμε και να  παρουσιάσουμε στοιχεία και να προβάλουμε για μια ακόμη φορά στην Εθνική Αντιπροσωπεία τους δικούς μας στόχους. Είναι βέβαια λίγο δύσκολο σε θέματα για τα οποία απαιτείται συνεννόηση να διαπιστώνουμε πως πολιτική, ιδεολογική και οργανωτική σύγχυση τον τελευταίο καιρό στην Αξιωματική Αντιπολίτευση δεν μας επιτρέπει να συνεννοηθούμε όπως θα θέλαμε. 
      Υπάρχουν σημαντικά προβλήματα στην ελληνική γεωργία. Υπάρχουν δεδομένα προβλήματα στον ελληνικό αγροτικό χώρο. Υπάρχουν εξελίξεις στην ευρωπαϊκή αλλά και στην παγκόσμια γεωργία. Και η στρατηγική της νέας διακυβέρνησης, οι στόχοι μας και η υλοποίηση των πραγματικών μας δεσμεύσεων λαμβάνουν υπόψη και το διεθνές και το ευρωπαϊκό και το ελληνικό οικονομικό περιβάλλον μέσα στο οποίο αναπτύσσεται η ελληνική γεωργία και η ελληνική ύπαιθρος. Ούτε οι Έλληνες αγρότες ούτε το ελληνικό κράτος μπορούν να αγνοήσουν αυτές τις γενικότερες διεθνείς τάσεις. Αλλά μπορούμε να διαπραγματευόμαστε και να διασφαλίζουμε το καλύτερο δυνατό και στην Ευρωπαϊκή Ένωση και στα πλαίσια του Παγκόσμιου Οργανισμού Εμπορίου. Και πρέπει επιτυχίες –το τονίζω- όπως αυτή της πρόσφατης αναθεώρησης της Κοινής Αγροτικής Πολιτικής για τα μεσογειακά προϊόντα να αξιοποιούνται με τα θετικά αποτελέσματα να εντάσσονται σε μια ολοκληρωμένη πολιτική για την αγροτική ανάπτυξη. Διότι καμία αναθεώρηση από μόνη της και καμία προστασία στον αγροτικό τομέα από μόνη της δεν μπορεί να επιτρέψει να πετύχουμε στόχους με τους οποίους  νομίζω ότι το σύνολο των πολιτικών δυνάμεων στη χώρα μας συμφωνεί. Πρέπει να εντάξουμε τις ενισχύσεις και την προστασία των προϊόντων μας σε μια γενικότερη στρατηγική και θα σας εξηγήσω με την ευκαιρία αυτής της επερώτησης που βρισκόμαστε σήμερα.
      Σε ότι αφορά την πρόσφατη αναθεώρηση της Κοινής Αγροτικής Πολιτικής για τα μεσογειακά προϊόντα, θα ήθελα για μια ακόμη φορά να πω ότι η Κυβέρνησή μας πράγματι, κυρίες και κύριοι συνάδελφοι, άλλαξε από την πρώτη μέρα τη διαπραγματευτική βάση την οποία βρήκαμε και λυπούμαι που οι πρωταγωνιστές και μέλη κυβέρνησης που επί έξι μήνες είχαν μια πρόταση για τα μεσογειακά προϊόντα που την έβρισκαν ικανοποιητική για την προώθηση των ελληνικών συμφερόντων, έρχονται σήμερα να μας πουν ότι είχαν διασφαλίσει τις επιδοτήσεις μέχρι το 2013.
      Θα πω, κυρίες και κύριοι συνάδελφοι, ότι τον Ιούνιο του 2003 πράγματι επί ελληνικής προεδρίας έκλεισε η αναθεώρηση για τα προβλήματα που αφορούσαν κυρίως το βορρά. Στην τελική διαπραγμάτευση προσετέθη μια πολιτική ρήτρα σύμφωνα με την οποία οι αναθεωρήσεις για τα άλλα προϊόντα, δηλαδή για τα μεσογειακά θα είχαν την ίδια μεταχείριση. Είχαμε πει τότε ως Αξιωματική Αντιπολίτευση, ότι είναι μεγάλο λάθος να κλείνεις ένα φάκελο με προϊόντα που αφορούν τους άλλους και να αφήνεις τον φάκελο με τα δικά σου προϊόντα να έρθει από μόνος του.
      Διότι σε μία πολυμερή διαπραγμάτευση αυτονοήτως πρέπει να έχεις να δίνεις και να παίρνεις. Εμείς πήγαμε σε μία διαπραγμάτευση όπου μας ζητούσαν μόνο να δώσουμε. 
      Το Σεπτέμβριο του 2003 ήρθαν οι προτάσεις της Ευρωπαϊκής Επιτροπής, οι οποίες σε οκτώ σημεία δημιουργούσαν διακριτική και δυσμενή μεταχείριση στα προϊόντα μας. Είχα την ευκαιρία να δώσω στα Πρακτικά της Εθνικής Αντιπροσωπείας τέσσερα δελτία Τύπου του τότε Υπουργού Γεωργίας, του μηνός Σεπτεμβρίου, του Οκτωβρίου, του Νοεμβρίου και του Δεκεμβρίου, όπου μετά από τέσσερα συμβούλια Υπουργών –οι προτάσεις ήρθαν το Σεπτέμβριο του 2003- έλεγε η τότε κυβέρνηση δια του Υπουργού της ότι διασφαλίζονταν τα συμφέροντα των μεσογειακών προϊόντων και ότι οι προτάσεις ήταν ικανοποιητικές. Αν ήταν ικανοποιητικές, το ευκολότερο που θα μπορούσε να κάνει η νέα διακυβέρνηση ήταν να πηγαίναμε το Μάρτιο στο πρώτο συμβούλιο Υπουργών Γεωργίας και να τις αποδεχόμασταν. Τότε ίσως να ικανοποιούσαμε το κόμμα της Αξιωματικής Αντιπολίτευσης, σίγουρα όμως δεν διασφαλίζαμε τα συμφέροντα των Ελλήνων αγροτών. 
      Ζητήσαμε ένα έκτακτο συμβούλιο Υπουργών Γεωργίας και επί πέντε εβδομάδες τόσο εγώ όσο και ο Υφυπουργός κ. Μπασιάκος είδαμε τους άλλους δεκατέσσερις συναδέλφους μας στο Συμβούλιο Υπουργών Γεωργίας.
      ΙΩΑΝΝΗΣ ΔΡΙΒΕΛΕΓΚΑΣ: Εσείς το ζητήσατε; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Εμείς το ζητήσαμε. Όταν πήγαμε την πρώτη μέρα, πριν πάρει ψήφο εμπιστοσύνης αυτή η Κυβέρνηση, με επτά συναδέλφους του ΠΑΣΟΚ να μιλάνε για τη φυγομαχία της Κυβέρνησης και για το φοβισμένο Υπουργό, ζήτησα το πρώτο πρωινό της Δευτέρας, όταν δεν είχαμε πάρει ακόμη ψήφο εμπιστοσύνης, στον Προεδρεύοντα του Συμβουλίου Υπουργών Γεωργίας και στον Επίτροπο, να πάρουμε παράταση. Το αίτημα αυτό κατ’ αρχήν δεν γινόταν δεκτό. Τη νύχτα, λοιπόν, πετύχαμε την παράταση στη λήψη της απόφασης, κάτι που μας επέτρεψε να καταστήσουμε γνωστές τις νέες θέσεις και τη νέα διαπραγματευτική βάση τόσο στον αρμόδιο Επίτροπο, τον οποίον τον είδα τέσσερις φορές κατ’ ιδίαν σε πέντε εβδομάδες, όσο και στους άλλους συναδέλφους Υπουργούς Γεωργίας.
      Η τελική διαπραγμάτευση ικανοποιεί σε πολύ μεγάλο μέρος τα αιτήματα τα οποία θέσαμε και οι τελικές αποφάσεις διασφαλίζουν, με ορίζοντα το 2013, τη στήριξη των μεσογειακών προϊόντων.
      Επειδή πολύς λόγος έγινε για το τι βρήκαμε και πού φτάσαμε και ότι όλα είχαν διασφαλιστεί, από την προηγούμενη κυβέρνηση επιτρέψτε μου να πω για ακόμη μία φορά ότι η πρόταση την οποία βρίσκαμε για τα μεσογειακά προϊόντα, έλεγε πως, σε αντίθεση με τα άλλα προϊόντα για τα οποία υπήρχε η ευχέρεια, διακριτική ευχέρεια, η αναθεώρηση να αρχίσει ή το 2005, ή το 2006 ή το 2007, για τα μεσογειακά προϊόντα η έναρξη εφαρμογής ήταν το 2005. Δηλαδή έπρεπε σε εκατό ημέρες από τώρα να εφαρμόσουμε την αναθεώρηση. 
      Η πρόταση την οποία βρήκαμε έλεγε ακόμη ότι το 2009 θα υπάρχουν νομοθετικές πρωτοβουλίες της Ευρωπαϊκής Επιτροπής. Επιπλέον η πρόταση την οποία βρήκαμε έλεγε σε ό,τι αφορά το βαμβάκι, θα πέρναγαν στο δεύτερο πυλώνα 82 εκατομμύρια ευρώ. Η πρόταση την οποία βρήκαμε έλεγε ότι ενώ το 2003 εκαλύπτετο στη χώρα μία έκταση τριών εκατομμυρίων επτακοσίων χιλιάδων στρεμμάτων, θα έπρεπε να περιοριστούμε στα τρία εκατομμύρια τετρακόσιες χιλιάδες στρέμματα. Η πρόταση την οποία βρήκαμε έλεγε ότι ενώ σε όλα τα άλλα προϊόντα του Βορρά υπήρχε ευελιξία μεταξύ ποσοστών συνδεδεμένης και αποσυνδεδεμένης ενίσχυσης, εμείς έπρεπε να αποδεχθούμε ανελαστικές προτάσεις. Τόσο-τόσο, τόσο-τόσο, και 100-0 για τον καπνό. Η πρόταση την οποία βρήκαμε, αγαπητοί συνάδελφοι, έλεγε ακόμη πως ενώ για τους άλλους υπήρχε σε μια γενικότερη σειρά θεμάτων ευελιξία ώστε σε εθνικό επίπεδο να αποφασίσουν την εφαρμογή των αναθεωρημένων προϊόντων, εμείς έπρεπε να αποδεχθούμε ανελαστικά τετελεσμένα. 
      Αυτά ανατρέψαμε. Με τις αποφάσεις τις οποίες πήραμε και τις οποίες στηρίξαμε, γιατί πρωταγωνιστήσαμε στο να ληφθούν αυτές οι αποφάσεις, δώσαμε τη δυνατότητα ώστε η εφαρμογή της νέας ΚΑΠ για τα μεσογειακά προϊόντα να έχει μία μεταβατική περίοδο, όπως υπήρχε για τα προϊόντα των άλλων.
      Σε ό,τι αφορά το βαμβάκι πετύχαμε ακόμη να διατηρήσουμε στον πρώτο πυλώνα το σύνολο περίπου των χρημάτων. Παραχωρήσαμε εμείς, στο δεύτερο πυλώνα, ένα μικρό μόνο ποσό το οποίο δεν αφαιρείται από τους αγρότες, αφού είναι ήδη το κόστος διαχείρισης του παρόντος συστήματος. Έτσι διασφαλίζουμε, με αυτή την απόφαση, ότι οι αγρότες μας μεσοσταθμικά θα έχουν ένα ποσό ανά στρέμμα, το οποίο με ορίζοντα το 2013, το οποίο είναι αυτό που είχαν μέχρι σήμερα και το οποίο δεν διασφαλίζονταν με την πρόταση της Ευρωπαϊκής Επιτροπής, την οποία η προηγούμενη κυβέρνηση έβρισκε ικανοποιητική.
      Επειδή πολλά ακούστηκαν για την περίφημη ρήτρα του τι κάνουμε στο βαμβάκι με τις τρίτες χώρες, κυρίες και κύριοι συνάδελφοι, θέλω να σας ξεκαθαρίσω ότι το μόνο πράγμα που υπάρχει είναι μία αναφορά σε ένα μηχανισμό παρακολούθησης των εξελίξεων της διεθνούς αγοράς βαμβακιού. Το Συμβούλιο απλώς σημειώνει την πρόθεση της Ευρωπαϊκής Επιτροπής να φτιάξει αυτόν το μηχανισμό, ενώ το 2009 θα υπάρξει μόνο μία έκθεση και για το βαμβάκι, όπως και για όλα τα άλλα προϊόντα, χωρίς να υπάρχει καμία απολύτως περίπτωση να αλλάξει το καθεστώς του βάμβακος το 2009. 
      Επιτέλους ας καταλάβουν κάποιοι ότι όταν χύνουν «κροκοδείλια» δάκρυα για τους φτωχούς των τρίτων χωρών, δεν θίγονται τα συμφέροντα των Ελλήνων αγροτών, αν πούμε ότι το 2009 και γι’ αυτό το προϊόν και για όλα τα προϊόντα θα λάβουμε υπόψη μας τι γίνεται στην παγκόσμια αγορά, τι γίνεται με τους φτωχούς και με τους πλούσιους της γης. Πάντως το καθεστώς ισχύει μέχρι το 2013. 
      Σε ό,τι αφορά στον καπνό, επειδή πολλά ακούστηκαν, και ακούσαμε μάλιστα εδώ μέχρι και ότι εξυπηρετούμε –το άκουσα κατά τρόπο έμμεσο- και συμφέροντα κάποιων, δε θέλω να ανατρέξω στο πρόσφατο παρελθόν και να δω ποιων πολιτικά συμφέροντα εξυπηρετούσαν αυτοί οι κάποιοι στους οποίους αναφέρεστε. Θα έλθω, όμως, στις αποφάσεις που ελήφθησαν. Σε ό,τι αφορά στον καπνό βρήκαμε μία πρόταση με 100% αποσύνδεση. Εκτιμήσαμε ότι για λόγους αρχής δεν μπορούσαμε να αποδεχθούμε ότι για ένα μόνο προϊόν θα έπρεπε η Ευρωπαϊκή Επιτροπή να μας καθορίσει κατά τρόπο μη ανελαστικό το ποσοστό σύνδεσης και αποσύνδεσης. Πετύχαμε το αυτονόητο κατ’ εμάς και το «καταστροφικό» για την αξιωματική αντιπολίτευση, δηλαδή να είναι το κράτος-μέλος το οποίο θα μπορεί να αποφασίσει τι ποσοστό σύνδεσης ή αποσύνδεσης θέλουμε και για ποιες ποικιλίες.
      Έχουμε την ευελιξία και γι’ αυτό ξεκινήσαμε εθνικό διάλογο. Αν δεν αρέσει σε κάποιους ο εθνικός διάλογος, εμείς θα τον συνεχίσουμε παρόλα αυτά και θα κληθείτε να απαντήσετε. Θέλουμε να είμαστε εμείς που θα αποφασίσουμε για ποιες ποικιλίες καπνού, σε ποιες περιοχές και για πόσο θέλουμε να κρατήσουμε ποσοστά συνδεδεμένης ή αποσυνδεδεμένης ενίσχυσης, γιατί με την πρόταση που βρήκαμε, το 2005 η Ελλάδα θα είχε μείνει με μία μόνο ποικιλία καπνού και αυτό δε θα εξυπηρετούσε σε τίποτα την προσπάθεια που πρέπει να καταβάλλουμε όλοι για να διατηρήσουμε τον κοινωνικό και παραγωγικό ιστό στη χώρα μας. Αν αυτό εξυπηρετεί συμφέροντα, τότε φοβούμαι πάρα πολύ ότι διαφωνούμε στην πολιτική αντίληψη. 
      . Εγώ θα φέρω την πρόταση στην Εθνική Αντιπροσωπεία στα μέσα Ιουλίου. Θα ζητούσα από το κόμμα της Αξιωματικής Αντιπολίτευσης να ξεκαθαρίσει τι θέλει επιτέλους. Όταν ήλθαμε στην αρμόδια κοινοβουλευτική επιτροπή άκουσα τέσσερις θέσεις από το κόμμα της Αξιωματικής Αντιπολίτευσης, κάποιον να λέει 100% αποσύνδεσης, κάποιον να λέει ότι πρέπει να ξεκινήσουμε την παραγωγική επανάσταση παράγοντας και άκουσα δύο ενδιάμεσες απόψεις. Αν έχετε μία, θα ήθελα να την ακούσω.
      Πάντως για να ξεκαθαρίσω και αυτό το θέμα, εμείς και γι’ αυτά τα ζητήματα του καπνού, του ελαιόλαδου, του βάμβακος αλλά και για τις αναθεωρήσεις του Ιουνίου του 2003 ξεκινήσαμε μία διαβούλευση με όλους όσοι εκτιμούμε ότι υποχρεούνται και δικαιούνται να έχουν άποψη. Τη διαβούλευση αυτήν την τελειώνουμε στις 9 Ιουλίου, δηλαδή την άλλη Παρασκευή. Θα υπάρχει σχέδιο κυβερνητικών προτάσεων επ’ αυτών των θεμάτων που αφορούν την έναρξη εφαρμογής η οποία θα είναι –σας το ανακοινώνω από τώρα- για όλα τα προϊόντα η 1/1/2006, αφού συμφωνούν όλοι σ’ αυτό. 
      Σε ό,τι αφορά τα ποσοστά συνδεδεμένης και αποσυνδεδεμένης ενίσχυσης στη βάση των διαβουλεύσεων με τους αρμόδιους φορείς θα παρουσιάσουμε στην Εθνική Αντιπροσωπεία το σχέδιο πρότασης της Κυβέρνησης και θα ζητήσουμε την άποψη των κομμάτων. Το κάνουμε αυτό διότι οι αποφάσεις που θα λάβουμε για το πώς θα εφαρμόσουμε την αναθεωρημένη κοινή αγροτική πολιτική στην Ελλάδα ξεπερνούν –είναι βέβαιο αυτό- τη θητεία μίας ή δύο κυβερνήσεων. Εδώ πρέπει να πάρουμε αποφάσεις οι οποίες σηματοδοτούν πολιτικές που ξεπερνούν τον ορίζοντα της δεκαετίας, άρα θα πρέπει όλοι να αναλάβουμε τις ευθύνες μας. 
      Φυσικά οι πολιτικές ευθύνες είναι αποκλειστικά και μόνο της κυβέρνησης που θα πάρει τις τελικές αποφάσεις.
      Είναι χρήσιμο, όμως, να ακούσουμε τις απόψεις όλων των φορέων και των κομμάτων. 
      Και θα ήθελα να τελειώσω, για να μην υπάρξει καμία παρεξήγηση, λέγοντας ότι βεβαίως η ΠΑΣΕΓΕΣ διατύπωσε την άποψη της 100% αποσύνδεσης. Όμως, επειδή είπατε ότι αργούμε να ανακοινώσουμε την απόφαση, σας λέγω ότι η ΠΑΣΕΓΕΣ, η κορυφαία συνεταιριστική οργάνωση, για το θέμα αυτό μας ζήτησε να μην ανακοινώσουμε τίποτα μέχρι 30 Ιουλίου, όπως είχαμε αποφασίσει για να συνεχίσουμε τη διαβούλευση και την προσπάθεια να δούμε όλες τις παραμέτρους μιας τέτοιας πολιτικής.
      Άρα λοιπόν, στις 30 Ιουλίου είμαστε υποχρεωμένοι να απαντήσουμε για το χρόνο εφαρμογής της νέας κοινής αγροτικής πολιτικής σε ό,τι αναθεωρήθηκε τον Ιούνιο πέρυσι, όχι σε ό,τι αναθεωρήθηκε τον Απρίλιο τώρα. Και είμαστε υποχρεωμένοι να απαντήσουμε σε ποσοστά συνδεδεμένης και αποσυνδεδεμένης ενίσχυσης μόνο σε ό,τι αφορά τα προϊόντα για τα οποία υπήρξε αναθεώρηση τον Ιούνιο πέρυσι. Παρ’ όλα αυτά εμείς για όλα τα προϊόντα, πλην καπνού –γιατί θα σεβαστούμε το αίτημα αυτό- θέλουμε να απαντήσουμε πριν από τις 30 Ιουλίου. Και ανταποκρινόμενοι στο αίτημα της κορυφαίας συνεταιριστικής οργάνωσης θα συνεχίσουμε τη διαβούλευση για τον καπνό.
      Θα περιμένω πράγματι τη θέση του κόμματος της Αξιωματικής Αντιπολίτευσης, γιατί από τα άλλα κόμματα άκουσα ξεκάθαρες απόψεις σε ό,τι αφορά στο θέμα αυτό.  Αν την εκφράζετε εσείς, κύριε συνάδελφε, να μου πείτε ότι εκφράζετε την άποψη του ΠΑΣΟΚ.
      Δεν θέλω να αναφερθώ στο λάδι, όπου εκτιμώ ότι η διαπραγμάτευση και η τελική απόφαση πράγματι και στον τομέα αυτό διασφαλίζει με ορίζοντα τη δεκαετία τη στήριξη του προϊόντος. Επειδή άκουσα και αναφορές περί απειρίας ή περί μη γνώσης, θα κλείσω το θέμα αυτό επαναλαμβάνοντας ότι οι έμπειροι κατά κάποιους απεδέχοντο επί έξι μήνες ότι οι προτάσεις της Ευρωπαϊκής Επιτροπής ήταν ικανοποιητικές και η νέα διακυβέρνηση ανέτρεψε αυτή τη βάση, διότι κρίναμε ότι οι προτάσεις σε οκτώ σημεία δημιουργούσαν δυσμενή μεταχείριση. 
      Σε κάθε περίπτωση, επειδή τέθηκε θέμα ενημέρωσης, ενημερώσαμε αυτούς τους οποίους έπρεπε και μπορούσαμε να ενημερώσουμε από τις πρώτες ώρες, τις συνεταιριστικές οργανώσεις, τους φορείς κλπ. Λυπάμαι που δεν ολοκληρώσαμε την προσπάθεια σε εξήντα μέρες από τότε που έγινε η αναθεώρηση σε όλη την Ελλάδα, συνεχίζουμε όμως. Μέχρι τις 30 Ιουλίου στο Υπουργείο Αγροτικής Ανάπτυξης και Τροφίμων έχουμε διαβουλεύσεις και συζητήσεις για τα θέματα αυτά με δεκάδες φορείς. Και βεβαίως ξεκινήσαμε την προσπάθεια ενημέρωσης και των Ελλήνων αγροτών, συνεργαζόμενοι στα θέματα αυτά και με φορείς που έχουν άποψη, αρμοδιότητες, δικαίωμα και υποχρέωση να μετέχουν σε τέτοιου είδους διαδικασίες.
      Έρχομαι τώρα σε μία άλλη πτυχή της πολιτικής μας. Εμείς δεν είπατε ποτέ ότι ήρθαμε να σώσουμε την ελληνική γεωργία. Η ελληνική γεωργία κουράστηκε από σωτήρες, κουράστηκε από πολιτικούς οι οποίοι επί χρόνια με ιδεολογήματα, με οράματα ή με θεωρίες συρρίκνωσαν τον τομέα όπως τον συρρίκνωσαν. 
      Λυπάμαι αν στεναχωρήσω κάποιους που θα ξανααναφερθώ πολύ σύντομα στο τι κληρονομήσαμε μετά από έντεκα χρόνια διακυβέρνησης του ΠΑΣΟΚ. Θα πω τρία μόνο νούμερα. ‘Οταν το αρνητικό έλλειμμα του εμπορικού μας ισοζυγίου στον αγροτικό τομέα το 1993, αρνητικό και τότε, επιδεινώθηκε κατά 336% μέσα σε μια δεκαετία και φθάσαμε να έχουμε το 2003 αρνητικό εμπορικό ισοζύγιο στον αγροτικό τομέα της τάξεως των 2.017.000.000 ευρώ, νομίζω ότι οι πρωταγωνιστές αυτής της περιόδου δεν μπορούν να καμώνονται ότι δεν ήξεραν και ότι τα έκαναν όλα καλά και η καταστροφή ήρθε σε ογδόντα ημέρες.
      Θα ήθελα επίσης να πω ότι ο μέσος όρος ηλικίας των αγροτών μας είναι 57 ετών. Και αν όλα τα προγράμματα των αγροτών δεν περπάτησαν και αν υπάρχουν εκκρεμότητες τριών ετών, λυπάμαι που δεν μπορέσαμε να τα λύσουμε όλα σε εβδομήντα ημέρες. Λύσαμε πάνω από τις μισές περιπτώσεις. 
      Λυπάμαι επίσης που αναφέρομαι σε στοιχεία τα οποία αποδεικνύουν και αναδεικνύουν το τι συρρίκνωση και στο τι αδιέξοδο οδηγήθηκε η γεωργία, τα οποία κατά τίνες έπρεπε να τα παλέψουμε και να τα ξεπεράσουμε σε εβδομήντα οκτώ ημέρες. 
     Και επειδή άκουσα για τον ΕΛΓΑ, ο ΕΛΓΑ πράγματι καθυστερεί οκτώ με δώδεκα μήνες σήμερα. Και αν είναι ΠΣΕΑ, γιατί η προηγούμενη  κυβέρνηση έδωσε και τα ΠΣΕΑ στον ΕΛΓΑ χωρίς να προβλέψει τις χρηματοδοτικές δυνατότητες, να περιμένουμε δύο και τρία χρόνια.
     Θα σας πω, λοιπόν,  κυρίες και κύριοι συνάδελφοι, πως σε ό,τι αφορά στον ΕΛΓΑ βρήκαμε έναν οργανισμό ο οποίος εισπράττει κατά μέσο όρο 30.000.000.000 δραχμές περίπου ετησίως και πρέπει να πληρώσει πάνω από 200 δισεκατομμύρια δραχμές. Βρήκαμε ανοικτές εκκρεμότητες του 2001, 2002 και 2003. Και μας κατηγορούν σήμερα κάποιοι ότι εμείς δεν διασφαλίσαμε τον κοινωνικό χαρακτήρα του ΕΛΓΑ. Δηλαδή, δεν πληρώσαμε σε εβδομήντα μέρες τα 250.000.000.000 δραχμές υποχρεώσεις των παρελθόντων ετών. Πληρώσαμε περίπου τα μισά σε εβδομήντα-ογδόντα μέρες των παρελθόντων ετών. Και ήδη έχουμε επιδόσεις του ΕΛΓΑ οι οποίες έρχονται να υλοποιήσουν την προγραμματική μας δέσμευση -και θα την καταθέσω στα Πρακτικά επιτέλους να τελειώνει αυτή η ιστορία- στη βάση της οποίας η καταβολή των αποζημιώσεων θα γίνεται έγκαιρα και εντός τριμήνου από το χρόνο συγκομιδής του προϊόντος. Γιατί άκουσα ότι άλλα λέγαμε στον ελληνικό λαό. Καταθέτω τη σελίδα 70 του προγράμματος της Νέας Δημοκρατίας για το οποίο μας εψήφισε ο ελληνικός λαός. Την καταθέτω στα Πρακτικά.
      (Στο σημείο ο Υπουργός κ. Σάββας Τσιτουρίδης καταθέτει στα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν κοροϊδέψαμε κανέναν, κυρίες και κύριοι συνάδελφοι. Είναι ξεκάθαρο το τι είπαμε στο πρόγραμμά μας. Και ήδη σε περιοχές της χώρας που επλήγησαν από παγετούς το μήνα Φεβρουάριο, Μάρτιο και Απρίλιο, πληρώνουμε στους τρεις μήνες. Και αυτό γίνεται για πρώτη φορά. 
      Επειδή ακούσαμε και για το λάδι, δεν θα περίμενα στο σπίτι του κρεμασμένου κάποιοι να μιλούν για σχοινί. Θα αναφερθεί ο κ. Μπασιάκος σε περισσότερα στοιχεία του ελαιολάδου.
      Θα έλθω τώρα σε ένα θέμα που αφορά στο Γ΄ ΚΠΣ. Ακούσαμε ότι όλα πήγαιναν καλά και ήρθε η παρούσα κυβέρνηση και τα πάγωσε τα προγράμματα σε εβδομήντα ημέρες. Έχουμε τέσσερα προγράμματα ευθύνης του Υπουργείου Αγροτικής Ανάπτυξης και Τροφίμων. Στο επιχειρησιακό πρόγραμμα αγροτικής ανάπτυξης βρήκαμε μέτρα με μηδέν απορροφητικότητα. Θα σας καταθέσω στα Πρακτικά τα στοιχεία, γιατί το είδα στην επερώτησή σας ότι το αμφισβητείτε αυτό.
      Είχαμε μέσο όρο απορρόφησης στους οκτώ άξονες μόλις 23,4%. Εκατό μέρες μετά πήγαμε στο 26,4% με αναθεώρηση του προγράμματος.
      Σε ό,τι αφορά το πρόγραμμα LEADER, στο πρόγραμμα Αλιείας και στο πρόγραμμα του προγραμματισμού αγροτικής ανάπτυξης σας δίνω τις απορροφητικότητες. Βρήκαμε απορροφητικότητα 24,5% στο πρόγραμμα Αλιείας, είμαστε στο 26,68% σήμερα. Μιλώ για προγράμματα για τα οποία πέρασε ο χρόνος των τεσσάρων ετών και των τριών μηνών και έμειναν λιγότερα από τρία χρόνια. Αυτές είναι οι απορροφητικότητες. Και σήμερα είμαστε στο 11,37%. Στο έγγραφο προγραμματισμού Αγροτικής Ανάπτυξης από το 45,93% πήγαμε σε εκατό μέρες στο 58%. Και επειδή αναφερθήκατε επίσης και σε προγράμματα του μέτρου 2-1, δηλαδή σε ιδιωτικές επενδύσεις στον αγροτικό τομέα, στην εμπορία και μεταποίηση, από τις 9.10.2002 ξεκίνησε ένα μεγάλο παιχνίδι εμπαιγμού των Ελλήνων και αυτών που τους αφορούσε το πρόγραμμα αυτό. Με επανειλημμένες διαδοχικές συνεδριάσεις επιτροπές, μέχρι και την παραμονή των τελευταίων βουλευτικών εκλογών, περνούσαν από γνωμοδοτικές επιτροπές εκατοντάδες σχέδια χωρίς ποτέ να εγκρίνονται. Γιατί μας κατηγόρησαν εδώ κάποιοι ότι αργήσαμε τις εγκρίσεις. Τελευταία γνωμοδοτική επιτροπή έγινε την Πέμπτη προ των βουλευτικών εκλογών. Λοιπόν, να  το ξεκαθαρίσω: Η δημόσια δαπάνη στο μέτρο αυτό ήταν 389 εκατομμύρια ευρώ. Εμείς βρήκαμε, καμία ένταξη στη δεύτερη διακήρυξη και στις τελευταίες τρεις εβδομάδες εγκρίναμε 377 επενδυτικά σχέδια –μηδέν είχαν εγκριθεί επί δύο χρόνια- συνολικού προϋπολογισμού 173 εκατομμυρίων ευρώ. Και τις προσεχείς δύο εβδομάδες θα εγκρίνουμε και θα κλείσουμε τις εκκρεμότητες από το Νοέμβριο του 2002.
      Θα εγκρίνουμε άλλα εκατόν πενήντα περίπου επενδυτικά σχέδια συνολικού προϋπολογισμού 115 εκατομμυρίων ευρώ, φθάνοντας μέχρι τη δημόσια δαπάνη που βρήκαμε. Οι γνωμοδοτικές επιτροπές του Νοεμβρίου του 2003 ξόδεψαν τη δημόσια δαπάνη των 389 εκατομμυρίων ευρώ. Ό,τι πέρασε από γνωμοδοτική επιτροπή από το Νοέμβριο του 2003 μέχρι και την προπαραμονή των εκλογών του 2004, ήταν στον αέρα. Δεν υπήρχε δημόσια δαπάνη. Ζητήσαμε στην πρόσφατη αναθεώρηση του Γ’ ΚΠΣ τον εμπλουτισμό του μέτρου αυτού με 160 εκατομμύρια ευρώ δημόσια δαπάνη και αναμένουμε την έγκριση της Ευρωπαϊκής Επιτροπής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Δύο λεπτά, κύριε Πρόεδρε. Τελειώνω. Αφαιρέστε τα από την δευτερολογία μου, εάν θέλετε. 
      Τι θέλατε να κάνουμε; Να εγκρίνουμε και να εντάξουμε όλα αυτά που έγιναν αντικείμενο εμπορίου ελπίδας, και μάλιστα παραμονές εκλογών, χωρίς να έχουμε λεφτά; 
      ΑΝΤΩΝΙΑ ΑΝΤΩΝΙΟΥ: Θα τα επανεξετάσετε όλα; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Όπου μπορούμε να επανεξετάσουμε, κ. Αντωνίου, θα επανεξετάσουμε. Δεν υπάρχει περιθώριο για όλα. Όπου δεν μπορούμε, θα ζητήσουμε από τους ενδιαφερόμενους να ξαναϋποβάλουν τα σχέδια τους. Εάν σήμερα υπέγραφα εγώ εγκρίσεις προγραμμάτων πέρα από τη δημόσια δαπάνη, θα είχα διαπράξει το κακούργημα της απιστίας. Αυτή είναι η πραγματικότητα στο μέτρο αυτό. 
      Τελειώνω με ένα άλλο σημαντικό ζήτημα. Σε διάστημα μόλις τριών μηνών δημοπρατήσαμε ως Κυβέρνηση τρία μεγάλα εγγειοβελτιωτικά έργα συνολικού προϋπολογισμού 90 εκατομμυρίων ευρώ και εντάσσουμε –είναι ανοιχτές οι διαδικασίες αυτές τις μέρες και θα κλείσουν σε λίγες εβδομάδες- εννέα επιπλέον εγγειοβελτιωτικά έργα συνολικού προϋπολογισμού 122 εκατομμυρίων ευρώ. Επαναλαμβάνω ότι δημοπρατήσαμε τρία έργα και σε εννέα έργα ολοκληρώνονται οι διαδικασίες, όταν στον τομέα των εγγειοβελτιωτικών έργων οι κυβερνήσεις του ΠΑΣΟΚ από το 1994 μέχρι το Μάρτιο του 2004 ενέταξαν δεκαεφτά έργα και δημοπράτησαν μόλις δώδεκα. Άρα, δεν σταματήσαμε τίποτα και έχουμε επιδόσεις πολύ καλύτερες από αυτές τις οποίες βρήκαμε.
      Θα τελειώσω την πρωτολογία μου, κυρίες και κύριοι συνάδελφοι, λέγοντας πως σε μία εποχή πολύ σημαντικών αλλαγών, εμείς τιμηθήκαμε από τη μεγάλη πλειοψηφία του ελληνικού λαού για να κυβερνήσουμε. Δεν παραπλανήσαμε κανέναν. Φοβούμαι ότι κάποιοι ξέχασαν ότι υπήρξαν και προσφάτως νέες εκλογές και ότι, αν είχαμε παραπλανήσει, θα μας είχαν καταλάβει, όπως λέτε, σε ενενήντα μέρες. Μας στηρίζει ο κόσμος, μας δείχνει εμπιστοσύνη ο ελληνικός λαός και θα συνεχίσουμε. Για να πετύχουμε, χρειαζόμαστε και ένα κράτος άλλων δυνατοτήτων. Γι’ αυτό ξεκινήσαμε τη μεγάλη διαδικασία επανίδρυσης του κράτους και στον τομέα ευθύνης του Υπουργείου Αγροτικής Ανάπτυξης και Τροφίμων. Ολοκληρώνουμε τις διαδικασίες, ώστε πριν από το τέλος του χρόνου με τις αποφάσεις που θα λάβουμε για την εφαρμογή της αναθεωρημένης Κοινής Αγροτικής Πολιτικής στην Ελλάδα, με τις πολιτικές μας, οι οποίες ήδη ξεκίνησαν, για μία ανταγωνιστική γεωργία, για μία γεωργία που θα παράγει προϊόντα υψηλής ποιότητας, ασφαλή, προστασίας των βιολογικών προϊόντων και των προϊόντων ονομασίας προελεύσεως, προστασίας των γεωγραφικών ενδείξεων και των προϊόντων με πιστοποίηση στην ολοκληρωμένη γεωργία, να μπορέσουμε να πετύχουμε καλύτερες τιμές για τα προϊόντα οι οποίες θα έρθουν να ενισχύσουν τις επιδοτήσεις για τα προϊόντα.
      Όσον αφορά το τελευταίο σκέλος, ξεκινήσαμε ήδη τη λήψη μέτρων.
      ΛΕΩΝΙΔΑΣ ΓΡΗΓΟΡΑΚΟΣ: Για τα μεταλλαγμένα; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Θα μιλήσω για αυτό στη δευτερολογία μου, κύριε συνάδελφε, γιατί ο χρόνος τρέχει. 
      Ξεκινήσαμε ήδη την λήψη μέτρων, για να μειώσουμε, όπως δεσμευτήκαμε προγραμματικά, το κόστος παραγωγής και έχουμε πάρει ήδη αποφάσεις. Εντός των προσεχών μηνών ολοκληρώνουμε και αυτό το πακέτο των προγραμματικών μας δεσμεύσεων.
      Για τα μεταλλαγμένα είναι ξεκάθαρη η θέση της ελληνικής Κυβέρνησης. Όσο διεθνώς η επιστήμη θα συνεχίζει να αφήνει αναπάντητα ερωτηματικά σε ό,τι αφορά τις επιπτώσεις των μεταλλαγμένων οργανισμών στο περιβάλλον και στη δημόσια υγεία, είναι σταθερή η θέση μας. Εμείς και καταψηφίσαμε στο Συμβούλιο Υπουργών Γεωργίας την παύση του moratorium για την εισαγωγή σπόρων με οργανικά στοιχεία πολλαπλασιαστικού υλικού στην Ένωση και πρωταγωνιστούμε στο χώρο της Ένωσης, για να προασπίσουμε πολιτικές προστασίας και της χώρας μας και της Ένωσής μας. 
      Δεν έχουμε στον αγροτικό τομέα την πολυτέλεια να αποτύχουμε. Αυτή είναι η αποστολή μας. Θα πετύχουμε, γιατί αυτό είναι το χρέος μας. Είναι το χρέος μας –έτσι το αισθανόμαστε εμείς- και έναντι του σήμερα, μετά από μία μακρά περίοδο αποτυχιών, και έναντι όλων αυτών που θα έρθουν μετά από εμάς και θέλουμε να τους κρατήσουμε στην ελληνική περιφέρεια. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Αρχή Προστασίας Δεδομένων Προσωπικού Χαρακτήρα, καταθέτει την ετήσια έκθεσή της για το 2003. 
      Ο κ. Ανωμερίτης, Κοινοβουλευτικός Εκπρόσωπος του ΠΑΣΟΚ, έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ πολύ, κύριε Πρόεδρε.
      Οφείλω να πω ότι με τη σημερινή πολιτική ηγεσία του Υπουργείου Γεωργίας, έχουμε ανοίξει τόσο στην αρμόδια Διαρκή Επιτροπή, όσο και μέσα από τις ερωτήσεις που καταθέτουμε στο Υπουργείο, ένα δημιουργικό διάλογο. Τουλάχιστον δεν ακολουθεί τις πρακτικές άλλων Υπουργών, οι οποίοι θέλουν να τους ζητούμε το λόγο, να τους ζητούμε την άδεια για να ελέγχουμε την Κυβέρνηση ή ακόμα και να θεωρούν εκείνοι ως δικαίωμα το να ασκούμε τη δική μας κριτική και να εκφράζουμε τις πολιτικές μας θέσεις. Αυτό πρέπει να το πω από την αρχή, γιατί είχαμε πράγματι την ευκαιρία στη Διαρκή Επιτροπή να ανταλλάξουμε απόψεις πάνω σ’ όλα αυτά τα θέματα. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Σε αυτό το σημείο να πω, κύριε Υπουργέ, ότι η θέση μας για την πλήρη αποδέσμευση είναι ευθεία, ορθή και την έχει εκφράσει και ο συνάδελφος Γιάννης 
Δριβελέγκας, με τις ιδιότητες που έχει και στο κόμμα και στην Κυβέρνηση. 
      Εμείς υποβάλλαμε την πρώτη επερώτηση έπειτα από 100 μέρες διακυβέρνησης της χώρας από την Κυβέρνησή σας, ζητώντας απλά πράγματα για το μέλλον. Αυτό πρέπει να το ξεκαθαρίσουμε και να το λάβετε από εμάς, κύριε Υπουργέ, ως πρακτική και κανόνα. Εμείς δεν θα ακολουθήσουμε τη δική σας πρακτική, να βλέπουμε τους αγρότες ψηφοφόρους -οι αγρότες είναι ένα σημαντικό κομμάτι του ελληνικού οικονομικά ενεργού πληθυσμού- και φυσικά δεν θα φτάσουμε ποτέ στις ακραίες γνωστές θέσεις, τις οποίες πολλές φορές και εσείς εκφράζατε κατά τη διάρκεια της προηγούμενης περιόδου, όταν το κόμμα σας ήταν στην Αντιπολίτευση. Από εμάς θα έχετε δημιουργική κριτική, θα έχουμε μόνο θέσεις να σας πούμε και θα είμαστε κάθε φορά συνομιλητές, για να βγάλουμε τον αγρότη από τη μιζέρια και την κακομοιριά που είναι πολιτικό και κοινωνικό υποπροϊόν, το οποίο όλοι έχουμε δημιουργήσει, γιατί όλοι δεν έχουμε πει την αλήθεια, ποτέ δεν λέμε την αλήθεια και κατεβάζουμε το επίπεδο σε επιμέρους θέματα και αντιθέσεις.
      Κυρίες και κύριοι συνάδελφοι, τα θέματα για τα οποία συζητάμε, έχουν μια σταθερή πορεία από τότε που υπήρξε Κοινή Αγροτική Πολιτική, από την αναθεώρηση του 1992 και μετέπειτα με βασικές στρατηγικές, που κορυφώθηκαν με τις διαπραγματεύσεις και τις συμφωνίες για την «Ατζέντα 2000». Στην «Ατζέντα 2000» διαμορφώσαμε την τρίτη προγραμματική περίοδο 2000-2006 και φυσικά χαράξαμε συγκεκριμένη στρατηγική, την οποία αποτυπώνετε στο πρόγραμμά σας και θα την ακολουθήσετε, όπως την αποτυπώσαμε και την ακολουθήσαμε και εμείς, γιατί αυτή η συγκεκριμένη στρατηγική δεν μπορεί παρά να ακούει και να υλοποιεί αυτό που ονομάσαμε «ανάπτυξη της γεωργίας και ανασυγκρότηση της υπαίθρου». 
      Και επειδή απαξιωτικά μιλήσατε για τα έντεκα προηγούμενα χρόνια, σας λέω ότι η έννοια «ανασυγκρότηση της υπαίθρου», είναι έννοια η οποία πέρασε κατά τη διάρκεια αυτών των 11 ετών και ειδικά εκείνη την περίοδο. Πάντα αυτές τις έννοιες τις διαπραγματευτήκαμε και τις υλοποιήσαμε και με οικονομικό ρεαλισμό και με κοινωνική ευαισθησία αλλά και με όραμα, γιατί χρειάζεται, κύριε Υπουργέ, και το όραμα. 
      Οι βασικοί μας στόχοι είναι γνωστοί. Υπηρετήσαμε, υπηρετούμε και θα συνεχίσουμε να υπηρετούμε την ελληνική γεωργία. Θα βοηθήσουμε στην κατεύθυνση των πολιτικών σας με βασικούς στόχους την ανάπτυξη της γεωργίας μέσα από τη βελτίωση της ανταγωνιστικότητας, την ανασυγκρότηση της υπαίθρου για να ξαναϊσορροπήσουμε μια διαταραγμένη μακρά και πέρα από κυβερνήσεις κοινωνική και οικονομική κατάσταση των τελευταίων πενήντα ετών και φυσικά για να εξασφαλίσουμε την κοινωνική συνοχή, μιας και ο αγροτικός πληθυσμός χρειάζεται προστασία. Και χρειάζεται προστασία γιατί ακριβώς ενεργοποιείται, δουλεύει και δουλεύει σκληρά σε περιοχές που δεν έχουν σχέση με τις μεγάλες πόλεις.
      Πάνω σ΄ αυτούς τους άξονες τους οποίους θα ακολουθήσετε, εμείς εφαρμόσαμε μια σειρά πολιτικών, τις οποίες και εσείς εμπεριέχετε στο πρόγραμμά σας, ένα πρόγραμμα το οποίο εν μέρει –και να το πούμε- έχει κοινές θέσεις με τις δικές μας θέσεις, έχει ξεχωριστές προτάσεις και εν πάση περιπτώσει έχει και κοινούς στόχους, γιατί δημιουργήσαμε θεσμούς για την ποιότητα, γιατί δημιουργήσαμε μηχανισμούς για το εισόδημα, γιατί δημιουργήσαμε μηχανισμούς για την πιστοποίηση, γιατί δημιουργήσαμε μηχανισμούς για τους υδατικούς πόρους, για την ασφάλεια των τροφίμων κλπ. και γιατί για όλες αυτές τις πολιτικές εμείς το 2000 στις Βρυξέλες και στη Σύνοδο του Βερολίνου καταφέραμε και πήραμε έντεκα τρισεκατομμύρια δραχμές για τη γεωργία. Διασφαλίσαμε πολιτικές, διασφαλίσαμε πόρους και ακολουθούμε μία στρατηγική, η οποία είναι διαμορφωμένη και δεν είναι θέμα ποιος διαπραγματεύτηκε τόσο λίγο πιο καλά ή τόσο λίγο πιο κακά.
      Είναι γνωστό ότι πολλοί έχουν πει ότι κάθε μεταρρύθμιση είναι χειρότερη από την προηγούμενη. Εμείς, λοιπόν, μετά την ΑGENTA 2000 που συμφωνήσαμε αυτά που συμφωνήσαμε και που το πρόγραμμά σας επικυρώνει, ακολουθεί και προτείνει, προχωρήσαμε στην αναθεώρηση της Κοινής Αγροτικής Πολιτικής -αυτή που παλαιότερα λέγαμε «ενδιάμεση αναθεώρηση»- και φυσικά μέσα σε ένα δύσκολο κλίμα, γιατί δεν πρέπει να ξεχνάτε ότι μόλις τον περασμένο Σεπτέμβριο στο Κανκούν η άποψη των νεοφιλελεύθερων στον ΠΟΕ ήταν για τη συρρίκνωση ή ακόμα και την κατάργηση της Κοινής Αγροτικής Πολιτικής. Εμείς παλέψαμε μέσα σε ένα διεθνές περιβάλλον πολύ αρνητικό, αφού το γνωστό τότε σύνθημα «Scrap the CAP» -«Καταργήστε, συντρίψτε την ΚΑΠ»- ήταν ένα σύνθημα άλλων χωρών αλλά όλοι εκείνοι που μιλάνε για την Κοινή Αγροτική Πολιτική, τη βάση και τη μόνη Κοινή Αγροτική Πολιτική που έχουμε εμείς στην Ευρώπη, ήταν όχι αυτοί απλώς που πεινάνε ή που είναι σε πολύ χαμηλής ανάπτυξης οικονομίες αλλά και εκείνοι που κρύβονται πίσω από το δάκτυλό τους, όπως η αμερικανική οικονομία που δίνει εξαπλάσιους πόρους στήριξης, όπως έχει με πλήρη στοιχεία ο Επίτροπος Φράντς Φίσλερ καταθέσει στις Βρυξέλες, απ’ ό,τι δίνει η ευρωπαϊκή γεωργία. 
      Εμείς, λοιπόν, πολιτευτήκαμε μέσα από αυτή την πολιτική πάντα με ένα στόχο, από την μια πλευρά η αγορά να δίνει το αγροτικό εισόδημα και οι επιδοτήσεις να δίνουν ως συμπλήρωμα τη στήριξή της, θέση την οποία φυσικά έχει επικροτήσει και η ΠΑΣΕΓΕΣ. Εμείς έχουμε πλήρη συναίσθηση ότι η ανάπτυξη και η ανταγωνιστικότητα θα στηριχθούν μέσα από ένα νέο θεσμικό πλαίσιο και προς αυτή την κατεύθυνση, παρά τις ασφυκτικές προθεσμίες που υπήρχαν αλλά και τα πρώτα δύσκολα βήματα, αφού κλείσαμε το Β΄ Κοινοτικό Πλαίσιο Στήριξης με υπεραπορροφητικότητα –αν θυμάμαι καλά- 104%, ξεκινήσαμε τη δύσκολη πορεία για την ενεργοποίηση του Γ΄ Κοινοτικού Πλαισίου Στήριξης.
      Εγώ θα ήθελα να μείνω σε τρία-τέσσερα ερωτήματα και να κλείσω την παρέμβασή μου. Εμείς ζητήσαμε -και στο πρώτο πραγματικά μας δώσατε την ακριβή απάντηση- ποιες θα είναι οι προθεσμίες, ποιο θα είναι, δηλαδή, το χρονοδιάγραμμα για την εφαρμογή της νέας ΚΑΠ. 
      Συμφωνώ απόλυτα με αυτά που είπατε. Αυτά πρέπει να είναι. Ελπίζω ότι έτσι θα υλοποιηθούν. 
      Αντιλαμβάνομαι ότι υπάρχουν ανοιχτά θέματα στην ελληνική Δημόσια Διοίκηση. Και αντιλαμβάνομαι ότι έχουμε μπροστά μας και ένα νέο μοντέλο διοίκησης μέσα στο οποίο θα πρέπει να προσαρμοστούμε, όπως κάναμε κι εμείς με την πλήρη αποκέντρωση σε επίπεδο νομαρχιών. Αυτό, όμως, θα πρέπει να πάει και σε επίπεδο αγροτικού δήμου, για να είναι οι υπηρεσίες πιο κοντά στον αγρότη πολίτη. 
      Θα ήθελα, όμως, να θέσω κι ένα θέμα για το οποίο σας καλώ από τώρα να ξεκινήσουμε να συζητάμε για να διαμορφώσουμε την τέταρτη προγραμματική περίοδο, να διαμορφώσουμε το Δ΄ Κοινοτικό Πλαίσιο Στήριξης. Θα πρότεινα αυτό να γίνει, όπως το κάναμε κι εμείς παλιότερα, μέσα από το Συμβούλιο Αγροτικής Πολιτικής, όταν την άνοιξη του 2002 ανοίξαμε τον ευρύτατο διάλογο για τη διαμόρφωση της νέας ΚΑΠ. 
      Όσον αφορά την εφαρμογή της νέας ΚΑΠ, πραγματικά έχουμε ένα περιθώριο μέχρι το 2006 –αυτό που συμφωνήθηκε- αλλά υπάρχουν και τα ενδιάμεσα βήματα, μέχρι τις 30 Ιουλίου ή και ακόμη μετά. Εδώ, όμως, θα ήθελα να κάνω μία παρατήρηση και μία πρόταση από τη δική μας πλευρά.
      Μαζί με τις θέσεις που έχει -και μάλιστα πρόσφατα, προ ημερών- διατυπώσει η ΠΑΣΕΓΕΣ, να ξεκινήσετε μία πλήρη ενημέρωση των Ελλήνων αγροτών. Διότι εάν δεν κατανοήσει και ο τελευταίος αγρότης το τι πρόκειται να συμβεί στα επόμενα χρόνια, θα έχουμε κοινωνικές αντιδράσεις. Και οι κοινωνικές αντιδράσεις δεν είναι απέναντι μόνο σε μία κυβέρνηση η οποία θα θεωρείται υπεύθυνη. Θα δημιουργήσουν προβλήματα και στην ίδια την εθνική οικονομία. 
      Με την ευκαιρία αυτής της συζήτησης θα ήθελα να σας καλέσουμε, κύριε Υπουργέ, και σε επόμενη συνεδρίαση της Διαρκούς Επιτροπής –όχι απλά για κοινοβουλευτικό έλεγχο- να συζητήσουμε γενικότερα το θέμα της αγροτικής πίστης και με τη μορφή αλλά και με τις θέσεις και τις δηλώσεις του Διοικητή της ΑΤΕ σε σχέση με τη φυσιογνωμία της, σε σχέση με τις πρακτικές της, σε σχέση με τα πανωτόκια, σε σχέση με όλα αυτά που διαμορφώνουν ένα οικονομικό θεσμικό περιβάλλον, το οποίο φυσικά δεν μπορεί να λειτουργήσει ούτε με ακραίες θέσεις, όπως έχετε στο πρόγραμμά σας για μείωση επιτοκίων μέσω επιδοτήσεων ούτε και σαν ένα κρατικό ίδρυμα, αφού έχει πλέον μετασχηματιστεί σε ανώνυμη τραπεζική εταιρεία και είναι στο Χρηματιστήριο. 
      Να σας θέσω και ένα ευθύτατο ερώτημα, γιατί έχω μπερδευτεί πολύ: Τελικά η Αγροτική Τράπεζα ανήκει στο δημόσιο, στον ευρύτερο δημόσιο τομέα ή στον ιδιωτικό τομέα; Περιμένουμε μία απάντηση.
      Κύριε Υπουργέ, πιστεύω ότι κοινή πρόθεση όλων και εφόσον εγκαταλείψετε την παλιά σας αντιπολιτευτική ξύλινη γλώσσα και τους αριθμούς που δεν βοηθάνε,  είναι να συζητήσουμε για τις εξαγωγές των αγροτικών προϊόντων. Αλλά δεν είναι οι δείκτες αυτοί σωστοί. Γιατί τότε μιλούσαμε για μια Ελλάδα που είχε πέντε εκατομμύρια τουρίστες και σήμερα έχει δεκαπέντε εκατομμύρια και φυσικά μιλάμε για ένα διαφορετικό βιοτικό επίπεδο και για τελείως διαφορετική σύνθεση πλέον της ελληνικής οικονομίας. O τομέας των υπηρεσιών, όπως γνωρίζετε, κυρίως στον τουρισμό και τη ναυτιλία, αποτελεί το 70% του παραγωγικού ιστού περιοριζομένων του πρωτογενούς και δευτερογενούς τομέα σε μικρότερα ποσοστά.
      Εγώ θα ήθελα να κλείσω λέγοντας ότι για μας είναι μία ευκαιρία αλλά και για σας, γιατί διαπιστώνω από την ομιλία σας ότι κρατάτε εν μέρει αυτή την τακτική ενός καταγγελτικού λόγου που όμως δεν βοηθά τον αγροτικό τομέα. Πρέπει να πούμε προς πάσα κατεύθυνση πως αυτά είναι διαμορφωμένα μέσα στην Ευρωπαϊκή Ένωση. Παλέψαμε για να διαμορφώσουμε πολιτικές και στρατηγικές, πήραμε πόρους. Αυτό που σήμερα πρέπει να κάνουμε είναι να ενισχύσουμε την αυτοπεποίθηση του Έλληνα αγρότη. Με κραυγές μιζέριας και κακομοιριάς, ακόμα και όταν υπάρχουν δυσκολίες δεν βοηθάμε ούτε την αγροτική παραγωγή ούτε τον Έλληνα αγρότη. Φυσικά, να τον στηρίξουμε και να τον καταξιώσουμε οικονομικά και κοινωνικά γιατί αυτή είναι η δική μας μέγιστη ευθύνη, των πολιτικών στελεχών, των πολιτικών κομμάτων.
      (Χειροκροτήματα από την πτέρυγα του ΠΑΣΟΚ)
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Μία παρέμβαση να κάνω.
      ΠΡΟΕΔΡΕΥΩΝ (Φίλιππος Πετσάλνικος):  Θέλετε να κάνετε παρέμβαση πριν από τον Κοινοβουλευτικό Εκπρόσωπο του κόμματός σας;
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής ανάπτυξης και Τροφίμων): Μάλιστα. Θα ήθελα να πω ότι εγώ δεν αμφισβήτησα ούτε τις καλές προθέσεις ούτε τις πρωτοβουλίες θεσμικού χαρακτήρα που υπήρξαν από προηγούμενες κυβερνήσεις. Και προπαντός δεν μίλησα απαξιωτικά για κανένα προκάτοχό μου. Είμαι από αυτούς που πιστεύουν ότι όσοι όλοι ερχόμαστε στο δημόσιο βίο, ερχόμαστε με οράματα, με αρχές και αξίες. Και όταν έχουμε ρόλους και ευθύνες ερχόμαστε για να υλοποιήσουμε αυτές τις αρχές και αυτά τα οράματα.
      Αναφέρθηκα μόνο σε δραματικά στοιχεία που αφορούν στο εισόδημα, στο εμπορικό ισοζύγιο, στην ηλικιακή σύνθεση, στην αναποτελεσματική διοικητική  μηχανή, σε χαμηλά ποσοστά απορροφητικότητας. Αυτή είναι η πραγματικότητα. Και είναι βέβαιο ότι για να αντιμετωπίσουμε τα δύσκολα, με τις αλλαγές που υπάρχουν στην ευρωπαϊκή και παγκόσμια γεωργία, επιμένω να λέω ότι απαιτείται μία νέα πολιτική η οποία βεβαίως θα λάβει και λαμβάνει υπόψη της ό,τι θετικό έγινε. Εμείς ζητήσαμε -επειδή τα πράγματα είναι δύσκολα- την ενεργή και ουσιαστική συμμετοχή όλων των παραγωγικών δυνάμεων στη νέα διακυβέρνηση του τόπου, με ξεκάθαρα προσδιορισμένο ρόλο, με ξεκάθαρες ευθύνες, χωρίς να σημαίνει αυτό ότι πολιτικές ευθύνες δεν είναι αποκλειστικά της Κυβέρνησης. Γιατί άκουσα και κριτική ότι χάνουμε πολύ καιρό συζητώντας.
      Ακούμε όλους όσους υποχρεούνται και δικαιούνται να έχουν άποψη, πριν πάρουμε σημαντικές αποφάσεις. Βεβαίως η ευθύνη θα είναι δική μας.  Και επειδή μου θέσατε ένα ερώτημα για την ΑΤΕ, η ΑΤΕ διατηρεί το δημόσιο χαρακτήρα της, τον διασφαλίζει και τον ενισχύει. Ξέρετε πολύ καλά ότι αν πάμε σήμερα και δούμε τι έγινε τα τελευταία χρόνια στην ΑΤΕ, θα διαπιστώσουμε ότι μία δεκάδα μεγάλων ιδιωτών επιχειρηματιών έχουν πολύ περισσότερα ανοίγματα σε αυτή την τράπεζα απ’ ό,τι δεκάδες εκατοντάδες αγροτών και συνεταιρισμών. Αυτή είναι η πραγματικότητα. Εμείς θα διασφαλίσουμε και θα ενισχύσουμε το δημόσιο χαρακτήρα.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Ανήλθα στο Βήμα –μπορεί να είμαι στα όρια της κανονιστικής νομιμότητας- επειδή θέλω να σας βλέπω. Θέλω να διατυπώσω εισαγωγικά και τη χαρά μου και τη χαρά μας και τον ενθουσιασμό μας για τη νίκη της Εθνικής στην Πορτογαλία, να πούμε και από το Βήμα της Βουλής το μεγάλο ευχαριστώ γι’ αυτό που μας προσέφεραν. Μας προσέφεραν την ευκαιρία να ενωθούμε σε μία αναγωγή που είναι καθαρά εθνική, των ιδεωδών, της αυτοεκτίμησης και αυτοπεποίθησης. Περισσότερα μπορεί να ανακαλύψει κανείς με την υποβολή μίας ρητορικής από εμένα ή από οποιονδήποτε πολιτικής, αλλά και με το να κάνει μία σιωπηλή αυτοσυγκέντρωση ο καθένας από μας στο γεγονός και να βγάλει τα συμπεράσματά του.
      Μετά από αυτήν την εισαγωγική παρατήρηση θέλω να εισφέρω στη συζήτηση μερικές καθαρά πολιτικές σκέψεις.
      Πρώτη σκέψη είναι να επαινέσω ξανά την αξία της επερώτησης. Δεν θα αποδεχθώ μία ένσταση χρονομέτρησης, ότι, δηλαδή, τότε βρήκατε τον καιρό στις ογδόντα ημέρες ή στις εκατό ημέρες να επισημάνετε και να καταγράψετε τα σημεία του κοινοβουλευτικού ελέγχου. Αυτό είναι πολύ δεύτερο. Το πρώτο και κυρίαρχο είναι ότι μας δίνεται η ευκαιρία με την επερώτηση να κάνουμε μία επισκόπηση και σύνοψη της καταστάσεως στον ευαίσθητο τομέα της γεωργίας. Μας ενδιαφέρει πάρα πολύ να δούμε πού βρισκόμαστε και ελέγχοντας την Κυβέρνηση να λάβουμε τις εύστοχες επισημάνσεις-απαντήσεις από την Κυβέρνηση, ότι έχουμε μερικά καλά επιτεύγματα, έχουμε μερικές καλές δρομολογήσεις, στέρεες πολιτικές, για να αντιμετωπίσουμε τα σοβαρότατα προβλήματα που αντιμετωπίζει η γεωργία μας.
      Εμένα η σκέψη μου δεν είναι φιλοφρονητική προς τις κυβερνήσεις της εικοσαετίας. Είναι πάρα πολύ εγκλητική. Δύο πράγματα οργανώνουν την έγκλησή μου, δύο μεγάλες αλήθειες:
      Πρώτον, ότι ξεχάσαμε ως πολιτεία να απαντήσουμε στο ερώτημα τι θα παράγει αυτός ο τόπος. Και όχι μόνο να απαντήσουμε στο ερώτημα τι θα παράγει αυτός ο τόπος, αλλά ταυτόχρονα να κάνουμε και τις αναγκαίες αποδεικτικές εξειδικεύσεις, ότι τόσο θα παράγει και με αυτούς τους ανθρώπους και με αυτό το πλεονέκτημα στον πρωτογενή τομέα, στη γεωργία, στη μεταποίηση, στις υπηρεσίες, στον τουρισμό και αυτό να το μεθοδεύσουμε, ώστε να έχει αποτέλεσμα. 
      Άκουσα τον κύριο Υπουργό να απαντά για το δυσμενές εμπορικό ισοζύγιο, για το αγροτικό ισοζύγιο στον τόπο μας, για τη δραματική επιδείνωσή του. Από το 1993 μέχρι σήμερα –που ήταν κακό- νομίζω ότι είχαμε επιδείνωση στο ισοζύγιο της αγροτικής οικονομίας, στο αγροτικό ισοζύγιο, κατά 300%.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Κατά 336%. 
      ΒΥΡΩΝ ΠΟΛΥΔΩΡΑΣ: Είναι αυτό απολογισμός; Διερωτώμαι, μονολογώ. Αυτό είναι το πρώτο.
      Δεν απήντησε αυτή η Κυβέρνηση, αυτοϊκανοποιήθηκε με το 3% και το 4%; Λέγοντας αυτές οι κυβερνήσεις, εννοώ του παρελθόντος, της εικοσαετίας και κυρίως των έντεκα τελευταίων ετών. Είδε μία αύξηση του εγχώριου προϊόντος σε ικανοποιητικούς βαθμούς, αλλά δεν είδε ότι αυτό είναι ασύνδετο προς την έννοια της παραγωγής, την έννοια της ανάπτυξης, της ουσιαστικής ανάπτυξης. Κι εδώ είναι το μεγάλο δράμα.
      Δεύτερον, αρκεί μία περιήγηση, περιόδευση οποιουδήποτε από μας στην ύπαιθρο χώρα για να τη δει εγκαταλελειμμένη, απερειπωμένη. Η ερήμωση της υπαίθρου είναι το σοβαρότερο πρόβλημα μαζί με το δημογραφικό κι εμείς είμαστε επιλήσμονες του καθήκοντός μας, όταν ανεχόμαστε τα Τζουμέρκα σε εγκατάλειψη, την Πελοπόννησο όλη σε εγκατάλειψη, την Ήπειρο σε εγκατάλειψη, τη Ρούμελη, την Αιτωλοακαρνανία, τα νησιά. Ή υποκρινόμαστε ή δεν μπορούμε να εκτιμήσουμε τον κίνδυνο. 
      Η παρέμβασή μου είναι ισοδύναμη με έναν κώδωνα κινδύνου για την απερήμωση της υπαίθρου. Τι σημαίνει αυτός ο συνωστισμός σε τρία-τέσσερα αστικά κέντρα; Πώς μπορεί να αντιμετωπίσει ένα έθνος, μια κοινωνία αυτήν την εξέλιξη με απάθεια; Ήρθα να σας πω «τέρμα η απάθεια» και να ζητήσω από την Κυβέρνηση συναγερμό τώρα. Μάλιστα θέλω να σας πω ότι η τυποποιημένη ρητορική και γραφή για το αγροτικό ζήτημα της Ελλάδος δεν αγκαλιάζει  όλο το εύρος και όλο το φάσμα του προβλήματος.
      Καθηλώνεται ο πολιτικός λόγος με τρία-τέσσερα αγαθά, που δεν είναι η ουσία του αγροτικού προβλήματος. Πολλές φορές αυτά τα αγαθά είναι κατά κάποιο τρόπο σε γραφειοκρατική αντιμετώπιση από τις Βρυξέλλες. Το πάλεψε ευστόχως η Κυβέρνηση με τα μεσογειακά προϊόντα. Χαιρετίζουμε την επιτυχία, αλλά το πρόβλημα παραμένει. Δεν έχουμε γεωργία. Δεν έχουμε μεταποίηση στη γεωργία. Δεν έχουμε σύστημα διαθέσεως και αγορές στα αγροτικά μας προϊόντα. Δεν κάνουμε εγγειοβελτιωτικά έργα. Είναι ωραία η επισήμανση ότι έγιναν εννέα συν τρία ίσον δώδεκα εγγειοβελτιωτικά έργα σ’ αυτές τις ογδόντα μέρες, εν αντιθέσει προς την κυβέρνηση του ΠΑΣΟΚ η οποία έκανε δώδεκα έργα στα έντεκα χρόνια και περισσότερο!
      Δεν θέλω να κάνω τέτοιες συγκρίσεις. Αλλά θέλω να σας πω ότι και όπου έγιναν κάποιες παρεμβάσεις για την ενίσχυση της παραγωγής, είναι προβληματικές. Κοιτάζω τον «ΠΡΩΙΝΟ ΛΟΓΟ» των Ιωαννίνων σήμερα που λέει: «Κίνδυνος μόλυνσης για όλη τη λεκάνη του Δήμου Πασαρώνος Ιωαννίνων από τα πτηνοτροφικά εργοστάσια». Δηλαδή βιαστικά, χωρίς πρόγραμμα, χωρίς χωροθέτηση, χωρίς ένα σύστημα στήριξης του αγροτικού προϊόντος και προπαντός του αγρότη.
      Θα πρέπει να ξεκινήσουμε, κυρίες και κύριοι συνάδελφοι, από τον αγρότη, από το έμψυχο δυναμικό. Όπου βρούμε αγρότες εναπομείναντες ακόμη στη γη, να στέρξει η πολιτεία να στηρίξει αυτούς τους αγρότες με οποιονδήποτε τρόπο. Απαιτείται θυσία, ένας στρατηγικός προγραμματισμός.
      Θέλω ακόμη να σας πω ότι ήταν χρήσιμη η επερώτηση, κύριε Υπουργέ, για τον εξής απλούστατο λόγο κατά τη δική μου ανάγνωση: Για το Γ΄ Κοινοτικό Πλαίσιο Στήριξης είχαμε την ανάπτυξη των κονδυλίων και των εγγραφών και των πληρωμών στα τέσσερα προγράμματα. Ε, δεν είναι καλός ο απολογισμός και ζητώ από την Κυβέρνηση να επιταχύνει τις επιδόσεις. Στην αγροτική ανάπτυξη και ανασυγκρότηση της υπαίθρου, παραδείγματος χάρη, έχει εντάξεις -καλώς- σε υψηλό ποσοστό, 1658 εκατομμύρια ευρώ και πληρωμές, δηλαδή υλοποιήσεις των εντάξεων, 22,3%. Το άλλο πρόγραμμα, «αλιεία», 22,3%. Σώθηκε ο καιρός για τις πληρωμές του Γ΄ Κοινοτικού Πλαισίου Στήριξης. Πρέπει να γίνει επιτάχυνση τώρα.
      Και φθάνω σε ένα άλλο, που είναι αγαπημένο μου θέμα, γιατί αφορά τους ορεινούς όγκους, αφορά τα νησιά, είναι το πρόγραμμα LEADER -το ξέρετε- όπου έχουμε το εξευτελιστικό ποσοστό -όπου εκεί θα μπορούσε να δώσει ζωή στα χωριά- των πληρωμών στο 10,2%. Γιατί αυτή η ολιγωρία, αυτή η εγκληματική αδιαφορία, αυτή η υστέρηση και στην ένταξη και κυρίως στην εκταμίευση και να μην πιάσουν αμέσως τόπο τα λεφτά, να δοθούν σ’ εκείνους που θα κάνουν το LEADER και τον αγροτουρισμό, σ’ εκείνους που θα κάνουν τις ανδαδιαρθρώσεις των μικρομεσαίων επιχειρήσεων στα χωριά μας; Γιατί έτσι, σαν να είναι κάπως αδιάφοροι, άστους αυτούς, είναι λησμονημένοι, ξεχασμένοι.
      Να μην είναι λησμονημένοι και ξεχασμένοι, κύριε Υπουργέ, οι άνθρωποι οι οποίοι είναι οι τελευταίοι των Μοϊκανών στα χωριά. Να είναι εκείνοι οι οποίοι θα εγγυηθούν, κατά κάποιο τρόπο θα ενισχυθούν και θα ξαναδώσουν νέα πνοή στην ύπαιθρο χώρα.
      Εγγειοβελτιωτικά. Το φτιάξατε το αρδευτικό στο Στρυμονικό Σερρών, την πατρίδα του Άγγελου Χαριστέα, που το ζητούσαν πέντε χρόνια και ο Στρυμόνας τους πνίγει;
      Αυτή είναι η γραμμή της αγροτικής πολιτικής με δύο άξονες, οι οποίοι πρέπει να μας ταλανίζουν διαρκώς και επίμονα. Ο πρώτος, πώς μπορεί να ζήσει ένα Έθνος με έρημη την ύπαιθρο χώρα; Να υπάρξει στήριξη όπου βρούμε αγρότη. Έτσι και αλλιώς έμειναν λίγοι με μέσο όρο ηλικίας πενήντα οκτώ, εξήντα ετών. Και δεύτερον, τι θα παράγει, πώς θα παράγει και τι θα διαθέσει πού θα διαθέσει πρωτογενώς αυτή η εθνική οικονομία;
      Ιδού στάδιο δόξης λαμπρόν για το Υπουργείο σας και για την Κυβέρνησή μας, κύριε Υπουργέ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΚΚΕ, κ. Σταύρος Σκοπελίτης, έχει το λόγο για οκτώ λεπτά.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, κυρίες και κύριοι συνάδελφοι, αξίζουν συγχαρητήρια στους παίχτες μας αλλά και σε όσους συνέβαλαν στη μεγάλη αυτή επιτυχία της Εθνικής μας Ομάδας. Τα συγχαρητήρια λοιπόν και τα δικά μας και τις ευχές μας για την ίδια καλή συνέχεια. Μαζί, όμως, με αυτές τις ευχές και τα συγχαρητήρια θα θέλαμε να τονίσουμε για μία ακόμη φορά ότι η μεγάλη αυτή επιτυχία δεν πρέπει να κρύψει τις μεγάλες πράγματι αδυναμίες που έχει αυτό το λαοφιλές άθλημα, το ποδόσφαιρο και ότι η χώρα μας και ο λαός μας έχει ανάγκη από παρόμοιες επιτυχίες και σε άλλους τομείς.
      Κύριε Πρόεδρε, μπαίνοντας στο θέμα ήθελα να επισημάνω ότι συνεχίζεται να παίζεται το ίδιο θέατρο, το θέατρο του παραλόγου. Βέβαια άλλαξαν οι πρωταγωνιστές, οι ρόλοι. Πρωταγωνιστής τώρα η Νέα Δημοκρατία, κομπάρσος το ΠΑΣΟΚ. Το σενάριο, όμως, παραμένει το ίδιο. Ένα σενάριο γραμμένο πάλι και από τους δύο με ανακρίβειες και ψέματα ακόμη, που έχει σαν στόχο τούτο: να κρύψει την πραγματικότητα από τους μικρομεσαίους αγρότες, να μην μπορούν να δουν αυτοί ότι τα προβλήματα που αντιμετωπίζουν, δεν έπεσαν από τον ουρανό, ότι αυτά τα προβλήματα που επισημάνατε και εσείς, δεν είναι στο ριζικό της μικρομεσαίας αγροτιάς να τα αντιμετωπίζει, αλλά ότι είναι αποτέλεσμα της συγκεκριμένης πολιτικής που προωθήσατε και προωθείτε και τα δύο τα κόμματα. Μια πολιτική βέβαια, που όπως έχουμε τονίσει και το γνωρίζουν πάρα πολύ καλά οι αγρότες μας, έχει σαν αποτέλεσμα μέσα από τη συρρίκνωση του εισοδήματος της μικρομεσαίας αγροτιάς τη συγκέντρωση της γης και της παραγωγής σε λίγα χέρια και μάλιστα όχι αγροτών τώρα πια, αλλά επιχειρηματιών.
      Και τα δύο τα κόμματα, και το ΠΑΣΟΚ και η Νέα Δημοκρατία, καταφέρατε με την πολιτική σας να κάνετε προβληματική τη ζωή για το κάθε μικρομεσαίο νοικοκυριό, ανεξάρτητα με ποια καλλιέργεια ασχολείται αυτό. Τα ίδια τεράστια προβλήματα αντιμετωπίζει ο γεωργός με τον κτηνοτρόφο, ο κτηνοτρόφος με τον ψαρά. 
      Έχω και εγώ γνώση των προβλημάτων που αντιμετωπίζει η περιοχή μου, η Λέσβος. Και τα προβλήματα που αντιμετωπίζουν οι αγρότες της περιοχής μου, ελαιοπαραγωγοί, κτηνοτρόφοι, ψαράδες, είναι τέτοια σήμερα που πραγματικά δημιουργούν πρόβλημα επιβίωσης. Παρόμοια είναι και τα προβλήματα των άλλων περιοχών και ιδιαίτερα των νησιώτικων περιοχών. Αυτά γενικά, κύριε Πρόεδρε, για να περάσω και να πω ορισμένα πράγματα πάνω στην επερώτηση των συναδέλφων του ΠΑΣΟΚ.
      Κύριοι συνάδελφοι, σε πολλά δεν λέτε την αλήθεια. Βέβαια έτσι σας βολεύει, έτσι παρουσιάζετε την πραγματικότητα. Λέτε, παραδείγματος χάρη, στην επερώτησή σας για το αγελαδινό γάλα ότι αυξήθηκε η ποσόστωση. Όμως δεν λέτε ότι η επιδότηση δεν θα δίνεται πάνω στους εξακόσιους, οκτακόσιους χιλιάδες τόνους, αλλά πάνω στους εξακόσιους είκοσι χιλιάδες τόνους. Αυτό δεν το λέτε στον αγρότη. Δεν λέτε ακόμη ότι στο ρύζι αποδεχθήκατε τη μείωση της ποσόστωσης και από διακόσιες σαράντα εννέα χιλιάδες στρέμματα πήγαμε στα διακόσιες τρεις χιλιάδες στρέμματα και ότι αποδεχθήκατε μείωση του συνολικού ποσού τιμής και επιδότησης κατά 24 ευρώ ανά στρέμμα ή 8,2 δραχμές ανά κιλό. Δεν λέτε επίσης ότι αποδεχθήκατε τη μείωση της ειδικής στρεμματικής επιδότησης στο σκληρό σιτάρι κατά 1,95 ευρώ το στρέμμα.
      Τέλος λέτε ψέματα όταν ισχυρίζεστε ότι διασφαλίσατε τους πόρους μέχρι το 2013. Και αυτό για τρεις λόγους: Πρώτος λόγος, στην καλύτερη περίπτωση εκείνο που διασφαλίσατε, είναι τα ονομαστικά και όχι τα πραγματικά κονδύλια με βάση την τριετία 2000 έως 2002. Αυτό σημαίνει, κύριοι συνάδελφοι, ότι οι πραγματικοί πόροι θα μειωθούν το 2013 κατά 40% περίπου εξαιτίας της αύξησης της τιμής των καλλιεργητικών μέσων, αλλά και των άλλων ειδών διατροφής, ένδυσης, υπόδησης κλπ.
      Ο δεύτερος λόγος είναι ότι δεν λέτε ότι θα υπάρχει μείωση και αυτών των ονομαστικών κονδυλίων. Για επιδοτήσεις πάνω από 5.000 ευρώ θα υπάρχουν περικοπές. Και ξέρετε ότι σ’ αυτήν την κατηγορία ανήκει η μεγάλη πλειονότητα των αγροτών μας. Και ο τρίτος λόγος είναι ότι αποδεχθήκατε, όπως ήδη αναφέραμε, μείωση των ονομαστικών τιμών και επιδοτήσεων σε μια σειρά από προϊόντα, όπως το σκληρό σιτάρι, το ρύζι κλπ.
     Κατηγορείτε, κύριοι συνάδελφοι του ΠΑΣΟΚ, τη Νέα Δημοκρατία ότι αποδέχτηκε μεταφορά στο δεύτερο πυλώνα του 50% των επιδοτήσεων που δίνονται για την καπνοκαλλιέργεια, όπως και επειδή συμφώνησε να αναθεωρηθεί το 2009 ο κανονισμός για το βαμβάκι. Και έχετε δίκιο. Έχετε δίκιο, όταν ισχυρίζεστε αυτό το πράγμα. Ξεχνάτε, όμως, ότι και εσείς, κύριοι συνάδελφοι, είχατε συμφωνήσει για τη μείωση, για την κατάργηση της καπνοκαλλιέργειας. Στην ίδια κατεύθυνση κινείται και η Νέα Δημοκρατία σήμερα. Είχατε συμφωνήσει, όμως, στην κατάργηση της καπνοκαλλιέργειας, είχατε φτιάξει και ειδικό ταμείο γι’ αυτήν τη δουλειά, για να μπορείτε να βρείτε μέσα από αυτό λύσεις εναλλακτικής απασχόλησης των αγροτών.
     Και τη λύση, βέβαια, τη βρήκε η Νέα Δημοκρατία, τη βρήκατε κι εσείς, μεταφέροντας το 50% από τον πρώτο πυλώνα στο δεύτερο πυλώνα. Αυτή τη λύση βρήκατε και οι δύο μαζί. Και η δική σας πρόταση προέβλεπε αναθεώρηση και επανεκτίμηση το 2009. Και η Νέα Δημοκρατία ήρθε να το κάνει συγκεκριμένο τώρα. Η Νέα Δημοκρατία κάνει ό,τι κάνατε κι εσείς στο αγελαδινό γάλα. Αύξησε την ποσόστωση βέβαια χωρίς να αυξήσει τα κονδύλια που πηγαίνουν στην κατεύθυνση αυτή. Επίσης μείωσε τη στρεμματική επιδότηση σε ορισμένο αριθμό στρεμμάτων βαμβακοκαλλιέργειας. Βλέπετε, λοιπόν, ότι και η δική της πολιτική βαδίζει στα χνάρια της δικής σας πολιτικής, είναι το ίδιο αντιαγροτική.
     Εμείς, κύριε Πρόεδρε, διαφωνήσαμε ριζικά –είναι γνωστό- με την ενδιάμεση αναθεώρηση της ΚΑΠ. Και λέμε ότι αυτή η αναθεώρηση είναι η χειρότερη που έγινε μέχρι σήμερα. Και η ευθύνη γι’ αυτήν την αναθεώρηση βαρύνει και τα δύο κόμματα. Πρώτον, γιατί αποδεχθήκατε ποσοστώσεις με βάση τη διετία 2000-2002, που έχουν καθοριστεί με βάση την τριετία 1990-1992, με αποτέλεσμα να καταδικάσετε σε στασιμότητα τη γεωργία της χώρας μας. Και έχετε τώρα το θράσος να μιλάτε για ανάπτυξη της γεωργίας, όταν συμφωνήσατε, στην καλύτερη των περιπτώσεων, η αγροτική παραγωγή να μείνει καθηλωμένη το 2013 στα επίπεδα του 1990. Αυτή η στασιμότητα, κύριοι συνάδελφοι, είναι που δημιουργεί και εξηγεί τα τεράστια ελλείμματα που έχει το εμπορικό-αγροτικό ισοζύγιο της χώρας μας, που έφτασε στα 2 δισεκατομμύρια δραχμές.
     Αποδεχτήκατε και οι δυο σας την αποδέσμευση του 60% των επιδοτήσεων από την παραγωγή και το μετατρέπετε αυτό σε κοινωνικό επίδομα, πράγμα που θα οδηγήσει στην παραπέρα μείωση της παραγωγής και στην υποβάθμιση της ποιότητας της παραγωγής των προϊόντων. Και είναι βέβαιο ότι αυτή η αποδέσμευση θα οδηγήσει στην καταστροφή ορισμένων καλλιεργειών, όπως η ελαιοκαλλιέργεια, αφού σε συνδυασμό με τις εξευτελιστικές τιμές που πουλάει σήμερα το λάδι του ο παραγωγός, θα γίνει ασύμφορη η ενασχόληση με την καλλιέργεια αυτή. Και τρίτον, αποδεχθήκατε τη μείωση της στήριξης της γεωργίας, αφού δεν διασφαλίσατε ούτε τα ονομαστικά και πολύ περισσότερο τα πραγματικά κονδύλια που θα δίνονταν σ’ αυτή.
     ΠΡΟΕΔΡΕΥΩΝ (Φίλιππος Πετσάλνικος): Κύριε Σκοπελίτη, σας παρακαλώ να ολοκληρώσετε.
     ΣΤΑΥΡΟΣ ΣΚΟΠΕΛΙΤΗΣ: Μάλιστα, κύριε Πρόεδρε.
     Όσον αφορά τα προγράμματα, μην ανησυχείτε, κύριοι συνάδελφοι, θα απορροφηθούν. Εξυπηρετούν την πολιτική της Νέας Δημοκρατίας, όπως εξυπηρετούσαν και την πολιτική τη δική σας. Και εξυπηρετούν γιατί οδηγούν στη μείωση του αγροτικού πληθυσμού.
      Τα προγράμματα για την αλιεία πού στοχεύουν; Στην καταστροφή της παράκτιας και της μέσης αλιείας. Έχουμε και την εμπειρία από τη λειτουργία αυτών των προγραμμάτων. Τι έγινε με τα προγράμματα για τους νέους αγρότες; Μήπως μειώθηκε ο μέσος όρος ζωής των γεωργών μας; Όχι. Μήπως τα προγράμματα των εξισωτικών αποζημιώσεων βοήθησαν …
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκοπελίτη, σας παρακαλώ να ολοκληρώσετε. Έχετε υπερβεί κατά δύο λεπτά το χρόνο σας.
      ΣΤΑΥΡΟΣ ΣΚΟΠΕΛΙΤΗΣ: Τελείωσα, κύριε Πρόεδρε.
      Στα πλαίσια αυτής της πολιτικής δεν μπορεί να υπάρξει η αντιμετώπιση των προβλημάτων της αγροτικής μας παραγωγής. Θα συνεχιστεί και επί Νέας Δημοκρατίας αυτή η πορεία καταστροφής των μικρομεσαίων αγροτικών νοικοκυριών. Για να υπάρξει μία άλλη πορεία, να δοθεί μία άλλη διέξοδος, χρειάζεται και μία άλλη πολιτική και αυτή η πολιτική θα έλθει με τον ενωμένο αποφασιστικό αγώνα της μικρομεσαίας αγροτιάς.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Η Κοινοβουλευτική Εκπρόσωπος του Συνασπισμού Ριζοσπαστικής Αριστεράς, κ. Ασημίνα Ξηροτύρη-Αικατερινάρη έχει το λόγο για οκτώ λεπτά. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Θα ήθελα και εγώ να εκφράσω τα συγχαρητήριά μου για τη νίκη της Εθνικής μας Ομάδας -πρώτα και κύρια τα συγχαρητήρια στους παίκτες μας- και βέβαια να πω τα συγχαρητήρια και στον ελληνικό λαό, ο οποίος τελικά είναι αυτός ο οποίος θα μπορέσει επιτέλους με την εικόνα που δίνει κατεβαίνοντας στους δρόμους αν και έχει όλα αυτά τα προβλήματα και προσπαθεί μέσα από αυτήν τη χαρά του να τα κρύψει, να είναι ο καλύτερος πρεσβευτής για τους Ολυμπιακούς Αγώνες. Ούτε οι περίφημοι χορηγοί ούτε η εμπορευματοποίηση των Ολυμπιακών Αγώνων δεν μπορούν πραγματικά να πετύχουν αυτό που πετυχαίνει μία εθνική προσπάθεια. Γι’ αυτό και το ποδόσφαιρο, οι ομάδες, που τελευταία βλέπουμε τα τραγικά τους προβλήματα που έφεραν το ποδόσφαιρο στην πλήρη εμπορευματοποίησή του, παρουσιάζουν αυτά τα προβλήματα. Ας σκεφθούμε, λοιπόν, όλοι ποιο θα έπρεπε να είναι αυτό το μήνυμα για τον αθλητισμό μας, για τους Ολυμπιακούς Αγώνες, για τις προσπάθειές μας.
      Τώρα στο θέμα της επερώτησης. 
      Εμείς είχαμε διατυπώσει και επιμένουμε να μην υπάρχει αποσύνδεση της ενίσχυσης από την παραγωγή, γιατί αυτό για τη χώρα μας θα οδηγήσει στη σταδιακή εγκατάλειψη του αγροτικού τομέα και ιδιαίτερα των ορεινών και προβληματικών περιοχών, όπου οι αγροτικές εκμεταλλεύσεις είναι οριακά βιώσιμες και δεν υπάρχουν εναλλακτικές λύσεις. 
      Βέβαια το ΠΑΣΟΚ ως κυβέρνηση θεωρούσε ότι είναι πολύ καλή αυτή η αναθεώρηση και πάντα εξέφραζε την αισιοδοξία σε πολλές ερωτήσεις που είχαμε κάνει -και την εκφράζει και στο εισαγωγικό του κείμενο- ότι από τον Οκτώβριο του 2002 η Ευρωπαϊκή Ένωση έλαβε τη σημαντική απόφαση να εξασφαλίσει τη στήριξη της ευρωπαϊκής γεωργίας μέχρι το 2013. Ποτέ δεν μπορέσαμε να κάνουμε ουσιαστικό διάλογο εδώ, όταν λέγαμε ότι η στήριξη αυτή δεν έχει εξασφαλιστεί. Και μάλιστα για τα μεσογειακά αγροτικά προϊόντα δεν είχε εξασφαλιστεί απολύτως τίποτα και αυτό αποδείχθηκε στην πορεία. Και τώρα έχουμε όλα αυτά τα προβλήματα που έχουμε και δεν μπορούμε να διορθώσουμε την κατάσταση στο βαθμό που και ως Αξιωματική Αντιπολίτευση το ΠΑΣΟΚ ζητάει τώρα να διορθωθούν.
      Έχουμε κάνει πολλά σφάλματα και δεν έχουμε χρησιμοποιήσει ούτε τον εθνικό διάλογο ούτε την εθνική συμμετοχή γι’ αυτά τα μεγάλα προβλήματα. Όλα ήταν καλά και δεν χρειαζόταν να συζητάμε τίποτα σ’ αυτήν την Αίθουσα! Εμείς είχαμε πει -και όλοι έπρεπε να το είχαμε καταλάβει- ότι οδηγηθήκαμε σ’ αυτήν την ενδιάμεση αναθεώρηση για δημοσιονομικούς λόγους. Η Ευρωπαϊκή Ένωση ήθελε με τη διεύρυνση, με τα είκοσι πέντε κράτη-μέλη, να έχει τις ίδιες επιδοτήσεις, την ίδια στήριξη στη γεωργία, όσα είχε μέχρι τώρα και αυτό προσπάθησε να καλύψει με αυτήν την ενδιάμεση αναθεώρηση. Επομένως ήταν ηλίου φαεινότερο ότι πράγματι οι μεσογειακές χώρες, οι χώρες του νότου, οι οποίες είχαν ήδη πολλές ανάγκες, για να μπορέσουν να εξισορροπήσουν τις περιφερειακές τους ανισότητες, θα ήταν πάλι στο στόχαστρο αυτής της πολιτικής.
  Εφησυχασμός λοιπόν και μη κατάθεση των πραγματικών στοιχείων!
      Να πάμε, λοιπόν, σε καθένα από τα προϊόντα.
      Για το λάδι: Είχαμε επισημάνει ότι η αποσύνδεση από την παραγωγή είναι προφανές ότι θα έχει αρνητικές επιπτώσεις στην ελαιοκαλλιέργεια. Με τον καθορισμό του 60-40 μπορούμε να προβλέψουμε με πολύ μεγαλύτερη ακρίβεια τι θα γίνεται. Γιατί; Γιατί ακολουθήθηκε μέχρι τώρα αυτή η πολιτική που ακολουθήθηκε, χωρίς μητρώο, χωρίς υπηρεσίες, χωρίς το ένα, χωρίς το άλλο. Θα συνεχίσουν και τώρα και θα γίνουν μονιμότερα και πιο σταθερά τα πανωγραψίματα. Αδικούνται οι καλλιεργητές, που κατά την περίοδο 2000-2003 υπέστησαν ζημιές από τις θεομηνίες. Και με το 40% -και αργότερα λιγότερο- δεν θα υπάρχει κανένα σοβαρό κίνητρο για περιβαλλοντικές και οικολογικές προτάσεις ούτε καν θα υπάρχει για τις δαπάνες τήρησης του ελαιοκομικού μητρώου και στο τέλος, έτσι όπως θα εξελιχθεί αυτή η κατάσταση, θα αποδειχθεί ότι και αυτό -αφού δεν συντάχθηκε έγκαιρα και δεν εφαρμόστηκε- τζάμπα έγινε, κατόπιν εορτής δηλαδή, που λέει και ο ελληνικός λαός.
      Όσον αφορά βέβαια τα μεγάλα θέματα της μεταποίησης και της εμπορίας του ελαιολάδου, με ποια κίνητρα τώρα και με ποιες άλλες υπηρεσίες, θεσμούς κλπ. θα μπορέσουμε να ανακάμψουμε από αυτό το μεγάλο πρόβλημα; Δύσκολα τα πράγματα!
      Για τον καπνό: Πραγματικά, κύριοι συνάδελφοι του ΠΑΣΟΚ, που κάνετε την επερώτηση, μας προκαλεί εντύπωση γιατί επιμένετε στην πλήρη αποσύνδεση στο 100%. Μαζί ήμασταν στις διαμαρτυρίες στη Θεσσαλονίκη, μαζί ήμασταν εδώ, στις επιτροπές που είχαμε κάνει, για να δούμε τι θα κάνουμε γι’ αυτό το μεγάλο πρόβλημα που προέκυψε και τελικά για το ότι η Ευρωπαϊκή Ένωση, ενώ δεν μειώνει τις εισαγωγές της λόγω ΠΟΕ από την Αμερική προσπαθεί να καλύψει την πολιτική της -που κι εμείς συμφωνούμε για τα θέματα της υγείας κλπ.- με τις τελευταίες στην Ευρωπαϊκή Ένωση ορεινές περιοχές που έχουν τις καπνοκαλλιέργειες ως μοναδική καλλιέργεια στη χώρα μας. Δεν είναι, λοιπόν, έτσι τα πράγματα.
      Και βέβαια εδώ δεν είναι ότι το λέμε μόνο εμείς ως πολιτική πρόταση. Δεν αναφέρθηκε ίσως σ’ αυτό ο κύριος Υπουργός, αλλά εμείς έχουμε πάρει την έγκυρη μελέτη που έχει κάνει για τις περιφέρειες Θράκης, Ανατολικής και Κεντρικής Μακεδονίας το Τμήμα Αγροτικής Πολιτικής του Αριστοτελείου Πανεπιστημίου Θεσσαλονίκης, σύμφωνα με την οποία μία ενδεχόμενη κατάργηση της καπνοκαλλιέργειας θα προκαλέσει σημαντικές αναταραχές στις τοπικές οικονομίες και κοινωνίες με μακροχρόνιο, πιθανότατα, ορίζοντα.  Μόνο το 20% των εκμεταλλεύσεων σε ολόκληρη τη χώρα θα συνεχίζει να παράγει καπνό…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Θα μου δώσετε κι εμένα τρία λεπτά ακόμη, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Καταρχήν έχετε ακόμη το ένα λεπτό που δικαιούστε. Είναι προειδοποιητικός ο πρώτος ήχος.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το είδα, ευχαριστώ.
      Επαναλαμβάνω, λοιπόν, ότι μόνο το 20% των εκμεταλλεύσεων σε ολόκληρη τη χώρα θα συνεχίσει να παράγει καπνό, με μεγάλη πιθανότητα να σταματήσει εντελώς την καλλιέργεια αργότερα. Το χειρότερο σενάριο, δηλαδή η πλήρης εγκατάλειψη της καπνοκαλλιέργειας, θα οδηγήσει τις οικονομίες και των δύο περιφερειών σε απώλειες πενήντα χιλιάδων εξακοσίων πενήντα θέσεων εργασίας και σε 958 εκατομμύρια ευρώ ακαθάριστο προϊόν. Οι απώλειες αυτές αντιστοιχούν σε μία μείωση της απασχόλησης κατά 10% στην Περιφέρεια Ανατολικής Μακεδονίας και κατά 5% στην Κεντρική Μακεδονία κ.ο.κ.
      Εδώ, λοιπόν, βεβαίως χρειάζεται συζήτηση. Δηλαδή θα αρχίσουμε την αντιπαλότητα εδώ γι’ αυτό το μεγάλο πρόβλημα το οποίο δημιουργείται στη χώρα μας; Εδώ πρέπει να συνεννοηθούμε όλοι για το τι θα κάνουμε. Και βέβαια δεν είναι δυνατόν να  γίνει αυτή η αποσύνδεση από τη μια ώρα στην άλλη και ούτε τελικά οι χώρες του Νότου και η δική μας χώρα θα σώσουν αυτήν την κατάσταση.
      Για το βαμβάκι ισχύουν τα ίδια πράγματα. Εμείς λέμε ότι θα έπρεπε να είχε αποφευχθεί οποιαδήποτε συσχέτιση του ελληνικού βαμβακιού με την αντίστοιχη παραγωγή των αφρικανικών χωρών, δηλαδή το να τεθεί το βαμβάκι υπό διεθνή επιτήρηση.
      Όμως η άποψή μας είναι -και την έχουμε διατυπώσει εδώ πάρα πολλές φορές- ότι εάν η Ευρωπαϊκή Ένωση θέλει να βοηθήσει αυτές τις χώρες, θα πρέπει να επιδοθεί σε μια ολοκληρωμένη αναπτυξιακή τεχνική και ανθρωπιστική βοήθεια -και όχι βέβαια να υποβοηθά την ανθρωπιστική βοήθεια με πολέμους στις τρίτες χώρες, που εφαρμόζουν οι Ηνωμένες Πολιτείες της Αμερικής- και να μην ψάχνουν για άλλοθι στο βαμβάκι των Ελλήνων και των Ισπανών. Βέβαια αυτή την άποψη δεν την έχουμε εκφράσει μόνο εμείς. Αυτή ήταν και η πολιτική –και σωστά- του πρώην γενικού γραμματέα του Υπουργείου, του κ. Κόρακα.
      Λοιπόν, ας δούμε εδώ τι γίνεται. Ας δούμε αυτή μας τη μάχη στην Ευρωπαϊκή Ένωση και ας δούμε τι σημαίνει ανθρωπιστική βοήθεια, πραγματική βοήθεια στις τρίτες χώρες και τι σημαίνει στήριξη της αναπτυξιακής πολιτικής στις περιοχές του νότου και των κρατών-μελών που υπήρχαν στην Ευρωπαϊκή Ένωση και αυτών των κρατών που μπαίνουν από τη διεύρυνση και έχουν τεράστια προβλήματα, αν θέλουμε, δηλαδή, τελικά η κοινωνική συνοχή και η ανάπτυξη των περιφερειών να είναι το κριτήριο και για την Ευρωπαϊκή Ένωση και για τη χώρα μας και όχι να είναι κυρίαρχη η ανταγωνιστικότητα η οποία μας οδηγεί σε κάποιες άλλες δεσμεύσεις και επιλογές. 
      Όσον αφορά την εξέλιξη του Γ΄ Κοινοτικού Πλαισίου Στήριξης, εμείς τουλάχιστον κι εγώ προσωπικά είχα κουραστεί να υποβάλλω ερωτήσεις στην προηγούμενη κυβέρνηση για την τραγική καθυστέρηση της προόδου του Γ΄ Κοινοτικού Πλαισίου Στήριξης και ιδιαίτερα σ’ όλα αυτά τα προγράμματα της αγροτικής ανάπτυξης και για τη δική μου περιοχή, την Κεντρική Μακεδονία ακόμα περισσότερο. Ξέρετε τι διαπίστωνα κάθε φορά; Ότι ούτε οι στοιχειώδεις κοινές υπουργικές αποφάσεις που έπρεπε να βγουν …
      ΠΡΟΕΔΡΕΥΩΝ (Φίλιππος Πετσάλνικος): Κυρία Ξηροτύρη, έχετε υπερβεί και τα δύο λεπτά. Θα σας παρακαλέσω να ολοκληρώσετε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: … δεν είχαν εκδοθεί, ούτως ώστε να ενεργοποιηθούν τα προγράμματα κι έτσι φθάσαμε στα τέσσερα χρόνια κλπ.
      Τώρα και οι ρυθμοί που εμφανίζονται και αυτοί που η Κυβέρνηση θεωρεί ότι είναι κάπως καλύτεροι με τις προσπάθειες που κάνει τώρα, εξακολουθούν να είναι χαμηλοί, βέβαια πλην του τελευταίου προγράμματος που είναι πάλι στις συνήθειες σας. Όπου είναι επιδοτήσεις και χρήματα για συνταξιοδότηση κλπ., εκεί είσαστε πάρα πολύ καλοί στην ανάπτυξη αυτών των προγραμμάτων: αυτών που έχουν πελατειακό και όχι αναπτυξιακό χαρακτήρα.
      ΠΡΟΕΔΡΕΥΩΝ (Φίλιππος Πετσάλνικος): Κυρία Ξηροτύρη, ολοκληρώστε παρακαλώ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελείωσα, κύριε Πρόεδρε. Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ιωάννης Δριβελέγκας, ο πρώτος εκ των επερωτώντων Βουλευτών του ΠΑΣΟΚ για τη δευτερολογία του.
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε.
      Με την επερώτηση που καταθέσαμε, ήλπιζα ότι η Κυβέρνηση και ο Υπουργός θα είχαν καταλάβει ή θα είχαν συνειδητοποιήσει επιτέλους ότι μετά από τέσσερις μήνες είναι Κυβέρνηση και θα μας έλεγαν κάποια συγκεκριμένα μέτρα που πρόκειται να λάβουν για όλα αυτά που ρωτήσαμε. Δυστυχώς επαναλαμβάνουν τον εαυτόν τους.
      Ο κύριος Υπουργός, λαλίστατος σε δηλώσεις, σε ανακοινώσεις, σε ωραιοποιήσεις, δεν μας είπε τίποτα το συγκεκριμένο. Και δεν φθάνει αυτό, αλλά παραποιεί και στοιχεία και λέει και τις μισές αλήθειες.
      Ήθελα να αποφύγω αυτήν την παρελθοντολογία για να δούμε τι μπορούμε να κάνουμε στο μέλλον, αλλά δεν μπορεί να λέει ότι είναι επιτυχία η μεταφορά από τον Β΄ στον Α΄ πυλώνα στο βαμβάκι, τα 67 εκατομμύρια ευρώ και ταυτόχρονα να αποκρύπτει τα 185 εκατομμύρια ευρώ του καπνού. Μήπως είναι μεγαλύτερο νούμερο τα 67 από τα 185 εκατομμύρια και το εμφανίζετε και ως μεγάλη επιτυχία; Πείτε όλη την αλήθεια.
      Μιλάτε και λέτε για την ευελιξία στον καπνό, ότι εσείς πεισματικά ορθώσατε στήθη και ανάστημα σε όλη την Ευρωπαϊκή Ένωση και τροπαιοφόροι πετύχατε την ευελιξία, όταν η ίδια η Ευρωπαϊκή Ένωση σας έλεγε ότι για μέχρι πέντε τόνους, οι καπνοπαραγωγοί θα μπορούσαν να παίρνουν την επιδότηση με ολική αποσύνδεση.
      Θα ήθελα, όμως, να εξηγήσω και στην Ελάσσονα Αντιπολίτευση, στη συμπατριώτισσα περίπου, την κ. Ξηροτύρη, γιατί εμείς είμαστε υπέρ της πλήρους αποδέσμευσης.
      Δεν είμαστε ενάντια στην καλλιέργεια. Αυτό πρέπει να το καταλάβετε. Είμαστε υπέρ της πλήρους αποσύνδεσης της παραγωγής του καπνού, για να μπορούν οι καπνοπαραγωγοί να διαπραγματεύονται ελεύθερα και με όρους αγοράς, ποιότητας, συμφέροντος για τους ίδιους και για τους καπνέμπορους. Είναι απλά τα πράγματα. Εμείς δεν λέμε ότι δεν θα βάλουν καπνό. Τώρα τι γίνεται; Το λέει η ίδια η πραγματικότητα σήμερα. Ρωτήστε σήμερα που μιλάμε να δείτε ποια είναι η τιμή.
      Βέβαια ο κύριος Υπουργός θέλει –και καλά κάνει- τις θέσεις όλων των κομμάτων. Επανειλημμένα του λέω και το είπε και ο Κοινοβουλευτικός Εκπρόσωπος -και επιτέλους ας τελειώσει εδώ το ζήτημα- ότι εμείς σαν ΠΑΣΟΚ είμαστε υπέρ της πλήρους αποδέσμευσης. Και τα άλλα κόμματα είπαν τις θέσεις τους. 
      Εσείς που είστε Κυβέρνηση, θα ξεκαθαρίσετε; Θα μας πείτε; Μας περνάτε μέσα από παρατάσεις, από αναβολές, από συζητήσεις. Μήπως δεν είναι προτεραιότητα του κόμματος που κυβερνά να πει τη θέση του; Δεν μπορώ να το καταλάβω αυτό. Είναι και αυτό ένα από τα παράλογα.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα ήθελα να αναφερθώ τώρα στο Γ΄ Κοινοτικό Πλαίσιο Στήριξης. Είπα στην πρωτολογία μου να αποφύγω τα νούμερα και παίρνει πάντα ο κύριος Υπουργός ότι το «μηδέν απορρόφηση» είναι ένα στοιχείο και αποκρύπτει ότι βεβαίως όλα τα μέτρα είναι χαμηλά, αλλά έχουν καλύψει το όριο του «ν συν 2» και δεν χάνονται χρήματα. Αποκρύπτετε επίσης τις νομικές δεσμεύσεις των εντάξεων των έργων, των προγραμμάτων που περνάνε και το 90%. Πείτε επιτέλους όλη την αλήθεια. Μη λέτε πάντα τα μισά πράγματα, αυτά που σας συμφέρουν. Δεν κάνουν καλό στον αγρότη.
      Ρώτησα συγκεκριμένα -και πάλι αποφύγατε να απαντήσετε- για το μέτρο «2-1». Επαναλαμβάνω την ερώτηση: Το αναστείλατε, ναι ή όχι; Θεωρήσατε και είπατε ότι θα είναι παράβαση καθήκοντος, εάν το συνεχίσετε, γιατί δεν υπήρχαν τα χρήματα, η εγγύηση του δημοσίου. Μήπως και εδώ δεν λέτε την αλήθεια; Έχετε την απόφαση του Νομικού Συμβουλίου του Κράτους και του νομικού σας συμβούλου. Τι λέει; Δύο πράγματα λέει, ότι, δηλαδή, μπορείτε να συνεχίσετε τη διαδικασία του μέτρου «2-1» γιατί σας προειδοποιεί κιόλας -και σας το είπα και πριν- ότι θα έχετε πρόβλημα, γιατί θα υπάρξουν προσφυγές των αγροτών ενάντια σ’ αυτήν την τακτική. Όμως δεν υπολογίζετε τίποτα, γιατί άλλα έχετε στο μυαλό σας.
      Επαναλαμβάνω, λοιπόν, την ερώτηση και θέλω ξεκάθαρη απάντηση: Θα συνεχίσει, ναι ή όχι; Ζητήσατε, ναι ή όχι, αναστολή του μέτρου από την Ευρωπαϊκή Ένωση, με αποτέλεσμα να ξεκινήσουν αυτά τα μέτρα τον Ιανουάριο;
      Δεν θέλω να πω περισσότερα για το Γ΄ Κοινοτικό Πλαίσιο Στήριξης. Είπα και για τους αριθμούς, τους έχω εδώ.
      Θέλω να σας πω επίσης ότι με όλες τις ερωτήσεις που κάνω, αποφύγατε και αποφεύγετε συνέχεια να μου πείτε τι θα γίνει με τον ΕΛΓΑ. Εγώ σας ρώτησα εάν θα συνεχίσετε εσείς να έχετε την πολιτική πρωτοβουλία και να στηρίζει η Κυβέρνηση με την εγγύησή της το Ταμείο του ΕΛΓΑ και εσείς μου λέτε για τα χρέη που βρήκατε. Επιτέλους θα πείτε το ναι ή το όχι; Θα πείτε αν θα δώσετε την εγγύηση του δημοσίου για να συνεχίσει ο ΕΛΓΑ να έχει τον κοινωνικό χαρακτήρα;
      Αναφέρατε ότι θα έχει κοινωνικό χαρακτήρα και μάλιστα είπατε «τέρμα αυτά που ήξερε ο ΕΛΓΑ να χρεώνεται». Δηλαδή από πού θα πληρωθούν οι ζημιές; Από τα εκατό εκατομμύρια ευρώ έσοδα που έχει, δηλαδή τα τριάντα δισεκατομμύρια περίπου, όταν οι ζημιές ξεπερνάνε τα εκατόν πενήντα δισεκατομμύρια, τα διακόσια δισεκατομμύρια ή τα διακόσια πενήντα δισεκατομμύρια; Από πού; Δεν υπάρχουν άλλοι τρόποι. Δεν έρχονται από τον ουρανό τα χρήματα. Δύο τρόποι υπάρχουν ή εγγυάται το ελληνικό δημόσιο ή, κύριε Υπουργέ, αυξάνετε τις εισφορές των αγροτών. Μιλήστε ξεκάθαρα.
      Και βεβαίως έχετε και μία συνέπεια. Δεν μπορώ  να το παραγνωρίσω. Και μάλιστα, το μόνο στο οποίο ενεργείτε άμεσα είναι η επανίδρυση του κράτους. Εδώ θα πρέπει να σας δώσω άμεσα συγχαρητήρια. Το Υπουργείο Γεωργίας το επανιδρύσατε αμέσως. Αλλάξατε όλους τους γενικούς διευθυντές. Καλά κάνατε, δικαίωμά σας είναι, αλλά να μη λέτε άλλα πράγματα. Προσέξτε.
      Και δεν είναι εδώ ο Κοινοβουλευτικός σας Εκπρόσωπος που μας εγκαλούσε για τους συμβούλους που είχαν οι Υπουργοί. Έχετε περάσει πιστεύω, κύριε Υφυπουργέ, από τον πρώτο όροφο του Υπουργείου. Παλιά πήγαινα και εγώ εκεί και σαν πρόεδρος οργάνωσης και σαν αγρότης. Εκεί ήταν το πρωτόκολλο. Έχω μάθει ότι έχει αδειάσει όλος ο όροφος για να έρθουν οι σύμβουλοι. 
      Σεμνά, ταπεινά και αθόρυβα επανιδρύετε το κράτος. Και θα σας δώσω και μια τελευταία πληροφορία και τελειώνω, κύριε Πρόεδρε. Επειδή είστε, όχι ο υπεύθυνος μέτοχος, αλλά ο εποπτεύων οργανισμός στην Ελληνική Βιομηχανία Ζάχαρης, δείτε, γιατί σας αφορά -και αφορά όλους τους αγρότες και το αποκαλύπτω σήμερα στη Βουλή- ότι στην πρώτη γενική συνέλευση της Ελληνικής Βιομηχανίας Ζάχαρης το μοναδικό της θέμα ήταν η αύξηση των αποδοχών του διευθύνοντος συμβούλου από 6.400 ευρώ μικτά σε 14.000 ευρώ, κύριε Υφυπουργέ. Σεμνά, ταπεινά και αθόρυβα έγινε και αυτό. Δείτε το, γιατί έχει ξεσηκώσει θύελλα. Για μια ακόμη φορά είστε αναντίστοιχοι με αυτά που λέτε στον κόσμο τάχα για μείωση. Και βεβαίως θα το δει και ο κ. Αλογοσκούφης, που είναι και ο βασικός μέτοχος, γιατί αυτός έλεγε για νοικοκύρεμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ένα τελευταίο, επιτρέψτε μου, κύριε Πρόεδρε, γιατί τελειώνω. Άλλωστε δεν είναι και πολλοί άλλοι που έχουν το δικαίωμα δευτερολογίας. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει θέμα. Άλλωστε δεν θα μιλήσουν οι άλλοι επερωτώντες. 
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ πάρα πολύ. 
      Θέλω να πω για ένα μεγάλο θέμα, επειδή είδα τον Κοινοβουλευτικό Εκπρόσωπο που ανέγνωσε μια εφημερίδα και είπε για το πρόβλημα που όντως υπάρχει στα Γιάννενα, αλλά και αλλού. Εδώ και δύο μέρες έγκυρες και έγκριτες εφημερίδες, όπως είναι «ΤΟ ΒΗΜΑ», όπως είναι η «ΚΑΘΗΜΕΡΙΝΗ» σας εγκαλούν. Η «ΚΑΘΗΜΕΡΙΝΗ» σήμερα σας εγκαλεί και σας λέει –δεν θέλω να σας το διαβάσω όλο- «επιτέλους δείτε τι θα γίνει με τα μεταλλαγμένα».
      Λέει επί λέξει -το είπαν και άλλοι συνάδελφοι- «σε όλη την Ελλάδα ανακαλύπτονται γενετικά τροποποιημένοι σπόροι. Αν και το Υπουργείο Αγροτικής Ανάπτυξης και Τροφίμων είχε δεσμευτεί για αλλαγή του νομοθετικού πλαισίου, έτσι ώστε τα αποτελέσματα των ελέγχων να γνωστοποιούνται, πριν οι σπόροι κυκλοφορήσουν στην αγορά και να επιβάλλονται κυρώσεις στους υπευθύνους, προς το παρόν δεν έχει αναληφθεί καμία πρωτοβουλία».
      Τα ίδια έλεγε και χθες άλλη εφημερίδα. Καμία πρωτοβουλία δεν έχετε αναλάβει για κανένα πρόβλημα, για κανένα θέμα, κύριε Υφυπουργέ. Τι κάνετε; Εγκαλείτε το ΠΑΣΟΚ, αντιπολιτεύεστε ακόμη την Αντιπολίτευση. Συνειδητοποιείστε ότι είστε Κυβέρνηση, ότι πρέπει να τρέξουμε γρήγορα. Σας είπε ο Κοινοβουλευτικός μας εκπρόσωπος ότι εμείς είμαστε εδώ για να κάνουμε θετικές προτάσεις. Γι’ αυτό κάνουμε και την επερώτηση, γι’ αυτό θα είμαστε συνέχεια εδώ. Και βεβαίως και η Ελάσσονα Αντιπολίτευση πρέπει σ’ αυτό το πνεύμα να κινείται και όχι όπως έκανε ο εκπρόσωπος του Κομμουνιστικού Κόμματος -ο οποίος βεβαίως δεν είναι εδώ- που από τα εννιά λεπτά που μίλησε, τα επτάμισι λεπτά εγκαλούσε το ΠΑΣΟΚ. Πρέπει να καταλάβετε ότι έχετε την ευθύνη, γι’ αυτό θα κριθείτε γρήγορα. Δεν έχουμε χρόνο. Εμείς και πάλι εδώ είμαστε, γνωριζόμαστε τουλάχιστον εμείς από παλιά και ξέρετε ότι ασχολούμαστε με το να συμβάλλουμε θετικά και δημιουργικά για να έχουν καλό αποτέλεσμα και όφελος οι αγρότες.
      Θέλω να δείτε ιδιαίτερα το θέμα στην κεντρική Μακεδονία, που αφορά και το νομό μου, τη Χαλκιδική, του σχεδίου βελτίωσης. Πάνω από χίλιοι αγρότες είναι ενταγμένοι, έχουν πάρει ειδοποιήσεις, δεν ξέρουν αν θα πάρουν τα χρήματά τους, έχουν προχωρήσει και έχουν κάνει το σχεδιασμό. Υπάρχει τεράστιο πρόβλημα. Δεν το λέω με καμία αντιπολιτευτική διάθεση. Αν θέλετε, μπορούμε να το δούμε και μαζί, για να λύσουμε αυτό το τεράστιο και δύσκολο πρόβλημα. 
      Πιστεύω ότι η σημερινή μέρα, είναι μέρα για εθνική συνεννόηση και εθνική ομοψυχία. Και σ’ αυτά τα θέματα το παράδειγμα μας το έδειξε ο αθλητισμός, μας το έδειξε το ποδόσφαιρο, που ένωσε όλη την Ελλάδα. Έτσι, λοιπόν, εμείς λέμε εδώ ότι θα έχετε τη θετική μας συμβολή στο να έχουμε μέλλον και να δημιουργήσουμε μια καλύτερη ύπαιθρο και έναν καλύτερο αγροτικό κόσμο. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Και η Βουλή των Ελλήνων στο σύνολό της η Εθνική Αντιπροσωπεία εκφράζουν τα συγχαρητήρια και εύχονται καλή επιτυχία στον τελικό της Κυριακής.
      Τώρα, λοιπόν, το λόγο έχει ο Υφυπουργός κ. Ευάγγελος Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Αφού και εγώ εκφράσω και ενώσω τη φωνή των συγχαρητηρίων για τη μεγάλη επιτυχία της εθνικής ομάδας ποδοσφαίρου και επαναλάβω την ευχή όλων μας να συνεχιστεί αυτή η επιτυχία και να κατακτήσει η εθνική μας ομάδα το πρωτάθλημα, να επανέλθω στο περιεχόμενο της επερώτησης και τη μεγάλη ευκαιρία που μας έδωσε η πρωτοβουλία των συναδέλφων Βουλευτών του ΠΑΣΟΚ, να αναδείξουμε τα προβλήματα της ελληνικής γεωργίας, όπως αυτά διογκώθηκαν στη διάρκεια των ένδεκα ετών διακυβέρνησης του ΠΑΣΟΚ.  Διότι αυτή η επερώτηση ουσιαστικά είναι μια αυστηρή κριτική σε ό,τι έγινε μέσα στα ένδεκα χρόνια του ΠΑΣΟΚ. Γιατί αν είχαν λυθεί τα προβλήματα της γεωργίας, προφανώς δεν θα είχε δημιουργηθεί αδιέξοδο το τελευταίο τρίμηνο που η Νέα Δημοκρατία βρίσκεται στην Κυβέρνηση.
      Θέλω, λοιπόν, να τονίσω ότι εκτός των ευκαιριών που με πρωτοβουλία της Κυβέρνησης μας δόθηκε η δυνατότητα να ενημερώσουμε την Επιτροπή Παραγωγής και Εμπορίου επί τέσσερις ή πέντε συνεδριάσεις κατά τρόπο πρωτόγνωρο, όπως θα θυμούνται οι παλαιότεροι τουλάχιστον εκ των συναδέλφων, μας δίδεται και σήμερα η ευκαιρία να ανταλλάξουμε απόψεις και να αναδείξουμε αντιφάσεις μεταξύ μας για σοβαρά προβλήματα στη διαχείριση του αγροτικού τομέα στη διάρκεια των τελευταίων ένδεκα ετών. Ακόμη θα έχουμε την ευκαιρία να κάνουμε τις δικές μας παρεμβάσεις και να διαμορφώσουμε ένα πλαίσιο προοπτικών για το μέλλον που είμαι βέβαιος ότι θα είναι πολύ καλύτερο από το προηγούμενο.
     Το λέω αυτό, κύριοι συνάδελφοι της Αξιωματικής Αντιπολίτευσης, διότι προφανώς, υπάρχουν μια σειρά από λόγοι, οι οποίοι οδήγησαν τον αγροτικό τομέα στην κρίση που αντιμετώπισε τους τελευταίους μήνες. Και γιατί το αγροτικό εισόδημα μειωνόταν και γιατί ο αγροτικός πληθυσμός συρρικνωνόταν και γιατί ο μέσος όρος ηλικίας των αγροτών αυξανόταν. Έχουμε φαινόμενα εγκατάλειψης της υπαίθρου και έχουμε σοβαρά προβλήματα μείωσης των δυνατοτήτων αξιοποίησης κοινοτικών πόρων μέσω του Γ΄ Κοινοτικού Πλαισίου Στήριξης. 
     Λέτε σε κάποιο σημείο της επερώτησης ότι ο Πρωθυπουργός είπε πως στο Γ΄ Κοινοτικό Πλαίσιο Στήριξης έχουμε μηδενικές απορροφήσεις. Ο Πρωθυπουργός είπε ακριβώς αυτό που είναι πραγματικότητα, ότι επί των ημερών σας μέχρι τους τελευταίους μήνες της διακυβέρνησης του ΠΑΣΟΚ, όπως λένε τα τελευταία στοιχεία, τριάντα τέσσερα μέτρα του προγράμματος Αγροτική Ανάπτυξη, Ανασυγκρότηση της Υπαίθρου, υπήρχαν και ενεργοποιούντο στο πλαίσιο των δικών μας αρμοδιοτήτων και εξ αυτών τα είκοσι μέτρα παρουσίαζαν περίπου μηδενική απορρόφηση. Αυτό είναι πραγματικότητα, αυτό παραλάβαμε. Από τα τριάντα τέσσερα μέτρα του προγράμματος Αγροτική Ανάπτυξη, Ανασυγκρότηση της Υπαίθρου, παρουσίαζαν σχεδόν μηδενική απορρόφηση! Άλλα 0% και άλλα από 2% έως 3%. Ας κρίνει ο ελληνικός λαός και η Εθνική Αντιπροσωπεία αν τα ποσοστά αυτά είναι ικανοποιητικά, πολύ περισσότερο, αφού ήδη είχαμε υπερβεί το μισό προγραμματικό χρόνο υλοποίησης του προγράμματος του Γ΄ Κοινοτικού Πλαισίου Στήριξης.
      Είπατε προηγουμένως και σας άκουσα κύριε Δριβελέγκα ότι υπάρχουν νομικές δεσμεύσεις. Καμιά συνέπεια δεν έχει η νομική δέσμευση αν δεν υπάρχει απορρόφηση. Τα νούμερα τα οποία λέτε στο κείμενο της επερώτησής σας, ότι δηλαδή έχουμε απορροφήσεις της τάξεως του 23% ή του 10%  όπως αναφέρεσθε σε κάποια προγράμματα, προφανώς δεν είναι ικανοποιητικό. Τίθεται υπό την κρίση του Σώματος και του ελληνικού λαού αν μπορούμε να είμαστε ευχαριστημένοι με απορρόφηση, στο τέλος της μισής περιόδου του προγράμματος, με 23%. Δηλαδή σε άλλο τόσο χρόνο θα έχουμε 50%. Και με δική σας ευθύνη με δική σας εγκληματική αμέλεια, ενδεχομένως να έχουμε και απώλειες, τις οποίες προσπαθούμε και είναι βέβαιο ότι θα αποτρέψουμε χάρη στην ενεργοποίηση κάθε δυνατού μέσου, μηχανισμών, προσωπικού, διμερών παρεμβάσεων και άλλων, ώστε να απορροφήσουμε στο τέλος της προγραμματικής περιόδου το σύνολο των διαθέσιμων πόρων. Αυτή είναι η πραγματικότητα.
      Να θυμάστε, λοιπόν, ότι είκοσι από τα τριάντα τέσσερα μέτρα επί ημερών σας παρουσίαζαν σχεδόν μηδενική απορρόφηση. Και μη μας προκαλείτε, γιατί θα καταθέσουμε και πάλι τον πίνακα, τον οποίο καταθέταμε και ως Αντιπολίτευση.
      Είπατε ότι αλλάξαμε τους γενικούς διευθυντές. Ουδείς γενικός διευθυντής απομακρύνθηκε καλώς ή κακώς. Αν έχετε έστω και ένα όνομα να μας το πείτε αλλιώς λέτε αναλήθειες. Σας προκαλώ να πείτε ένα όνομα.
      ΙΩΑΝΝΗΣ ΔΡΙΒΕΛΕΓΚΑΣ:  … (Δεν ακούστηκε)
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων):  Ουδείς. Να μη λέτε ψέματα. 
      ΠΡΟΕΔΡΕΥΩΝ (Γεώργιος Σούρλας): Κύριε Δριβελέγκα, ο Υπουργός και το Προεδρείο σας παρέχει τη δυνατότητα να απαντήσετε. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Κύριε Δριβελέγκα, σας προκαλώ και εγώ και ο Υπουργός να μας πείτε έστω και ένα όνομα γενικού διευθυντή ή διευθυντή που έφυγε από τη θέση του. Έστω και έναν. Να μη λέτε, λοιπόν, αναλήθειες διότι αυτό το στιλ της αναλήθειας και αυτός ο χαρακτήρας διακατέχει το σύνολο της παρεμβάσεώς σας και σχεδόν το σύνολο της επερώτησής σας. 
      ΙΩΑΝΝΗΣ ΔΡΙΒΕΛΕΓΚΑΣ: Επιμένετε….
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Επιμένουμε να μη λέτε ψέματα σε τέτοια ζητήματα. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Εγώ σας το είπα πιο ευγενικά, ο Υπουργός σας το λέει πιο ουσιαστικά. Λέτε ψέματα. 
      ΙΩΑΝΝΗΣ ΔΡΙΒΕΛΕΓΚΑΣ: Εσείς λέτε ψέματα. 
      ΠΡΟΕΔΡΕΥΩΝ (Γεώργιος Σούρλας): Επειδή  ο χαρακτηρισμός αυτός είναι βαρύς, αλλά μπορεί να ανταποκρίνεται στην πραγματικότητα, μπορεί να απαντήσει ο κ. Δριβελέγκας μετά. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Εγώ του επιτρέπω να μιλήσει.
      ΙΩΑΝΝΗΣ ΔΡΙΒΕΛΕΓΚΑΣ: Έχω πει και θα καταθέσω με πλήρη στοιχεία, όχι για έναν, όχι για δύο, αλλά για πέντε, οι οποίοι άλλοι εξαναγκάστηκαν, άλλοι μετατέθηκαν άλλοι μετακινήθηκαν από τις διευθύνσεις.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων):  Λετε ψέματα. 
      ΙΩΑΝΝΗΣ ΔΡΙΒΕΛΕΓΚΑΣ: Εσείς λέτε ψέματα. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Οι γενικοί διευθυντές, παραμένουν γενικοί διευθυντές και οι διευθυντές παραμένουν διευθυντές, κύριε Δριβελέγκα.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Να μη λέτε ψέματα στην Εθνική Αντιπροσωπεία. 
      ΙΩΑΝΝΗΣ ΔΡΙΒΕΛΕΓΚΑΣ: Εσείς λέτε ψέματα και να μην προκαλείτε…
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Ντροπή σας να λέτε ψέματα εδώ μέσα.
      ΙΩΑΝΝΗΣ ΔΡΙΒΕΛΕΓΚΑΣ: Εσείς να μη λέτε ψέματα και είναι δική σας ντροπή. Δεν ήσασταν εδώ. Είπα και για την αύξηση του διευθύνοντος συμβούλου της Ελληνικής Βιομηχανίας Ζάχαρης. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Είναι δική σας ντροπή να τα λέτε αυτά. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ! 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Θα τα πούμε αυτά. Περιμένετε, κύριε Δριβελέγκα, και θα τα ακούσετε. 
      ΙΩΑΝΝΗΣ ΔΡΙΒΕΛΕΓΚΑΣ:  Δική σας ντροπή. Σας χαλάμε το προφίλ. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Καθίστε, κύριε Δριβελέγκα, θα ακούσετε και άλλα.
      ΠΡΟΕΔΡΕΥΩΝ (Γεώργιος Σούρλας): Κύριε Δριβελέγκα, σας παρακαλώ! Εγώ είπα ότι οι χαρακτηρισμοί που είπε ο κύριος Υπουργός είναι πραγματικά χαρακτηρισμοί που έχουν ένα ειδικό βάρος.
      ΙΩΑΝΝΗΣ ΔΡΙΒΕΛΕΓΚΑΣ:  Τους ανταποδίδω.
      ΠΡΟΕΔΡΕΥΩΝ (Γεώργιος Σούρλας): Ακούστε, κύριε Δριβελέγκα, επειδή στην αγόρευσή σας είπατε ότι υπάρχουν διευθυντές που απομακρύνθηκαν, καλείστε τώρα να παρουσιάσετε στοιχεία στην Εθνική Αντιπροσωπεία. Αν δεν έχετε στοιχεία…
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, σας είπα ότι θα καταθέσω τα πλήρη στοιχεία και τα ονόματα στη Βουλή.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Άρα σήμερα δεν έχετε. Πείτε μας ένα όνομα.
      ΙΩΑΝΝΗΣ ΔΡΙΒΕΛΕΓΚΑΣ: Θέλετε όνομα;
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων):  Βεβαίως. 
      ΙΩΑΝΝΗΣ ΔΡΙΒΕΛΕΓΚΑΣ: Κινδυνεύουν οι ίδιοι γι’ αυτό δεν τους λέω. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Πείτε μας ποιος έχει αλλάξει, ποιος γενικός διευθυντής ή διευθυντής καταργήθηκε.
      ΠΡΟΕΔΡΕΥΩΝ (Γεώργιος Σούρλας): Το Προεδρείο δεν δέχεται σε καμιά περίπτωση ότι με το σημερινό μας δημοκρατικό σύστημα και παλιότερα και τώρα που λειτουργεί άψογα, υπάρχουν πολίτες και ιδιαίτερα πολίτες που κατέχουν υψηλόβαθμες θέσεις και κινδυνεύουν επειδή θα αποκαλυφθεί το όνομά τους. Αυτό αποτελεί προσβολή για το δημοκρατικό μας σύστημα. 
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, εγώ θα επιλέξω το χρόνο που θα καταθέσω τα ονόματα και την ερώτηση. 
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Τότε μη ρίχνετε πυροτεχνήματα εδώ…
      ΙΩΑΝΝΗΣ ΔΡΙΒΕΛΕΓΚΑΣ: Λέω, λοιπόν, για προειδοποίηση -και δεν θα με αναγκάσει κανείς- πραγματικά γεγονότα. Όταν θα κατατεθεί τότε θα απαντήσει ο κύριος Υπουργός με τον προσήκοντα σεβασμό και ύφος.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Συνεχίζοντας το σχολιασμό των αναληθών παρατηρήσεών σας –και λυπάμαι που ενώ σας επιτρέψαμε να μας πείτε όνομα, δε μας είπατε προφασιζόμενος ότι κινδυνεύουν αυτοί που έφυγαν από τη θέση του γενικού διευθυντή ή τη θέση του διευθυντή, όπως μας είπατε. Διερωτάται το Τμήμα από τι να κινδυνεύουν άραγε, αφού έφυγαν ήδη, άρα δεν έχουν φύγει και αναληθώς επιτίθεστε με λανθασμένα στοιχεία και για λόγους εντυπώσεων αποκλειστικά και μας μιλάτε με αναλήθειες.
      Θα προσθέσω ότι επίσης στις διαχειριστικές αρχές δε μετακινήθηκε από το πόστο του ούτε ένας υπάλληλος και εδώ λέτε αναλήθειες. Πείτε μας έναν υπάλληλο που μετακινήθηκε. 
      Επίσης θα σας πω ότι ανανεώσαμε το σύνολο των συμβάσεων διακοσίων υπαλλήλων στη ΜΟΔ, οι οποίοι προσελήφθησαν από την προηγούμενη κυβέρνηση. Θα σας πω ακόμη ότι ο διευθύνων σύμβουλος της Βιομηχανίας Ζάχαρης, στον οποίον αναφέρεστε, έχει παραιτηθεί. Ψάχνουμε να βρούμε διευθύνοντα σύμβουλο και εκεί λέτε αναλήθειες. Δεν υπάρχει διευθύνων σύμβουλος σήμερα.
      ΙΩΑΝΝΗΣ ΔΡΙΒΕΛΕΓΚΑΣ:…
      ΠΡΟΕΔΡΕΥΩΝ (Γεώργιος Σούρλας): Κύριε Δριβελέγκα, σας παρακαλώ, μη διακόπτετε. Αν ο Υπουργός το επιτρέπει, τότε το Προεδρείο συμφωνεί. Ας μη συνεχίσουμε τη συζήτηση έτσι.
      Συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Στην Αίθουσα μπαίνει ο κ. Τζουμάκας, τον οποίο χαιρετίζω πιο πολύ για να επιβεβαιώσει την πρότασή του ότι πρέπει να γίνει αναπτυξιακή προσπάθεια στον καπνό. Εδώ, κύριε Τζουμάκα, υπήρχε μία αντιπαράθεση. 
      Τι λέει το ΠΑΣΟΚ; Το ΠΑΣΟΚ λέει –και σας ενημερώνω γιατί πρώτη φορά το ακούμε- ότι θέλει πλήρη αποσύνδεση στον καπνό. Εσείς μας είχατε πει κάποια άλλα πράγματα στην επιτροπή, ότι δηλαδή θέλετε καλλιέργεια του καπνού. 
      Σήμερα για πρώτη φορά το ΠΑΣΟΚ δήλωσε ότι η επίσημη θέση του είναι υπέρ της πλήρους αποσύνδεσης. Πρώτη φορά το ακούσαμε αυτό. Αν εμείς δε σας ακούγαμε με τη σημερινή τελική –ελπίζω- πρόταση…
      ΙΩΑΝΝΗΣ ΔΡΙΒΕΛΕΓΚΑΣ: Μα, τι επικαλείσθε;
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Υπάρχουν τα Πρακτικά. 
      ΠΡΟΕΔΡΕΥΩΝ (Γεώργιος Σούρλας): Κύριε Δριβελέγκα, σας παρακαλώ πολύ, μη διακόπτετε. Αφήστε τον Υπουργό να μιλήσει. Όσο μιλούσατε εσείς, δε σας διέκοψε ο Υπουργός. Σεβαστείτε τον Κανονισμό και λάβετε υπόψη σας τη συμπεριφορά του Υπουργού.
      Συνεχίστε, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Εγώ, λοιπόν, θυμάμαι –επειδή με προκαλεί ο κ. Δριβελέγκας θα το πω- και τον κ. Τσοχατζόπουλο, ο οποίος μιλούσε στο ίδιο πνεύμα για δυνατότητα και κίνητρα καλλιέργειας καπνού και ήταν αντίθετος με την αποσύνδεση.
      Εν πάση περιπτώσει, σήμερα διαμορφώθηκε μία πρόταση από την πλευρά του κυβερνώντος κόμματος. Η Κυβέρνηση οφείλει, όπως είχε δεσμευτεί, να ακούσει τις απόψεις όλων των φορέων, όλων των παραγόντων, όλων των πολιτικών κομμάτων. 
      Ο Υπουργός σας είπε λίγο πριν ότι η ίδια η ΠΑΣΕΓΕΣ, η κορυφαία συνεταιριστική εκπροσώπηση των αγροτών μας ζήτησε μία παράταση των συζητήσεων, ώστε να καταλήξουμε σε συγκεκριμένες προτάσεις και ιδέες. 
      Η Κυβέρνηση της Νέας Δημοκρατίας και η πολιτική ηγεσία του Υπουργείου Γεωργίας εξασφάλισαν στα πλαίσια των διαπραγματεύσεων μία δυνατότητα επιλογών και ευελιξίας. Εμείς δε χάσαμε δικαίωμα. Εμείς πήραμε ένα δικαίωμα να διαμορφώνουμε από μόνοι μας ποσοστά αποσύνδεσης και σύνδεσης. Αυτό κάναμε, ώστε να καταλήξουμε με βάση το γενικότερο συμφέρον, ώστε να έχουμε επιχειρήματα μετά από κάποια χρόνια που θα καταβάλλονται οι επιδοτήσεις στους καπνοπαραγωγούς, ενώ υπήρχε κίνδυνος κατάργησης ή σημαντικής μείωσής τους, να έχουμε επιχειρήματα και να διεκδικήσουμε και να επιτύχουμε την περαιτέρω παράταση της καταβολής των άμεσων ενισχύσεων ή των αποσυνδεδεμένων ενισχύσεων για το σύνολο των προϊόντων, τα οποία καλύπτονται από τις τελευταίες ρυθμίσεις της 22ης Απριλίου του τρέχοντος έτους, δηλαδή πριν από δύο μήνες στο Λουξεμβούργο.
      Ήταν μεγάλη επιτυχία αυτό και θα σας πω γιατί. Διότι κινηθήκαμε σ’ ένα συγκεκριμένο χρηματοδοτικό πλαίσιο, στο οποίο υπήρξαν δεσμεύσεις από την προηγούμενη κυβέρνηση, η οποία διέβλεπε κινδύνους. Θα σας αναφέρω μόνο το παράδειγμα του Κανκούν του περασμένου Σεπτεμβρίου, όπου, ενώ ο κ. Κόρακας έλεγε ότι δεν υπάρχει κανένας κίνδυνος, την ίδια εποχή, επί δικής σας κυβέρνησης ο αρμόδιος Γενικός Γραμματέας κ. Ζαννιάς έλεγε ότι κινδυνεύουν να καούν στο Κανκούν οι επιδοτήσεις του βάμβακος. 
      Τι μας λέτε, λοιπόν, περί Αφρικής και περί κινδύνων; Τους είχατε επισημάνει και τότε, κάποιοι άλλοι εθελοτυφλούσατε, αποκρύπτατε από τον ελληνικό λαό την πραγματικότητα και δεν αντιμετωπίσατε το πρόβλημα τότε. Ήλθε σε μας το πρόβλημα, το βρήκαμε μπροστά μας και βρήκαμε ένα εχθρικό κλίμα στις διαπραγματεύσεις για το βαμβάκι, μπορώ να σας πω και εχθρικότερο από εκείνο του καπνού που είχε διαμορφωθεί το διάστημα των τριών τελευταίων ετών.
      Καταφέραμε να ξεπεράσουμε όλες αυτές τις δυσκολίες και να επιτύχουμε όχι μόνο διατήρηση των όρων και των προτάσεων της Ευρωπαϊκής Επιτροπής, αλλά περαιτέρω σημαντική βελτίωση, όπως για παράδειγμα τη μεταφορά του κονδυλίου των 65 εκατομμυρίων ευρώ στις άμεσες ενισχύσεις, όπως την αύξηση των στρεμμάτων που επιλέγονται για επιδοτήσεις κατά 300 χιλιάδες στρέμματα, από τα τρία εκατομμύρια τετρακόσιες χιλιάδες στρέμματα στα τρία εκατομμύρια επτακόσιες χιλιάδες στρέμματα.
      Όπως επίσης και η διατήρηση των ενισχύσεων μέχρι το 2013 και την κατάργηση οποιασδήποτε περίπτωσης νομοθετικών πρωτοβουλιών της επιτροπής και της Ευρωπαϊκής Ένωσης το 2009, όπως τη βελτίωση της στήριξης στους ελαιοπαραγωγούς οι οποίοι από 50 ευρώ και πάνω θα εισπράττουν την επιδότηση, ενώ πρώτα ήταν από 75 ευρώ και πάνω. Άρα υπάρχει ένα ζήτημα περαιτέρω κάλυψης των ελαιοπαραγωγών ή των στρεμμάτων στα τρία στρέμματα ή πολύ περισσότερο του δικαιώματος και της δυνατότητας ευελιξίας ως προς τον καθορισμό των ποσοστών άμεσης και αποσυνδεδεμένης ενίσχυσης. 
      Και βέβαια στο ζήτημα του καπνού είναι γνωστό ότι εξασφαλίσαμε την διατήρηση των ενισχύσεων με τη συγκεκριμένη μέθοδο που θα ισχύσει μετά από πρόταση και επιλογή της ελληνικής Κυβέρνησης μέχρι το 2010 και από εκεί και πέρα με τα μισά λεφτά πλήρως εξασφαλισμένα και τα άλλα υπό προϋποθέσεις. Ενώ είναι βέβαιον ότι η προοπτική και ο χρονικός ορίζοντας διατήρησης των ενισχύσεων του καπνού ήταν δύο-τρία χρόνια. Και ορισμένοι συνάδελφοι του ΠΑΣΟΚ μετείχατε σε κινητοποιήσεις και καλά κάνατε την εποχή εκείνη, όπως και εμείς, να διατηρηθούν επιτέλους οι επιδοτήσεις στον καπνό. 
      Διερωτάται κανείς αν είναι τόσο αρνητικό το κλίμα, τόσο δυσμενείς οι εξελίξεις, τόσο αρνητικές οι προοπτικές από την προηγούμενη περίοδο, γιατί ο κ. Σημίτης δεν συμπεριλάμβανε στις πέντε προτεραιότητες της  Ελληνικής Προεδρίας και το αγροτικό ζήτημα; Γιατί το απέκλεισε; Θα ήθελα μια απάντηση. 
      Γιατί ο κ. Δρυς, ως Υπουργός Γεωργίας, και Προεδρεύων του Συμβουλίου Υπουργών Γεωργίας της Ευρωπαϊκής Ένωσης δεν εξασφάλισε τη στήριξη επί δικιάς μας προεδρίας για τα τρία σημαντικά μας μεσογειακά προϊόντα το λάδι, το βαμβάκι και τον καπνό, ώστε να είχαμε καλύτερη στήριξη και καλύτερους όρους; Γιατί αφού υπήρχε τέτοιο σοβαρό πρόβλημα δεν εξασφαλίζατε τη στήριξη, παρά μόνο πετύχατε εντός εισαγωγικών, μια αόριστη καθόλου δεσμευτική δήλωση στο τέλος μιας πολυσέλιδης απόφασης του συμβουλίου, η οποία έλεγε ότι θα κατατεθεί ανακοίνωση με τα μέτρα που θα προτείνει η Ευρωπαϊκή Επιτροπή λίγο αργότερα; Γιατί δεν το κάνατε αυτό; Και πότε ο κ. Σημίτης ασχολήθηκε με τα μεσογειακά προϊόντα; Όταν πιέστηκε από τον τότε Αρχηγό της Αξιωματικής Αντιπολίτευσης κ. Καραμανλή να θέσει το ζήτημα στο Συμβούλιο Κορυφής, ξέρετε τι είπε; Λέει «Εμείς δεν μπορούμε να θέτουμε θέματα για αγροτικά προϊόντα, για λαχανικά και οτιδήποτε άλλο στα πλαίσια του Συμβουλίου Κορυφής». 
      Ο κ. Καραμανλής πώς μπόρεσε και το έθεσε τον Μάρτιο λίγες μέρες πριν πάμε στο κρίσιμο Συμβούλιο Υπουργών Γεωργίας, ο κ. Τσιτουρίδης και εγώ; Πώς ο κ. Καραμανλής το έθεσε και δημιούργησε σημαντικές προοπτικές, προϋποθέσεις και σταθερές βάσεις να κτίσουμε πάνω εκεί και να πετύχουμε καλύτερους  όρους; Να, λοιπόν, η διαφορά πολιτικής και η διαφορά προτεραιοτήτων. 
      Πρέπει επίσης να σας πω ότι σε σχέση με τον ΕΛΓΑ υπάρχει συγκεκριμένη δέσμευση. Έχετε πει αναληθώς, πολλοί συνάδελφοι του ΠΑΣΟΚ, ότι δεσμεύθηκε ο Καραμανλής και η Νέα Δημοκρατία ότι θα  καταβάλουμε εντός τριμήνου από της ζημιάς τις αποζημιώσεις. Κατ’ αρχάς δεν υπάρχει κανένα προηγούμενο τέτοιο μέχρι τώρα καταβολής εντός τριμήνου από της ζημιάς των αποζημιώσεων. Και δεύτερον οι μόνοι που δεν δικαιούστε να μιλάτε είστε εσείς. 
      Το πρόγραμμά μας και κατέθεσε ο Υπουργός στα Πρακτικά το συγκεκριμένο περιεχόμενο του κυβερνητικού μας προγράμματος που εξαγγέλθηκε πολύ πιο έγκαιρα απ’ ό,τι εσείς νομίζετε, τον Ιούνιο του 2003 και το ήξεραν πολύ καλά οι αγρότες που μας εμπιστεύθηκαν τη διακυβέρνηση του τόπου και τη διακυβέρνηση σε σχέση με ζητήματα του Υπουργείου Γεωργίας, αναφέρει ότι εδώ υπάρχει θέμα τριμήνου από της συγκομιδής. Και εμείς έχουμε υπερβεί και αυτόν τον όρο. Γιατί έχουμε πει το ανώτατο όριο. Δεν σημαίνει ότι θα δώσουμε σ’ ένα μήνα από τη συγκομιδή. Λέμε μέχρι το τρίμηνο από τη συγκομιδή, κάτι το οποίο δεν ετηρείτο επί των ημερών σας και τηρείται τώρα. Και παρά το γεγονός ότι έχουμε δεσμεύσεις 250 δισεκατομμυρίων δραχμών από το παρελθόν, γιατί εσείς δεν εξασφαλίσατε έγκυρη και έγκαιρη έγκριση από τα αρμόδια όργανα της Ευρωπαϊκής Ένωσης και προφανώς έγκαιρη καταβολή των εθνικών ενισχύσεων του ΠΣΕΑ ή και των αποζημιώσεων του ΕΛΓΑ, αρχίσαμε τώρα μόλις να πληρώνουμε αποζημιώσεις ή εθνικές ενισχύσεις. Αυτή είναι η πραγματικότητα. Και βρισκόμαστε σε δυσάρεστη θέση να ζητάμε κατ’ αρχήν δάνεια, ώστε να καταφέρει ο ΕΛΓΑ να ανταποκριθεί στις στοιχειώδεις υποχρεώσεις του, αυτές που είχε αναλάβει από πριν. 
      Επίσης μπορώ να σας πω ότι εμείς εκτελούμε τον προϋπολογισμό το δικό σας, που δεν εξασφάλισε στήριξη στον ΕΛΓΑ και αυτό είναι το πρόβλημά μας. Εκεί είναι το πρόβλημά μας να στηρίξουμε τον ΕΛΓΑ. Στα πλαίσια του νέου προϋπολογισμού θα προβλέψουμε συγκεκριμένη στήριξη για τον ΕΛΓΑ. Αυτή είναι η πραγματικότητα. 
      Καλώς ή κακώς, κύριε Δριβελέγκα, παρά τον αγώνα που κάναμε όλοι μας εδώ στα πλαίσια της συζητήσεως του κρατικού προϋπολογισμού, αλλά και με παρεμβάσεις εκτός Αιθούσης και ζητούσαμε τη σημαντική οικονομική ενίσχυση του ΕΛΓΑ μέσω του κρατικού προϋπολογισμού, οι απαντήσεις των Υπουργών ήταν ότι δεν μπορούμε να ενισχύσουμε και δεν θα ενισχύσουμε τον ΕΛΓΑ μέσω του κρατικού προϋπολογισμού. Γι’ αυτό και προχώρησε σε δανεισμό, τον οποίον βέβαια θα αποπληρώσει η παρούσα Κυβέρνηση. 
      ΙΩΑΝΝΗΣ ΔΡΙΒΕΛΕΓΚΑΣ: Εσείς δεν μπορείτε.
      ΕΥΑΓΓΕΛΟΣ ΜΠΑΣΙΑΚΟΣ (Υφυπουργός Αγροτικής Ανάπτυξης και Τροφίμων): Και σας δίνω αυτήν τη διευκρίνιση για να μη ξανατεθεί θέμα ούτε του τριμήνου ούτε πώς θα γίνει η στήριξη του ΕΛΓΑ από σας, οι οποίοι ουδέποτε στηρίξατε τον ΕΛΓΑ και ουδέποτε καταβάλατε εντός τριμήνου τις αποζημιώσεις. 
      Και θα έρθω στο θέμα της συγκομιδής, γιατί πρέπει να είμαστε σοβαροί σ’ αυτήν την Αίθουσα. Έχει μία λογική το θέμα της συγκομιδής. Όταν ο ΕΛΓΑ θα εκτιμήσει το μέγεθος της ζημιάς -και αυτό το εκτιμά, αφού αφαιρέσει την πραγματικά παραχθείσα και διαθετείσα παραγωγή στην αγορά- προφανώς θα υπολογίσει τι απεκόμισε από πλευράς εμπορικής αξίας ή επιδοτήσεων ο παραγωγός με τη συγκομιδή και παράδοση, τι θα έβγαζε και βγάζει τη διαφορά. Αυτός είναι ο λόγος.
      Δεν νομίζω ποτέ ένας λογικός άνθρωπος να ζητά καταβολή αποζημιώσεων προ της συγκομιδής. Θα παρακαλέσω να είσαστε πιο σοβαρός, πολύ περισσότερο που είστε κάπως και γνώστης των αγροτικών ζητημάτων. Δεν νομίζω ότι κανείς αγρότης, κανείς εκπρόσωπος ζητάει σοβαρά να πάρει αποζημίωση, πριν εισπράξει ο συνάδελφός του από τη συγκομιδή. 
      Θέλω να πω κλείνοντας ότι η Κυβέρνηση της Νέας Δημοκρατίας ενεργοποιεί και υλοποιεί το σύνολο του κυβερνητικού προγράμματος, το οποίο θα υλοποιείται στα πλαίσια της επόμενης τετραετίας. Ήδη τα πρώτα δείγματα γραφής είναι ιδιαίτερα θετικά. Καταβάλαμε την εξόφληση του βάμβακος πολύ νωρίτερα από οποτεδήποτε άλλοτε, αρχές Ιουνίου, καταβάλαμε επιδοτήσεις στους ελαιοπαραγωγούς, παρά το γεγονός ότι δεν υπήρχε ούτε 1 ευρώ για ορισμένους. Δώσαμε σε σαράντα χιλιάδες ελαιοπαραγωγούς την επιδότηση που εδικαιούντο, διότι είχαν εξαντληθεί τα ποσά σε εκείνους που δεν εδικαιούντο, διότι ο υπολογισμός δεν είχε γίνει στη βάση των 458.000 τόνων που δήλωσε η προηγούμενη κυβέρνηση στην Ευρωπαϊκή Ένωση, αλλά στη βάση των 600.000 τόνων των δηλώσεων, που άκριτα ενέκρινε η προηγούμενη κυβέρνηση για να κάνει το καλό στον κόσμο της, στους φίλους της, στα κομματικά της στελέχη. 
      Θα σας πω ακόμη ότι υπάρχουν μέτρα για το επιτόκιο, υπάρχουν μέτρα για τα πανωτόκια, υπάρχουν μέτρα για τη μείωση του κόστους παραγωγής, τα οποία ενεργοποιούνται, συζητούμε τον καλύτερο τρόπο εφαρμογής των μέτρων αυτών σε συνεργασία με τους φορείς. Ο ΟΓΑ καταβάλλει αυξημένες συντάξεις, ο ΕΛΓΑ έχει μειώσει σε ορισμένες περιπτώσεις εισφορές, που είναι σε κάποιες περιπτώσεις υψηλές και με κάθε τρόπο υλοποιούμε το εμπεριστατωμένο, τεκμηριωμένο και εφαρμόσιμο κυβερνητικό μας πρόγραμμα, ώστε, όταν θα κληθούμε πάλι να απολογηθούμε στον ελληνικό λαό, να έχουμε να επιδείξουμε έργο, να έχουμε να επιδείξουμε πρόοδο, να έχουμε να επιδείξουμε ανάπτυξη του αγροτικού κόσμου, ώστε να μας εμπιστευθεί για μία ακόμη φορά ο ελληνικός λαός, όπως το έκανε δύο φορές το τελευταίο διάστημα και στις 13 Ιουνίου και όχι όπως έλεγε ο κ. Γρηγοράκος, ότι διεμαρτύροντο οι αγρότες της Λακωνίας. Διεμαρτύροντο μεν, μας υπερψήφιζαν δε. Και αυτό δείχνει ένα μήνυμα από το οποίο πρέπει να διδαχθείτε εσείς, κύριοι συνάδελφοι του ΠΑΣΟΚ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Αγροτικής Ανάπτυξης και Τροφίμων έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, έχοντας την ευθύνη, αλλά και την πολιτική ευθύνη για τη διοίκηση του Υπουργείου Αγροτικής Ανάπτυξης και Τροφίμων, δηλώνω κατά τρόπο σαφή, ξεκάθαρο και υπεύθυνο στην Εθνική Αντιπροσωπεία, πως κανένας Γενικός Διευθυντής του Υπουργείου μας δεν αποπέμφθηκε, δεν εξεδιώχθη. Όλους όσοι βρήκαμε ως Γενικούς Διευθυντές, αυτονοήτως συνεχίζουν να προσφέρουν τις υπηρεσίες τους. Κάτι διαφορετικό άλλωστε δεν θα μπορούσε να γίνει. Πώς θα αποπέμποντο οι γενικοί διευθυντές; Και λυπούμαι που ακούγεται στην Εθνική Αντιπροσωπεία ότι κάποιος που επικαλείται ανακρίβειες, αρνείται να τεκμηριώσει αυτά που λέει για να μη δημιουργηθούν δήθεν προβλήματα σε δημόσιους λειτουργούς, σε πρόσωπα.
      Λυπούμαι, κύριοι συνάδελφοι, για την ένταση, αλλά επιτέλους, όλα έχουν και ένα όριο! Και σε κάθε περίπτωση θέλω να διαβεβαιώσω στην Εθνική Αντιπροσωπεία πως το μόνο κριτήριο για την Κυβέρνησή μας, στην αξιολόγηση δημοσίων λειτουργών, είναι η αξιοσύνη τους. Και αυτό αφορά όλα τα Υπουργεία.
      Αυτό το οποίο λέω είναι η αυτονόητη υποχρέωσή μας, αυτονόητη υποχρέωση μιας νέας Κυβέρνησης, μετά από μία μακρά περίοδο, κατά την οποία επεκράτησαν άλλες πρακτικές. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμ. 2/2/22.6.2004 επίκαιρης επερώτησης Βουλευτών του ΠΑΣΟΚ προς τον Υπουργό Αγροτικής Ανάπτυξης και Τροφίμων, σχετικά με την Αγροτική Πολιτική. 
      Στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 13.46’ λύεται η συνεδρίαση για την προσεχή Τρίτη 6 Ιουλίου 2004 και ώρα 18.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ρυθμίσεις θεμάτων όλων των εκπαιδευτικών βαθμίδων», σύμφωνα με την ημερήσια διάταξη που σας έχει διανεμηθεί.
      
      Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ



1
Συνεδρίαση 2-7-04                     σελ. 

