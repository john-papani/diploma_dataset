ΣΥΝΕΔΡΙΑΣΗ Ξ'
Παρασκευή, 21 Δεκεμβρίου 2001
ΠΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν κοινοβουλευτική αντιπροσωπεία της δημοκρατίας της Κορέας και ο Πρέσβης,
3. Συζήτηση και ψήφιση των σχεδίων νόμων του Υπουργείου Οικονομικών:
Α) Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2002,
Β) Κύρωση του απολογισμού του κράτους οικονομικού έτους 2000,
Γ) Κύρωση του ισολογισμού του κράτους οικονομικού έτους 2000,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση Έκθεσης Διαρκούς Επιτροπής: Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεση της, στο σχέδιο νόμου του Υπουργείου Εθνικής Άμυνας "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των ενόπλων δυνάμεων και άλλες διατάξεις",
ΟΜΙΛΗΤΕΣ
1. Επί των σχεδίων νόμων του Υπουργείου Οικονομικών:
ΒΑΡΒΙΤΣΙΩΤΗΣ Ι.,
ΒΑΣΙΛΕΙΟΥ Θ.,
ΒΕΝΙΖΕΛΟΣ Ε.,
ΒΛΑΧΟΠΟΥΛΟΣ Η.,
ΔΑΒΑΚΗΣ Α.,
ΔΗΜΟΣΧΑΚΗΣ Θ.,
ΖΩΗΣ Χ.,
ΘΩΜΑ Μ.,
ΚΑΚΛΑΜΑΝΗΣ Ν.,
ΚΑΡΑΜΑΝΛΗΣ Κ.,
ΚΑΡΡΑΣ Κ.,
ΚΙΡΚΟΣ Γ.,
ΚΟΣΙΩΝΗΣ Π.,
ΚΩΝΣΤΑΝΤΙΝΟΥ Φ.,
ΚΩΝΣΤΑΝΤΟΠΟΥΛΟΣ Ν.,
ΛΙΝΤΖΕΡΗΣ Δ.,
ΜΑΝΤΟΥΒΑΛΟΣ Π.,
ΜΑΤΖΑΠΕΤΑΚΗΣ Σ.,
ΜΗΤΣΟΤΑΚΗΣ Κ.,
ΜΙΧΑΛΟΛΙΑΚΟΣ Β.,
ΜΠΟΥΡΑΣ Α.,
ΝΙΩΤΗΣ Γ.,
ΠΑΠΑΔΟΠΟΥΛΟΣ Α.,
ΠΑΠΑΡΗΓΑ Α.,
ΠΑΥΛΙΔΗΣ Α.,
ΠΑΥΛΟΠΟΥΛΟΣ Π.,
ΠΑΧΤΑΣ Χ.,
ΠΕΤΡΑΛΙΑ - ΠΑΛΛΗ Φ.,
ΠΟΛΥΖΟΣ Ε.,
ΣΗΜΙΤΗΣ Κ.,
ΣΙΟΥΦΑΣ Δ.,
ΣΚΑΝΔΑΛΙΔΗΣ Κ.,
ΣΠΗΛΙΩΤΟΠΟΥΛΟΣ Σ.,
ΤΑΣΟΥΛΑΣ Κ.,
ΤΣΟΧΑΤΖΟΠΟΥΛΟΣ Α,
ΦΟΥΝΤΟΥΚΙΔΟΥ Π.,
ΦΛΩΡΙΔΗΣ Γ.,
ΧΑΛΚΙΔΗΣ Μ.,
ΧΡΙΣΤΟΔΟΥΛΑΚΗΣ Ν.,
ΧΡΥΣΟΧΟΙΔΗΣ Μ.,
ΨΑΧΑΡΟΠΟΥΛΟΣ Γ.,
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Ξ'
Παρασκευή 21 Δεκεμβρίου 2001
Αθήνα, σήμερα στις 21 Δεκεμβρίου 2001, ημέρα Παρασκευή και ώρα 10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20/12/2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΝΘ' συνεδριάσεώς του, της 20ης Δεκεμβρίου 2001 σε ό,τι αφορά στην ψήφιση στο σύνολο του σχεδίου νόμου: "Εκσυγχρονισμός της οργάνωσης και της λειτουργίας του Ιδρύματος Κοινωνικών Ασφαλίσεων και άλλες διατάξεις")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Θεόφιλο Βασιλείου, Βουλευτή Αχαϊας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Εργατοϋπαλληλικό Κέντρο Θεσσαλονίκης ζητεί την επανακατάρτιση και επιδότηση των εργαζομένων του εργοστασίου ΕΛΛΕΝΙΤ.
2) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύλλογος Αδιόριστων Τεχνολόγων Εκπαιδευτικών Πτυχιούχων ΠΑΤΕΣ-ΣΕΛΕΤΕ ζητεί το διορισμό των μελών του στα ΤΕΙ.
3) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Πέλλας ζητεί την αναπροσαρμογή της ΣΑΤΑ και την έγκαιρη διάθεσή της στους Δήμους κ.λπ.
4) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Συντεχνία Αρτοποιών Λαρίσης και περιχώρων καταγγέλλει παρανομίες των super market στην κατασκευή και διάθεση άρτου.
5) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Νίκαιας Λάρισας ζητεί τη δανειοδότηση των αγροτών της περιοχής του από την ΑΤΕ.
6) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Κάτοικοι του Δήμου Ολύμπου Λάρισας ζητούν την επανεξέταση από τον ΕΛΓΑ των ζημιών που υπέστησαν οι καπνοκαλλιέργειες της περιοχής τους.
7) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί να αναθεωρηθεί η σύμβαση του αεροδρομίου Ελ.Βενιζέλος, ώστε να παραδοθεί εξ' ολοκλήρου στο Ελληνικό Δημόσιο.
8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εκπολιτιστικός, Εξωραϊστικός Σύλλογος των απανταχού Τυμφρησταίων "Ο ΑΓΙΟΣ ΑΘΑΝΑΣΙΟΣ" ζητεί τη χρηματοδότηση της κατασκευής ξενώνα προστασίας υπερηλίκων και ατόμων με ειδικές ανάγκες.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Διοικητικό Συμβούλιο του ΣΕΗΕΑ αναφέρεται στις συνενώσεις που θα προκύψουν από τη συγχώνευση των τραπεζών ALPHA και Εθνικής για τους επαγγελματίες βιοτέχνες και εμπόρους.
10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Πελασγίας Φθιώτιδας ζητεί τη λήψη μέτρων για τη διάθεση της παραγωγής ελαιολάδου περιόδου 1999-2000.
11) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πανελλήνιος Σύλλογος Διδακτικού Προσωπικού Οργανισμού Εργατικής Εστίας ζητεί τη συνέχιση της λειτουργίας των Κέντρων Νεότητας.
12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Τ. Στραγγόλη, μαθήτρια ΤΕΕ Θεσσαλονίκης ζητεί να δώσει εξετάσεις το Σεπτέμβριο 2002 ως κατ' ιδίαν διδαχθείσα, για λόγους υγείας.
13) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εξωραϊστικός, Οικολογικός και Πολιτιστικός Σύλλογος "Ο ΚΡΟΝΟΣ" ζητεί την ένταξη στο σχέδιο πόλεως της περιοχής "πρώην κτήμα Παχή Κορυδαλλού Νίκαιας" ιδιοκτησίας των μελών του.
14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Φορείς Νήσου Μήλου ζητούν το Κέντρο Υγείας Μήλου να παραμείνει στην αρμοδιότητα του νοσοκομείου "ΕΥΑΓΓΕΛΙΣΜΟΣ" Αθηνών.
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Συντονιστική Επιτροπή Μεταναστευτικών Κοινοτήτων Ελλάδας ζητεί την απλούστευση των διαδικασιών για την έκδοση ή ανανέωση της πράσινης κάρτας.
16) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Χαλάστρας Θεσσαλονίκης ζητεί την κατασκευή παράπλευρων οδών στον αυτοκινητόδρομο Θεσσαλονίκης - Κατερίνης.
17) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την απάλειψη από τις προκηρύξεις του ΑΣΕΠ των πιστοποιητικών γλωσσομάθειας της Ελληνοαμερικανικής 'Ενωσης.
18) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Αχαϊας ζητεί την επιτάχυνση και ενίσχυση του προγράμματος "Ι.Καποδίστριας".
19) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Ημαθίας ζητεί τη λήψη μέτρων για την ανάδειξη, προβολή και συντήρηση κλασσικών και βυζαντινών αρχαιοτήτων του Νομού Ημαθίας.
20) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Ημαθίας ζητεί την κατασκευή σύγχρονου αρχαιολογικού μουσείου στη Βεργίνα.
21) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Ημαθίας ζητεί τη χρηματοδότηση της μελέτης κατασκευής του Διοικητικού Κέντρου Βέροιας Ημαθίας.
22) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Ημαθίας ζητεί την κατασκευή εγγειοβελτιωτικών έργων στη δεξιά όχθη του ποταμού Αλιάκμονα.
23) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Πατρέων Αχαϊας ζητεί την άμεση κατασκευή αντιπλημμυρικών έργων στο χείμαρρο Διακονιάρη.
24) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Ομοσπονδία Ενοικιαζομένων Δωματίων Ανατολικής Μακεδονίας και Θράκης ζητεί την απαλλαγή από την υποχρεωτική ασφάλιση στο ΤΕΒΕ όσων μελών της διαθέτουν κάτω από 7 δωμάτια.
25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Μεταναστευτικών Κοινοτήτων Ελλάδας ζητεί την επίλυση αιτημάτων που απασχολούν τους μετανάστες.
26) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία οι Εργαζόμενοι στην Καθαριότητα των Σχολείων, ζητούν την επίλυση εργασιακών και οικονομικών αιτημάτων που τους απασχολούν.
27) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να απαλειφθεί από τις εξετάσεις του ΑΣΕΠ το πιστοποιητικό γλωσσομάθειας της Ελληνοαμερικανικής 'Ενωσης.
28) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο κ. Σ. Βαρσάκης, καθηγητής φυσικής αγωγής, ζητεί την άμεση υπογραφή έναρξης των προγραμμάτων μαζικού αθλητισμού "Μεγάλης Διάρκειας".
29) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Φαρμακευτικός Σύλλογος Κέρκυρας ζητεί την άμεση εξόφληση των καθυστερημένων λογαριασμών του Δημοσίου στα φαρμακεία του Νομού Κέρκυρας.
30) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Νομάρχης Κέρκυρας ζητεί τη βελτίωση των εγκαταστάσεων του ναυτικού αθλητικού ομίλου Κέρκυρας.
31) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Επιτροπή Πρωτοβουλίας Κατοίκων νέων εργατικών πολυκατοικιών οικισμού "ΚΕΡΚΥΡΑ 4" ζητεί τον έλεγχο στατικότητας των πολυκατοικιών.
32) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Ινστιτούτο Κτηνοτροφίας ζητεί τη μετατροπή των συμβάσεων εργασίας του βοηθητικού προσωπικού του.
33) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Σκιάθου ζητεί την κατασκευή αντιπλημμυρικών έργων στην περιοχή του αεροδρομίου Σκιάθου.
34) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Ρουμπής, γεωργοκτηνοτρόφος, ζητεί να ενταχθεί στο πρόγραμμα εξισωτικής αποζημίωσης.
35) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία 'Εφη Ευσταθίου ζητεί την ηλεκτροδότηση της αυθαίρετης οικίας της στην Αγία Μαρίνα Αίγινας.
36) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου ζητεί να αποχαρακτηρισθούν εκτάσεις της περιοχής του, για την κατασκευή αθλητικών έργων και νεκροταφείου.
37) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Υπαλλήλων Νομών Λέσβου, Χίου και Σάμου "ΑΣΤΕΡΙΑΣ" ζητεί τη μετατροπή της σύμβασης εργασίας των μελών του.
38) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Λέσβου ζητεί να μην είναι υποχρεωτική η ασφάλιση στο ΤΕΒΕ για τους ιδιοκτήτες κάτω των 7 ενοικιαζομένων δωματίων.
39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατοϋπαλληλικό Κέντρο Ζακύνθου καταγγέλλει παρανομίες στην εργασιακή απασχόληση των ναυτεργατών των πλοίων του Νομού Ζακύνθου.
40) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Δ. Νταλιάνης ζητεί να καταβάλλεται το επίδομα τοκετού με καισαρική τομή και στις ασφαλισμένες εργαζόμενες στο Δημόσιο Τομέα.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 555/17-7-2001 ερώτηση δόθηκε με το υπ' αριθμ. 1555/26-9-2001 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 555/17-7-2001 που κατέθεσε ο Βουλευτής κ. Γ. Ορφανός, σε ό,τι μας αφορά, σας γνωρίζουμε ότι οι Υπηρεσίες Τροχαίας, στα πλαίσια τωv αρμοδιοτήτωv τους, εφαρμόζουv, όπως άλλωστε έχουν υποχρέωση, με αυστηρότητα και χωρίς παρεκκλίσεις τις διατάξεις της υφιστάμενης vομοθεσίας και ως προς τα μέτρα περιορισμού της κυκλοφορίας τωv φορτηγών αυτοκινήτων σε τμήματα των εθνικών οδώv.
Στα πλαίσια αυτά, κατά το χρονικό διάστημα από 1-1 μέχρι 31-7-2001, βεβαιώθηκαν 554 τέτοιες παραβάσεις με παράλληλη ακινητοποίηση των φορτηγώv σε ασφαλείς χώρους στάθμευσης μέχρι τη λήξη των περιοριστικών μέτρων κυκλοφορίας τους.
Σε ό,τι αφορά την περιοχή Καραβόμυλου Φθιώτιδας, όπου έλαβε χώρα το αναφερόμενο τροχαίο ατύχημα, σας γνωρίζουμε ότι δεν έχει εφαρμογή ή εν λόγω Υπουργική Απόφαση, ενώ το φορτηγό αυτοκίνητο, που μετέφερε φιάλες αλκοόλ και εξετράπη της πορείας του στην Εθνική Οδό Αθηνών - Πατρών, είχε αναχωρήσει με τη λήξη της απαγόρευσης και το ατύχημα έλαβε χώρα αμέσως μετά το σημείο εκκίνησης.
Τέλος, επισημαίνεται ότι οι σχετικοί έλεγχοι των Υπηρεσιών μας, σύμφωνα με τις εντολές και οδηγίες που τους έχουν δοθεί, συνεχίζονται με αμείωτο ενδιαφέρον.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
2. Στην με αριθμό 565/18-7-2001 ερώτηση ΑΚΕ 51 δόθηκε με το υπ' αριθμ. 4470/19-9-2001 έγγραφο από τον Υπουργό Ανάπτυξης η ακόλουθη απάντηση:
"Σε απάvτηση της ερώτησης και A.K.E. 565/51/18-7-2001 που κατατέθηκε στη Bουλή από τοv Βoυλευτή κ. Αν. Λιάσκο, σας γvωρίζουμε τα εξής:
- Το Yπoυργείο Avάπτυξης, με το Σχέδιο Προεδρικού Διατάγματoς με το οπoίο συvέταξε για τη μεταφορά αρμοδιoτήτωv τoυ EOΤ στις 13 περιφέρειες της χώρας, έχει προβλέψει τη σύσταση Διεύθυvσης Τoυρισμού σε κάθε περιφέρεια και 344 θέσεις διοικητικoύ και τεχvικoύ προσωπικoύ για τηv στελέχωσή τους.
- Το προσωπικό τoυ ΕOΤ, όπως άλλωστε προβλέπεται και από τοv ν. 2636/98 (άρθρo 29) αμέσως μετά τη δημoσίευση του σχετικού προεδρικoύ διατάγματος, θα απoσπασθεί αυτοδίκαια στις Διευθύvσεις Τουρισμού τωv Περιφερειώv και στη συvέχεια, εφόσov τo επιθυμεί, θα μεταταγεί στις περιφέρειες. Mε τov τρόπο αυτό παρέχεται η δυvατότητα για αξιοποίηση προσωπικού του EOΤ και oμαλή μεταβίβαση τωv αρμοδιoτήτωv σε Περιφερειακό επίπεδο.
- Eπισυvάπτoυμε αvτίγραφo τωv άρθρωv 15 και 16 του σχεδίου προεδρικού διατάγματoς με θέμα "Μεταφoρά αρμοδιοτήτωv από τοv EOΤ στο Yπoυργείο Avάπτυξης και στις Περιφέρειες, σύσταση υπηρεσιώv και θέσεωv προσωπικού στηv Γεvική Γραμματεία Τουρισμού και στις Περιφέρειες, μεταφορά πόρωv και ρύθμιση τωv αvαγκαίωv λεπτoμερειώv", από τα οποία προκύπτει το οργαvόγραμμα τωv Δ/vσεωv Τουρισμού τωv Περιφερειώv, οι αρμοδιότητες κάθε οργαvικής μovάδας και οι συστηvόμεvες αvά Διεύθυνση Τουρισμού Oργαvικές θέσεις, οι οποίες όπως πρoαvαφέρθηκε θα συμπληρωθούν και από θέσεις στις οπoίες υπηρετoύv σήμερα οι υπάλληλοι των Περιφερειακών Δ/νσεωv τoυ EOΤ.
Ήδη ο Ελληvικός Oργαvισμός Τουρισμού, σε συvεργασiα με τη Γεvική Γραμματεία Τουρισμoύ, διοργαvώvει συσκέψεις αvά Περιφέρεια για τηv εξασφάλιση της oμαλής μεταφοράς τωv αρμοδιοτήτωv του στις Περιφέρειες.
Ο Υπουργός
Ν. ΧΡΙΣΤΟΔΟΥΛΑΚΗΣ"
3. Στην με αριθμό 627/19-7-2001 ερώτηση δόθηκε με το υπ' αριθμ. 63/25-9-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 627/19-7-2001 που κατέθεσε στη Βουλή ο Βουλευτής κ. Σταύρος Δήμας, παρακαλούμε vα πληροφορήσετε τοv κ. Bουλευτή σύμφωvα με τα στοιχεία της περιφέρειας Πελοπovvήσoυ ότι η Περιφέρεια έχovτας εvτοπίσει τo πρόβλημα διάβρωσης τωv ακτώv Bόρειας Πελoποvvήσoυ έχει προβλέψει στα πλαίσια του Γ' KΠΣ τηv εκπόvηση μελέτης από τα απoτελέσματα της oποίας θα διαφαvούv oι παρεμβάσεις που πρέπει vα γίvουv για τηv προστασία τωv ακτώv.
Στη συvέχεια, θα εξεταστεί η δυvατότητα έvταξης στο Γ' KΠΣ 2000-2006 για τηv αvτιμετώπιση τωv πρoβλημάτωv.
Ο Υπουργός
Κ. ΛΑΛΙΩΤΗΣ"
4. Στην με αριθμό 571/18-7-01 ερώτηση δόθηκε με το υπ' αριθμ. 93/21-9-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της 571/18-7-01 ερώτησης που κατέθεσε ο Βουλευτής κ. Ελευθέριος Παπανικολάου, αναφορικά με την ενίσχυση των πολυτέκνων σας γνωρίζουμε τα εξής:
1. Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής είναι η δίκαιη κατανομή των φορολογικών βαρών και η προστασία του εισοδήματος των εργαζομένων.
2. Με την παράγραφο 12 του άρθρου 3 του ν.2873/2000 προβλέπεται η αναπροσαρμογή των ποσών των κλιμακίων της φορολογικής κλίμακας του άρθρου 9 του ν.2238/1994 ανάλογα με το δείκτη τιμών καταναλωτή. Η αναπροσαρμογή γίνεται κάθε δύο (2) έτη με αποφάσεις του Υπουργού Οικονομικών. Ήδη με το νόμο αυτό επέρχεται μείωση του καταληκτικού φορολογικού συντελεστή της φορολογικής κλίμακας από 45% σε 42,5% για τα εισοδήματα που αποκτώνται από 1.1.2001 και στη συνέχεια σε 40% για τα εισοδήματα που θα αποκτηθούν από 1-1-2002 και μετά, καθώς επίσης αυξάνεται και το ποσό του πρώτου κλιμακίου, για το οποίο ο φορολογικός συντελεστής είναι μηδέν (0) και ανέρχεται στο ποσό των δύο εκατομμυρίων (2.000.000) δραχμών για το έτος 2000 και σε δύο εκατομμύρια εκατό χιλιάδες (2.100.000) δραχμές για το έτος 2001, ενώ για τους μισθωτούς και συνταξιούχους από 2.300.000 δρχ. σε 2.400.000 δραχμές.
3. Επίσης, προκειμένου να ενισχυθούν οι πολύτεκνες οικογένειες προβλέπεται η αύξηση των ποσών του φόρου (Tax credits) με τα οποία μειώνεται η φορολογική επιβάρυνση των υπόχρεων λόγω των τέκνων που τους βαρύνουν και συγκεκριμένα με το ποσό των 70.000 δρχ. αντί των 50.000 δρχ. για κάθε τέκνο του, όταν έχει τρία (3) τέκνα που τον βαρύνουν και των 80.000 δρχ. αντί των 60.000 δρχ. για κάθε τέκνο του, όταν έχει (4) τέκνα που τον βαρύνουν.
4. Περαιτέρω, σύμφωνα με την παράγραφο 5 του άρθρου 5 του ν.2873/2000 από 1.1.2001, το τεκμήριο προσδιορισμού της ετήσιας δαπάνης δεν εφαρμόζεται προκειμένου για τεκμαρτή δαπάνη η οποία προκύπτει με βάση ένα (1) επιβατικό αυτοκίνητο ιδιωτικής χρήσης μέχρι 14 φορολογήσιμους ίππους, το οποίο ανήκει στην κυριότητα ή κατοχή υπόχρεου με τρία (3) τουλάχιστον τέκνα που τον βαρύνουν ή της συζύγου του και των προσώπων που συνοικούν μαζί τους και τους βαρύνουν.
5. Ανεξάρτητα από τα παραπάνω η Κυβέρνηση έλαβε και θα λάβει και στο μέλλον σημαντικά μέτρα μείωσης της φορολογικής επιβάρυνσης των πολυτέκνων και συνακόλουθα προστασίας του εισοδήματος τους, εφαρμόζοντας έτσι μία αναπτυξιακή πολιτική απόλυτα εναρμονισμένη με τα σύγχρονα κοινωνικά δεδομένα και κοινωνικές ανάγκες. 
Ο Υφυπουργός
ΑΠ. ΦΩΤΙΑΔΗΣ"
5. Στην με αριθμό 576/2001 ερώτηση ΑΚΕ 57 δόθηκε με το υπ' αριθμ. 548/10-9-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της Ερώτησης και Αίτησης Κατάθεσης Εγγράφων και σ' ό,τι μας αφορά, σας γνωρίζουμε τα εξής:
1. Ουδεμία υφίσταται παράλειψη ή λανθασμένη ενέργεια από υπαλλήλους του Υπουργείου Εξωτερικών ως προς το χειρισμό της Υπόθεσης Κράμπη. Το Υπουργείο Εξωτερικών ενεργεί, άλλωστε, ως προς τα θέματα εκδόσεων, σύμφωνα με τις οδηγίες του Υπουργείου Δικαιοσύνης. Κατά συνέπεια δεν τίθεται θέμα ενεργειών εναντίον υπαλλήλων.
2. Το Υπουργείο Εξωτερικών είχε προβεί σε μια σειρά ενεργειών τόσο μέσω της Πρεσβείας μας στο Λονδίνο όσο και μέσω της εδώ αρμόδιας Διεύθυνσης Διοικητικών και Δικαστικών Υποθέσεων προς την εδώ Βρετανική Πρεσβεία, για επιτάχυνση της διαδικασίας έκδοσης και παροχή όλων των απαιτούμενων διευκρινήσεων.
Όσον αφορά ειδικότερα στο θέμα της αμοιβαιότητας επί ζητημάτων δικαστικής συνδρομής στις διμερείς διακρατικές σχέσεις, αυτό ανήκει στην αρμοδιότητα του Υπουργείου Δικαιοσύνης. Ωστόσο, σύμφωνα με την διεθνή πρακτική, η ρήτρα αμοιβαιότητας εφαρμόζεται όταν έχουν πλέον εξαντληθεί όλες οι δυνατότητες εποικοδομητικού διαλόγου των δύο μερών.
3. Δεν υφίσταται θέμα εξαφάνισης φακέλων δικαστικής συνδρομής. Ουδείς φάκελος του Υπουργείου Δικαιοσύνης είχε εξαφανισθεί από το Υπουργείο Εξωτερικών. Αντιθέτως φυλάσσονταν με εντολή του Υπουργείου Δικαιοσύνης εν αναμονή των εξελίξεων.
4. Ως προς το αίτημα κατάθεσης αλληλογραφίας, με δεδομένο ότι η συγκεκριμένη αλληλογραφία εκπορεύθηκε από το Υπουργείο Δικαιοσύνης, το Υπουργείο Εξωτερικών τυγχάνει αναρμόδιο για τη χορήγηση εγγράφων άλλου Υπουργείου.
Ο Υπουργός
Γ. ΠΑΠΑΝΔΡΕΟΥ"
6. Στην με αριθμό 578/18-7-01 ερώτηση AKE 58 δόθηκε με το υπ' αριθμ. 56/21-9-01 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση/ΑΚΕ 578/58/18-7-01 που κατέθεσε στη Βουλή, ο Βουλευτής κ. Ν. Νικολόπουλος, παρακαλούμε να πληροφορήσετε τον κ. Βουλευτή, σε θέματα της αρμοδιότητάς μας, σύμφωνα με τα στοιχεία της Περιφέρειας Δυτικής Ελλάδας, τα εξής:
Η Περιφέρεια Δυτικής Ελλάδας ενέταξε στο Β' ΠΕΠ το έργο με τίτλο "Βελτίωση Επ. οδού Πατρών - Χαλανδρίτσας - Καλαβρύτων".
- Το Α' υποέργο με τίτλο "Βελτίωση κατά τμήματα της οδού Κουρλαμπά - Χαλανδρίτσα (χ. 0+900 - χ.θ. 2 + 512 και χ.θ. 4 + 100 -χ.θ. 6 + 140) εκτελέσθηκε από την ΔΕΚΕ και έχει ολοκληρωθεί. Το ποσό δε που απορροφήθηκε ανήλθε σε 210.544.974 δρχ.
- Το Β' υποέργο με τίτλο "Ε.Ο. Χαλανδρίτσα έως Κουδουνόμυλος (χ.θ. 0 + 000 - χ.θ. 1 + 500) εκτελέσθηκε από τη Δ/νση Εργων της Ν.Α. Αχαϊας κανονικά και έχει ολοκληρωθεί. Το ποσό δε που απορροφήθηκε ανήλθε σε 124.371.200 δρχ.
- Το Γ' υποέργο με τίτλο "Βελτίωση Ε.Ο. από Χαλανδρίτσα προς Καλάβρυτα από χ.θ. 0 + 000 έως χ.θ. 3 + 674,22 (νέα χιλιομέτρηση)" εκτελείται από τη Δ/νση Εργων της Ν.Α. Αχαϊας.
Το τμήμα που κατασκευάζεται έχει μήκος 3,5 χλμ. περίπου και μέχρι σήμερα έχουν κατασκευαστεί τα 2,8 χλμ. Αρχική προθεσμία του έργου ήταν η 30-6-2001.
Οι εργασίες συνεχίζονται και θα έχουν ολοκληρωθεί στο ερχόμενο Φθινόπωρο.
Το ποσό που έχει απορροφηθεί μέχρι σήμερα ανέρχεται σε 568.750.000 δρχ.
Σημειώνεται δε ότι στη Νομαρχιακή Αυτοδιοίκηση Αχαϊας δεν υπάρχουν ανεξόφλητοι λογαριασμοί.
Ως επιβλέπων του έργου έχει οριστεί η κα Νίκη Βασιλοπούλου Πολιτικός Μηχανικός.
- Παράλληλα έχουν απορροφηθεί α) για απαλλοτριώσεις ποσό 86,624.492 δρχ. β) για δαπάνες ΔΕΗ ποσό 15.773.060 δρχ. και γ) για δαπάνες ΟΤΕ ποσό 5.511.169 δρχ.
- Μέχρι σήμερα το σύνολο των απορροφήσεων ανέρχεται σε 1.011.574.895 δρχ. ενώ ο συνολικός προϋπολογισμός του έργου είναι 1.099.558.583 δρχ.
- Ως προς τις απαλλοτριώσεις, δεν υπάρχουν προβλήματα για τα τμήματα εκτός του άξονα. Εκτός δε αυτού, δεν υπάρχει μελέτη ή διαγράμματα απαλλοτριώσεων.
Για τον εν λόγω άξονα, διατίθενται σε εργολαβίες συντήρησης και αποκατάστασης και αναλόγως των οικονομικών δυνατοτήτων της Ν.Α. Αχαϊας πιστώσεις της τάξης των 60 - 8- εκατ. δρχ. κατ' έτος.
Για το τμήμα Κουδουνόμυλος έως Καλάβρυτα έχει ενταχθεί επίσης στο Β' ΠΕΠ η προμελέτη (χρηματοδοτείται με 30 εκατ. δρχ. από την Τεχνική Βοήθεια) έχουν εξασφαλιστεί οι εγκρίσεις των Τοπικών Φορέων και Υπηρεσιών και έχει διαβιβαστεί στην ΕΥΠΕ/ΥΠΕΧΩΔΕ για την προέγκριση χωροθέτησης του άξονα.
Πέραν των παραπάνω, η Περιφέρεια Δυτικής Ελλάδας έχει προεντάξει στο Γ' ΠΕΠ τη μελέτη με τίτλο "Βελτίωση Επαρχιακής οδού Πατρών - Χαλανδρίτσας - Καλαβρύτων (Κουρλαμπά - Χαλανδρίτσαα, Καταρράκτης - Κουδουνόμυλος και παράκαμψη Χαλανδρίτσας) με προϋπολογισμό 300 εκατ. δρχ. Η μελέτη έχει προκηρυχθεί και βρίσκεται ήδη στη διαδικασία της ανάθεσης. Ο Φορέας Υλοποίησης είναι η Δ/νση Εργων της Νομαρχιακής Αυτοδιοίκησης Αχαϊας.
Ο Υπουργός
Κ. ΛΑΛΙΩΤΗΣ"

7. Στην με αριθμό 582/18-7-01 ερώτηση / ΑΚΕ 62 δόθηκε με το υπ΄ αριθμό 1034/20-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 582/62/18-7-2001 ερώτηση και ΑΚΕ που κατατέθηκε στη Βουλή από το Βουλευτή κ. Ν. Νικολόπουλο σχετικά με τη στελέχωση του ΠΕΣΥ Δυτ. Ελλάδας σας γνωρίζουμε ότι:
Η στελέχωση του ΠΕΣΥ Δυτ. Ελλάδας, όπως και η στελέχωση των άλλων ΠΕΣΥ της χώρας, πραγματοποιήθηκε αρχικά με αποσπάσεις υπαλλήλων.
Για το συγκεκριμένο θέμα στάλθηκε εγκύκλιος, με περιεχόμενο πρόσκληση εκδήλωσης ενδιαφέροντος, εκ μέρους του Υπουργού.
Η Υφυπουργός
ΧΡΙΣΤΙΝΑ ΣΠΥΡΑΚΗ"
8. Στην με αριθμό 586/8-7-01 ερώτηση δόθηκε με το υπ΄ αριθμό 35937/21-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 586/8-7-2001 που κατέθεσε ο Βουλευτής κ. Φώτης Κουβέλης, σχετικά με το αντικείμενο του θέματος, σας γνωρίζουμε ότι η Περιφέρεια Αττικής με το Α.Π. Γ.Γ. 3374/14-8-2001 έγγραφό της μας γνώρισε τα εξής:
Μέχρι πρόσφατα τέσσερις (4) ελεγκτές εσόδων - εξόδων, οι οποίοι ανήκαν στο Δήμο Αχαρνών και είχαν έδρα τη ΔΥΟ Αχαρνών, εξυπηρετούσαν τις ανάγκες τόσο του Δήμου Αχαρνών όσο και της Κοινότητας Θρακομακεδόνων. Ο Δήμος Αχαρνών από 1-6-2001, απέκτησε δική του ταμειακή υπηρεσία, η οποία στελεχώθηκε από τους ανωτέρω τέσσερις (4) υπαλλήλους.
Στην Κοινότητα Θρακομακεδόνων υπηρετούν μόνον δύο υπάλληλοι εκ των οποίων η μία υπάλληλος βρίσκεται σε άδεια λοχείας και ως εκ τούτου προέκυψε η αναγκαιότητα να ορισθεί για την κάλυψη των αναγκών της ένας από τους ανωτέρω ελεγκτές.
Ο Δήμαρχος Αχαρνών με το αριθμ. 14705/28-6-2001 έγγραφό του πρότεινε τον κ. Χρήστο Ντούρο, ο οποίος και τοποθετήθηκε προσωρινά στην Κοινότητα Θρακομακεδόνων από το Γενικό Γραμματέα Περιφέρειας Αττικής κατ΄ εφαρμογήν των διατάξεων της παρ. 2 του άρθρου 26 του ν. 2819/2000 σύμφωνα με τις οποίες κατά παρέκκλιση των διατάξεων του άρθρου 18 του ν. 2539/97 με απόφαση του ο οικείος Γ.Γ. Περιφέρειας κατανέμει και τοποθετεί τους ελεγκτές εσόδων - εξόδων και εισπρακτόρων Ο.Τ.Α. α΄ βαθμού που υπηρετούν στις ΔΥΟ, προκειμένου να εξυπηρετηθούν οι ανάγκες των εν λόγω Ο.Τ.Α.
Η Περιφέρεια Αττικής κατά την έκδοση της απόφασης τοποθέτησης, δεν γνώριζε την ιδιότητα του εν λόγω υπαλλήλου ως Προέδρου του Συλλόγου Εργαζομένων του Δήμου Αχαρνών. Όταν αυτό έγινε γνωστό, με το αριθμ. 3138/18-7-2001 έγγραφό της η ανωτέρω υπηρεσία ζήτησε από τον Δήμαρχο Αχαρνών την επανόρθωση της ενέργειας και την υπόδειξη άλλου υπαλλήλου για την αντικατάσταση του κ. Χρήστου Ντούρου.
Ο Υφυπουργός
ΚΩΣΤΑΣ ΚΑΪΣΕΡΛΗΣ"
9. Στην με αριθμό 620/19-7-01 ερώτηση δόθηκε με το υπ'αριθμ. 2088/25-9-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 620/19-7-01 ερώτηση, που κατατέθηκε στη Βουλή από τους Βουλευτές κυρίους Λ. Κανέλλη και Α. Σκυλλάκο, για τα θιγόμενα σ΄ αυτή θέματα σας πληροφορούμε τα εξής: 
Στην αρμόδια Κοινωνική Επιθεώρηση Νέας Ιωνίας έχουν συζητηθεί κατ΄ επανάληψη εργατικές διαφορές παρουσία εκπροσώπων του εν λόγω Ιδρύματος και του Συλλόγου των εργαζομένων σ΄ αυτό. Επίσης, έχει πραγματοποιηθεί και επιτόπιος έλεγχος, μετά από καταγγελίες του Συλλόγου εργαζομένων που αφορούσαν μισθολογικές διαφορές, ειδικότητες ατομικές συμβάσεις εργασίας καθώς επίσης και βλαπτική μεταβολή των όρων των συμβάσεων εργασίας σε ορισμένους εργαζόμενους. 
Οι υπεύθυνοι του Ιδρύματος δεν επέλυσαν τις διαφορές με τους εργαζόμενους, παρά τις συστάσεις της επιθεώρησης Εργασίας, για τον λόγο αυτό η τοπική υπηρεσία άσκησε ποινική δίωξη κατά του Προέδρου του Ιδρύματος και από την αρμόδια Διεύθυνση επιβλήθηκε πρόστιμο ύψους 1.000.000 δρχ.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
10. Στην με αριθμό 570/18-7-01 ερώτηση δόθηκε με το υπ'αριθμ. 1557/26-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 570/18-7-01, που κατέθεσε ο Βουλευτής κ. Λ. ΠΑΠΑΝΙΚΟΛΑΟΥ, σας γνωρίζουμε ότι, μετά την ισχύ του ν. 2218/1994, όπως τροποποιήθηκε με τον ν. 2240/1994, η διοίκηση των τοπικών υποθέσεων νομαρχιακού επιπέδου ανήκει στις Νομαρχιακές Αυτοδιοικήσεις, από την έναρξη της ισχύος των οποίων καταργήθηκαν οι δημόσιες πολιτικές Υπηρεσίες και οι διοικητικές Υπηρεσίες που συγκροτούσαν τις Νομαρχίες. Επομένως, και οι περιφερειακές Υπηρεσίες της Αγροφυλακής, που, σύμφωνα με τον ν.δ.3030/1954, τελούσαν υπό την εποπτεία του Νομάρχη και αποτελούσαν Υπηρεσίες της Νομαρχίας, έχουν ενταχθεί στις Νομαρχιακές Αυτοδιοικήσεις, όπου, με τον ν. 2910/2001, μετατάσσεται και το προσωπικό που υπηρετούσε σε αυτές και οι οποίες είναι πλέον αρμόδιες για την αγροτική ασφάλεια στην περιοχή τους και την πρόσληψη του προσωπικού. 
Πάντως, το θέμα αυτό απασχολεί την Κυβέρνηση, η οποία προωθεί ρυθμίσεις για την ανάθεση της αρμοδιότητας αυτής στους οικείους δήμους, στα πλαίσια της Δημοτικής Αστυνομίας. 
Σε ό,τι αφορά την πρόληψη και καταστολή της εγκληματικότητας στην ύπαιθρο και την αντιμετώπιση των λοιπών αστυνομικής φύσεως προβλημάτων, σας πληροφορούμε ότι τα θέματα αυτά αντιμετωπίζονται από την Ελληνική Αστυνομία, ενώ η Αγροφυλακή, εκτός της αγροτικής ασφάλειας δεν έχει αρμοδιότητα χειρισμού άλλων αντικειμένων, ως των ανωτέρω αναφερομένων. 
Για την πρόληψη και καταστολή της εγκληματικότητας, τη διασφάλιση της δημόσιας τάξης και ασφάλειας και την παγίωση του αισθήματος ασφαλείας των πολιτών στη Μεσσηνία καταβάλλεται κάθε δυνατή προσπάθεια. Ειδικότερα, μετά τα μέτρα που λαμβάνουν οι αστυνομικές Υπηρεσίες στο νομό, κατά το τελευταίο διάστημα, κυρίως με την ενίσχυση των πεζών και εποχούμενων περιπολιών, την εντατικοποίηση των ελέγχων νομιμότητας των αλλοδαπών, τη συγκρότηση της ειδικής ομάδας πρόληψης και καταστολής της εγκληματικότητας που δραστηριοποιείται σε όλο το νομό, και γενικότερα με την προσπάθεια που καταβάλλουμε ώστε ο αστυνομικός να ευρίσκεται κοντά στον πολίτη και τα προβλήματα του, η αστυνόμευση στο νομό έχει αναβαθμισθεί σημαντικά, Η δραστηριοποίηση αυτή των Υπηρεσιών μας, κυρίως κατά το τελευταίο χρονικό διάστημα, έχει αποφέρει σημαντικά αποτελέσματα στην αντιμετώπιση της εγκληματικότητας στο νομό, η οποία κυμαίνεται στα ίδια περίπου επίπεδα με άλλες περιοχές της χώρας.
Οι προσπάθειες της Αστυνομικής Διεύθυνσης Μεσσηνίας, προς την οποία δόθηκαν πρόσθετες εντολές και οδηγίες, για ακόμη μεγαλύτερη δραστηριοποίηση του προσωπικού της, ενώ παράλληλα για την ενίσχυση της προκηρύχθηκαν προς πλήρωση 20 θέσεις αστυφυλάκων, κατά τις συμπληρωματικές μεταθέσεις του τρέχοντος έτους, συνεχίζονται, ώστε να αναβαθμισθεί περαιτέρω η αστυνόμευση στο νομό και να αντιμετωπισθούν αποτελεσματικότερα τα προβλήματα εγκληματικότητας.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των ενόπλων δυνάμεων και άλλες διατάξεις".
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των σχεδίων νόμων: 
Α) Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2002.
Β) Κύρωση του Απολογισμού του Κράτους οικονομικού έτους 2000.
Γ) Κύρωση του Ισολογισμού του Κράτους οικονομικού έτους 2000.
Ο πρώτος ομιλητής για σήμερα είναι ο κ. Θεόφιλος Βασιλείου.
Ορίστε, κύριε Βασιλείου, έχετε το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριοι συνάδελφοι, εδώ και μέρες, από τη Δευτέρα, κουβεντιάζουμε, ίσως, το πιο σημαντικό νομοθέτημα, που προσδιορίζει την οικονομική δράση και το σχεδιασμό για τον επόμενο χρόνο και συμπίπτει συγκυριακά με την εφαρμογή από την 1η του χρόνου της λειτουργίας του ενιαίου ευρωπαϊκού νομίσματος, του ευρώ. 
Καλωσορίζουμε λοιπόν το ευρώ, αποχαιρετούμε τη δραχμή μας με την οποία συμβίωσαν τόσες γενιές τόσα χρόνια και απλούστατα αναλογιζόμαστε τι αποφέρει το ευρώ στους Έλληνες. Εκτός από τον αυτονόητο προβληματισμό για την εφαρμογή του μετατρέπει τα χρέη του από δραχμές σε ευρώ. Η Κυβέρνηση, ιδιαίτερα ευτυχής, παρουσίασε τον οικονομικό σχεδιασμό του 2002 και πριν από δυο εικοσιτετράωρα ακούγοντας τον Υπουργό Εθνικής Οικονομίας και τους άλλους Υπουργούς της Κυβέρνησης κατά τη συζήτηση αυτή στη Βουλή των Ελλήνων, ειλικρινά το λέω, θα αισθανόμουν το ίδιο και εγώ ευτυχής, κύριοι Υπουργοί, εάν δεν βιώναμε μια διαφορετική, τρομακτικά αντίθετη πραγματικότητα, αυτήν που βιώνει καθημερινά ο Έλληνας πολίτης .
Προϋπολογισμός πλασματικός. Δεν είναι πραγματικός. Δεν είναι ειλικρινής, γιατί τυπικά δεν περιλαμβάνει αφανείς υποχρεώσεις για το μέλλον και δεν περιλαμβάνει και χρέη αφανή του κράτους. Αλήθεια είναι περήφανη η Κυβέρνηση για την εκτέλεση του Προϋπολογισμού κατά το έτος 2001; Πέρσι την ίδια εποχή πανευτυχής η Κυβέρνηση εδώ παρουσίαζε για πρώτη φορά στην ιστορία -έτσι έλεγε- έναν προϋπολογισμό πλεονασματικό. Απεδείχθη περίτρανα μέσα στο 2002, ότι ο Προϋπολογισμός αυτός δεν μπορεί να εκτελεστεί και δεν εκτελείται όχι μόνο σύμφωνα με όσα αναφέρονται σ' αυτόν, αλλά δεν μπορεί να εκτελεστεί από την πραγματικότητα.
Ήθελα να ρωτήσω την Κυβέρνηση και τον κύριο Πρωθυπουργό: Πριν φτάσετε στη σύνταξη αυτού του Προϋπολογισμού, του νέου Προϋπολογισμού που είναι σε ευρώ, κύριε Πρωθυπουργέ και κύριοι Υπουργοί, συνεργαστήκατε με τους παραγωγικούς φορείς της χώρας, με τη ΓΣΕΕ, την ΑΔΕΔΥ, με το Σύνδεσμο Ελλήνων Βιομηχάνων, τη Γενική Συνομοσπονδία Επαγγελματιών και Βιοτεχνών Ελλάδος; Συνεργαστήκατε με τους κοινωνικούς εταίρους προκειμένου να καταλήξετε σε έναν πραγματικό προϋπολογισμό, που να τον κατανοεί ο Έλληνας πολίτης ή να καταλαβαίνει το αποτέλεσμα της οικονομικής πολιτικής σας; 
Κανένας, μα κανένας κοινωνικός εταίρος, κανένας, μα κανένας από τους παραγωγικούς φορείς του τόπου δεν συμφώνησε με αυτόν τον Προϋπολογισμό, τον οποίο, αν και μελέτησαν -όπως κι εμείς- δεν έβγαλαν αυτήν την ευτυχία που βιώνουμε εδώ, στη Βουλή των Ελλήνων, μετά τις ομιλίες των Υπουργών της Κυβέρνησης. Πώς είστε τόσο ευτυχισμένοι για έναν προϋπολογισμό, τον οποίο εσείς μόνο λέτε ότι θα πετύχετε; 
Η Νέα Δημοκρατία, σε αντίθεση, μίλησε με τους παραγωγικούς φορείς και τους κοινωνικούς εταίρους και ακούει καθημερινά τον πολίτη, τους θεσμούς που τον εκφράζουν. 
Τα πολιτικά κόμματα συμφώνησαν μαζί σας για τον Προϋπολογισμό; Για ποιο λόγο να τον καταψηφίσουν; Έχουν αντιπολιτευτικό μένος; Παρατηρήθηκε η πλήρης αντίθεση απ' όλα τα κόμματα της Αντιπολίτευσης της Βουλής σ' αυτόν τον Προϋπολογισμό. Μόνο εσείς δίνετε εύσημα στον εαυτό σας γι' αυτό το περίφημο νομοθέτημα, γι' αυτήν την ελπίδα, που κατά τη γνώμη σας δίνετε και γι' αυτό το οποίο μας καλείτε να ψηφίσουμε σήμερα.
Ο Προϋπολογισμός, κυρίες και κύριοι συνάδελφοι, για να είναι πραγματικός πρέπει να φέρνει αποτέλεσμα, πρέπει να τον αισθάνεται ο πολίτης, πρέπει να τον αισθάνεται ο αγρότης, ο εργάτης, ο υπάλληλος, ο άνεργος, ο συνταξιούχος. Δεν πρέπει να τον καταλαβαίνει μόνο το Κολωνάκι, το Σύνταγμα και οι οικονομολόγοι. 
Έφτασε ποτέ στην περιφέρεια των Ελλήνων, έφτασε ποτέ στην κοινωνία ότι αυτό για το οποίο εμείς "αισθανόμαστε ευτυχισμένοι" σήμερα, αυτή η διάσταση της οικονομικής πολιτικής της σύγχρονης Ελλάδος σε μια αναπτυγμένη Ευρώπη; 
Είναι αυτό στο μυαλό και στη συνείδηση του Έλληνα πολίτη; Ποτέ δεν έγινε αυτό. Πολύ περισσότερο ακόμα και σήμερα. Πολύ περισσότερο όταν μέσα στην Ενωμένη Ευρώπη θέλει πάρα πολύ ο Έλληνας πολίτης να βιώσει αυτήν την κατάσταση του σύγχρονου Έλληνα Ευρωπαίου.
Ο Υπουργός Εθνικής Οικονομίας ανέφερε ορισμένα στοιχεία και δείκτες οι οποίοι ευημερούν. Βεβαίως οι αριθμοί ευημερούν. Αλλά οι πολίτες πένονται, κατά ρήσιν παλαιότερου πολιτικού. 
Όμως επιχειρήθηκαν συγκρίσεις από ομιλούντες Υπουργούς της Κυβέρνησης και συναδέλφους Βουλευτές του ΠΑΣΟΚ. Ποια κατάσταση επικρατεί σήμερα στην Ελλάδα, η οποία μας κάνει υπερήφανους; Τι λένε τα διεθνή forum, τα οποία η Κυβέρνηση παρουσιάζει;
Εάν θέλετε, κύριοι της Κυβέρνησης, να κάνουμε συγκρίσεις, μπορούμε να το κάνουμε όχι μόνο με νούμερα, αλλά και με τη συνείδηση που βιώνει ο ελληνικός λαός. Μπορείτε να μου πείτε πόσο επωλείτο το λάδι από τον παραγωγό το 1992; Είχε 1.200 δραχμές το κιλό. Τα λεμόνια είχαν 100 δραχμές το κιλό. Το μεν λάδι σήμερα πωλείται 600 δραχμές περίπου, τα δε λεμόνια 60 δραχμές και δυστυχώς ο καταναλωτής το αγοράζει 300 στην αγορά. Πού πάει αυτή η διαφορά και τι συνέβη;
Μπορείτε να μου πείτε το ποσοστό της ανεργίας που παραλάβατε το 1981; Ήταν 3% και τώρα εγγίζουμε το 12%. Μπορείτε να μου πείτε γιατί ξεχάσατε το ίδιο το σύνθημα, που εσείς βάλατε μηδέν συν μηδέν ίσον 14%; Σήμερα όμως το 2,5% είναι ένα ζήτημα, που δεν μπορεί να παραμείνει έτσι. 
'Ολη η Ελλάδα είναι μέσα σε μια κατάσταση αβεβαιότητας, η ελληνική κοινωνία και η ελληνική περιφέρεια. Δυστυχώς βιώνουμε την έλλειψη κυβερνητικής ικανότητας. Δυστυχώς όλοι οι 'Ελληνες είναι κρεμασμένοι στις τράπεζες, ληστευμένοι από το Χρηματιστήριο και καταφεύγουν σε απλές λύσεις όπως είναι τα καταναλωτικά δάνεια από τις τράπεζες. Μπορώ να πω με βεβαιότητα ότι αυτή η πολιτική, η οποία ασκείται τελευταία και η οποία είναι μία πολιτική λάσπης και δημιουργίας ενός κλίματος μισαλλοδοξίας στον ελληνικό λαό δεν μπορεί να περπατήσει άλλο. 
Ο κ. Λαλιώτης είναι υποχρεωμένος να απολογηθεί για τις πράξεις του πρώτα απ' όλα και ύστερα να κατασκευάζει τείχη και μίση στον ελληνικό λαό. Απασχολούν πολύ λιγότερο οι καταστάσεις του παρελθόντος απ΄ ό,τι το σήμερα και το αύριο του τόπου. Σήμερα ο κ. Λαλιώτης είναι υποχρεωμένος να απολογηθεί για το Κτηματολόγιο και να πει τι έγιναν τα 20 δισεκατομμύρια του Κτηματολογίου. Σήμερα είναι δυνατόν να διαγράψουμε μία νέα πολιτική για το πώς θα συμπεριφερθούμε πρακτικά και σωστά απέναντι στον 'Ελληνα πολίτη, πως θα διαγράψουμε το μέλλον του για αύριο. Δεν είναι δυνατόν να βιώνουμε τις λάσπες και τις εμπάθειες του παρελθόντος. 
Γι' αυτό ακριβώς εδώ που γενικότερα σχεδιάζουμε τον Προϋπολογισμό του κράτους, εδώ που γενικότερα είμαστε υποχρεωμένοι να προδιαγράψουμε τις θέσεις μας και τις πολιτικές μας, όσον αφορά το σήμερα και το αύριο των Ελλήνων, που δυστυχώς μέσα στη χώρα μας διαγράφεται αβέβαιο, παρά την είσοδό μας στην ΟΝΕ, πρέπει να δούμε κατάματα τον 'Ελληνα, να του πούμε ποιες πολιτικές θα τον βγάλουν από το αδιέξοδο ως 'Ελληνα πολίτη, όχι ως αριθμό, όχι ως νούμερο. 
Τι θα πούμε στους αγρότες της ελληνικής περιφέρειας; Ρωτήσαμε ένα παιδί στην Αχαϊα εάν μπορεί να βρει δουλειά σήμερα; Τα προγράμματα του ΟΑΕΔ μπορούν να μας δώσουν λύσεις; Όχι βέβαια. 
Η χώρα μας πιο φτωχή από οποιαδήποτε άλλη χώρα της Ευρώπης βρίσκεται στη λογική της ανάπτυξης, αλλά χρειάζεται η συστράτευση των δυνάμεων όλων μας. Αν το κατανοεί αυτό η Κυβέρνηση μπορούμε να πετύχουμε. Αν δεν το κατανοεί, αυτού του είδους ο Προϋπολογισμός, που κατέθεσε που είναι μία έκθεση ιδεών και εξαγγελία προθέσεων δεν μπορεί να σώσει τη χώρα, έστω και αν αυτό το πρόγραμμα είναι βραχυπρόθεσμο. 
Γι' αυτό εμείς, ως Νέα Δημοκρατία, καταψηφίζουμε αυτό τον Προϋπολογισμό.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Νιώτης έχει το λόγο. 
ΓΡΗΓΟΡΗΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, ο Προϋπολογισμός του 2002 έχει ιδιαίτερη σημασία για τη χώρα μας, γιατί είναι ο πρώτος προϋπολογισμός, που γίνεται στο κοινό ευρωπαϊκό νόμισμα, γιατί είναι η βάση, το εφαλτήριο για τη νέα εποχή που άνοιξε για τη χώρα μας, μία νέα εποχή την οποία σφράγισε η επιτυχημένη οικονομική πολιτική της Κυβέρνησης. Κατανοούμε το γιατί. Ακόμα και στα πλαίσια της συζήτησης αυτού του Προϋπολογισμού τα στελέχη της Νέας Δημοκρατίας ιδιαιτέρως δεν είναι σε θέση να ξεπεράσουν τις κομματικές σκοπιμότητες και να κάνουν τη δική τους θετική συμβολή υπερψηφίζοντας τον Προϋπολογισμό σε αυτήν την νέα εποχή και τη νέα κοινή ευρωπαϊκή πορεία που έτσι και αλλιώς άνοιξε και την οποία σηματοδοτεί ο Προϋπολογισμός του 2002. 
Η Ελλάδα με βάση το φετινό Προϋπολογισμό, με βάση την επιτυχημένη δουλειά των προηγούμενων χρόνων και τις μεγάλες επιτυχίες μπορεί πλέον ισότιμα να προχωρήσει μαζί με τις προηγμένες χώρες της Ευρωπαϊκής 'Ενωσης στην ταχύρυθμη οικονομική και κοινωνική ανάπτυξη συμμετέχοντας σε όλες τις αποφάσεις, που αφορούν το μέλλον μας και το κοινό ευρωπαϊκό μέλλον. 
Είναι σαφές, κύριοι συνάδελφοι της Νέας Δημοκρατίας, ότι ο παρών Προϋπολογισμός δεν απευθύνεται στο Κολωνάκι και στις προηγμένες μόνο οικονομικές τάξεις, αλλά είναι ένας προϋπολογισμός, ο οποίος στηρίζει τα έσοδά του σε μια επιτυχημένη, φιλολαϊκή πολιτική φορολογικών ελαφρύνσεων και μειώσεων φόρων, ενώ επιτυγχάνει μακροοικονομικούς δείκτες, που ασφαλώς τους ζηλεύουν οι περίοδοι της διακυβέρνησης της χώρας από τη Νέα Δημοκρατία.
Αυτά πέτυχε η Κυβέρνηση του ΠΑ.ΣΟ.Κ., η σημερινή Κυβέρνηση και ασφαλώς μόνο μερικά δείγματα αυτής της επιτυχημένης πορείας με παράλληλη την επιβολή φορολογικών ελαφρύνσεων μπορούν να δοθούν στο σύντομο χρόνο που έχω.
Θέλω μόνο να σας διαβάσω από τον πίνακα των φορολογικών ελαφρύνσεων για την περίπτωση της οικογένειας με ένα παιδί, με δύο παιδιά έως τέσσερα και πέντε παιδιά. Καταθέτω τον πίνακα αυτόν για τα Πρακτικά, όπου φαίνεται ότι οι φορολογικές ελαφρύνσεις ξεκινούν από 20.000 και φτάνουν στις 330.000 με το νέο υπολογισμό.
(Στο σημείο αυτό ο Βουλευτής κ. Γρηγόρης Νιώτης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το επίπεδο του εισοδήματος μέχρι το οποίο ένα ζευγάρι μισθωτών δεν πληρώνει καθόλου φόρο, με τις νέες ρυθμίσεις που έφερε η Κυβέρνηση και τη νέα κλίμακα είναι τα 5.724.000 για οικογένεια χωρίς παιδιά, 5.924.000 για οικογένεια με ένα παιδί, 6.191.000 για οικογένεια με δύο παιδιά, 7.123.000 το αφορολόγητο όριο για οικογένεια με τρία παιδιά.
(Στο σημείο αυτό ο Βουλευτής κ. Γρηγόρης Νιώτης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτή δεν είναι πολιτική για το Κολωνάκι, κύριοι συνάδελφοι της Νέας Δημοκρατίας. Είναι μία πολιτική που μπορεί να μεταφράζει τις οικονομικές επιτυχίες, όχι μόνο σε φορολογικές ελαφρύνσεις, αλλά και σε ίσες ευκαιρίες για όλο το λαό, σε μία πορεία αναδιανομής του πλεονάσματος, σε μία πορεία που ανοίγει νέες δυνατότητες πολιτικών κοινωνικής αλληλεγγύης.
Ο Προϋπολογισμός εξασφαλίζει την ταχύρυθμη οικονομική και κοινωνική ανάπτυξη και είναι σαφές ότι όλα αυτά τα επιτυγχάνει σε ένα περιβάλλον όχι ιδιαίτερα θετικό. Γιατί όλοι γνωρίζουμε ότι ο φετινός Προϋπολογισμός εισάγεται ενώπιον του Κοινοβουλίου σε μία περίοδο διεθνούς κρίσης, ως αποτέλεσμα των τρομοκρατικών επιθέσεων εις βάρος των Η.Π.Α. και των συνεπειών, οι οποίες έχουν οδηγήσει σε ένα περιορισμό της ζήτησης, σε μία διεθνή -περιορισμένη βέβαια, αλλά υπάρχουσα- αβεβαιότητα.
Πάνω σε αυτήν την αβεβαιότητα, η ελληνική οικονομία αναμένεται, κυρίες και κύριοι συνάδελφοι, το 2002 να έχει τη μεγαλύτερη οικονομική μεγέθυνση από όλες τις χώρες-μέλη του ΟΟΣΑ. Και αυτό είναι πάρα πολύ σημαντικό, γιατί θα μας βοηθήσει να συνεχίσουμε την πραγματική σύγκλιση προς τους μέσους κοινοτικούς όρους.
Είναι ιδιαίτερα σημαντικό και πρέπει αυτό να σημειωθεί ότι η ελληνική οικονομία μέσα σε ένα τέτοιο περιβάλλον διεθνούς κρίσης και αβεβαιότητας, μπορεί να αντέχει και να συνεχίζει τις αξιόλογες επιδόσεις της, επιδόσεις μέσω των οποίων επιτύχαμε το μεγάλο άλμα της εισόδου της χώρας στη ζώνη του ευρώ, αλλά και τη διατήρηση των μακροοικονομικών δεικτών και του αναπτυξιακού και κοινωνικού χαρακτήρα και του περιεχομένου αυτού του Προϋπολογισμού.
Πρέπει δε να σημειωθεί ότι και εν συνόλω η ευρωπαϊκή οικονομία θα έχει μικρότερους κραδασμούς απ' ό,τι οι Η.Π.Α. ή η Ιαπωνία στο διάστημα 2002-2004. Αυτό είναι επίσης ένα περιβάλλον το οποίο πρέπει να αξιοποιήσει η χώρα μας. Και μπορεί να το αξιοποιήσει με βάση τις επιτυχίες που προανέφερα.
Για το έτος 2001 το πλεόνασμα της Γενικής Κυβέρνησης θα διαμορφωθεί στο 0,1% ως ποσοστό επί του Α.Ε.Π.. Το δε πρωτογενές πλεόνασμα της Κεντρικής Κυβέρνησης στο 5,3% επί του Α.Ε.Π.. Τα έσοδα του Τακτικού Προϋπολογισμού για το 2001 εκτιμάται ότι θα διαμορφωθούν στα 36,6 δισεκατομμύρια ευρώ, παρουσιάζοντας αύξηση 7,1% σε σχέση με τα έσοδα του 2000.
Επίσης ένα δείγμα σαφούς φιλολαϊκής πολιτικής είναι η ανατροπή της σχέσης άμεσων προς έμμεσων φόρων, που πέτυχε σταδιακά η Κυβέρνηση. Γνωρίζουμε όλοι σ' αυτήν την Αίθουσα ότι πάντα το μεγάλο αρνητικό στη φορολογική πολιτική της χώρας μας ήταν η αρνητική σχέση των αμέσων προς τους έμμεσους φόρους, κάτι το οποίο εν τέλει δρα αρνητικά και εις βάρος των χαμηλόμισθων, των μικρομεσαίων, των αγροτών κλπ.
Η Κυβέρνηση δικαιούται να επιδεικνύει αυτήν την πολύ σημαντική της επιτυχία, αφού στον πίνακα που καταθέτω φαίνεται ότι, ενώ το 1992, επί Νέας Δημοκρατίας, η σχέση άμεσων φόρων προς εμμέσους ήταν 29% προς 71%, έχουμε φθάσει το 2000 οι άμεσοι φόροι να είναι στο 42,4% και οι έμμεσοι φόροι στο 57,6% και για το 2001 κλείνει η σχέση αυτή στο 41% για τους άμεσους φόρους, από το 29% που ήταν την περίοδο της Νέας Δημοκρατίας και στο 59% για τους έμμεσους φόρους από το 71% που ήταν. 
Είναι σαφές ότι οδηγούμε τη χώρα με επιτυχία, ενώ παράλληλα εφαρμόζουμε μια πολύ σημαντική φιλολαϊκή πολιτική, μια δίκαιη πολιτική. Ο Προϋπολογισμός αυτός δικαιούται να επαίρεται ότι δεν είναι μόνο προϋπολογισμός της σταθερότητας, της ανάπτυξης και των κοινωνικών παροχών, αλλά είναι ένας φιλολαϊκός προϋπολογισμός, είναι ο προϋπολογισμός που αντιστρέφει, σταδιακά βεβαίως, τη σχέση αυτή, γιατί χρειάζεται ακόμα μεγαλύτερη επίδοση και επιτυχία στην ανατροπή των σχέσεων των εμμέσων προς τους άμεσους φόρους. 
Κυρίες και κύριοι συνάδελφοι, αυτή η μεγάλη επιτυχία της οικονομικής πολιτικής της Κυβερνήσεως μας δίνει τη βεβαιότητα ότι αξιοσημείωτες επιδόσεις θα έχουμε και στην περίοδο του 2002 και επέκεινα και ότι η δέσμη μέτρων που προωθεί η Κυβέρνηση, με βάση αυτόν τον Προϋπολογισμό, θα οδηγήσει στην επιτάχυνση της ανάπτυξης, στην ενίσχυση του διαθεσίμου εισοδήματος των φορολογουμένων, στην ενίσχυση της ανταγωνιστικότητας των επιχειρήσεων, στην αύξηση της απασχόλησης, στον περιορισμό της γραφειοκρατίας, στη μείωση του κόστους διαχείρισης του φορολογικού συστήματος.
Επίσης υπάρχουν και εδώ σημαντικές μεταβολές ελαφρύνσεων, όπως είναι η αλλαγή της φορολογικής κλίμακας με αύξηση του αφορολογήτου ορίου για όλους τους φορολογουμένους κατά 20%, η μείωση του συντελεστή φορολόγησης των ανωνύμων εταιρειών και των ΕΠΕ κατά 2,5 μονάδες, η φορολόγηση των αποδόσεων των ρέπος με συντελεστή 7%, η μείωση της φορολογίας του μαζούτ κατά 50% κλπ.
Κυρίες και κύριοι συνάδελφοι, αυτός ο Προϋπολογισμός, όπως προείπα, είναι το σύμβολο μιας νέας εποχής που ήδη άρχισε, είναι η βάση μιας ισότιμης πορείας στο νέο ευρωπαϊκό και διεθνές περιβάλλον, είναι η απόδειξη της ισχυρής Ελλάδας, που μπορεί να βλέπει το μέλλον με αυτοπεποίθηση και αισιοδοξία.
Σας καλούμε όλους να πορευτούμε μαζί σ' αυτό το κοινό ευρωπαϊκό μέλλον, που ιδιαίτερα χαρακτηρίζεται με την εισαγωγή της χώρας μας στη ζώνη του ευρώ, σας καλούμε να υπερψηφίσουμε τον παρόντα Προϋπολογισμό που εμπεριέχει αυτόν τον έξοχο συμβολισμό. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κυρίες και κύριοι συνάδελφοι, συζητούμε σήμερα τον Προϋπολογισμό του 2002, του έτους που σηματοδοτείται ιστορικά με την εισαγωγή του ευρώ, της μεγαλύτερης πρόκλησης που έχει αναλάβει η Ευρωπαϊκή Κοινότητα από την ίδρυσή της πριν από πενήντα χρόνια, αλλά που έχει γνωρίσει και ο τόπος μας.
Παρά, όμως, τη μεγάλη αυτή αλλαγή, τίποτα άλλο δεν φαίνεται να έχει αλλάξει στη φυσιογνωμία και αυτού του Προϋπολογισμού, που κατέθεσε πριν από λίγες μέρες η Κυβέρνηση.
Η αναξιοπιστία και η δημιουργική λογιστική είναι και πάλι τα κύρια χαρακτηριστικά του. Παρ' ότι, εκ των πραγμάτων αναγκάζεται να παρουσιάζεται ρεαλιστικότερος, συνεχίζει τα ίδια παλαιά τερτίπια.
Αναφέρομαι κατ' αρχάς στο περίφημο πλεόνασμα. Πώς παρατηρείται πλεόνασμα, όταν το δημόσιο χρέος συνεχώς αυξάνει; 
Θα ήταν ευχής έργο για μας να είχαμε μια συγκεντρωτική κατάσταση αυτών των πλεονασματικών εισροών, αλλά και όλων των δαπανών και υποχρεώσεων, όπως επιστροφές φόρων, τόκους εξυγίανσης παλαιών δανείων, εισφορές σε ταμεία, αλλά και τα προέσοδα που ως γνωστόν συνιστούν χρέος.
Φοβούμαι ότι η Κυβέρνηση θα δυσκολευτεί να μας παράσχει αυτήν την κατάσταση, γιατί δεν έχει πλήρη εικόνα, την οποία εμείς ζητούμε. Προσπαθεί απλώς να εξωραΐσει τους αριθμούς και να τους παρουσιάσει δίκην πολιτικού τρικ στον ελληνικό λαό.
Χαρακτηριστικό παράδειγμα του χάους και της αφασίας, που επικρατεί στην οικονομική διαχείριση είναι η περίπτωση των 500 δισεκατομμυρίων δραχμών, που ευρίσκοντο ξεχασμένα στα ταμεία της Τραπέζης Ελλάδος και τα οποία προορίζονταν για έργα και διάφορες άλλες προμήθειες του Υπουργείου Εθνικής Αμύνης, όπως αποκάλυψε την προηγούμενη Κυριακή η "ΚΑΘΗΜΕΡΙΝΗ της Κυριακής" στο οικονομικό φύλλο. Κονδύλια που έχουν χορηγηθεί κατά καιρούς για διάφορα έργα, όταν τη συγκεκριμένη στιγμή ο κ. Χριστοδουλάκης παίρνει έγγραφο από το νέο Υπουργό Εθνικής Αμύνης, τον κ. Παπαντωνίου με το οποίο του ζητά περίπου 18 δισεκατομμύρια δραχμές για να καλύψει έκτακτες ανάγκες του Υπουργείου του, ανάγκες οι οποίες αφορούν διάφορα έργα και την προμήθεια καυσίμων και όταν υπάρχει και έγγραφο της εταιρείας "Ελληνικά Πετρέλαια", το οποίο λέει ότι η προμήθεια καυσίμων από την Πολεμική μας Αεροπορία έχει μειωθεί κατά 18,4% τον τελευταίο καιρό, με ό,τι αυτό συνεπάγεται για την επιχειρησιακή δράση της Πολεμικής μας Αεροπορίας.
Ένα άλλο χάος στην οικονομική διαχείριση, αλλά και στην αξιοπιστία αυτής της Κυβερνήσεως προς τους διάφορους φορείς, με τους οποίους συναλλάσσεται είναι οι προγραμματικές συμβάσεις, που κατά καιρούς υπέγραφε ο κ. Λαλιώτης, πριν φύγει από το Υπουργείο του -πριν την ηρωική του, ας πούμε, έξοδο- με τη Νομαρχιακή Αυτοδιοίκηση της Λακωνίας που σήμερα οι εργολήπτες, οι μικροί αυτοί εργολάβοι της περιφέρειας της Λακωνίας ζητούν τα χρήματά τους -και θα καταθέσω το έγγραφο αυτό των εργοληπτών- ύψους περίπου 300 εκατομμυρίων δραχμών. Αντιλαμβάνεσθε ότι αυτά είναι χρήματα, τα οποία οφείλει το κράτος σε αυτούς τους ανθρώπους και δείχνει παράλληλα και την αναξιοπιστία του.
(Στο σημείο αυτό ο Βουλευτής κ. Α. Δαβάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Κυρίες και κύριοι συνάδελφοι, πέραν του δήθεν πλεονάσματος ο συζητούμενος Προϋπολογισμός θέλει να εμφανίζεται και σαν αναπτυξιακός με κοινωνικό πρόσωπο. Ούτε όμως το ένα είναι ούτε το άλλο. Αν και μειώθηκαν οι δαπάνες σε σχέση με την υπερβολική άνοδο του προσχεδίου του, δεν υπάρχει δραστική περικοπή τους με ταυτόχρονη φορολογική ελάφρυνση πολιτών και επιχειρήσεων και έτσι ούτε πραγματική ανάπτυξη έχουμε ούτε καταπολέμηση της ανεργίας με αύξηση της απασχόλησης. Με την ανεργία να βρίσκεται, σύμφωνα με την ετήσια έκθεση της Ευρωπαϊκής Επιτροπής, κατά τρεις ποσοστιαίες μονάδες ψηλότερα από την αντίστοιχη των χωρών της Ευρώπης, με ένα εκατομμύριο Έλληνες στα όρια της φτώχειας, με ένα δημόσιο χρέος στην τρίτη θέση μετά την Ιταλία και το Βέλγιο που, αν προσθέσουμε και το αφανές, πάλι και εκεί κρατάμε τα πρωτεία, με έλλειμμα στο ισοζύγιο πληρωμών της τάξεως του 6,5% επί του ΑΕΠ το 2001, με την τελευταία θέση στις διαρθρωτικές δαπάνες για την υγεία και την παιδεία, με δραματική μείωση -και αυτό πρέπει όλοι να το προσέξουμε- του αγροτικού εισοδήματος και με τη βεβαιότητα πλέον ότι οι πέντε από τις δέκα φτωχότερες περιφέρειες της Ευρωπαϊκής Ένωσης είναι ελληνικές, για ποια πραγματική σύγκλιση μπορούμε να μιλάμε; Δεν μας αρέσει η καταστροφολογία, αλλά αυτή είναι η πραγματικότητα και αυτά είναι αληθινά στοιχεία, τα οποία κανείς δεν μπορεί να αμφισβητήσει.
Με λύπη διαπιστώνουμε ότι η Κυβέρνηση αρέσκεται να αναπαύεται στις δάφνες της ΟΝΕ. Η κατάσταση όμως, σήμερα δεν είναι όπως πέρσι. Καλή η δημιουργική λογιστική για να εισέλθουμε στην ΟΝΕ, όταν το ίδιο έπρατταν και οι άλλοι -και νομίζω ότι υπήρχε και η σιωπηρή συναίνεση και της Νέας Δημοκρατίας προς αυτό τα τελευταία χρόνια- όχι όμως σήμερα να αποκρύβουμε ή να παραποιούμε την πραγματικότητα. Και η πραγματικότητα είναι ότι απαιτούνται μεγάλα άλματα, μεγάλα βήματα για να πετύχουμε ρυθμούς ανάπτυξης πολύ μεγαλύτερους από αυτούς των Ευρωπαίων εταίρων μας.
Ο κύριος Πρωθυπουργός προσπαθεί να εξωραΐσει την κατάσταση λέγοντας ότι έχουμε πετύχει ρυθμούς ανάπτυξης περίπου στο 5%. Αυτό δεν είναι αληθές. Επισήμως βρισκόμαστε μεταξύ 3,8% και 4,1%, η Τράπεζα της Ελλάδος δίνει ανάπτυξη 3,5% και το Διεθνές Νομισματικό Ταμείο μας καταβιβάζει στο 3%. 
Αλλά διαφεύγει στον κύριο Πρωθυπουργό -και είναι κάτι, το οποίο πρέπει να ξεκαθαρίσει σε αυτήν την Αίθουσα- ότι αν δεν υπήρχαν οι ευρωπαϊκές ενισχύσεις, ο κάθε μορφής δανεισμός όλων των ελληνικών νοικοκυριών, που έχουν υποθηκεύσει το μέλλον τους και αν δεν υπήρχε και ο έμμεσος δανεισμός που θα τον βρούμε σύντομα μπροστά μας, δεν θα υπήρχε αυτή η κατάσταση.
Απαιτείται με άλλα λόγια μία αναπτυξιακή οικονομική πολιτική. Πώς όμως να γίνει αυτό, όταν η διαρκής αύξηση της φορολογίας είναι η βάση της ακολουθούμενης σήμερα πολιτικής και όταν το μοναδικό εργαλείο του κ. Χριστοδουλάκη είναι οι αυξήσεις στις αντικειμενικές αξίες των ακινήτων, στα τέλη κυκλοφορίας, στους φόρους μεταβίβασης, στη δυσβάσταχτη φορολόγηση μισθωτών και επιχειρήσεων; Με άλλα λόγια, η Κυβέρνηση του ΠΑΣΟΚ φαίνεται ότι φοβάται ότι αν μειώσει τη φορολογία και δώσει κίνητρα αναπτυξιακά θα έχει τελικώς έλλειμμα.
Και εκεί εν πάση περιπτώσει είναι η διαφορά της με εμάς, διότι εμείς πιστεύουμε ότι από τη μείωση των φορολογικών συντελεστών δεν θα υπάρξει περιστολή των φορολογικών εσόδων, διότι δεν θα υπάρξει μεγάλη φοροδιαφυγή. 
Ελπίδα και σωσίβιο για τη χώρα μας είναι το Γ' Κοινοτικό Πλαίσιο Στήριξης και η προσδοκώμενη Ολυμπιάδα. Τι γίνεται όμως με τις τεράστιες καθυστερήσεις που παρουσιάζονται στην εκτέλεση αυτών των έργων. 
Λέει ο κ. Πάχτας ότι πέτυχε για το Β' Κοινοτικό Πλαίσιο Στήριξης απορροφητικότητα 107%. Τι αριθμός είναι αυτός για μας, που δεν γνωρίζουμε πολύ καλά μαθηματικά! Τι σημαίνει, επαναλαμβάνω, απορροφητικότητα 107%, όταν η έκθεση αποπληρωμής στις Βρυξέλλες στις 30 Ιουλίου 2002 δεν έχει γίνει ακόμη;
Υπάρχουν σκάνδαλα στη διαχείριση των κοινοτικών προγραμμάτων. Σκάνδαλα γίνονται και σε άλλα κράτη της Ευρωπαϊκής 'Ενωσης, αλλά παραδίδονται μέσα στις συμβατικές προθεσμίες τα έργα και τα έργα είναι αξιόπιστα. Με τέτοιες μεθοδεύσεις δεν γίνεται περιφερειακή πολιτική.
Χαρακτηριστικό παράδειγμα διγλωσσίας στην περιφερειακή πολιτική είναι η εξαγγελία του πανεπιστημίου Πελοποννήσου, προεκλογική εξαγγελία πριν από τρία χρόνια σε όλους τους νομούς, για να φθάσουμε σήμερα να γίνεται πανεπιστήμιο μόνο στην Αρκαδία. Και νομίζω ότι έπρεπε να μας το πείτε και ο κ. Αρσένης που το εξήγγειλε και εσείς ότι σκοπεύατε να κάνετε πανεπιστήμιο μόνο στην Αρκαδία για να ξέρουμε και εμείς τι να κάνουμε. Πρέπει όμως να γνωρίζετε ότι αυτές οι μεθοδεύσεις θα μας βρουν όλους αντίθετους τους υπόλοιπους νομούς της Πελοποννήσου.
Η περιφερειακή συνείδηση, την οποία εσείς βάναυσα καταστρατηγείτε, θα βρει τη δικαίωσή της στην αυριανή κυβέρνηση της Νέας Δημοκρατίας. Να είστε βέβαιοι γι' αυτό. 
Σε ένα ανταγωνιστικό ευρωπαϊκό περιβάλλον, για πια αγροτική πολιτική μπορούμε να μιλάμε; Αυτήν τη στιγμή ο 'Ελληνας αγρότης είναι ο παρίας της ελληνικής κοινωνίας, πολίτης τρίτης κατηγορίας. Και όταν μιλάμε για τον 'Ελληνα αγρότη θα πρέπει να γνωρίζουμε ότι η αύξηση του εισόδηματός του πρέπει να προέλθει από την αύξηση της εμπορικής αξίας και από την ανταγωνιστικότητα του προϊόντος του και όχι από τις επιδοτήσεις όπως γινόταν μέχρι σήμερα. 
Εσείς που λέγατε κάποτε "τιμές Αθηνών και όχι Βρυξελλών", όταν γνωρίζατε ότι αυτό είναι ασύμβατο προς το κοινοτικό κεκτημένο, τι έχετε να πείτε σήμερα στους Λάκωνες ελαιοπαραγωγούς και στους ελαιοπαραγωγούς όλης της χώρας των οποίων η επιδότηση στο λάδι περικόπτεται κατά 8,5%; 
Σήμερα που οι Βρυξέλλες περιορίζουν τις επιδοτήσεις στα μεσογειακά προϊόντα -όταν τις αφήνουν άθικτες για τα προϊόντα του βορρά- τι διεκδικητική πολιτική με τις κατάλληλες συμμαχίες έχει γίνει εκ μέρους του Υπουργείου Γεωργίας, για να μπορέσουμε σήμερα να προδιαγράψουμε ένα ευοίωνο μέλλον για τον 'Ελληνα αγρότη;
Θεωρώ ότι το πρώτο εξάμηνο του 2003, στο οποίο η χώρα θα ασκεί την προεδρία της Ευρωπαϊκής 'Ενωσης, θα είναι καταλυτικό για την Κοινή Αγροτική Πολιτική. Και πιστεύω ότι εκεί, όσο ή αν κυβερνάτε μέχρι τότε τη χώρα πρέπει να ορθώσετε σθεναρά το ανάστημά σας. 
Ο αγροτικός κόσμος αυτήν τη στιγμή βρίσκεται σε πλήρη απόγνωση. Η αγωνία και η αγανάκτηση ξεχειλίζει. Μιλούμε ότι αυτήν τη στιγμή οι αγρότες αισθάνονται ότι βρίσκονται στο κοινωνικό περιθώριο και αντιλαμβάνεστε ότι είναι ύστατη ευθύνη αυτής της Κυβέρνησης, που κυβερνά αυτήν τη στιγμή τον τόπο, να βρει κατάλληλα μέτρα για να βγούμε από αυτό το αδιέξοδο.
Κυρίες και κύριοι συνάδελφοι, εμείς θα καταψηφίσουμε αυτόν τον Προϋπολογισμό, όπως θα σας καταψηφίσει σε λίγο καιρό και ο ελληνικός λαός. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Υγείας και Πρόνοιας κ. Παπαδόπουλος έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κυρίες και κύριοι συνάδελφοι, έχει την αξία της η συζήτηση για τον Προϋπολογισμό και οι αναφορές σε σχέση με τα ποσά, τα οποία περιλαμβάνονται σε κάποιους κωδικούς, η σύγκριση με τα προηγούμενα έτη ή και τα προβαλλόμενα αιτήματα για αύξηση ή για μείωση ή για ανακατανομή. Είναι πάρα πολύ σημαντική. Εκτιμώ, όμως, ότι κάθε προϋπολογισμός πρέπει να τοποθετείται ιστορικά, ανάλογα με τις απαιτήσεις, οι οποίες εκφράζονται σε συγκεκριμένες περιόδους της ιστορίας και στη συγκεκριμένη περίπτωση της ελληνικής ιστορίας. Και η πολιτική αξιολόγηση και εκτίμηση, που οφείλουμε να κάνουμε ως Ελληνικό Κοινοβούλιο, έχει μεγαλύτερη αξία πριν πάμε στις τεχνικές προσεγγίσεις, που και αυτές είναι σημαντικές. 
Στην ταλαιπωρημένη πράγματι δημοσιονομική ιστορία της χώρας μας τα τελευταία πενήντα χρόνια μπορούμε ή τουλάχιστον περιοριζόμενοι στην τελευταία δεκαετία, να πούμε -για να δικαιολογήσω αυτό που είπα και να το αιτιολογήσω μάλλον- ότι έχουμε τρεις επιμέρους ημιπεριόδους.
Το 1993 μέχρι το 1996 τέλος, μέχρι 1997, ήταν η περίοδος της δημοσιονομικής σταθεροποίησης της χώρας, κάτι εξαιρετικά σημαντικό η δημιουργία και η εκκαθάριση του δημοσιονομικού τοπίου της χώρας από την ρευστότητα η οποία υπήρχε, την αναξιοπιστία σε εσωτερικό, αλλά και σε διεθνές επίπεδο, που απέκλειε κάθε προοπτική της χώρας ένταξης σε συλλογική προσπάθεια και που βεβαίως είχε μάκρος χρόνου και ήταν μία περίοδος ιδιαίτερα σημαντική και κρίσιμη και επιτρέψτε μου να πω την είχα νιώσει, γιατί την είχα διαχειριστεί ως Υπουργός Οικονομικών.
Μετά έχουμε τη δεύτερη περίοδο 1997-2001. Είναι η περίοδος της ένταξης. Μετά τη σταθεροποίηση, άλλου τύπου παρεμβάσεις, ποιοτικού και ποσοτικού χαρακτήρα, άλλη πολιτική ατμόσφαιρα, άλλη διαδικασία συγκεκριμενοποίησης των εθνικών στόχων, μέσα από την άσκηση οικονομικής πολιτικής, προκειμένου να πετύχουμε και να κατοχυρώσουμε μια προσπάθεια, η οποία ξεκίνησε από το 1974 με την ένταξη της χώρας μας στην ΕΟΚ το 1980, για να ολοκληρωθεί με την ένταξή μας στην ΟΝΕ το 2000.
Δεν ήταν εύκολη η προσπάθεια, κύριοι συνάδελφοι. 'Hταν πάρα πολύ δύσκολη. Και νομίζω ότι σ' αυτήν την περίοδο οι προϋπολογισμοί και η ασκηθείσα οικονομική πολιτική έδωσε στη χώρα μας τη δυνατότητα να συμμετάσχει σ' αυτήν τη μεγάλη προσπάθεια, τη συναρπαστική και δύσκολη, με την ένταξή μας στην Οικονομική και Νομισματική 'Ενωση. Με κριτήρια διαφορετικά από την πρώτη περίοδο σταθεροποίησης, μπορούσαμε και έπρεπε και το κάναμε τότε, να κρίνουμε τους προϋπολογισμούς τους οποίους καταθέταμε και ψηφίζαμε και γενικότερα, την οικονομική πολιτική την οποία ασκούσαμε. 
Η τρίτη περίοδος, μετά την περίοδο σταθερότητος, την περίοδο της ένταξης, είναι η περίοδος του ευρώ. Και βεβαίως κάτω από άλλα κριτήρια είμαστε υποχρεωμένοι να συζητήσουμε και να κρίνουμε τους προϋπολογισμούς αυτούς. Να κρίνουμε ότι η χώρα μας πια βεβαίως έχει εξασφαλίσει αυτό που λέμε, την οικονομική της θωράκιση. Είναι διαφορετικά, διότι τώρα πια δεν θα ακούμε σ' αυτήν την Αίθουσα, κατά τη συζήτηση του Προϋπολογισμού, για νομισματική πολιτική σε εθνικό επίπεδο, μια και δεν θα ασκείται από εμάς. Δεν θα ακούμε ούτε θα εκφράζονται φόβοι στο ελληνικό Κοινοβούλιο για συναλλαγματικούς κινδύνους, διότι είμαστε στο ευρώ, γιατί δεν μπορεί να υπάρχουν συναλλαγματικοί κίνδυνοι για τη χώρα μας.
Και ενθυμούμαι και από την περίοδο που είχα, όπως είπα, την ευθύνη του Υπουργού Οικονομικών, αλλά και πριν και μετά, ότι από αυτό το Βήμα οι συζητήσεις οι οποίες γίνονταν σε σχέση και με την επίδραση του δημοσίου χρέους στη συναλλαγματική και νομισματική πολιτική ή η προσέγγιση και η αγωνία για μείωση του πληθωρισμού μέσα από άσκηση νομισματικής πολιτικής ή πολιτικής σκληρής δραχμής, αυτά παρήλθαν ανεπιστρεπτί πλέον. Και αυτό βέβαια δίνει το αίσθημα της ασφάλειας. Από την άλλη μεριά όμως δε σημαίνει ότι λειτουργεί ως πανάκεια, για να μπορούμε να λέμε σήμερα ότι τα εξασφαλίσαμε και μπαίνουμε να συζητάμε σε τεχνικό επίπεδο προϋπολογισμούς. Γιατί το δημοσιονομικό είναι μια ευθύνη των εθνικών κρατών, είναι το μόνο εναπομείναν εργαλείο άσκησης οικονομικής πολιτικής, όπου βεβαίως μπορεί να απαλλάσσεται από τις πιέσεις της νομισματικής και συναλλαγματικής, αλλά δημιουργεί αυτόνομες δικές τους πιέσεις με πολιτικές προεκτάσεις, όταν κοινή αγωνία όλων μας είναι η διασφάλιση της κοινωνικής συνοχής, η διασφάλιση των απαραιτήτων οικονομικών προϋποθέσεων για το εθνικό σχέδιο ανάπτυξης. Είναι μέσα από εκεί και με τη ζωτικότητα της ελληνικής οικονομίας, η οποία ούτως υπάρχει, αλλά που πρέπει να αναπτύξει άλλου τύπου εσωτερικές δυναμικές για να μπορεί να προχωρήσει και αντέξει μέσα σε ένα ασφαλές μεν, αλλά ταυτόχρονα -και φαίνεται αντιφατικό - σκληρά ανταγωνιστικό περιβάλλον και στα πλαίσια της Ευρωπαϊκής 'Ενωσης.
Μέσα, λοιπόν, σ' αυτό το πολιτικό πλαίσιο, νομίζω ότι η συζήτηση του Προϋπολογισμού έχει και αποκτά ιδιαίτερη αξία, όταν θέλουμε να τον προσεγγίζουμε με μια κατάσταση νηφαλιότητας, που έχει σχέση με τις κατακτήσεις και το παραπέρα μέλλον της ελληνικής κοινωνίας και έχει ενδιαφέρον. 
Η εκτίμησή μου είναι ότι πρέπει να το δούμε με αυτές τις θεωρήσεις. Οι επόμενοι προϋπολογισμοί που θα κατακτούμε σιγά-σιγά θα έχουν μεγαλύτερο ενδιαφέρον, όσον αφορά και περισσότερο στέρεες πολιτικές αποφάσεις, αλλά κυρίως μεγαλύτερη συνειδητοποίηση ότι στον καινούριο κόσμο που ανοιγόμαστε σε λίγες μέρες θέλουμε, δεν θέλουμε, θα μπούμε και σε άλλες διαδικασίες σκέψεις, αλλά και λήψης αποφάσεων, που θα χαρακτηρίζουν τα επόμενα χρόνια όλες τις κυβερνήσεις.
Διότι έτσι και δεν διασφαλιστούν στοιχεία ανταγωνιστικότητας, συνέχιση της ζωτικότητας, βεβαίως είναι κάτι το οποίο θα έλθει με αρνητικό αποτέλεσμα. Το αντίθετο. Με την εκμετάλλευση των πλεονεκτημάτων, που απαιτεί άλλου τύπου προσεγγίσεις και με το σημαντικό αυτό στοιχείο και γεγονός του Προϋπολογισμού, που είναι πολιτική απόφαση και όχι λογιστική προσέγγιση, νομίζω ότι θα εκκαθαρίζονται με καθαρότερο τρόπο και οι συζητήσεις θα είναι καθαρότερες και πιο ευκρινείς απέναντι στον ελληνικό λαό, αλλά και σε μας τους ίδιους απ' ό,τι μέχρι σήμερα.
Κυρίες και κύριοι συνάδελφοι, θα ήθελα να αναφερθώ στη συζήτηση αυτή του Προϋπολογισμού όχι στα θέματα της υγείας, στις πολιτικές τις οποίες ασκούμε και στις προσπάθειες τις οποίες κάνουμε να βελτιώσουμε τις παρεχόμενες υπηρεσίες υγείας και πρόνοιας. Μια και συζητάμε, όμως, για Προϋπολογισμό θα ήθελα να περιοριστώ στο χρόνο αυτό σε ζητήματα, που έχουν ανοιχτεί τώρα τελευταία και γίνονται γόνιμες συζητήσεις γύρω από τα οικονομικά της υγείας. 
Τα τελευταία χρόνια υπάρχει μια συνεχής μεγέθυνση και βελτίωση του Εθνικού Συστήματος Υγείας περισσότερο ποσοτική και βεβαίως, όχι τόσο ποιοτική όσο θα θέλαμε. Είναι και αυτός ένας στόχος της μεταρρύθμισης, αλλά πρέπει να εξασφαλιστούν οι άλλες προϋποθέσεις για να μετατραπεί η ποσότητα σε ποιότητα. Αυτή, όμως, η μεγέθυνση αποτυπώνεται στις δημόσιες δαπάνες για την υγεία που παρουσιάζουν, παρά τα αντιθέτως λεγόμενα, μια σταθερά αυξητική πορεία. Μια αυξητική πορεία υπό συνθήκες μάλιστα αυστηρής δημοσιονομικής πειθαρχίας η οποία, αν αφαιρέσουμε κάποιες περιόδους στα τελευταία τριάντα χρόνια, υπήρχε στη χώρα μας. 
Να αναφέρω για του λόγου το αληθές κάποια νούμερα. Παραδείγματος χάριν, από το πενιχρό 2,4% στο Ακαθάριστο Εθνικό Προϊόν το 1970, ανεβήκαμε στο 3,7% το 1980, στο 4,8% το 1990 και φτάσαμε στο 5,3% το 2000. Περίπου εκεί κινούμαστε και σήμερα.
Σε αυτά τα ποσοστά δεν περιλαμβάνονται τα "διακανονισμένα χρέη των νοσοκομείων" -και το θέτω σε εισαγωγικά, γιατί είναι στη βάση, το έχω πει και θέλω να το αναφέρω εδώ, των χρεών των ασφαλιστικών ταμείων προς τα νοσοκομεία που μετατρέπονται σε χρέη των νοσοκομείων, το μεγαλύτερο μέρος αυτών- όπως επίσης δεν περιλαμβάνεται και μέρος των εισροών από κοινοτικούς πόρους.
Το αντίστοιχο μέσο ποσοστό επί του Α.Ε.Π. είναι στις χώρες της Ευρωπαϊκής 'Ένωσης γύρω στο 6,5%, σύμφωνα με τα επίσημα στοιχεία της EUROSTAT.
Κύριοι συνάδελφοι, δεν έχω καμία δυσκολία να δεχθώ ότι παρά την πρόοδο που έχουμε κάνει, οι δημόσιες δαπάνες υγείας, ως ποσοστό επί του Α.Ε.Π., ακόμα υπολείπονται στη χώρα μας του αντιστοίχου μέσου όρου των χωρών της ευρωζώνης. Και αυτό βεβαίως γίνεται φανερό από τα στοιχεία που προανέφερα. 
Δεν θα μπω σε δικαιολογήσεις, αλλά σε ερμηνείες: 
Κατά την άποψή μου αυτό οφείλεται εν μέρει στη μικρή τελικά συμμετοχή των ασφαλιστικών ταμείων στο κόστος λειτουργίας των δημοσίων νοσοκομείων λόγω του χαμηλού ημερήσιου νοσηλείου που πληρώνουν. Και κρατάμε σκόπιμα χαμηλό το νοσήλιο, γιατί δεν πρέπει να επιβαρύνονται ακόμα περισσότερο τα ασφαλιστικά ταμεία που τα τελευταία χρόνια έχουν σημαντική μείωση εσόδων για πολλούς λόγους. Αναφέρομαι και περιορίζομαι εδώ μόνο στη δημογραφική γήρανση και στην ανεργία. 
Αναδεικνύει όμως, κύριοι συνάδελφοι, και μια άλλη πτυχή η οποία, κατά την ταπεινή μου άποψη, θα αποτελέσει αντικείμενο συζήτησης στην ελληνική κοινωνία. Και βεβαίως στο χώρο της πολιτικής τα επόμενα χρόνια, μετά τον κλάδο των συντάξεων και της πλευράς αυτής του ασφαλιστικού, η άλλη πτυχή της ασφάλισης των δαπανών υγείας και γενικότερα οι δαπάνες υγείας -οι οποίες αυξάνονται σε όλο τον κόσμο και προκαλούν δέος πραγματικό- θα αποτελέσει τα επόμενα χρόνια ένα πάρα πολύ σημαντικό ζήτημα προκειμένου να επιλυθεί.
Δεν αφορά μόνο την Ελλάδα, αφορά όλες τις χώρες. Απλώς σε χώρες που δεν έχουν ολοκληρώσει οργανωτικά ένα χώρο παρέμβασης για καλύτερο έλεγχο -στις οποίες χώρες ανήκουμε και εμείς- νομίζω ότι το πρόβλημα θα είναι οξύτερο, για τους βασικούς λόγους που αιτιολογεί και δικαιολογεί, με όσες δυσκολίες και αν έχουμε, τις παρεμβάσεις τις οποίες κάνουμε σήμερα για την οργάνωση του συστήματος υγείας στη χώρα μας. 
Εξίσου όμως είναι αληθές και τούτο. Ότι παράλληλα με την εξέλιξη των δαπανών υγείας αυξάνονται τα τελευταία χρόνια και οι ιδιωτικές δαπάνες. Το παράδοξο βρίσκεται στο γεγονός ότι αυτή η αύξηση δεν συνδέεται άμεσα με κάποια υποχώρηση των δημοσίων δαπανών. Αντίθετα οι δαπάνες αυτές του ιδιωτικού τομέα αυξάνονται σταθερά τα τελευταία χρόνια. Οι λόγοι διατήρησης σε υψηλά επίπεδα ή και αύξηση των ιδιωτικών δαπανών υγείας είναι πολλοί. Μπορούμε ενδεικτικά και επιγραμματικά να αναφέρουμε τον πολύ μεγάλο πληθωρισμό γιατρών, οδοντιάτρων και φαρμακοποιών, που παρουσιάζει η χώρα μας. Είναι πενήντα πέντε χιλιάδες οι γιατροί σήμερα στην Ελλάδα. Ενδεικτικά αναφέρω -το έχω ξαναπεί στη Βουλή- ότι όσα φαρμακεία έχει η Αυστρία, έχει μόνο μία πόλη στην Ελλάδα, η Θεσσαλονίκη. Οι περισσότεροι από τους επαγγελματίες αυτούς υγείας ασκούν με τον ένα ή τον άλλο τρόπο ιδιωτικό έργο. Κι όλοι γνωρίζουμε τις δυνατότητες που έχουν οι επαγγελματίες υγείας και τον υπερβάλλοντα ζήλο, που κατά κανόνα επιδεικνύουν, για να διασφαλίσουν ένα όλο και υψηλότερο επίπεδο εισοδήματος. 
Αυτό το ιδιαίτερο χαρακτηριστικό ήθελε να αναδείξει ο αείμνηστος Σπύρος Δοξιάδης, ένα φωτισμένος παιδίατρος, που διετέλεσε κι ένας σημαντικός Υπουργός Υγείας σε κυβέρνηση της Νέας Δημοκρατίας, όταν ανέφερε ευφυώς ότι ο γιατρός είναι το μοναδικό ον, που ετοιμάζει μόνο του την τροφή του. Είμαι πεπεισμένος ότι κάτω απ΄ αυτές τις συνθήκες είναι πολύ δύσκολο να περιορίσουμε τις ιδιωτικές δαπάνες υγείας όσο και αν αυξήσουμε τις αντίστοιχες δημόσιες.
Η αύξηση όμως των ιδιωτικών δαπανών υγείας οφείλεται και στη συχνή αύξηση τα τελευταία χρόνια του διαθέσιμου εισοδήματος των Ελλήνων από κάποια μικροαστικά, μεσοαστικά στρώματα και πάνω κι αυτό είναι εμφανές. Βεβαίως όλοι ξέρουμε ότι αυτά τα δύο συνδέονται θετικά, όχι μόνο στη χώρα μας, αλλά και αλλού.
Πάντως από την κατανομή της ιδιωτικής δαπάνης, κύριοι συνάδελφοι, αν αναλύσουμε τα στοιχεία, βλέπουμε ένα άλλο παράδοξο. Βλέπουμε ότι αυτή αφορά κυρίως χαμηλού κινδύνου υπηρεσίες υγείας, όπως είναι η οδοντιατρική φροντίδα. Είναι 436 δισεκατομμύρια ή περίπου το 34% του συνόλου. Και η εξωνοσοκομειακή περίθαλψη στις δαπάνες υγείας είναι 402 δισεκατομμύρια, δηλαδή το 31%, ενώ αντίθετα από την ανάλυση που γίνεται οι ιδιωτικές δαπάνες για νοσοκομειακή φροντίδα είναι σχετικά χαμηλές.
Κύριοι συνάδελφοι, οφείλω να πω σ΄ αυτό το σημείο ότι πιθανόν οι ιδιωτικές δαπάνες υγείας να είναι και ακόμη μεγαλύτερες, αν μη καταγραφόμενες στα στατιστικά στοιχεία με δεδομένο ότι υπάρχει εκτεταμένη παραοικονομία στον ιδιωτικό χώρο της υγείας και βεβαίως αυτό μπορεί να δώσει μεγαλύτερα ποσοστά, εάν μπορούσε να καταγραφεί από τα εμφανιζόμενα. 
Προσπαθώ με αυτά να ερμηνεύσω ότι η προσφυγή του ασθενή στον ιδιωτικό τομέα υγείας και η συνακόλουθη οικονομική επιβάρυνσή του καθορίζεται από πολλούς παράγοντες και δεν συνδέεται γραμμικά και μονοσήμαντα με το ύψος των δημοσίων δαπανών υγείας, που επαναλαμβάνω και πάλι ότι βεβαίως πρέπει σταδιακά να αυξάνονται χρόνο με το χρόνο.
Τα προβλήματα και οι αδυναμίες του Εθνικού Συστήματος Υγείας, που είναι ορατές και τις ξέρουμε και βεβαίως πρέπει να αλλάξουν -αυτή είναι η προσπάθειά μας- είναι ένας απ΄ αυτούς τους λόγους, όχι όμως, κατά τη γνώμη μου, ο αποκλειστικός. Αναφέρω για παράδειγμα ότι η διενέργεια των περισσότερων τοκετών -και αυτό είναι νεοελληνικό παράδοξο- γίνεται σε ιδιωτικά μαιευτήρια, που αποτελεί και σημαντική πηγή διόγκωσης των ιδιωτικών δαπανών και δεν οφείλεται μόνο στις ελλείψεις και στα προβλήματα των δημόσιων μαιευτηρίων, αλλά σε εντελώς διαφορετικούς λόγους, που συνδέονται με κοινωνικά πρότυπα και κοινωνικές συμπεριφορές. Μη μου πείτε ότι ένας τοκετός είναι περισσότερο ασφαλής, όταν γίνεται σε ένα ιδιωτικό μαιευτήριο απ΄ ό,τι σε ένα δημόσιο νοσοκομεία κι έχουμε αντίθετα παραδείγματα γι΄ αυτό, όταν καταφεύγουν τελικώς στα δημόσια νοσοκομεία, αφού περάσουν από τα ιδιωτικά.
Δεν αναζητώ δικαιολογίες για τις σχετικά χαμηλές δημόσιες δαπάνες ούτε για τις υψηλές ιδιωτικές. Τονίζω μόνο κάποιες από τις διαστάσεις ενός πολύπλοκου και σύνθετου θέματος που δεν πρέπει ούτε να απλοποιείται ούτε να παρουσιάζεται έτσι γραμμικά και μονοσήμαντα. 
Και άλλα συστήματα περισσότερο αναπτυγμένα από μας έχουν σοβαρά προβλήματα, κυρίες και κύριοι συνάδελφοι. Αναφέρω ένα πολύ πρόσφατο. Την προ δύο εβδομάδων επίσημη ανακοίνωση του Υπουργείου Υγείας του Ηνωμένου Βασιλείου για τους δέκα χιλιάδες τριακόσιους ασθενείς, οι οποίοι περιμένουν σε λίστες αναμονής για περισσότερο από δεκαπέντε μήνες, για να χειρουργηθούν. 
Κυρίες και κύριοι συνάδελφοι, δεν διστάζω να ομολογήσω ενώπιον της Βουλής ότι ως Υπουργός Υγείας και Πρόνοιας θα ήθελα πολύ περισσότερους πόρους. Και αυτό είναι πολύ λογικό, από τη στιγμή που πρέπει να ικανοποιήσουμε καινούριες και συνεχώς αυξανόμενες ανάγκες σε μια κοινωνία που μεταβάλλεται δημογραφικά και με πολίτες που είναι σήμερα καλύτερα πληροφορημένοι, έχουν περισσότερες απαιτήσεις και μεγαλύτερες προσδοκίες -και πολύ καλά κάνουν- από το σύγχρονο κοινωνικό κράτος και το υγειονομικό μας σύστημα.
Όλα αυτά και οι βελτιώσεις που πρέπει να γίνουν στο σύστημα υγείας, στη λειτουργία του, στον εξοπλισμό του, στα κτιριολογικά του, στην ποιοτική προσφορά υπηρεσιών, απαιτούνται όλο και περισσότεροι πόροι, πόροι που βρίσκονται δυστυχώς πάντα σε ανεπάρκεια, που πρέπει να κατανεμηθούν μεταξύ ανταγωνιζομένων Υπουργείων και αναγκών. Και το γνωρίζω καλά αυτό και κατανοώ τις δυσκολίες αυτής της κατανομής, γιατί πέρασα κι εγώ από το Υπουργείο Οικονομικών και μάλιστα κάτω από πολύ δυσκολότερες απ' ό,τι σήμερα δημοσιονομικές συνθήκες. 
Από την άλλη μεριά η αύξηση των πόρων υγείας δεν αποτελεί αυτοσκοπό, αλλά ανάγκη για να μπορέσουμε να διατηρήσουμε και μέσα από τις αλλαγές που επιχειρούμε να βελτιώσουμε το δημόσιο σύστημα. Γιατί όσα και να κάνουμε στον τομέα της υγείας, πάντα θα φαίνονται λίγα και πάντα θα χρειάζονται περισσότερα.
Σε κάθε περίπτωση όμως, κυρίες και κύριοι συνάδελφοι, δεν φθάνει μόνο να επιδιώκουμε την αύξηση των δαπανών υγείας, αλλά και ορθολογικότερη διαχείριση και χρήση αυτών των πόρων. Είναι ένας τομέας που πιστεύω βαθιά, όπως όλοι μας ότι τα περιθώρια παρεμβάσεων είναι σημαντικά και μπορούν να εξοικονομηθούν αρκετά δισεκατομμύρια. Γι' αυτό έχουμε ξεκινήσει όλη αυτήν την προσπάθεια για την οποία πολλές φορές γίνεται κριτική ότι δίνουμε έμφαση στην οργάνωση και στη διαχείριση των οικονομικών της υγείας μέσα από το νέο τρόπο οργάνωσης και διοίκησης του συστήματος υγείας, που επιχειρούμε με τη μεταρρύθμιση. Γιατί; Για να μπορεί να τις νιώθει ο πολίτης, πρέπει να έχεις ένα αποτελεσματικό σύστημα υγείας, που να διοικείται και να μπορούν οι πόροι που υπάρχουν να διατίθενται για τον πολίτη και όχι για εκείνους, οι οποίοι σε ένα αδιοίκητο σύστημα το εκμεταλλεύονται.
Η προσπάθεια αυτή η επίπονη και δύσκολη γίνεται μέσα από μία μεθοδική και σταθερή προσέγγιση, χωρίς να υποκείμεθα ούτε σε βιασύνες ούτε σε λογικές χωρίς πολιτικούς στόχους. Θα προχωρήσουμε σταθερά και θα προχωρήσουμε σε όλο το φάσμα από την πρωτοβάθμια φροντίδα υγείας μέχρι τη δημιουργία ενός ολοκληρωμένου συστήματος υγείας, που θα περιλαμβάνει αντιμετώπιση της υγείας και όχι μόνο της ασθένειας, όπου τουλάχιστον μέχρι σήμερα εκεί έχει δοθεί το μεγαλύτερο βάρος.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Χρήστος Ζώης έχει το λόγο.
ΧΡΗΣΤΟΣ ΖΩΗΣ: Κυρίες και κύριοι συνάδελφοι, πριν από λίγα χρόνια ο Πρόεδρος της Νέας Δημοκρατίας εισήγαγε στο δημόσιο διάλογο τη φράση "πραγματική σύγκλιση", προκειμένου να εξηγήσει στην ελληνική κοινωνία ότι η Κυβέρνηση καταφεύγει σε λογιστικά τρικ, για να κρύψει την πραγματική κατάσταση της οικονομίας. Οχυρωνόταν τότε η Κυβέρνηση πίσω από την ονομαστική σύγκλιση, ενώ στην πραγματικότητα είχαμε απόκλιση. Και θυμάμαι ακόμη τον σημερινό Υπουργό Παιδείας κ. Ευθυμίου, ως δημοσιογράφο τότε της κρατικής τηλεόρασης, να απορεί πώς γίνεται να έχουμε ονομαστική επίτευξη των στόχων, αλλά η πραγματική σύγκλιση να μην επιτυγχάνεται.
Για να έλθει κατόπιν και ο κύριος Πρωθυπουργός να παραδεχθεί ότι θα χρειαστούμε τουλάχιστον δέκα χρόνια μέχρι να πετύχουμε την πραγματική σύγκλιση. Σήμερα, βέβαια, όλοι ξέρουν ότι ο δρόμος είναι ακόμα μακρύς. Είκοσι χρόνια μετά την είσοδό μας στην Ευρωπαϊκή 'Ενωση διαπιστώνουμε ότι θα χρειαστούμε άλλα είκοσι χρόνια για να φθάσουμε τους ευρωπαϊκούς μέσους όρους, σύμφωνα πάντα με τις εκτιμήσεις του Διοικητή της Τράπεζας της Ελλάδας. Είναι φανερό και στον πλέον ανυποψίαστο πολίτη ότι η πραγματική σύγκλιση προϋποθέτει αναγκαίες μεταρρυθμίσεις, για τις οποίες βέβαια δεν πρέπει να νομίζουμε ότι θα μας περιμένει όλος ο κόσμος. 
Και το ερώτημα που αυτόματα διατυπώνεται είναι γιατί άραγε χάθηκε τόσος χρόνος; Κανείς δεν είναι υπεύθυνος, κανείς δεν πρέπει να πληρώσει για το κόστος μίας τέτοιας καθυστέρησης; Πώς μπορεί κανείς να υπερηφανεύεται άραγε για την ισχύ μίας χώρας, η οποία χρειάζεται άλλα είκοσι χρόνια προσπαθειών μέχρι να πετύχει την πραγματική σύγκλιση;
Κυρίες και κύριοι συνάδελφοι, ο κ. Χριστοδουλάκης προσπαθεί με το φετινό Προϋπολογισμό να συμβιβάσει τα ασυμβίβαστα. Γνωρίζει πάρα πολύ καλά ότι σε λίγες ημέρες όλοι οι Έλληνες θα έλθουν πρόσωπο με πρόσωπο με τη σκληρή αλήθεια. Η ζωή τους θα συγκρίνεται αυτόματα με τη ζωή των άλλων πολιτών της Ευρώπης. Η ζωή τους θα μεταφράζεται σε ευρώ και η σύγκριση θα φέρει συναισθήματα δυσαρέσκειας, απογοήτευσης, αλλά και οργής, όταν θα συνειδητοποιούν ότι σπαταλήθηκαν άσκοπα είκοσι χρόνια. 
Σε αυτό το δημόσιο διάλογο έχουν μπει πρόσφατα και οι ψυχολόγοι, για τους οποίους είναι σίγουρο το σοκ που θα υποστεί η ελληνική κοινή γνώμη. Αυτό το σοκ φοβόσαστε, κύριοι της Κυβέρνησης, και σπεύδετε τώρα να υιοθετήσετε ό,τι σας έλεγε τόσα χρόνια η Νέα Δημοκρατία και τότε τη μεμφόσασταν για τάχα λεκτικές ακροβασίες. Τώρα διαπιστώνει ο κ. Χριστοδουλάκης ότι ο χρόνος δεν είναι σύμμαχός μας. Αυτό το χρόνο που σας ξαναχάρισε το 2000 τόσο απλόχερα ο ελληνικός λαός, εσείς δεν τον σεβαστήκατε, αλλά τον σπαταλήσατε. Άκουσα προχθές τον κοινοβουλευτικό εκπρόσωπο του ΠΑΣΟΚ κ. Φλώρο Κωνσταντίνου, τον οποίο προσωπικά υπολείπτομαι να μας επιπλήττει, γιατί λέει ότι προσπαθούμε με κατάθεση μερικών μόνο δεικτών αποσπασματικά να γκριζάρουμε την εικόνα της Ελλάδας.
Θα μπορούσα, αντί απαντήσεως να του αντιπαρατάξω τις νουθεσίες, τις επιφυλάξεις, αλλά και τη δυσπιστία μίας σειράς Βουλευτών του κόμματός του, που ήδη έχουν παρελάσει από αυτό το Βήμα. Ας αθροίσει αυτές τις ομιλίες ο κοινοβουλευτικός εκπρόσωπος του ΠΑΣΟΚ και θα διαπιστώσει ότι το συμπέρασμα που προκύπτει δικαιώνει την αξιωματική αντιπολίτευση.
Αντί αυτού, λοιπόν, θα καταθέσω για τα πρακτικά έρευνα της Metron Analysis δημοσιευμένη την 11η Σεπτεμβρίου 2001 στην εφημερίδα "Το Βήμα της Κυριακής".
(Στο σημείο αυτό ο Βουλευτής κ. Χρήστος Ζώης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πηγές της έρευνας ήταν η EUROSTAT, η Τράπεζα της Ελλάδας και το Υπουργείο Οικονομικών. Αναφέρεται σε είκοσι δύο δείκτες, αν αυτοί είναι αρκετοί στον Κοινοβουλευτικό Εκπρόσωπο του ΠΑΣΟΚ και μέσα από την απλή ανάγνωση αυτών των δεικτών αποδεικνύεται και καταδεικνύεται πόσο μεγάλη είναι ακόμα η απόσταση που μας χωρίζει μέχρι την επίτευξη της πραγματικής σύγκλισης. 
Ένα είναι, όμως, το συμπέρασμα αυτής της έρευνας και θα το πω κυνικά ότι είμαστε κυριολεκτικά "στον πάτο" της Ευρωπαϊκής Ένωσης. Σε ορισμένα δε μεγέθη δεν είμαστε απλά τελευταίοι, μας χωρίζει και τεράστια απόσταση από τον προτελευταίο της Ευρωπαϊκής Ένωσης.
Δεν φιλοτεχνούμε, λοιπόν, εμείς οι Βουλευτές της Νέας Δημοκρατίας την γκρίζα εικόνα της Ελλάδας. Η εικόνα είναι γκρίζα και γι' αυτό μαυρίζει και τις ψυχές όλων μας. Να γιατί δεν συμμερίζομαι την αισιοδοξία της Κυβέρνησης και δεν μοιράζομαι την πεποίθησή της ότι οικοδομείται στην εποχή μας μία ισχυρή Ελλάδα.
Τι έχουμε σήμερα, αγαπητοί συνάδελφοι; Έχουμε εννιά ελληνικές περιφέρειες μεταξύ των είκοσι πέντε φτωχότερων της Ευρωπαϊκής Ένωσης. Στην περιφέρειά μου τη Θεσσαλία μαζί με άλλες έξι περιφέρειες της χώρας μας έχουμε μείωση του ΑΕΠ αντί για αύξηση, δηλαδή έχουμε απόκλιση και όχι σύγκλιση. Η Θεσσαλία μαζί με άλλες εννιά εκ των δεκατριών περιφερειών της χώρας, εμφανίζουν κατά κεφαλή ΑΕΠ μικρότερο από το μέσο όρο της χώρας. Στη Θεσσαλία μαζί με άλλες τέσσερις περιφέρειες σημειώθηκε σημαντική αύξηση της ανεργίας στους νέους σε ποσοστό άνω του 5%. Το ίδιο ισχύει και για την ανεργία στις γυναίκες. Και οι έξι στις έξι ευρωπαϊκές περιφέρειες όπου μετρήθηκε το φαινόμενο είναι ελληνικές. Έχουμε το ρεκόρ.
Έτσι έχουν τα πράγματα, αυτή είναι η ισχυρή Ελλάδα, αυτά καταφέρατε είκοσι χρόνια τώρα στην Ευρωπαϊκή 'Ενωση και αντί να τρέξουμε να αξιοποιήσουμε την τελευταία μας ίσως ευκαιρία για ανάπτυξη, το Γ' Κοινοτικό Πλαίσιο Στήριξης, τι έχουμε; 
Έχουμε τον κ. Πάχτα να διαπιστώνει μόλις τον Οκτώβριο του 2001, κι ενώ ήδη δύει το δεύτερο από τα επτά έτη του Γ' Κοινοτικού Πλαισίου Στήριξης ότι χρειάζεται σύντμηση χρόνου των διαδικασιών για τα έργα από το στάδιο της ωρίμανσής τους μέχρι το στάδιο της παράδοσής τους. Και για το λόγο αυτό τώρα λέει ο κ. Πάχτας, πρέπει να συγκροτηθεί επιτροπή για να το εισηγηθεί σχετικώς. Δηλαδή ο κόσμος γύρω τρέχει, αλλάζει ταχύτατα κι εμείς ακόμη εξερευνούμε τον εαυτό μας και πειραματιζόμαστε, λες και μπήκαμε μόλις χθες στην Ευρωπαϊκή Ένωση.
Χρειάζεται, λέτε κύριοι της Κυβέρνησης, τόνωση της ανταγωνιστικότητας. Ακόμη προσπαθούμε να σας εξηγήσουμε τη διαφορά μεταξύ μετοχοποίησης και ιδιωτικοποίησης. Πώς μπορούμε να μιλούμε για ανταγωνιστικότητα, όταν το κόστος ίδρυσης μιας ατομικής επιχείρησης στην Ελλάδα είναι 750 ευρώ αντί 87,5 ευρώ που είναι ο αντίστοιχος μέσος όρος στην Ευρωπαϊκή Ένωση; Στις ΕΠΕ τα πράγματα είναι λίγο καλύτερα. Το κόστος είναι 1700 ευρώ για την Ελλάδα έναντι 679,5 ευρώ που είναι ο αντίστοιχος όρος στην Ευρωπαϊκή Ένωση. Και να ήταν μόνο αυτό. Είναι γενικά αντιεπιχειρηματικά οργανωμένο το κράτος, κύριοι της Κυβέρνησης. 
Και θέλω να περιοριστώ σύντομα σε τέσσερις επισημάνσεις. Πουθενά στον κόσμο, σε κανένα δίκαιο δεν εξαρτάται η λειτουργία της επιχείρησης από τόσες άδειες όσες ζητάει η χώρα μας. Πουθενά δεν χρειάζονται περισσότερες από τρεις ημέρες και περί τα 200 δολάρια για να συσταθεί, να ιδρυθεί μια ανώνυμη εταιρεία, όταν εδώ χρειάζονται τουλάχιστον δυο μήνες και περί το μισό εκατομμύριο δραχμές. Πουθενά δεν επιβάλλεται διάτρηση βιβλίων και στοιχείων όλων των επιχειρήσεων από το κράτος. Είναι αρκετό να υπάρχει ένα πλήρες διασταυρούμενο και ευκρινές λογιστικό σύστημα. 
Τέλος, σε σχέση με τα φορολογικά δρακόντεια πρόστιμα: Πού είναι η αρχή της αναλογικότητας ποινής και παράβασης; Δεν στραγγαλίζεται άραγε οποιαδήποτε επιχειρηματική δράση όταν τιμωρείται υπέρμετρα ακόμη και το απλό λάθος; Δεν είναι τυχαίο, λοιπόν, κύριοι Βουλευτές, ότι η χώρα μας είναι τελευταία στην προσέλκυση άμεσων ξένων επενδύσεων σε όλο το διεθνές περιβάλλον.
Θέλω τελειώνοντας να πω δυο κουβέντες πολύ σύντομα για τον αγροτικό κόσμο αφ' ενός γιατί το θέμα μέσα στην ολιγόλεπτη παρέμβαση δεν προσφέρεται για περαιτέρω ανάλυση, αλλά και γιατί πλέον έχουν ειπωθεί τόσα πολλά ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μόνο ένα λεπτό, κύριε Πρόεδρε.
... ώστε χρειάζεται ίσως πολύ λίγα να προσθέσει κανείς καθώς η κατάσταση γίνεται χειρότερη από χρόνο σε χρόνο. Όσο δε ανεβαίνει ρητορικά και επικοινωνιακά το ενδιαφέρον της Κυβέρνησης, πολύ φοβούμαι ότι δικαιούνται οι αγρότες μας να είναι περισσότερο καχύποπτοι, γιατί πλέον αυτή η λεκτική συμπαράσταση μόνο ως άλλοθι μπορεί να εκληφθεί για τα χειρότερα που έρχονται. Και δικαίως ο αγροτικός κόσμος δεν πιστεύει καμία εξαγγελία και καμία υπόσχεση. 
Τίποτε δεν μπορεί να τον πείσει όταν μιλά η εικόνα της γενικής εγκατάλειψης, της μείωσης του αγροτικού πληθυσμού και της πλήρους απαξίωσης του επαγγέλματος. Ο αγρότης δεν θέλει τα παιδιά του να μείνουν στα χωράφια του γιατί τα φαντάζεται κολίγους σ' αυτά τα χωράφια στα χρόνια που έρχονται. Και αν απορεί ο κ. Λαλιώτης γιατί ο αγροτικός κόσμος αδιαφορεί περισσότερο από οποιονδήποτε άλλο να τον συνοδεύσει στο σκληρό του ροκ, δεν έχω παρά να του μεταβιβάσω, όπως εξάλλου το υποσχέθηκα σε νεαρό συνομήλικο φίλο αγρότη από τη Λάρισα, που μου είπε ότι νηστικό αρκούδι δεν χορεύει. Και δεν χρειάζεται ο χορτάτος κ. Λαλιώτης να περιμένει γι' αυτόν ακριβώς το λόγο να τον συνοδεύσει και κανένας άλλος στο σκληρό του ροκ.
Κύριοι συνάδελφοι, οι αγρότες δεν σας πιστεύουν πια και δεν σας εμπιστεύονται, όπως πολύ φοβούμαι ότι δεν σας εμπιστεύεται πλέον κανείς σ' αυτήn τη χώρα. Δεν σας εμπιστευόμαστε βεβαίως κι εμείς και γι' αυτόν το λόγο δεν πρόκειται να ψηφίσουμε και το φετινό Προϋπολογισμό. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Χρήστος Ζώης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο κ. Ψαχαρόπουλος έχει το λόγο.
ΓΕΩΡΓΙΟΣ ΨΑΧΑΡΟΠΟΥΛΟΣ: Καλημέρα σας, κυρίες και κύριοι συνάδελφοι. 
Σχετικά με τα σχόλια που θα κάνω πάνω στον Προϋπολογισμό θα πρέπει να πω από την αρχή ότι δεν έχω κανέναν αντιπολιτευτικό ζήλο. Έχω την τύχη να ανήκω σε ένα κόμμα που ακόμη κι αν συμφωνήσω με την Κυβέρνηση, όπως έχω συμφωνήσει πολλές φορές, δεν με διαγράφει. 
Το βιβλίο, λοιπόν, το οποίο συζητάμε, ο Προϋπολογισμός, δεν είναι μόνο ο Προϋπολογισμός. Είναι ένα κατ' εξοχήν λογιστικό βιβλίο. Διερωτώμαι, αν αυτό το λογιστικό βιβλίο είχε συνταχθεί από μια μικρομεσαία επιχείρηση κι ερχόταν η εφορία να ελέγξει τα βιβλία και άκουγε και διάβαζε τα όσα ειπώθηκαν μέσα σ' αυτήν την Αίθουσα σχετικά με τη δημιουργική λογιστική και τα οποία έχουν προσυπογραφεί από το Διεθνές Νομισματικό Ταμείο, τι θα έκανε; Θα έριχνε τα βιβλία της μικρομεσαίας επιχείρησης.

Αυτό, δυστυχώς, δεν πρόκειται να γίνει με τον Προϋπολογισμό διότι ποιος ελέγχει τα βιβλία; Το Υπουργείο Οικονομικών, η Εφορία τον έγραψε στην ουσία. 'Ερχεται στη Βουλή και η Βουλή φυσικά θα τον υπερψηφίσει γιατί θα ψηφίσει κομματικά. Αλλά ας σταθώ περισσότερο στην ουσία του θέματος. 
Ο Προϋπολογισμός δεν είναι μονάχα λογιστικό βιβλίο είναι και ένα αναπτυξιακό εργαλείο. Ένας προϋπολογισμός πρέπει να έχει δραστικές αυξομειώσεις, πρέπει να κόβει κάπου και να αυξάνει αλλού δραστικά, σύμφωνα με την πολιτική της κυβέρνησης. Πρέπει παραδείγματος χάρη να κόβονται δαπάνες για να μειωθούν οι φόροι, για να δοθούν κίνητρα στις επιχειρήσεις. Πρέπει να γίνουν ανακατανομές για να προστατευτούν οι φτωχότερες κοινωνικές τάξεις. Κάνει αυτές τις δραστικές μεταβολές αυτός ο Προϋπολογισμός; Όχι. 
Αν πάτε, όπως πήγα γραμμή με γραμμή, σχετικά με το τι έγινε τον προηγούμενο χρόνο και τον πιο προηγούμενο, θα δείτε ότι οι αριθμοί στην κάθε κολώνα είναι ό,τι ήταν οι αριθμοί την προηγούμενη περίοδο συν πλην ένα πολύ μικρό ποσοστό. Αυτό δεν είναι εργαλείο πολιτικής. Αυτό είναι απλή ακολουθία της τάσης των πραγμάτων. 
Ας πάρουμε για παράδειγμα την παιδεία που ακούσαμε αυτά που είπε και ο κύριος Υπουργός χθες το βράδυ. Είπε ο κύριος Υπουργός -και πολύ σωστά- ότι η παιδεία είναι το κατ' εξοχήν αναπτυξιακό κεφάλαιο. Το αναγνωρίζει αυτό ο Προϋπολογισμός του κράτους; Όχι. Γιατί; Γιατί παρ' όλα αυτά που ακούσαμε για τις αυξήσεις στην παιδεία, στην ουσία οι αυξήσεις είναι πάρα πολύ μικρές, μηδαμινές και υπάρχουν και μειώσεις σε σχέση με το συνολικό ποσό που διατέθηκε για την παιδεία τον προηγούμενο χρόνο και θα σας πω γιατί. Εάν αφαιρέσουμε τον πληθωρισμό που είναι 3% και αν αφαιρέσουμε και το 3,8% του ΑΕΠ που ένας ουδέτερος Προϋπολογισμός θα έπρεπε να κατανείμει εξίσου σε όλους τους τομείς, ξέρετε πόση είναι η πραγματική αύξηση, δηλαδή η έμφαση που δίνει το κράτος στην παιδεία; Είναι 1,2% μονάχα.
Αν πάμε πιο κάτω και δούμε πώς κατανέμεται αυτό το 1,2%, η μικρή αυτή αύξηση, θα δούμε ότι υπάρχουν μερικές διακυμάνσεις. Υπάρχουν μερικές αυξήσεις κάπου και μερικές μειώσεις αλλού. Αλλά αυτές οι αυξήσεις και οι μειώσεις είναι προς τη στραβή μεριά. Να σας πω ένα παράδειγμα. Ανωτατοποιήθηκαν τα ΤΕΙ και θα περίμενε κανείς να δοθούν περισσότερα χρήματα στα ΤΕΙ. Μετά όμως από τη μείωση του πληθωρισμού και την αύξηση του ΑΕΠ, οι δαπάνες για τα ΤΕΙ μειώνονται κατά 2,2%. Δηλαδή η έμφαση που δίνει το κράτος στα ΤΕΙ για το 2002 είναι μικρότερη απ' αυτήν που έδινε πριν ανωτατοποιηθούν. 
Στα ΑΕΙ συμβαίνει ακόμα κάτι χειρότερο. Υπάρχει μια μείωση 4,6% παρ' όλα αυτά που λέει ότι ιδρύει όλα αυτά τα νέα και τα μεταπτυχιακά τμήματα. Υπάρχει μια μείωση 4,6% στα ΑΕΙ. Αυτές είναι οι στραβές μειώσεις. Αλλά υπάρχουν και στραβές αυξήσεις.
Ξέρετε ότι οι εισαγωγικές εξετάσεις του λυκείου θα κοστίσουν το 2002 πέντε φορές παραπάνω σε σχέση με το 2001, που κατά τη γνώμη μου αυτές οι εξετάσεις πρέπει να καταργηθούν;
Ξέρετε ότι οι κεντρικές υπηρεσίες του Υπουργείου απορροφούν το 2,5% του συνόλου των κρατικών δαπανών; Δεν θα μπορούσε να ήταν λιγότερο; 
Ξέρετε που γίνεται η μεγαλύτερη αύξηση των δαπανών στην παιδεία; Γίνεται στο Παιδαγωγικό Ινστιτούτο που είναι 67%. Επισκέφθηκα το Παιδαγωγικό Ινστιτούτο, που, άσχετα με τους εκάστοτε ταλαντούχους προέδρους του, προσπάθησα να καταλάβω τι έχει κάνει. Δεν έχει κάνει τίποτα. Κατά τη γνώμη μου το Παιδαγωγικό Ινστιτούτο δεν χρειάζεται και όμως του γίνονται αυξήσεις της τάξεως του 67%. Θα δούμε το νέο νομοσχέδιο τι προτίθεται να κάνει. Αφήστε φυσικά τα ποσά που πηγαίνουν στη Νέα Γενιά.
Είπε ο κ. Ευθυμίου χθες ότι διασύρουμε τη χώρα και ότι έχουμε ένα καταπληκτικό εκπαιδευτικό σύστημα. Εάν τον άκουγα από το ραδιόφωνο, θα έλεγα ότι ακούω τον Υπουργό Παιδείας της Ιρλανδίας ή της Νέας Ζηλανδίας, με όλα αυτά τα καταπληκτικά πράγματα που έλεγε. Είπε ότι διασύρουμε τη χώρα με αυτά που λέμε για το εκπαιδευτικό σύστημα. Μα, δεν τη διασύρουμε εμείς, οι αριθμοί τη διασύρουν και μάλιστα οι διεθνείς αριθμοί.
Αναφέρθηκε στην PISA, στα τελευταία αποτελέσματα μιας διεθνούς μελέτης επίδοσης, όπου η Ελλάδα είναι τελευταία στην Ευρωπαϊκή Ένωση.
Σας καταθέτω ένα διάγραμμα που τα λέει όλα. 
(Στο σημείο αυτό ο Βουλευτής κ. Γεώργιος Ψαχαρόπουλος καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είπε αυτό ευθύνεται στο ότι οι 'Ελληνες μαθητές δεν έχουν συνηθίσει σε αυτού του είδους τις ερωτήσεις. Ξέρετε τι ήταν οι ερωτήσεις; Δύο και δύο πόσο κάνουν. Αντικειμενικές ερωτήσεις που δεν βασίζονται στην κουλτούρα μιας χώρας. 
Σχετικά με την ανάγνωση και κατανόηση κειμένου τους δόθηκε ένα κείμενο το πώς μαζεύουν τη γύρη οι μέλισσες και κάνουν το μέλι. Δεν ξέρω εάν υπάρχουν στη Φιλανδία και στη Σουηδία μελίσσια, στην Ελλάδα υπάρχουν και θα έπρεπε οι 'Ελληνες μαθητές να απαντήσουν καλύτερα σε αυτήν την ερώτηση απ' ότι απάντησαν οι Σκανδιναβοί. Απάντησαν όμως χειρότερα. Τι φταίει; 
Υπερηφανεύτηκε ο κύριος Υπουργός για τη μικρή διαρροή, τη μεγάλη συγκράτηση και τη συμμετοχή μαθητών στην υποχρεωτική εκπαίδευση. Παρέλειψε να μας πει ότι από τους εκατό αποφοίτους του γυμνασίου του 1998 μόνο πενήντα οκτώ αποφοίτησαν από το λύκειο το 2001, η λεγόμενη καρατόμηση του λυκείου. Μας είπε ότι εκατό χιλιάδες μαθητές παίρνουν την πρόσθετη διδακτική στήριξη και δεν χρειάζεται το φροντιστήριο. Κατ' αρχήν το να παρέχουμε πρόσθετη διδακτική στήριξη σε τόσα παιδιά είναι μία ομολογία αποτυχίας του συστήματος ότι δεν μπορεί να διδάξει το σχολείο αυτά που πρέπει να μάθουν τα παιδιά. Γιατί πρέπει να πάνε στο φροντιστήριο; Δεύτερον, αν επιμένει να κάνει πρόσθετη διδακτική στήριξη διερωτώμαι αν αυτά τα χρήματα που διαθέτει για πρόσθετη διδακτική στήριξη έπρεπε να τα έδινε στα ίδια τα παιδιά να διαλέξουν το πού θέλουν να ξοδέψουν αυτά τα χρήματα για να μάθουν καλύτερα αγγλικά. Το ξέρουμε καλά ότι μέσα στο σχολειό δεν μαθαίνουν τα παιδιά αγγλικά. Άσχετα με αυτά που είπε η κα Διαμαντοπούλου, όλοι οι 'Ελληνες πρέπει να μάθουν αγγλικά. Δεν μαθαίνουν στο σχολείο, πρέπει να πάνε έξω. 
Επειδή τελείωσε ο χρόνος μου θέλω να πω ότι όλες αυτές οι εκπαιδευτικές μεταρρυθμίσεις που ζούμε ασχολούνται με λεπτομέρειες με μόρια, με διαδικασίες εξετάσεων, με διορισμό συμβούλων και παρασυμβούλων και πώς θα πληρωθούν. Ασχολούνται με το input και όχι με το output. Ασχολούνται με το τι μπαίνει αντί να ασχολούνται με το τι βγαίνει από το σχολείο. Αυτό είναι σφάλμα όλων των κυβερνήσεων. Είναι μία ελληνική νοοτροπία, που θέλει τη λεπτομέρεια και όχι την ουσία. 
Γι' αυτό το λόγο οι Φιλελεύθεροι καταψηφίζουν τον Προϋπολογισμό. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός Δημόσιας Τάξης έχει το λόγο. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 
Κυρίες και κύριοι συνάδελφοι, η συζήτησή μας για τον Προϋπολογισμό του 2002 γίνεται σε μία χρονική στιγμή με έντονη θα έλεγα ιστορική διάσταση για δύο κυρίως λόγους. Ο πρώτος συναρτάται με τη συμμετοχή μας στη ζώνη του ευρώ που επισημοποιεί με τον πλέον αδιαμφισβήτητο τρόπο την πρόοδο που έχει συντελεστεί στη χώρα μας και ταυτόχρονα επαληθεύει ότι η πολιτική που εφαρμόστηκε τα τελευταία χρόνια ήταν στη σωστή κατεύθυνση. 
Ο δεύτερος λόγος έχει να κάνει με την επείγουσα ανάγκη, που προκύπτει διεθνώς μετά τα τρομοκρατικά χτυπήματα στις ΗΠΑ και τις εν συνεχεία εξελίξεις για ένα καινούριο περιβάλλον, ασφαλείας. Ο κόσμος, όπως παντοιοτρόπως έχει υπογραμμιστεί, δεν είναι πια ο ίδιος με αυτόν που ξέραμε ως τις 11 Σεπτεμβρίου και επομένως δεν μπορεί να είναι ούτε οι αντιλήψεις μας ούτε οι πολιτικές μας ίδιες για την ασφάλεια. Η ίδια η Ευρωπαϊκή 'Ενωση, όπως πολύ καλά γνωρίζετε, κύριοι συνάδελφοι, έχει αναγάγει πλέον το θέμα της ασφάλειας σε υψηλής προτεραιότητας ζήτημα και προσπαθεί να θωρακιστεί από την τρομοκρατία και τους καινοφανείς κινδύνους και στη χάραξη αυτής της πολιτικής η χώρα μας συμμετέχει πολύ ενεργά. 
Η αναπροσαρμογή των δράσεών μας και της πολιτικής μας στο θέμα της ασφάλειας εξυπηρετεί βεβαίως και την αποτελεσματικότητά μας για την αντιμετώπιση της εγκληματικότητας σε όλες της τις μορφές. 
Σε αυτόν τον τομέα δράσης, κυρίες και κύριοι συνάδελφοι, παρά τα προβλήματα που υπάρχουν, τα αποτελέσματα είναι καλά. Το αίσθημα ασφάλειας που είναι εν τέλει το απαραίτητο οξυγόνο για τη δημοκρατία μας, σταδιακά εμπεδώνεται. Ήδη οι δείκτες μέτρησης της εγκληματικότητας έχουν υποχωρήσει στα επίπεδα των αρχών της δεκαετίας του 1990 και αυτό είναι ιδιαίτερα ελπιδοφόρο. Μας κάνει να αισιοδοξούμε ότι το στόχο, για μια κοινωνία με ασφάλεια που υποσχεθήκαμε, θα τον πετύχουμε και θα τον πραγματοποιήσουμε.
Θέλω σ' αυτό το σημείο, κυρίες και κύριοι συνάδελφοι, να επισημάνω ένα στοιχείο προόδου που έχει εμφανιστεί στην πολιτική μας ζωή και που διευκολύνει το στρατηγικό μας στόχο για μια κοινωνία με ασφάλεια. Εννοώ το κλίμα διαλόγου και συνεννόησης, που έχει επιτευχθεί μεταξύ των κομμάτων της Βουλής για το θέμα της ασφάλειας. 
Θεωρώ, και μιλώ μετά λόγου γνώσεως, ότι το κλίμα αυτό διαμορφώνει τους αναγκαίους όρους για μια συστράτευση όλων των πολιτικών δυνάμεων στο θέμα της ασφάλειας, πράγμα που πιστεύω ότι βρίσκεται και σε αντιστοιχία με το αίτημα των πολιτών. 
Από την πλευρά μου θα εξακολουθήσω να επιζητώ το διάλογο και τη συνεργασία με τα κόμματα για τις πολιτικές που σχεδιάζονται είτε στον τομέα της ασφάλειας -πολύ περισσότερο που εν όψει του 2004 το θέμα της ασφάλειας αναδεικνύεται σε κρίσιμο- είτε στον τομέα της προστασίας από τις φυσικές καταστροφές και τους φυσικούς κινδύνους. 
Επίσης, κυρίες και κύριοι συνάδελφοι, μετά την ανάθεση της πολιτικής εποπτείας της Εθνικής Υπηρεσίας Πληροφοριών στο Υπουργείο Δημόσιας Τάξης, στόχο μας αποτελεί η πλήρης αναδιοργάνωση της υπηρεσίας. Προς την κατεύθυνση αυτή θα καταθέσουμε σύντομα σχέδιο νόμου, που θα προβλέπει μια νέα εθνική υπηρεσία πληροφοριών, η οποία θα ανταποκρίνεται στις σύγχρονες ανάγκες της χώρας. Ο ρόλος της ΕΥΠ καθίσταται πλέον ιδιαίτερα κρίσιμος στο νέο τοπίο της ασφάλειας, αφού οι πληροφορίες αναδεικνύονται σε κεντρικό σημείο των διεθνών συνεργασιών, αλλά και σε κεντρικό σημείο ασφάλειας της χώρας.
Ακόμη, καθιερώνεται από το 2002 ετήσια τακτική απολογιστική ακρόαση του διοικητή της ΕΥΠ από την Επιτροπή Θεσμών και Διαφάνειας, όπως συμβαίνει με όλες τις κρίσιμες υπηρεσίες και τις ανεξάρτητες αρχές. 
Κυρίες και κύριοι συνάδελφοι, η κατοχύρωση της ασφάλειας, ένα από τα κυρίαρχα και επίκαιρα προβλήματα του καιρού μας, δεν μπορεί πλέον να είναι ένα στενά αστυνομικό πρόβλημα. Η ασφάλεια σήμερα απαιτεί ενιαία, συλλογική, συντονισμένη και συγκλίνουσα δράση καθώς και συνεργασία όλων των τομέων και φορέων του κράτους και της κοινωνίας. Η πολιτεία και η Αστυνομία ειδικότερα, οφείλουν βεβαίως να εγγυηθούν σαν κοινωνικό αγαθό την ασφάλεια, αλλά και σαν ατομικό δικαίωμα για τον κάθε πολίτη. Αυτό εξυπηρετούν οι κεντρικοί στρατηγικοί στόχοι για μια Aστυνομία που θα βρίσκεται κοντά στον πολίτη, για μια Aστυνομία πιο αποτελεσματική, ικανή να δημιουργεί περιβάλλον ασφαλείας για τους πολίτες. Ως προς αυτό μάλιστα είναι ιδιαίτερα σημαντικό και θέλω να το τονίσω, το γεγονός ότι η Ελληνική Αστυνομία έδειξε μεγάλη επιχειρησιακή ετοιμότητα αμέσως μετά την εκδήλωση των τρομοκρατικών επιθέσεων στις ΗΠΑ. Ετοιμότητα που είχε να κάνει αφ' ενός μεν με την προστασία των πολιτών - ο φόβος, όπως ξέρετε, εκείνες τις στιγμές για επιθέσεις και σε άλλες χώρες ήταν υπαρκτός- και αφ' ετέρου με την προστασία του κύρους της χώρας. Σε ελάχιστο χρόνο είχαν ληφθεί μέτρα ασφαλείας σε εκατοντάδες ευαίσθητους ημεδαπούς και αλλοδαπούς στόχους, ενώ καταρτίστηκε ένα σχέδιο αντιμετώπισης τυχόν εκτάκτων καταστάσεων, που θα μπορούσαν να προκύψουν από περαιτέρω ένταση ή παράταση της κρίσης. 
Στη μεγάλη αυτή κινητοποίηση παρούσα ήταν επίσης η Πυροσβεστική Υπηρεσία, η οποία απεδείχθη προετοιμασμένη για την αντιμετώπιση κινδύνων από χημικές επιθέσεις.
Κυρίες και κύριοι συνάδελφοι, τα τελευταία χρόνια γίνεται μια μεγάλη προσπάθεια για τη μείωση της εγκληματικότητας, που οφείλεται στη μεγαλύτερη ενεργοποίηση και αποτελεσματικότητα των διωκτικών αρχών. Πράγματι η Ελληνική Αστυνομία είναι πια πιο αποτελεσματική, πιο κοντά στις επαγγελματικές προδιαγραφές που συνοδεύουν ένα σύγχρονο Αστυνομικό Σώμα. 
Για την εμπέδωση του αισθήματος ασφαλείας την τελευταία τριετία προχωρήσαμε, πάντα με βάση μεθοδική καταγραφή και ανάλυση του εγκλήματος, σε δέσμη μέτρων, η οποία περιλαμβάνει ολοκληρωμένα προγράμματα αστυνόμευσης σε όλη την επικράτεια με καθορισμό στόχων, μετρήσιμων στόχων και προτεραιοτήτων, καθιέρωση, παγίωση και επέκταση του θεσμού των πεζών περιπολιών, σύσταση ομάδων πρόληψης καταστολής εγκληματικότητας σε κάθε νομό της χώρας, θεσμικές αλλαγές που αφορούν την ίδρυση νέων υπηρεσιών.
Σημαντικά κονδύλια διατέθηκαν για την ενίσχυση και τον εκσυγχρονισμό του υλικοτεχνικού εξοπλισμού της Αστυνομίας. Προχωρήσαμε σε προσλήψεις συνοριοφυλάκων και ειδικών φρουρών. Κινήθηκαν οι διαδικασίες απεμπλοκής της Αστυνομίας από ξένα προς αυτήν έργα. Βελτιώθηκαν οι αποδοχές του αστυνομικού προσωπικού και δώσαμε περαιτέρω προσοχή στην αξιοποίηση των επιχειρησιακών δυνατοτήτων του προσωπικού. 
Αποτέλεσμα όλων αυτών είναι η συνεχής μείωση των βασικών δεικτών εγκληματικότητας. Πάντως, παρά την κάμψη των βασικών μορφών της εγκληματικότητας, σταθερός μας στόχος παραμένει η περαιτέρω μείωση του εγκλήματος και κυρίως στις νέες οργανωμένες και σοβαρές μορφές. 
Η προετοιμασία μας για την ασφαλή διοργάνωση των Ολυμπιακών Αγώνων βρίσκεται σε πάρα πολύ καλό σημείο. Είμαστε συνεπείς με τα χρονοδιαγράμματα που έχουν τεθεί. Ο επιχειρησιακός σχεδιασμός και τα μέτρα που λαμβάνονται έχουν συναντήσει την πλήρη επιδοκιμασία των ελεγκτικών αρχών της Διεθνούς Ολυμπιακής Επιτροπής. Από τις 31 Μαϊου ολοκληρώθηκε η σύνταξη του κατευθυντηρίου σχεδίου, το οποίο μέσω της Οργανωτικής Επιτροπής των Ολυμπιακών Αγώνων διαβιβάσθηκε στη ΔΟΕ. Σε λίγες ημέρες, στο τέλος Δεκεμβρίου, ολοκληρώνεται το τακτικό σχέδιο και πλέον αρχίζει η δύσκολη δουλειά από την 1η Ιανουαρίου 2002 μέχρι το τέλος του έτους. 
Έχει ξεκινήσει επίσης η συνεργασία με επτά χώρες, οι οποίες έχουν εμπειρία και τεχνογνωσία στην οργάνωση μεγάλων αθλητικών γεγονότων. Αυτή η συμβουλευτική ομάδα των Ολυμπιακών Αγώνων συνέρχεται σε τακτά χρονικά διαστήματα.
Η αντιμετώπιση του φαινομένου της τρομοκρατίας αποτελεί υψηλή προτεραιότητα για την Κυβέρνηση και το Υπουργείο Δημόσιας Τάξης. Οι υπηρεσίες της ΕΛ.ΑΣ. εργάζονται συστηματικά, μεθοδικά, με οργανωμένο σχέδιο για την εξιχνίαση των εγκλημάτων της εγχώριας τρομοκρατίας. Ταυτόχρονα συνεργάζονται στο πλαίσιο της διεθνούς και ευρωπαϊκής συνεργασίας με άλλες υπηρεσίες για την αντιμετώπιση της διεθνούς τρομοκρατίας.
Όπως επανειλημμένα έχουμε τονίσει, κύριοι συνάδελφοι, η αντιμετώπιση της τρομοκρατίας γίνεται μέσα στα πλαίσια της δημοκρατικής νομιμότητας, των αρχών του κράτους δικαίου και του σεβασμού των δικονομικών κανόνων. Δεν μας αφορούν οι "πρακτορολογίες" και οι "συνωμοσιολογίες".
Στο Υπουργείο Δημόσιας Τάξης δώσαμε ιδιαίτερη έμφαση στη διεθνή συνεργασία πολύ πριν από το γεγονότα του Σεπτεμβρίου, που έδειξαν πια ότι οι συνεργασίες στον τομέα της ασφάλειας είναι μονόδρομος για την αντιμετώπιση των κινδύνων, που απειλούν τις σύγχρονες κοινωνίες. Ήδη, στα πλαίσια των διμερών σχέσεων έχουν υπογραφεί συνολικά είκοσι συμφωνίες αστυνομικής συνεργασίας, οκτώ συμφωνίες επανεισδοχής με αντίστοιχα κράτη. Επίσης στη διαδικασία ολοκλήρωσης βρίσκονται άλλες δεκατέσσερις συμφωνίες αστυνομικής συνεργασίας και οκτώ συμφωνίες επανεισδοχής.
Όπως γνωρίζετε, το πρώτο εξάμηνο του 2003 η Ελλάδα αναλαμβάνει την προεδρία του Συμβουλίου της Ευρωπαϊκής Ένωσης. Η Ελληνική Αστυνομία έχει λάβει μέριμνα για τη συγκρότηση ομάδων εργασίας του τρίτου πυλώνα, οι οποίες ανέρχονται σε είκοσι πέντε και ήδη γίνεται μία σοβαρή προετοιμασία για να πραγματοποιηθεί από την πλευρά μας με επιτυχημένο τρόπο η προεδρία.
Σε ό,τι αφορά στον οργανωτικό και λειτουργικό εκσυγχρονισμό της Αστυνομίας, στη συνέχεια της πρόσληψης των τεσσάρων χιλιάδων πεντακοσίων συνοριοφυλάκων και των δύο χιλιάδων τριακοσίων ειδικών φρουρών και προκειμένου να εμπεδώσουμε το αίσθημα ασφάλειας στην ύπαιθρο, αλλά ταυτόχρονα και τα μεγάλα πολεοδομικά συγκροτήματα, προγραμματίζουμε την πρόσληψη δυόμισι χιλιάδων ειδικών φρουρών μέσα στο 2002 για να στελεχώσουμε τις υπηρεσίες της περιφέρειας και της Αττικής.
Προγραμματίζεται επίσης η στελέχωση με επιστημονικό προσωπικό των εγκληματολογικών εργαστηρίων και των υπηρεσιών διοικητικής υποστήριξης. Για το σκοπό αυτό έχουν συσταθεί διακόσιες σαράντα οκτώ θέσεις αστυνομικού προσωπικού ειδικών καθηκόντων.
Σχετικά με την εκπαίδευση, ειδική επιτροπή που συγκροτήσαμε από πανεπιστημιακούς δασκάλους διαφόρων ειδικοτήτων, αλλά και αξιωματικούς, έχει ολοκληρώσει το έργο της. Έχουμε ένα έτοιμο νομοσχέδιο, το οποίο θα καταθέσουμε τον επόμενο μήνα, το Γενάρη για τον εκσυγχρονισμό και τη μεταρρύθμιση του εκπαιδευτικού συστήματος στις αστυνομικές σχολές.
Ταυτόχρονα, άρχισαν ήδη οι διαδικασίες για τη δημιουργία δύο μεγάλων κέντρων εκπαίδευσης, ένα στη βόρειο και ένα στη νότιο Ελλάδα.
Αυτά τα κέντρα θα αναλάβουν τη διά βίου εκπαίδευση των αστυνομικών όλης της χώρας. 'Εγινε προμήθεια υλικοτεχνικού εξοπλισμού για την κάλυψη των υπηρεσιών. Ο εξοπλισμός αφορά τηλεπικοινωνιακά και τεχνικά μέσα. Το θέμα των μεταφορικών μέσων στην Αστυνομία λύθηκε. Ο μέσος όρος ζωής των ήδη κυκλοφορούντων οχημάτων, πλησιάζει τα πέντε έτη. Το ίδιο έγινε και με το ζήτημα της πληροφορικής στην Ελληνική Αστυνομία. Επεκτάθηκε, εκσυγχρονίστηκε σε όλες τις αστυνομικές διευθύνσεις της χώρας που είναι σε on line σύνδεση με το Αρχηγείο της Ελληνικής Αστυνομίας.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Είναι σε εξέλιξη ένα τεράστιο κτιριολογικό πρόγραμμα για τη στέγαση των αστυνομικών υπηρεσιών καθώς και διαδικασίες για τον ευπρεπισμό των αστυνομικών τμημάτων και των κρατητηρίων, στα οποία έχουμε σημαντικά προβλήματα. Σημαντική είναι η συμμετοχή του Υπουργείου Δημόσιας Τάξης και της ΕΛΑΣ στη διαδικασία μετάβασης στο ευρώ και στην ταυτόχρονη απόσυρση της δραχμής. Από το Μάρτιο οι αστυνομικές υπηρεσίες παρέχουν κάθε δυνατή συνδρομή στην Τράπεζα Ελλάδος. 'Εχουν γίνει χιλιάδες χρηματαποστολές μέχρι στιγμής. Ταυτόχρονα ιδρύθηκε και λειτουργεί στη Διεύθυνση Εγκληματολογικών Ερευνών της ΕΛΑΣ το Εθνικό Κέντρο Ανάλυσης Χαρτονομισμάτων και Κερμάτων μετά την απόφαση της Κεντρικής Ευρωπαϊκής Τράπεζας. Αυτό το εργαστήριο διενεργεί εργαστηριακές εξετάσεις με συσκευές υψηλής τεχνολογίας και με εξειδικευμένο προσωπικό για να αντιμετωπίζονται κίνδυνοι παραχάραξης του ευρώ. 
Μια σημαντική πρωτοβουλία που αναλάβαμε πρόσφατα αφορά την αντιμετώπιση του ιδιαίτερα σοβαρού προβλήματος της εμπορίας ανθρώπων κυρίως γυναικών και παιδιών με σκοπό τη σεξουαλική τους εκμετάλλευση και τον εξαναγκασμό σε εργασία. Συστήσαμε την ομάδα καταπολέμησης εμπορίας ανθρώπων, ένα συντονιστικό διυπουργικό όργανο υπό την ευθύνη του Υπουργείου Δημόσιας Τάξης και στη συνέχεια πριν από λίγες μέρες ανακοινώσαμε ένα πολύ σημαντικό νομοσχέδιο, που αφορά την αντιμετώπιση της σωματεμπορίας το trafficking, για να αντιμετωπίσουμε τα φαινόμενα του σύγχρονου δουλεμπορίου.
Μια άλλη σημαντική πτυχή της δράσης μας αφορά την οδική ασφάλεια. Στρατηγικός στόχος των υπηρεσιών για το 2001 ήταν η μείωση των νεκρών από τα τροχαία ατυχήματα σε ποσοσό 5%. 'Ηδη, για την επίτευξη του προαναφερθέντος στόχου, από το Μάρτιο εξελίσσονται μια σειρά από δράσεις, όπως είναι το στρατηγικό σχέδιο για την οδική ασφάλεια, η σύσταση της διυπουργικής επιτροπής, η επικοινωνιακή στρατηγική με τίτλο "Καθ' οδόν". Τα αποτελέσματα είναι σημαντικά και ελπιδοφόρα, αφού αυτήν τη στιγμή η μείωση πλησιάζει το 7%, Δηλαδή έχουμε εκατόν σαράντα πέντε λιγότερους νεκρούς στη χώρα μας από τροχαία ατυχήματα και τρεις χιλιάδες οκτακόσιους δεκαέξι λιγότερους τραυματίες. Εν όψει του 2002 καταρτίζεται το εξειδικευμένο πρόγραμμα διά μέσου της διυπουργικής επιτροπής απ' όλα τα Υπουργεία.
Η φροντίδα για το προσωπικό αποτελεί σημαντική προτεραιότητά μας. 'Όπως το 2000, έτσι και φέτος, μια σειρά ρυθμίσεων βελτιώνουν τις συνθήκες εργασίας, ποιότητας ζωής και τις αποδοχές του προσωπικού. Πολύ πρόσφατα με προεδρικό διάταγμα ρυθμίστηκαν τα θέματα του ωραρίου, έτσι ώστε ο αστυνομικός να έχει χρόνο περισσότερο για την οικογένειά του και για την προσωπική του ζωή. Με πρόσφατη απόφασή μας διπλασιάστηκε η αποζημίωση που δίνεται στον αστυνομικό για μετακινήσεις εκτός έδρας για εκπαίδευση και για υπηρεσιακές ανάγκες. 
Στον τομέα της διαφθοράς έχουν γίνει σημαντικά βήματα. Η Υπηρεσία Εσωτερικών Υποθέσεων στα δύο χρόνια λειτουργίας της έχει να επιδείξει σημαντικό έργο. Κατόπιν ελέγχου των πληροφοριών και διαφόρων καταγγελιών, σχημάτισε μεγάλο αριθμό δικογραφιών και πραγματοποίησε συλλήψεις αστυνομικών και ιδιωτών. Η ίδρυση της υπηρεσίας κατέδειξε ότι με τη θέσπιση του απαιτούμενου νομοθετικού πλαισίου που ψηφίσαμε όλοι μαζί, η προσπάθεια καταπολέμησης του φαινομένου της διαφθοράς καταλήγει σε θετικά αποτελέσματα. 
Εξίσου σημαντικές προσπάθειες σαν αυτές που καταβάλλονται για την επαγγελματική αναβάθμιση της Ελληνικής Αστυνομίας γίνονται και για το Πυροσβεστικό Σώμα.
Οι προσπάθειες αυτές αφορούν τόσο την καλύτερη εκπαίδευση και κατάρτιση του προσωπικού όσο και τον εξοπλισμό με σύγχρονα υλικοτεχνικά μέσα. Ολοκληρώνονται ήδη στο σύνολό τους τα έργα του Β' Κοινοτικού Πλαισίου Στήριξης, συνολικών πιστώσεων 35 δισεκατομμυρίων δραχμών, ενώ για το Γ' Κοινοτικό Πλαίσιο Στήριξης υπάρχει πρόβλεψη 100 δισεκατομμυρίων δραχμών.
Το γεγονός, κύριοι συνάδελφοι, ότι το περιβάλλον μεταβάλλεται με γοργούς ρυθμούς λόγω της τεχνολογίας, αλλά και των αλλαγών που πραγματοποιούνται στις κλιματολογικές συνθήκες, αντιλαμβανόμαστε όλοι ότι προσδίδει ακόμη μεγαλύτερο και ισχυρότερο ρόλο στο Πυροσβεστικό Σώμα. Οι έκτακτες ανάγκες όπως οι σεισμοί, που είναι πλέον γνώριμοι στη χώρα μας, ενώ όσο και αν φαίνεται μακρινό ενδεχόμενο δεν θα πρέπει να αποκλειστεί μελλοντικά και τυχόν εμπλοκή της Πυροσβεστικής Υπηρεσίας σε τρομοκρατικές επιθέσεις, εάν η τρομοκρατία μπει στην καθημερινότητά μας. Η ανταπόκριση επομένως του Πυροσβεστικού Σώματος στο αίτημα της προστασίας των πολιτών από κάθε κίνδυνο αφορά και την εξειδίκευση πια του προσωπικού στην αντιμετώπιση ακραίων καταστάσεων, μικρή ιδέα για την οποία σχηματίσαμε πρόσφατα με το θέμα του άνθρακα. Στην εκπαίδευση των πυροσβεστών δίδεται βάρος και στην αντιμετώπιση απειλών που μέχρι χθες δεν υπήρχαν ή εν πάση περιπτώσει φάνταζαν εξωπραγματικές για τον κόσμο μας. Από πλευράς πολιτείας διατίθενται χωρίς φειδώ πράγματι κονδύλια που θα καταστήσουν ακόμη πιο αποτελεσματικό το Πυροσβεστικό Σώμα, ικανό να φέρει σε πέρας, κάτω από οποιεσδήποτε συνθήκες, την αποστολή του που είναι η προστασία της ζωής, της περιουσίας, των πολιτών και του κράτους.
Πρέπει να είμαστε βέβαιοι ότι ο στόχος αυτός θα επιτευχθεί, γιατί μεταξύ των άλλων οι πυροσβέστες έχουν και φλόγα και πάθος για την αποστολή τους και ένα υψηλό αίσθημα ευθύνης και αλληλεγγύης απέναντι σε όλους τους πολίτες και στην κοινωνία συνολικά. Οι μάχες που έδωσε τα τελευταία χρόνια η Πυροσβεστική είναι σχεδόν όλες νικηφόρες. Σας θυμίζω ότι φέτος το καλοκαίρι είχαμε τις λιγότερες καμένες εκτάσεις της τελευταίας τριακονταετίας. Και νομίζω ότι τα στοιχεία μας πείθουν γι' αυτό.
Κυρίες και κύριοι συνάδελφοι, η Ελλάδα βρίσκεται κοντά όσο ποτέ άλλοτε στην ευρωπαϊκή προοπτική της, έτοιμη να αντιμετωπίσει από καλύτερες θέσεις την πρόκληση της ευημερίας των πολιτών της. Η οικονομία της το επιτρέπει. Ο συγχρονισμένος βηματισμός της με την Ευρώπη το διευκολύνει. 'Εχουν ήδη γίνει αρκετά και σημαντικά βήματα. Σίγουρα όμως μένει να γίνουν πολλά, πάρα πολλά ακόμη. 'Όμως εγώ πιστεύω ότι θα τα καταφέρουμε. Ο στόχος για μια σύγχρονη δημοκρατική Ελλάδα, για μια ανοικτή κοινωνία με ασφάλεια και δίχως αποκλεισμούς, για μια Ελλάδα με διακριτό ρόλο στην Ευρώπη και πρωταγωνιστή στα Βαλκάνια είναι ένας ρόλος και στόχος εφικτός. Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι από τα νότια θεωρεία παρακολουθεί τη συνεδρίασή μας κοινοβουλευτική αντιπροσωπεία της δημοκρατίας της Κορέας και ο πρέσβης. Είχαμε συναντήσεις προηγούμενα μαζί τους στη Βουλή και τους καλωσορίζουμε.
(Χειροκροτήματα από όλες τις πτέρυγες της Βουλής)
Το λόγο έχει ο κ. Τασούλας.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, συζητώντας αυτές τις ημέρες τον πρώτον προϋπολογισμό της χώρας εκπεφρασμένο σε ευρώ, αισθάνομαι την υποχρέωση να εκφράσω μια αναγνώριση, η οποία ασφαλώς είναι δυσανάλογη με αυτό το οποίο προσέφεραν αυτοί τους οποίους θα αναγνωρίσω. Αλλά πάντως αισθάνομαι την ανάγκη να εκφράσω μια αναγνώριση σε έναν παράγοντα που θεωρώ ότι υπήρξε σε όλη την περίοδο της δραχμής, αποφασιστικός για την ανοικοδόμηση της Ελλάδος. 
Συνηθίζουμε όσοι πολιτευόμαστε, να τσακωνόμαστε για το ποιος συνέβαλε στην ανάπτυξη της Ελλάδος και ο καθένας να υποστηρίζει ότι η παράταξή του έπαιξε τον πιο αποφασιστικό ρόλο. 
Σπανίως έχω ακούσει να αναγνωρίζεται η συμβολή μιας γενιάς στην ανάπτυξη της Ελλάδος και μιας νοοτροπίας. Και αυτό θέλω σήμερα να αναγνωρίσω εδώ. Η γενιά του Μεσοπολέμου, μια γενιά η οποία αποχωρεί από τη ζωή σιγά-σιγά, δημιούργησε κατά την άποψή μου τη σύγχρονη Ελλάδα και παρέδωσε σε εμάς τους νεότερους, ό,τι σήμερα απολαμβάνουμε, περισσότερο και από το πακέτο Ντελόρ, περισσότερο και από το Α' και Β' και Γ' Κοινοτικά Πλαίσια Στηρίξεως, γιατί είχε μια νοοτροπία εντελώς διαφορετική από αυτή, η οποία πρυτανεύει σήμερα στην Ελλάδα.
Είχε τη νοοτροπία της νοικοκυροσύνης, μιας λέξεως, η οποία έχει συκοφαντηθεί, μιας λέξεως η οποία, αν είχα συμβουλευτεί επικοινωνιολόγο, δεν θα με άφηνε να την εκφράσω, αλλά θα μου έλεγε να χρησιμοποιήσω άλλες διατυπώσεις ίσως και αγγλικές λέξεις. Αλλά οφείλω σήμερα που η χώρα μπαίνει συμβολικά και ουσιαστικά σε μία νέα φάση να υποκλιθώ στη γενιά του πατέρα μου, στη γενιά των Ελλήνων εκείνων, οι οποίοι γεννήθηκαν μεταξύ των δύο πολέμων και με τη νοοτροπία του να παράγουμε περισσότερα από όσα σπαταλάμε, μια νοοτροπία η οποία σήμερα δεν καλλιεργείται, έκτισαν την Ελλάδα και σήμερα που μπαίνουμε σ' αυτήν τη νέα εποχή και που και η Kυβέρνηση και πολλοί άλλοι φορείς, που επηρεάζουν την κοινή γνώμη επιχειρούν μία στροφή προς το παρελθόν, εύχομαι να αρχίσει η προπαγάνδιση επιστροφής αυτής της νοοτροπίας, έστω και με άλλη ορολογία γιατί έχει αποδείξει αυτή η νοοτροπία ότι και αποτελέσματα φέρνει και έχει στηρίξει ένα οικοδόμημα, το οποίο συχνά η πολιτική γκρεμίζει. 
Ξεφεύγοντας από αυτήν τη σύντομη αναγνώριση προς γενεές Ελλήνων οι οποίοι στήριξαν τη χώρα και στηρίζουν σήμερα την οικονομική κατάσταση περισσότερο, επαναλαμβάνω, και από τη λεγόμενη ενίσχυση της ΕΟΚ ή της Ευρωπαϊκής Ενώσεως, έρχομαι στην επικαιρότητα και ισχυρίζομαι ότι οι Βουλευτές της Πλειοψηφίας θα πρέπει να ψηφίσουν τον Προϋπολογισμό, ο οποίος υπεβλήθη στο Σώμα μόνο και μόνο διότι πρέπει να ενεργοποιηθούν για το χρόνο που έρχεται οι κωδικοί. Μόνο γι' αυτό το λόγο αντιλαμβάνομαι ότι πρέπει κανείς να ψηφίσει τον Προϋπολογισμό, με τη διαφορά ότι αυτός ο λόγος δεν είναι αρκετά γοητευτικός για να κάνει κανείς, εφόσον βρίσκεται στην Αντιπολίτευση, την υπέρβασή του και να συνδράμει την Κυβέρνηση σ' αυτά τα οποία ισχυρίζεται ότι πραγματοποιεί και επιδιώκει ο Προϋπολογισμός. 
Αν λοιπόν έλεγε κανείς ότι, κοιτάξτε ο Προϋπολογισμός πρέπει να ψηφιστεί διότι διαφορετικά νομικά δεν μπορούν να ενεργοποιηθούν οι κωδικοί, θα το αντιλαμβανόμουν. Δεν μπορώ όμως να δικαιώσω τον Προϋπολογισμό για καμία άλλη προοπτική, για καμία άλλη έννοια την οποία περιλαμβάνει γιατί απλούστατα κατά τη γνώμη μου όχι μόνο δεν ενισχύει τον αναπτυξιακό δρόμο της χώρας, αλλά στην πραγματικότητα, αν κανείς ήθελε να τον αναλύσει σε χρόνο φυσικά περισσότερο του οκταλέπτου που διατίθεται, θα έβλεπε ότι αντικατοπτρίζει τη μίζερη πραγματικότητα η οποία σήμερα δεν ευνοεί καθόλου τη χώρα.
'Ενα από τα βασικά ζητήματα της προσπάθειας που πρέπει να κάνει σύσσωμο το πολιτικό σύστημα για να επιτρέψει στη χώρα να ξεφύγει από τη σημερινή αποτελμάτωση, είναι και η επανίδρυση, όπως λέγεται, ο εκσυγχρονισμός της Δημόσιας Διοίκησης. Κανένας προϋπολογισμός, κανένα σχέδιο, κανένα όραμα για τους πιο ρομαντικούς, δεν μπορεί να προχωρήσει, αν ο μηχανισμός ο οποίος θα κληθεί να ενεργοποιήσει όλα αυτά είναι παράλυτος. 'Εχουμε ένα κράτος σακαράκα. Σήμερα ένας εκ των ευρηματικών δημοσιογράφων του πρωϊνού "Βήματος" έχει τίτλο στο άρθρο του ότι το κράτος είναι μία σακαράκα. Με αυτήν, λοιπόν, τη σακαράκα δεν μπορεί να προχωρήσει κανένα από τα σχέδια που έχουμε και κυρίως δεν μπορεί η Ελλάδα να πλησιάσει στον ανταγωνιστικό κόσμο της Ευρώπης, ο οποίος προχωρεί με πολύ ταχύτερους ρυθμούς. 
Κυκλοφόρησε πρόσφατα ένα βιβλίο με τίτλο "Η Ελλάδα που αλλάζει". Μέσα σ' αυτό ο καθηγητής της περιώνυμης σχολής του London School of Economics ο κ. Μουζέλης θεωρεί ότι το υπ' αριθμόν ένα πρόβλημα της χώρας, στον αιώνα που έρχεται, είναι ο εκσυγχρονισμός του κράτους.
Αποδέχεται τον παρεμβατικό ρόλο του κράτους, αλλά όχι ως τροχοπέδη στην ανάπτυξη, όχι ως κιβωτό κομματισμού. Θεωρεί ότι το κράτος πρέπει να διορθώσει όσο κακό έχει κάνει στην Ελλάδα και να συμβάλλει στην ανάπτυξή της.
Και πράγματι σήμερα το υπ' αριθμόν ένα πρόβλημα και για σας και για μας, που αύριο πιστεύω ότι θα κληθούμε να αναλάβουμε πολύ σοβαρές ευθύνες, είναι με τι μηχανισμό θα πραγματοποιήσουμε αυτά τα οποία με ευκολία και άνεση λέμε από αυτό εδώ το Βήμα.
Είναι βέβαιο, κύριε Υπουργέ, ότι στην πραγματικότητα όσοι παρελαύνουν από αυτό εδώ το Βήμα, κυρίως από την πλευρά της Κυβερνήσεως, φεύγοντας από εδώ και επιστρέφοντας στα Υπουργεία τους, αντιμετωπίζουν μία αδυσώπητη πραγματικότητα, μια πραγματικότητα μιας παράλυτης διοικήσεως, η οποία έχει οδηγήσει εις το να μην μπορεί η Ελλάδα να αξιοποιήσει όλες αυτές τις δυνατότητες, οι οποίες παρέχονται από την Ευρωπαϊκή Ένωση.
Οδηγεί επίσης εις αυτό το οποίο πριν λίγες μέρες ανακοίνωσε η Ευρωπαϊκή Επιτροπή, ότι η Ελλάδα είναι η μοναδική χώρα της Ευρωπαϊκής Ενώσεως που τα πρώτα δέκα χρόνια από την ένταξή της οι τάσεις της συγκλίσεως ήταν αρνητικές και πουθενά δεν αξιοποίησε τίποτε. Προεβλήθη δηλαδή η χώρα μας ως παράδειγμα προς αποφυγήν!
Η Ελλάδα είναι η χώρα, η οποία βρίσκεται κάτω από το 70% του μέσου όρου αναπτύξεως της Ευρωπαϊκής Ενώσεως και η χώρα η οποία περιέχει στην επικράτειά της την περιοχή της Ηπείρου, την οποία εκπροσωπώ σε αυτήν εδώ την Αίθουσα και η οποία "κείται χαμαί" από πλευράς αναπτύξεως, με ποσοστό 41,8%, τελευταία των τελευταίων!
Δεν μπορεί, λοιπόν, με τέτοιες ενδείξεις, με τέτοιο κατάντημα, με τέτοιους αριθμούς, με τέτοια δημόσια διοίκηση, να πιστεύει κανείς πραγματικά ότι όσα εδώ λέγονται μπορούν να πραγματοποιηθούν.
Κοντά στον Προϋπολογισμό, ο οποίος -επαναλαμβάνω- αξίζει μόνο για την ενεργοποίηση των κωδικών του, θα πρέπει να κάνετε μία τεράστια προσπάθεια να ξαναφέρετε τη Δημόσια Διοίκηση στα συγκαλά της. Η προσπάθεια αυτή θα αναγνωριστεί και από την επόμενη κυβέρνηση. Και θα είναι ίσως αυτή η προσπάθεια και αυτό το έργο ένα είδος εμπράκτου μετανοίας του ΠΑ.ΣΟ.Κ. προς όσες ζημιές και προς όσα άλλα έχει συμβάλει, ώστε να οπισθοχωρήσει τρομακτικά αυτή η χώρα.
Γι' αυτούς τους λόγους νομίζω πως είναι αυτονόητο ότι θα καταψηφίσω τον Προϋπολογισμό και θα ευχηθώ η Κυβέρνηση όσο χρόνο έχει ακόμη στην εξουσία, να ασχοληθεί με τη Δημόσια Διοίκηση, για να παραδώσει λιγότερο κακό απ' όσο έχει κάνει μέχρι τώρα.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Ματζαπετάκης έχει το λόγο.
ΣΤΕΛΙΟΣ ΜΑΤΖΑΠΕΤΑΚΗΣ: Αγαπητοί συνάδελφοι, ο ρόλος μας ως Ελλήνων στη μακραίωνη ιστορία μας ήταν πάντοτε σημαντικός όχι μόνο εξαιτίας της γεωπολιτικής θέσης της χώρας μας, αλλά και λόγω των μεγάλων προσόντων της φυλής μας, του πνεύματος, της αγωνιστικότητας, του ανήσυχου του χαρακτήρα μας, που πάντα βοηθούσαν να προσεγγίζουμε, αλλά και να κατακτάμε την κορυφή στο χώρο του πνεύματος, της τέχνης, του πολιτισμού, της πολιτικής.
Ήταν εκείνο το γενεσιουργό πνεύμα, η "κουζουλάδα" που λέει ο Καζαντζάκης, που οδηγούσε ακόμα και σε δύσκολες ώρες, όπως εκείνες της σκλαβιάς, το γένος να μεγαλουργεί, να δημιουργεί.
Πολλές φορές όμως "καίμε για τον ψύλλο το πάπλωμα". Και τα παραδείγματα που μας κάνουν να φαινόμαστε "ή του ύψους ή του βάθους" είναι αρκετά. Υπάρχουν περίοδοι που την υπερηφάνεια μας τη διαδέχεται μια απαισιοδοξία και μια έλλειψη αυτοπεποίθησης με όλα τα συνοδά εκφυλιστικά φαινόμενα στη γνώση, την αγωνιστικότητα, την αμφισβήτηση των αξιών.
Τότε, επιτρέπομε εμείς οι ίδιοι να υπερισχύει η μιζέρια, η μεμψιμοιρία, οι σκοπιμότητες, η αλαζονεία, οι μικρότητες και να χαθεί το φως, που πρέπει να συνέχει ένα λαό και να τον οδηγεί στο όραμα και στην υλοποίησή του.
Κύριοι συνάδελφοι, χαιρόμαστε πραγματικά γιατί η Ελλάδα έχει να επιδείξει για μια ακόμη χρονιά -και παρά τις δύσκολες διεθνείς συγκυρίες- πλεονασματικό προϋπολογισμό, γιατί φέτος είχε από τους ταχύτερους ρυθμούς αύξησης επί τοις εκατό του πραγματικού ΑΕΠ, γιατί ο πληθωρισμός εξακολούθησε να έχει πτωτική πορεία, γιατί συνεχίστηκε η μείωση του εξωτερικού χρέους, γιατί υπήρξε απορρόφηση 104% των πόρων του Β' Κοινοτικού Πλαισίου Στήριξης, ενώ την ίδια και καλύτερη πορεία έχουν, απ' ό,τι φαίνεται, οι εισροές και η απορρόφηση των κοινοτικών πόρων του Γ' Κοινοτικού Πλαισίου Στήριξης, που θα συμβάλουν στην ολοκλήρωση των μεγάλων εθνικών έργων, αλλά και της Ολυμπιάδας του 2004, γιατί τέλος η προσπάθεια αυτή θα έχει ως επακόλουθο την αύξηση της απασχόλησης, τις διαρθρωτικές αλλαγές στη δημοσιονομική διαχείριση, στο δημόσιο και στον ιδιωτικό τομέα και με ποιοτικότερες κοινωνικές παροχές για τα επόμενα έτη. Μια χώρα, άλλωστε, θεωρείται προηγμένη όταν παράλληλα με την οικονομική της ανόρθωση, σημειώνεται και άνοδος του βιοτικού και πνευματικού της επιπέδου, αλλά και της ποιότητας ζωής της. 
Κύριοι συνάδελφοι της Αντιπολίτευσης, με την ιδιότητά σας είναι φυσικό να αντιπολιτεύεστε την Κυβέρνηση και καλά κάνετε. Από το σημείο όμως τούτο έως του να κάνετε το άσπρο μαύρο, πάει πολύ. Ακούστηκε από τον εισηγητή της Νέας Δημοκρατίας ότι η Ελλάδα είναι στο οικονομικό επίπεδο της Μποτσουάνα, της Κόστα Ρίκα, της Ναμίμπια και δεν θυμάμαι αν είπατε και του Αφγανιστάν. 
Μα, προς Θεού! Δεν πείθεστε από μας γιατί είμαστε αναξιόπιστοι, όπως λέτε. Αναξιόπιστος ήταν και ο τέως Πρόεδρος των Ηνωμένων Πολιτειών της Αμερικής, που έλεγε ότι αν υπήρχαν Ολυμπιακοί Αγώνες στην οικονομία, θα μας προόριζε για το χρυσό μετάλλιο ή είναι αναξιόπιστος ο νέος πρέσβης των Ηνωμένων Πολιτειών, όταν έπλεξε πρόσφατα το εγκώμιο της χώρας μας για τη θεαματική οικονομική ανάπτυξη; 
Η ένταξη της χώρας μας στον κατάλογο των δώδεκα ως ισότιμου εταίρου χρειαζόταν αγώνα και εμείς τον κάναμε και περάσαμε τις εξετάσεις, κύριοι συνάδελφοι, και μάλιστα με καλό βαθμό. Αναρωτιέμαι πώς πρέπει να ερμηνεύσω τη στάση σας. Τις εθνικές επιτυχίες πρέπει να τις χαιρετίζουμε όλοι. Δεν θα σταθώ, όμως, στα νούμερα για να πείσω, γιατί καμιά φορά η ουσία βρίσκεται αλλού. 
Το πιο σημαντικό είναι ότι ο Έλληνας ανέκτησε την αυτοπεποίθησή του, την αισιοδοξία του, τη μαχητικότητά του, την περηφάνειά του, θα έλεγα, γιατί συνειδητοποίησε ότι μπορεί να διεκδικεί και να πετυχαίνει και αυτά που στο παρελθόν ίσως του φαίνονταν ανέφικτα. 
Έτσι για το λαό, όταν από απαθής παρατηρητής μετεξελίσσεται σε σκεπτόμενο πολίτη, σε κάποιον που ξέρει να αγωνίζεται, αυτό άραγε δεν είναι η καλύτερη επιβράβευση; Και αυτή δεν είναι μια απλή διαπίστωση, είναι μία αλλαγή νοοτροπίας, μία αναδιαμόρφωση της εθνικής ψυχής και της οντότητάς μας. Με ένα τέτοιο λαό και με μία σωστή διακυβέρνηση, αλλά και με μια αντιπολίτευση που αν θέλει μπορεί να είναι σωστή και να μην αρνείται τα αυταπόδεικτα, η Ελλάδα θα πορευτεί στο δρόμο της προόδου, της εξέλιξης σε συνεργασία με τους εταίρους της μέσα σε μια ισχυρή Ευρωπαϊκή Ένωση.
Κυρίες και κύριοι συνάδελφοι, κανείς δεν ισχυρίζεται ότι έχουμε πετύχει τα πάντα. Αντιθέτως είναι γεγονός ότι έχουμε μπροστά μας πολλά να διεκδικήσουμε και πολλά να πετύχουμε ακόμη. Πιστεύω πως αυτό θα πραγματοποιηθεί, γιατί υπάρχει η δυναμική, η πολιτική βούληση, οι ευαισθησίες και σίγουρα δεν λείπει και το στοιχείο της αυτοκριτικής. 
Οι σχετικά περιορισμένες δυνατότητές μας σ' αυτήν τη φάση και οι διεθνείς συγκυρίες δεν μας επέτρεψαν να πετύχουμε όλους μας τους στόχους. Δεν μας εμπόδισαν όμως και να προγραμματίσουμε αυξημένες πιστώσεις σε πολλούς τομείς, όπως π.χ. στην υγεία, την πρόνοια, τη παιδεία, τη γεωργική μέριμνα, καθώς και στην αντιμετώπιση των ναρκωτικών, όπως εξήγγειλε προχθές ο Πρωθυπουργός. 
Θεωρώ όμως εξίσου πρώτη προτεραιότητα και κορυφαίο εθνικό πρόβλημα το δημογραφικό. Εύχομαι από τα αμέσως επόμενα χρόνια να διαδεχθεί τις ευχές η θεσμοθέτηση γενναιόδωρων κινήτρων και ρηξικέλευθων προγραμμάτων για την ενθάρρυνση της πολυτεκνίας στην Ελλάδα. 
Χρειάζεται να αλλάξει η νοοτροπία μας. Και αυτό θα επιτευχθεί με το να δώσει η πολιτεία προοπτική και κίνητρα στον πολίτη, ώστε εκείνος να θέλει να γίνει πολύτεκνος και αυτός δεν θα πρέπει να είναι ένας απλός τίτλος, αλλά ένας τίτλος τιμής. Χρειάζονται ποιοτικά προγράμματα, που μπορεί να απαιτούν κόστος, όμως αποτελούν την πιο ουσιαστική και καίρια επένδυση στα πλαίσια του Kρατικού Προϋπολογισμού. 
Αν το κράτος "προικίσει" τον πολίτη και το γονέα με τέτοιες παροχές, ώστε να γίνει "ξεχωριστός", τότε σίγουρα πολλοί είναι εκείνοι που θα θελήσουν να τύχουν αυτής της μεταχείρισης. Και τι εννοώ όταν λέω "προίκα"; Εννοώ φορολογικές απαλλαγές όχι τις σημερινές της τάξεως των 70 με 80 χιλιάδων δραχμών για κάθε παιδί, προτεραιότητα και εξασφάλιση εργασίας στο δημόσιο, εφαρμογή ειδικής μοριοδότησης στις πανελλαδικές εξετάσεις, μέριμνα και εργασιακή προστασία για την πολύτεκνη μητέρα, καλύτερο επίδομα και καλύτερη συνταξιοδότηση.
Αυτές νομίζω θα μπορούσαν να είναι μερικές από τις γενναιόδωρες παροχές που θα βοηθήσουν, ώστε να παγιώνεται στη συνείδηση των πολιτών το ότι το να είναι κανείς πολύτεκνος δεν είναι μόνο ξεχωριστή τιμή, αλλά συνοδεύεται και από προνόμια.
Τέλος, θα ήθελα να επισημάνω την τεράστια ευθύνη που έχουμε όλοι μας να διευρύνουμε τον Ελληνισμό, όχι μόνο εντός, αλλά και εκτός των συνόρων μας, με τον εντοπισμό, την καταγραφή, την αξιοποίηση των απανταχού Ελλήνων της διασποράς και τη διατήρηση της ελληνικής τους υπόστασης. Είναι ανώφελο να συζητάμε και να δείχνουμε την ευαισθησία μας για τους απόδημους 'Ελληνες που δεν ξέρουμε πού είναι, ποιοι είναι και πόσοι είναι. Αυτό τον Ελληνισμό πρέπει να τον μάθουμε, ώστε να γνωρίζουμε πώς και σε ποιους θα μπορούσαμε να εφαρμόσουμε οποιοδήποτε πρόγραμμα. Γιατί "αν μέσα δεν αυξανόμαστε, τους έξω αγνοούμε ό,τι και αν κάνουμε εδώ, ως έθνος θα χαθούμε!"
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κυρίες και κύριοι συνάδελφοι, παίρνω το λόγο σήμερα για να μιλήσω στον Προϋπολογισμό και για έναν πρόσθετο λόγο: Γιατί χθες το βράδυ είδα οργισμένους Υπουργούς να επιτίθενται με τρόπο, θα έλεγε κανείς, ανοίκειο και με επιχειρηματολογία, η οποία δεν αντέχει σε καμία κριτική.
Θα ξεκινήσω από την πρώτη οργισμένη Υπουργό, η οποία κατήγγειλε χθες το βράδυ τους Ευρωβουλευτές της Νέας Δημοκρατίας, γιατί εκείνοι δημιουργούν προβλήματα στην Κυβέρνηση, επειδή αποκαλύπτουν τις ατασθαλίες, τις καθυστερήσεις, τη σπατάλη του κοινοτικού χρήματος, που παράγει έργα ημιτελή, που παράγει έργα ακατάλληλα για τους πολίτες, τα οποία κρίνονται από τις επιτροπές και τους οργανισμούς ελέγχου ότι εννιά στα δέκα έργα δεν έχουν τις προδιαγραφές με τις οποίες έγιναν.
Εδώ συμβαίνει το εξαιρετικά περίεργο: Να καταγγέλλονται αυτοί, οι οποίοι αγωνίζονται για τη διαφάνεια, αυτοί που αγωνίζονται για το χρήμα, το οποίο έρχεται από την Ευρωπαϊκή 'Ενωση και ο ιδρώτας του ελληνικού λαού να αξιοποιείται κατά τον καλύτερο τρόπο και δεν καταγγέλλονται εκείνοι, που είναι υπεύθυνοι γι' αυτά τα πράγματα, τα οποία η Ευρωπαϊκή 'Ενωση έρχεται και μας καταλογίζει ευθύνες ...
(Χειροκροτήματα από την πτέρυγα της Νέας Δημοκρατίας)
... ή βάζει να πληρώσει πρόστιμα ο ελληνικός λαός στην Ευρωπαϊκή 'Ενωση και να επιστρέψει χρήματα. Αυτό είναι πρωτοφανές, κυρίες και κύριοι συνάδελφοι, δεν έχει ξαναγίνει ποτέ. 
Εμείς και ο ομιλών ως ο Γραμματέας της Κοινοβουλευτικής Ομάδας της Νέας Δημοκρατίας θέλω από αυτό το Βήμα να στηρίξω τους Ευρωβουλευτές της Νέας Δημοκρατίας για τον αγώνα που κάνουν για διαφάνεια, για την καλύτερη επένδυση του χρήματος της Ευρωπαϊκής 'Ενωσης και θα συνεχίσουν και μετά από αυτήν την οργή των Υπουργών της Κυβέρνησης να το κάνουν πιο έντονα και πιο συστηματικά. Αυτή είναι η πρώτη παρατήρηση.
Η δεύτερη παρατήρηση αφορά επίσης οργισμένους Υπουργούς, οι οποίοι ασχολούνται τις τελευταίες μέρες με το αν είναι 3,8% ή 5% η αύξηση του ΑΕΠ, ασχολούνται με το αν ο πληθωρισμός είναι 3% ή 2,8% και με σχετικά άλλα νούμερα, τα οποία τον πολίτη δεν τον ακουμπάνε, κυρίες και κύριοι συνάδελφοι, που οργίζεται περισσότερο από εκείνους για τις πραγματικότητες, τις οποίες ζει.
Τι να πουν αυτήν την ώρα οι Αθηναίοι πολίτες, όταν αυτή η Κυβέρνηση επί δέκα μέρες φαίνεται ανίκανη και ζουν μέσα στα σκουπίδια; Αυτή είναι η πρώτη παρατήρηση.
Τι να πουν πέντε εκατομμύρια Έλληνες γι΄ αυτόν τον Προϋπολογισμό και γι΄ αυτήν την οργισμένη Κυβέρνηση, όταν επί δύο και τρεις ώρες την ημέρα υποφέρουν για να φτάσουν στη δουλειά τους; 
Δείτε, κύριοι της Κυβέρνησης, τους δρόμους πηγαίνοντας στη δουλειά σας αυτήν την ώρα, δείτε πέντε εκατομμύρια Έλληνες να αγκομαχούν για να μετακινηθούν σε απόσταση δύο και τριών χιλιομέτρων και να κάνουν τρεις και τέσσερις ώρες. Αυτή είναι η πόλη την οποία κάνατε, αυτές είναι οι επιτυχίες για τις οποίες σεμνύνεσθε, μέσω του Προϋπολογισμού στον ελληνικό λαό;
Τι να πουν οι Έλληνες πολίτες γι΄ αυτόν τον Προϋπολογισμό, όταν βλέπουν ότι τα νησιά, οι ορεινές περιοχές και οι ακριτικές περιοχές ερημώνουν, όταν τα καφενεία κλείνουν από τις επτά η ώρα το βράδυ και πριν λίγα χρόνια βογκούσαν από κόσμο; Τι να πουν οι Έλληνες αγρότες, οι οποίοι βλέπουν κάθε χρόνο το εισόδημά τους να μειώνεται και να μην μπορούν να ανταποκριθούν σε στοιχειώδεις υποχρεώσεις; Τι να πουν οι Έλληνες αγρότες, οι οποίοι παίρνουν μετά από ένα και ενάμιση χρόνο και μάλιστα μετά πολλών βασάνων, αυτό το οποίο δικαιούνται από την ελληνική πολιτεία; Τι να πει ο Έλληνας αγρότης, που πούλαγε πριν από λίγα χρόνια ένα στρέμμα χωράφι ένα εκατομμύριο και τώρα το δίνει 250.000 και δεν βρίσκει κανέναν για να το αγοράσει; Τι να πουν οι πολίτες εκείνοι, που είδαμε σε ένα νησί του Αιγαίου προχθές, όπου δεν πετούσαν ακόμα και τα ελικόπτερα παντός καιρού και ένας πολυτραυματίας έχασε τη ζωή του, μετακινούμενος με πλοίο της γραμμής για να φτάσει στο νοσοκομείο;
Αυτή είναι η άλλη Ελλάδα, κύριε Υπουργέ, που έχετε οραματιστεί; Τι να πουν οι γονείς εκείνοι, οι οποίοι βλέπουν ότι τελειώνει η χρονιά και δεν υπάρχουν ακόμα καθηγητές στα σχολεία τους, που δεν έχουν φτάσει τα βιβλία; Τι απαντήσεις δίνει ο Προϋπολογισμός σε όλα αυτά τα θέματα; Τι απάντηση δίνει σε κάθε ελληνική οικογένεια, που έχει έναν και δυο ανέργους ο Προϋπολογισμός τον οποίο εισηγείσθε σήμερα και μάλιστα σε ευρώ;
Τι να πουν οι πολίτες, αγαπητοί συνάδελφοι, οι οποίοι αναγκάζονται να ξαναγυρίσουν στη δεκαετία του 1950; Όσοι είναι από εκλογικές περιφέρειες ξέρουν ότι ξαναγύρισε το βιβλιαράκι, με το οποίο ψωνίζουν στο μπακάλη ή στο σούπερ μάρκετ και λένε στον καφετζή "γράψ΄ τον τον καφέ", όπως γινόταν πριν σαράντα χρόνια. Αυτή είναι η οικονομική πολιτική, την οποία έχετε εφαρμόσει και αυτή είναι η οργή των Ελλήνων πολιτών.
Δυόμισι εκατομμύρια Έλληνες ζουν κάτω από τα όρια της φτώχειας. Τι απαντάει σ΄ αυτούς ο Προϋπολογισμός, τον οποίο έχετε εισηγηθεί, κύριοι της Κυβέρνησης. Γιατί ξέρω κι εγώ και εσείς ότι θα ήταν πολύ προτιμότερο, αντί να μιλάμε με οικονομικούς όρους σ΄ αυτήν την Αίθουσα για τον Προϋπολογισμό μας, αντί να μιλάμε για δείκτες, όπως αυτούς που σας ανέφερα πριν από λίγο, για ισοζύγια πληρωμών, για επιτόκια -έχουν κι αυτά την αξία τους- να δούμε πώς οι προϋπολογισμοί, που εισηγούνται εδώ και είκοσι χρόνια οι κυβερνήσεις του ΠΑΣΟΚ, δημιούργησαν τις προϋποθέσεις για να χτυπηθεί ο αναλφαβητισμός στην πατρίδα μας, πόσο ο προϋπολογισμός αυτός και οι προηγούμενοι που εισηγηθήκατε δίνουν δυνατότητα καθολικής πρόσβασης σε μια σύγχρονη παιδεία, σε μια διά βίου εκπαίδευση, στην πρωτοπορία της επιστημονικής έρευνας, στο πόσο έχουμε πολεμήσει την παιδική θνησιμότητα, πόσο έχουμε πολεμήσει για να υπάρξει κοινωνική συνοχή, στην επάρκεια του αριθμού της εκπαίδευσης και της κατανομής του υγειονομικού προσωπικού, στη μακροβιότητα με ποιότητα, στην εύκολη πρόσβαση σε αξιόπιστες υπηρεσίες υγείας, στο να υπάρχει χαμηλή εγκληματικότητα.
Απ΄ αυτούς τους δείκτες, δυστυχώς, στην Ελλάδα την οποία έχετε δημιουργήσει, δεν είναι κανένας άξιος να μνημονεύεται ούτε μπορεί κανείς να σεμνύνεται, γιατί η Ελλάδα είναι χώρα ευρωπαϊκή. Και πόσο τα οικονομικά μεγέθη, τα οποία δίνετε στον ελληνικό λαό, επηρεάζουν αυτούς τους δείκτες, επηρεάζουν την ποιότητα της ζωής τους;
Σας ανέφερα πριν από λίγο για πέντε εκατομμύρια πολίτες που ζουν στο λεκανοπέδιο της Αττικής και βασανίζονται καθημερινά, το πρωί ή το βράδυ, για το πώς θα φτάσουν στη δουλειά τους, παραμένοντας δύο και τρεις ώρες εγκλωβισμένοι μέσα στα αυτοκίνητα. Αλλά βεβαίως από τα γραφεία και από τις άλλες δυνατότητες που παρέχει ο τρόπος ζωής στους κυβερνώντες, αυτά τα πράγματα δεν τα βλέπουν. Τόσο πολύ έχετε αποκοπεί από την πραγματικότητα; Τόσο ξεκομμένοι είστε απ' αυτό το οποίο ζει καθημερινά ο Έλληνας, ο άνεργος, ο πολίτης της Αθήνας που βλέπει τους όγκους και τα βουνά των σκουπιδιών; Δεν μπορείτε να δώσετε λύση ούτε μόνο σε αυτό το μεγάλο πρόβλημα. Πώς θα αντιμετωπίσετε όλα τα μεγάλα ζητήματα, για να περιμένει ο Έλληνας αγρότης στην ελληνική περιφέρεια ή ο κτηνοτρόφος; 
Επίσης, όσοι είμαστε -και επανέρχομαι σε αυτό, κύριοι συνάδελφοι- από τις ορεινές περιοχές της πατρίδας μας, από τα νησιά, από τις ακριτικές περιοχές ξέρουμε ότι εκεί σβήνει η Ελλάδα. Δεν νοιάζεται όμως η Κυβέρνηση γι' αυτήν την Ελλάδα που σβήνει και σκεφθείτε μετά από δέκα χρόνια πώς θα είναι αυτές οι περιοχές. Αλλά έγνοια ούτε στον Προϋπολογισμό ούτε στις οικονομικές πολιτικές της Κυβέρνησης!
Η οργή των Υπουργών της Κυβέρνησης, γι' αυτά τα οποία συμβαίνουν και που τα αναδεικνύουν οι συνάδελφοι από όλες τις πτέρυγες της Βουλής είναι πολύ μικρότερη και χωρίς καμία σημασία από την οργή, που έχει εναντίον σας ο ελληνικός λαός για όλα αυτά τα ζητήματα, τα οποία σας ανέφερα και σας απέδειξα προηγουμένως και περιμένει τη στιγμή και την ώρα για να πάρετε την οργισμένη και κατάλληλη απάντηση μέσα από την κάλπη.
Σας ευχαριστώ πολύ, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ζητήσατε το λόγο, κύριε Κωνσταντίνου;
ΦΛΩΡΟΣ ΚΩΝΣΤΑΝΤΙΝΟΥ: Μάλιστα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, λυπούμαι που χρειάζεται ως κοινοβουλευτικός εκπρόσωπος να δευτερολογήσω. Δεν είχα τέτοιο σκοπό γιατί ξέρω ότι πάρα πολλοί συνάδελφοι του ΠΑΣΟΚ ...
ΠΡΟΕΔΡΕΥΩΝ (Κωνσταντίνος Γείτονας): Θα σας φτάσουν πέντε λεπτά;
ΦΛΩΡΟΣ ΚΩΝΣΤΑΝΤΙΝΟΥ: Ναι, κύριε Πρόεδρε, πέντε λεπτά είναι αρκετά. Δεν θα χρησιμοποιήσω περισσότερο χρόνο.
Νομίζω όμως ότι προκαλούμαστε όλοι οι Βουλευτές που καταγόμαστε από την ύπαιθρο από αυτήν την ομιλία του Γραμματέα της Κοινοβουλευτικής Ομάδας της Νέας Δημοκρατίας, του κ. Σιούφα. Προκαλούμαστε πρώτον, διότι ο κ. Σιούφας προσπαθεί να μονοπωλήσει την ευαισθησία, που και οι τριακόσιοι Βουλευτές της Βουλής διαθέτουμε και βεβαίως ιδιαίτερα όσοι καταγόμαστε από αγροτικές, από ορεινές, από προβληματικές καλύτερα να πω, περιοχές. Δεν νομιμοποιείται ο κ. Σιούφας να έχει μεγαλύτερη δείκτη ευαισθησίας από εμάς σε ό,τι αφορά τις περιοχές μας. Δικαιούται να πει ίσως πολιτικό λόγο, αλλά δεν δικαιούται να επικαλείται μεγαλύτερη ευαισθησία από κανέναν μας.
Το δεύτερο που θα ήθελα να πω, έχει σχέση με το ότι μίλησε, όπως ο Κανονισμός του δίνει το δικαίωμα, οκτώ λεπτά. Σημείωσα, κύριε Πρόεδρε, όπως όλοι μας, ότι τα έξι από τα οκτώ λεπτά ο κύριος Γραμματέας της Κοινοβουλευτικής Ομάδας της Νέας Δημοκρατίας τα διέθεσε σε μία σειρά θεμάτων εντελώς άσχετων μεταξύ τους, έξω από κάθε έννοια Προϋπολογισμού έστω και έμμεση, ξεκινώντας από το Ευρωκοινοβούλιο, φτάνοντας στα ακριτικά νησιά, υπογραμμίζοντας δυσκολίες, που υπάρχουν από το κυκλοφοριακό ή τα σκουπίδια, που υπάρχουν πράγματι στην Αθήνα και άλλα τέτοια. Αν αυτό δεν αποτελεί απροετοιμασία του συγκεκριμένου προομιλήσαντος συναδέλφου, με βεβαιότητα τότε αποτελεί ένδεια επιχειρημάτων της Νέας Δημοκρατίας.
Και λυπούμαι πραγματικά, διότι ένα κόμμα που θέλει να λέει ότι έχει βάλει πλώρη για εξουσία και μάλιστα διατυμπανίζει ότι στις επόμενες εκλογές θα το πράξει, λυπούμαι, επαναλαμβάνω, διότι δεν έχει επιχειρήματα να πει παρά μόνο -επιτρέψτε μου να πω μία λέξη- λαϊκίζοντας γυρνάει από εδώ και από εκεί, προσπαθώντας να εξάψει ή να εκμεταλλευτεί καταστάσεις, που πράγματι είναι δύσκολες για την Κυβέρνηση και χρειάζονται αποτελεσματικές παρεμβάσεις.
Ακόμη και για βιβλία ακούσαμε, για διορισμούς καθηγητών, για μη έγκαιρη παράδοση βιβλίων στους μαθητές, δυσκολίες που πράγματι, επαναλαμβάνω, υπάρχουν.
Αλλά από χθες που μίλησε ο Υπουργός Παιδείας εδώ περιέργως κανείς από τη Νέα Δημοκρατία, κανένα επιφανές στέλεχος, όπως ο κ. Σιούφας, δεν ήταν για να αντιλέξει εκείνη τη στιγμή. Και αυτό θέλω να το υπογραμμίσω, κύριε Πρόεδρε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ο κ. Παυλόπουλος αντέλεξε αμέσως. 
ΦΛΩΡΟΣ ΚΩΝΣΤΑΝΤΙΝΟΥ: Ο κ. Παυλόπουλος αντέλεξε άλλα. Εγώ ήμουν εδώ όταν μίλησε ο κ. Παυλόπουλος. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν είσαστε. 
ΠΡΟΕΔΡΕΥΩΝ (Κωνσταντίνος Γείτονας): Μη μαλώνετε τώρα μεταξύ μας για το πώς έγινε ο διάλογος. Είναι αποτυπωμένος στα Πρακτικά.
ΦΛΩΡΟΣ ΚΩΝΣΤΑΝΤΙΝΟΥ: Αν θέλει να το πάρει προσωπικά ο κύριος συνάδελφος, εγώ ήμουν εδώ όταν αντέλεξε ο κ. Παυλόπουλος και ο κ. Παυλόπουλος δεν είπε τίποτα όταν τον κατηγόρησαν για τη ΔΕΗ και όλα αυτά. Αλλού το πήγε το θέμα και πήρε την απάντηση από τον κ. Φλωρίδη, πως συγκροτείται το ΕΠ γιατί και εκεί τα στελέχη της Νέας Δημοκρατίας ήταν και δυστυχώς, διαπιστώνω ότι ήταν είτε αδιάβαστα είτε απόντα. 
Αλλά, κύριε Πρόεδρε, δεν θέλω να στερήσω άλλο χρόνο από τους συναδέλφους μου του ΠΑΣΟΚ. Θέλω μόνο να ευχαριστήσω κλείνοντας που θυμούμενες τις ορεινές και προβληματικές περιοχές που επαναλαμβάνω για όλους μας αποτελούν πρώτες στη μέριμνα και ακόμη αν η Κυβέρνηση ολιγωρεί ή καθυστερεί εμείς οι Βουλευτές του ΠΑΣΟΚ είμαστε αυτοί που την πιέζουμε με κάθε τρόπο ακόμη και μέσα σ' αυτήν την Αίθουσα να μην ξεχνά, να μην καθυστερεί να λύσει αυτά τα προβλήματα ...
ΘΕΟΔΩΡΑ ΜΠΑΚΟΓΙΑΝΝΗ: Ανεπιτυχώς. 
ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κυρία Μπακογιάννη. 
ΘΕΟΔΩΡΑ ΜΠΑΚΟΓΙΑΝΝΗ: Μια λέξη είπα, "ανεπιτυχώς".
ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας μίλησε χωρίς καμία διακοπή. Γιατί δεν θέλετε να υπάρξει ανεμπόδιστα και ο αντίλογος; 
ΦΛΩΡΟΣ ΚΩΝΣΤΑΝΤΙΝΟΥ: Το ότι με διακόπτουν οι συνάδελφοι της Νέας Δημοκρατίας ή η κα Μπακογιάννη είναι απόδειξη, κύριε Πρόεδρε, ότι λέω αλήθειες χωρίς να θέλω να χαϊδέψω κανέναν ούτε την Κυβέρνηση.
Λέω, λοιπόν, κύριε Πρόεδρε, για να θυμίσω στην κα Μπακογιάννη ότι προχθές, όταν η Κυβέρνηση έφερε νομοσχέδιο για το ΤΕΒΕ, εμείς οι Βουλευτές του ΠΑΣΟΚ ήμασταν αυτοί που το διορθώσαμε. Όταν ο παριστάμενος Υφυπουργός έφερε νομοσχέδιο για τον αιγιαλό και για την παραλία εμείς οι Βουλευτές του ΠΑΣΟΚ ήμασταν που το διορθώσαμε, ενώ εσείς πήγατε να το περάσετε ουσιαστικά, θέτοντας ονομαστικές ψηφοφορίες συνταγματικότητας. Αλλά δεν θα χάσω το στόχο μου, κύριε Πρόεδρε. 
Θέλω να πω κλείνοντας, ευχαριστούμε τον κ. Σιούφα, διότι προέβλεψε ότι την επόμενη δεκαετία ότι θα πάνε άσχημα τα πράγματα κατά την κρίση του, στην ύπαιθρο, στις ορεινές και προβληματικές περιοχές, εμμέσως αναγνωρίζοντας ότι την επομένη δεκαετία πάλι θα είναι κυβέρνηση το ΠΑΣΟΚ. Αλλά να είστε βέβαιοι και κυβέρνηση θα είμαστε και τα προβλήματα αυτά επιτυχώς θα αντιμετωπίσουμε. Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Βλαχόπουλος έχει το λόγο.
ΗΛΙΑΣ ΒΛΑΧΟΠΟΥΛΟΣ: Κυρίες και κύριοι συνάδελφοι, όπως φάνηκε ο κ. Σιούφας προκλήθηκε από τους οργισμένους Υπουργούς που απάντησαν χθες σε κάποιους ομιλητές της Νέας Δημοκρατίας. Και είδατε σεις έναν οργισμένο κ. Σιούφα να τα ανταπαντάει και αυτός με την επιχειρηματολογία στην οποία αναφέρθηκε και ο κ. Κωνσταντίνου. 
Είναι αλήθεια ότι απόρησα και εγώ με την αναφορά του κ. Σιούφα στο γεγονός ότι δεν ενδιαφέρει τον ελληνικό λαό ο ρυθμός ανάπτυξης, αν είναι 3, αν είναι 5 και έμμεσα φυσικά θα εννοούσε ότι δεν τον ενδιαφέρει και αν ο πληθωρισμός είναι χαμηλός, αν τα επιτόκια είναι χαμηλά. Δεν τον ενδιαφέρει τον ελληνικό λαό ο ρυθμός ανάπτυξης μέσα από τον οποίο δημιουργούνται θέσεις εργασίας και καταπολεμούμε την ανεργία; Δεν τον ενδιαφέρουν τα χαμηλά επιτόκια, μέσα από τα οποία μπορεί φθηνό χρήμα να τροφοδοτεί τους επιχειρηματίες και τους πολίτες για να αγοράζουν φθηνά σπίτια με στεγαστικά δάνεια; Φαίνεται ότι αυτή η έλλειψη ενδιαφέροντος για το ρυθμό ανάπτυξης από πλευράς της Νέας Δημοκρατίας, είχε σαν αποτέλεσμα την περίοδο 1990-1993 να μην ενδιαφερθεί για την ανάπτυξη και να παραμείνουν σε αρνητικούς ρυθμούς ανάπτυξης.
Κυρίες και κύριοι συνάδελφοι, είναι ιστορικές αυτές οι μέρες που συζητούμε τον Προϋπολογισμό για την πατρίδα μας, για τον ελληνικό λαό, για τη νέα γενιά. Διότι είναι ο πρώτος προϋπολογισμός που καταρτίστηκε με τη λογική του ευρώ όχι φυσικά επειδή μετατρέψαμε τις δραχμές σε ευρώ με μια απλή διαίρεση σε κάθε κωδικό του Προϋπολογισμού, αλλά διότι ο Προϋπολογισμός αυτός εμπεριέχει τον προβληματισμό, τη βούληση και την απόφαση του ελληνικού λαού και της κυβέρνησής του να συνεχίσει με μεγαλύτερη ένταση τις προσαρμογές για μια ουσιαστικότερη σύγκλιση οικονομίας και κοινωνίας, για μια βαθμιαία προσέγγιση της αντιστοίχισης εισοδήματος και κόστους ζωής προς το ανάλογο μέσο όρο της Ευρωπαϊκής Ένωσης.
Είναι ιστορική η στιγμή, γιατί η συζήτηση αυτού του Προϋπολογισμού χρονικά συμπίπτει με την επιτυχή κατάληξη μιας προσπάθειας, που άρχισε το 1993 και οδηγεί σήμερα τη χώρα μας στην ομάδα των χωρών της ευρωζώνης. Ταυτόχρονα συμπίπτει με την αφετηρία μιας πορείας πιο συγκρίσιμης, πιο ανταγωνιστικής, πιο προκλητικής, σε σχέση με τις άλλες χώρες, ιδιαίτερα για τη νέα γενιά. Με την έννοια αυτή, θα ήθελα να χαιρετίσω την κατάθεση αυτού του Προϋπολογισμού του 2002 με όποια στοιχεία ικανοποίησης, αισιοδοξίας, αλλά και προβληματισμού μπορεί κανείς να περιβάλλει την έννοια του "χαιρετίζω". Το ίδιο θα έπρεπε και πρέπει να κάνουν όλοι οι συνάδελφοι όλων των πτερύγων της Βουλής, διατυπώνοντας ταυτόχρονα την κριτική τους, τις προτάσεις τους, τον προβληματισμό τους που είναι φυσικά όλα αποδεκτά και αυτό γίνεται και από τους Βουλευτές του ΠΑΣΟΚ.
Δυστυχώς, και γι' αυτόν τον Προϋπολογισμό, όπως και για τους προηγούμενους, από το 1993 μέχρι σήμερα περίσσεψαν οι χαρακτηρισμοί πλασματικός, αντιλαϊκός, αναποτελεσματικός, ελλειμματικός Προϋπολογισμός της φτώχειας. Δεν διερωτήθηκαν οι συνάδελφοι της Αντιπολίτευσης πώς είναι δυνατόν με τέτοιους προϋπολογισμούς, που έτσι τους χαρακτηρίζετε, να οδηγείται η οικονομία και η χώρα βήμα-βήμα, από το ξεκίνημα της προσπάθειας του 1993 για τη σύγκλιση, στη σταθεροποίηση μετά, σε ρυθμούς ανάπτυξης 3% με 4%, στη συνέχεια στην ένταξή μας στην ΟΝΕ που ακολούθησε το κλείδωμα της δραχμής για νομισματική σταθερότητα ως σήμερα, από 1/1/2002, στην ένταξή μας στην ευρωζώνη με το ευρώ, ως νόμισμα και της χώρας μας. Πώς είναι δυνατόν μια τέτοια πορεία στην οποία επιτυγχάναμε κάθε φορά τους οικονομικούς και πολιτικούς στόχους, να έχει γίνει με προϋπολογισμούς, οι οποίοι είχαν αυτά τα χαρακτηριστικά; Πώς είναι δυνατόν με αυτούς τους προϋπολογισμούς, που έτσι εσείς τους αξιολογείτε και τους ονομάζετε, να μειώνεται ο πληθωρισμός κάτω από το 3%, να μετατρέπεται το έλλειμμα του Προϋπολογισμού από 14% του ΑΕΠ σε πλεόνασμα των 400 και 500 δισεκατομμυρίων, να μειώνεται το δημόσιο χρέος από το 119% που μας αφήσατε το 1993 σε 96% που είναι σήμερα. Να κρατιέται έστω και με δυσκολία, ένα δυστυχώς υψηλό ποσοστό ανεργίας, που το κρατάμε για να μην ανέβει περισσότερο, γιατί και σ' αυτό το ποσοστό συμβάλλει και ένας ικανός και μεγάλος αριθμός οικονομικών μεταναστών. Και φυσικά, το πρόβλημα της ανεργίας είναι ένα πρόβλημα, που πρέπει να το αντιμετωπίσουμε και σαν Κυβέρνηση και σαν πολιτεία και σαν κοινωνία. Εμείς θα στηρίξουμε όλα τα μέτρα που παίρνει η Κυβέρνηση για να αντιμετωπίσει την ανεργία ιδιαίτερα των νέων και ιδιαίτερα στις περιοχές της ελληνικής περιφέρειας. Κι όλα αυτά γίνονται, ενώ διατηρούνται τα καλώς εννοούμενα κεκτημένα των εργαζομένων, ενώ διευρύνεται συνεχώς το κοινωνικό κράτος με την αύξηση των κοινωνικών δαπανών. Ακούσαμε τις αυξήσεις του Προϋπολογισμού στους τομείς της παιδείας, της υγείας, που είναι το 7%, το 8% και στη γεωργία το 11% και όλα αυτά σ' ένα όχι φιλικό περιβάλλον που χαρακτηρίζεται από την παγκοσμιοποίηση, από την ελεύθερη αγορά, από την ανταγωνιστικότητα. Ακόμη, πώς είναι δυνατόν αυτοί οι προϋπολογισμοί, που εσείς κατηγορείτε από το 1993 μέχρι σήμερα, να χρηματοδοτούν εξ ολοκλήρου ή να συμμετέχουν στη χρηματοδότηση των μεγάλων έργων στο χώρο της υγείας, της παιδείας, της γεωργίας; Οι προϋπολογισμοί που χρηματοδοτούν πολιτικές για πρώτη φορά στον Απόδημο Ελληνισμό, γιατί χρειαζόμαστε τους Έλληνες της διασποράς, μ' αυτούς τους προϋπολογισμούς συνεχίζεται η προετοιμασία για το μεγάλο εθνικό γεγονός των Ολυμπιακών Αγώνων του 2004 και μ' αυτούς τους προϋπολογισμούς γίνονται παρεμβάσεις στις συγκοινωνίες, στις μεταφορές και μ' αυτόν το συζητούμενο Προϋπολογισμό για πρώτη φορά με επιδότηση 30 δισεκατομμυρίων δραχμών θα γίνει η ανανέωση όλου του στόλου των ΚΤΕΛ για να μπορεί και ο πολίτης της ελληνικής περιφέρειας να μετακινείται με σύγχρονα και ασφαλή μέσα, κάτι που ψηφίσαμε πριν από μερικές μέρες.
Θα μπορούσαμε να αναφέρουμε και άλλα πολλά παραδείγματα σ' όλους τους τομείς, οι οποίοι χρηματοδοτούνται από τους προϋπολογισμούς που εσείς είπατε. Πάντως, δεν σας πιστεύω, διότι κάθε χρόνο, ιδιαίτερα στη συζήτηση του Προϋπολογισμού καταστροφολογείτε και αντί για καταστροφή της χώρας, η Ελλάδα και ο λαός της προοδεύουν, αναπτύσσονται, κατατάσσονται μεταξύ των προηγμένων χωρών και διευρύνουν ολοένα και περισσότερο την οικονομική και πολιτική τους επιρροή στον ευρύτερο χώρο της Νοτιοανατολικής Ευρώπης στα Βαλκάνια και στην παρευξείνια περιοχή.
Κυρίες και κύριοι συνάδελφοι, αυτός ο Προϋπολογισμός διαχειρίζεται ρεαλιστικά τον κλάδο των εσόδων και αυτόν των δαπανών μέσα από τη μείωση της φορολογίας και μέσα από την περιστολή των μη αναγκαίων δαπανών και επιχειρεί με τους πόρους και τις επιλογές του την ισορροπία ανάμεσα στη σταθεροποίηση και την ανάπτυξη, την ενίσχυση της ανταγωνιστικότητας, αλλά και το ενδιαφέρον για κοινωνική δικαιοσύνη, την περιφερειακή ανάπτυξη και την ενδυνάμωση της ελληνικής υπαίθρου.
Όμως, αγαπητοί συνάδελφοι, η αναφορά στις επιτυχίες και το έργο της Κυβέρνησης δεν σημαίνει ότι όλα βαίνουν καλώς. Βεβαίως υπάρχουν προβλήματα που αναφέρθηκαν από τους συναδέλφους σε όλους τους χώρους της Δημόσιας Διοίκησης. Υπάρχει όμως ταυτόχρονα και μια προσπάθεια και από την προηγούμενη και από τη σημερινή πολιτική ηγεσία στον χώρο της Δημόσιας Διοίκησης, στον αγροτικό χώρο, στο χώρο της παιδείας, της νέας γενιάς, της απασχόλησης, στο χώρο των χαμηλοσυνταξιούχων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ να έχω λίγο την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Σύμφωνοι, αλλά παρακαλώ να συντομεύσετε.
ΗΛΙΑΣ ΒΛΑΧΟΠΟΥΛΟΣ: Πολλές φορές αυτά τα προβλήματα είναι και οξυμμένα και δικαιολογημένες είναι και οι διαμαρτυρίες των κοινωνικών ομάδων και των πολιτών. Γι' αυτό θα πρέπει, κύριοι Υπουργοί, με μεγαλύτερη ένταση και αποτελεσματικότητα να εφαρμόζονται οι απαραίτητες και αναγκαίες πολιτικές, να αξιοποιούνται κατά τον καλύτερο και πιο ορθολογικό τρόπο οι διαθέσιμοι πόροι για να ενισχύσουμε τον πολίτη, για να προσφέρουμε βελτιωμένες υπηρεσίες στο χώρο της υγείας -όπως επιχειρείται αυτή την περίοδο- για να διαμορφώσουμε τις προϋποθέσεις για αναβαθμισμένες σπουδές στη νέα γενιά, στα πλαίσια μιας πραγματικά δωρεάν παιδείας. Και είναι γνωστά τα προβλήματα εκεί. 
Είναι καιρός, κύριε Υπουργέ της Παιδείας -αν με ακούτε- να δούμε τώρα το χώρο της πανεπιστημιακής τριτοβάθμιας εκπαίδευσης. Πέρασαν είκοσι χρόνια που έκλεισε ο νόμος πλαίσιο του 1982 και δεν μπορεί η αυτόνομη λειτουργία και η αυτοδιοίκηση των πανεπιστημίων να είναι το άλλοθι για μια όχι σωστή λειτουργία σ' όλους τους τομείς. Και δεν θέλω να αναφερθώ με λεπτομέρεια σ' αυτό το θέμα.
Θα ήθελα επίσης να αναφερθώ στην ανάγκη να ενισχύσουμε και να στηρίξουμε την ανάπτυξη της ελληνικής περιφέρειας και το ζωντάνεμα της υπαίθρου με τολμηρές πολιτικές και ικανούς πόρους.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ να κλείσετε.
ΗΛΙΑΣ ΒΛΑΧΟΠΟΥΛΟΣ: Μισό λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε συνάδελφε. Παρακαλώ να κλείσετε ολοκληρώνοντας το συλλογισμό σας.
ΗΛΙΑΣ ΒΛΑΧΟΠΟΥΛΟΣ: Σε πολλές περιοχές της ελληνικής υπαίθρου, δεν υπάρχει εκείνη η κρίσιμη μάζα, που θα πάρει στους ώμους της την ανάπτυξη. Γι' αυτό θα πρέπει να συνταχθεί ένα εθνικό σχέδιο. Και με μεγάλη ικανοποίηση άκουσα τον Υπουργό Γεωργίας να λέει ότι ήδη ξεκινάει το σχέδιο για την ανασυγκρότηση της υπαίθρου, αξιοποιώντας και την Ατζέντα του 2000. Θα πρέπει να τονώσουμε το ηθικό του αγροτικού πληθυσμού.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, τελειώσατε. 
ΗΛΙΑΣ ΒΛΑΧΟΠΟΥΛΟΣ: Κλείνω, κύριε Πρόεδρε.
Κύριοι συνάδελφοι, αυτός ο Προϋπολογισμός μπορεί και πρέπει να στηρίζει αυτές και άλλες παρεμβάσεις σε όλους τους τομείς όπου ζει, κινείται και ...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ. Σας παρεκάλεσα να κλείσετε. Παρακαλώ τελειώνετε.
ΗΛΙΑΣ ΒΛΑΧΟΠΟΥΛΟΣ: Κλείνω, κύριε Πρόεδρε.
Ας είναι, λοιπόν, ο στόχος του Προϋπολογισμού για την αξιοπρέπεια του πολίτη σε μια Ελλάδα των αναπτυγμένων περιφερειών. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Θα μιλήσει τώρα ο κ. Πολύζος και στη συνέχεια ο Υπουργός Ανάπτυξης κ. Τσοχατζόπουλος.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, είχα την αφέλεια να πιστεύω ότι τουλάχιστον οι συνάδελφοι της επαρχίας, ανεξάρτητα σε ποιο κόμμα είναι, ακόμα και στο ΠΑΣΟΚ, θα δουν την πραγματικότητα. Πλην όμως με λύπη μου σήμερα διαπίστωσα ότι οι συνάδελφοι του ΠΑΣΟΚ της επαρχίας δεν ζουν την πραγματικότητα. Είναι και αυτοί αποκομμένοι από την ελληνική πραγματικότητα, διότι άκουσα συναδέλφους να ισχυρίζονται ότι δεν είναι τα πράγματα, έτσι όπως τα είπε ο κ. Σιούφας, αλλά αντίθετα ότι ευημερεί η ελληνική επαρχία, ότι οι αγρότες ευημερούν, ότι οι κτηνοτρόφοι πάνε καλά, το ίδιο επίσης και οι πολύτεκνες οικογένειες. 
Εδώ, κύριοι συνάδελφοι του ΠΑΣΟΚ, τα πολυτεκνικά επιδόματα που είχε δώσει η κυβέρνηση Μητσοτάκη και αυτά τα κόψατε. Δηλαδή για ποιο πράγμα είναι δυνατόν να κατηγορηθεί η Νέα Δημοκρατία ότι κάνει το μαύρο άσπρο; Σ' αυτό το γεγονός είναι απόλυτα εξειδικευμένη η Πλειοψηφία.
Κυρίες και κύριοι συνάδελφοι, δεν μπορώ να κρύψω ότι προετοιμαζόμενος για τη συζήτηση του Προϋπολογισμού με κατέλαβε άγχος και αγωνία, κάνοντας μια ανασκόπηση της χρονιάς που κλείνει και βλέποντας τις προοπτικές αυτής που μας έρχεται. Αισθάνθηκα πραγματικά πολύ προβληματισμένος και δεν μπόρεσα παρά να αναρωτηθώ: Μα, αυτός ο Πρωθυπουργός δεν έχει καμία αίσθηση της πραγματικότητας; Είναι τόσο αποκομμένος από τα ελληνικά προβλήματα, από την ελληνική κοινωνία και δεν έχει μείνει καθόλου ευαισθησία σ' αυτήν την Κυβέρνηση;
Βαδίζουμε, κύριοι συνάδελφοι, στη νέα πραγματικότητα του κοινού νομίσματος με μία Κυβέρνηση που αυτοαμφισβητείται και αυτοεπιβεβαιώνεται σε συνέδρια παρωδία. Η Κυβέρνηση του κ. Σημίτη είτε πριν είτε μετά τον ανασχηματισμό μοιάζει με μία ορχήστρα όπου κάθε μουσικός παίζει ό,τι θέλει. Άλλος παίζει ροκ -σκληρό- άλλος παίζει βαλς, αλλά ο μαέστρος συνεχίζει να κουνά τα χέρια του σαν να μη συμβαίνει τίποτα. 
Κύριοι συνάδελφοι, για μία ακόμα φορά οι θυσίες του ελληνικού λαού πήγαν ουσιαστικά χαμένες. Η Κυβέρνηση του κ. Σημίτη κατόρθωσε να μετατρέψει το ευρωπαϊκό όραμα σε εφιάλτη. Η Ελλάδα μπαίνει στη νέα εποχή απροετοίμαστη και αγχωμένη, με Δημόσια Διοίκηση διαλυμένη, με οικονομία ψεύτικη και με κοινωνία φοβισμένη. Παρά τις προσπάθειες της Κυβέρνησης να παρουσιάσει μία μαγική εικόνα η πραγματικότητα είναι αδυσώπητη και κάθε χρόνος, που περνάει γίνεται δυστυχώς πιο σκληρή. 
Πάνω από δυόμισι εκατομμύρια Έλληνες, όπως είπαν και άλλοι συνάδελφοι, ζουν κάτω από τα όρια της φτώχειας και την ίδια στιγμή η Κυβέρνηση επαίρεται για την αύξηση του αφορολόγητου ορίου στα 2.870.000 δραχμές ετησίως, δηλαδή για 205.000 μηνιαίως, ενώ γνωρίζει ότι ο όριο της φτώχειας για μία οικογένεια είναι 300.000 δραχμές το μήνα. Επαίρεται δηλαδή γιατί φορολογεί τις 205.000 δραχμές το μήνα, που είναι κάτω από τα όρια της φτώχειας. 
Η ανεργία οδηγεί σε απόγνωση τους νέους και διευρύνει επικίνδυνα τις κοινωνικές ανισότητες, όταν στην Πιερία το ποσοστό της ανεργίας είναι πάνω από 30%, σύμφωνα με στοιχεία του εργατικού κέντρου, που ανήκει και στο κυβερνών κόμμα, η διοίκησή του εννοώ. Η πραγματική σύγκλιση παραμένει άπιαστο όνειρο για τον 'Ελληνα εργαζόμενο. Και θα φέρω ένα παράδειγμα: Για να αγοράσει ένα καλάθι με συγκεκριμένα προϊόντα και ποτά ένας Άγγλος χρειάζεται να δουλέψει πενήντα επτά ώρες, ο Γερμανός σαράντα οκτώ, ο Ιταλός εξήντα εννιά. Για το ίδιο καλάθι ο Έλληνας χρειάζεται ενενήντα έξι ώρες. Αυτό τι σημαίνει; Φθηνά μεροκάματα και ακριβή ζωή. Αυτός είναι ο ψευτοσοσιαλισμός του κ. Σημίτη;
Έρχομαι τώρα σε ένα άλλο σύνολο προβλημάτων της οικονομίας που επίσης ταλανίζουν ιδιαίτερα την εκλογική μου περιφέρεια, την Πιερία, η οποία στα χρόνια του Εθνάρχη Κωνσταντίνου Καραμανλή ήταν νομός-πιλότος στην ανάπτυξη, στην πρόοδο, στην ποιότητα ζωής και στην απασχόληση. Και τώρα κατάντησε -βλέπω το φίλο μου τον Χάρη τον Τσιόκα, που είμαστε γειτονιά και που γνωρίζει γιατί έχει και συγγενείς -νομός σε οικονομική εξαθλίωση. 
Η σκληρή φορολογική επιδρομή των τελευταίων ετών που εξαπέλυσε η Κυβέρνηση είχε επιπτώσεις και στην Πιερία. Τα υπέρογκα πανωτόκια της δανειοδότησης από τις τράπεζες, ο αποκλεισμός από τις αναπτυξιακές ενισχύσεις και τις χρηματοδοτήσεις των ευρωπαϊκών προγραμμάτων, οι χρηματοδοτήσεις από το Γ΄ Κοινοτικό Πλαίσιο Στήριξης, από όπου ο νομός Πιερίας ήταν αποκλεισμένος, είχαν σοβαρές επιπτώσεις στην ανάπτυξη. Η μικρομεσαία επιχείρηση, που όλοι στην Αίθουσα αυτή αναγνωρίζουμε ότι είναι η ραχοκοκαλιά της ελληνικής οικονομίας και συμβάλλει στο ΑΕΠ με 47%, έχει κυνηγηθεί τα τελευταία χρόνια κατά τέτοιο τρόπο που φυτοζωεί. 
Η ίδια κατάσταση επικρατεί στον τουρισμό στην Πιερία και γενικά στη βόρεια Ελλάδα από τα γεγονότα της Βαλκανικής που αν συνδυαστεί με την εγκατάλειψη από την Κυβέρνηση της αγροτικής οικονομίας, τότε καταλήγουμε στο συμπέρασμα ότι δεν υπάρχει πλέον περιθώριο για ανάπτυξη στην ελληνική επαρχία. 
Κύριοι συνάδελφοι, εκεί που ο φετινός Προϋπολογισμός παρουσιάζει το ανάλγητο πρόσωπό του, είναι ο τομέας της γεωργίας. Η αγροτιά μας σήμερα υποφέρει. Δεν γίνονται και δεν προβλέπονται έργα αγροτικής υποδομής. Ήδη πέρσι είχε κοπεί στο 50% η χρηματοδότηση για έργα αγροτικής υποδομής. Φέτος είναι ακόμη μικρότερο το νούμερο που υπάρχει στον Προϋπολογισμό.
Να πούμε τι έγινε φέτος με τα καπνά, όπου οι καπνοκαλλιεργητές ζουν και δεν γνωρίζουν εάν του χρόνου θα μπορέσουν να καλλιεργήσουν, διότι επίκειται η κατάργηση των επιδοτήσεων; Να πούμε για τα βαμβάκια που τα έχουν πάνω στα τρακτέρ, που δεν μπορούν να τα παραδώσουν και η τιμή είναι μικρότερη; Τι να πρωτοπούμε για το συγκεκριμένο Προϋπολογισμό και τα έργα και τις ημέρες της Κυβέρνησης;
Να πούμε για την Τοπική Αυτοδιοίκηση; Πέρασαν ήδη τρία χρόνια του "ΕΠΤΑ". για την Τοπική Αυτοδιοίκηση και ξοδεύτηκαν σε έργα μόνο 280 δισεκατομμύρια δραχμές. Το πρόγραμμα της εξαετίας ήταν για 1.300 δισεκατομμύρια δραχμές. Οι εγκρίσεις οι οποίες δόθηκαν είναι γύρω στα 440 δισεκατομμύρια δραχμές. Πότε θα υλοποιηθεί το πρόγραμμα για την Τοπική Αυτοδιοίκηση; Καταστρέψατε την περιφέρεια ως προς την αγροτική οικονομία, την καταστρέψατε και ως προς την Τοπική Αυτοδιοίκηση. 
Δεν μπορώ να πω ότι το ίδιο είχε συμβεί όταν Υπουργός Εσωτερικών ήταν ο κ. Τσοχατζόπουλος, διότι τότε είχαν μπει μερικές βάσεις προκειμένου να γίνει κάτι. Πλην όμως στη συνέχεια όλα διαλύθηκαν.
Έναν τέτοιο Προϋπολογισμό, λοιπόν, δεν είναι δυνατόν ούτε εγώ ούτε η Νέα Δημοκρατία να ψηφίσουμε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Ανάπτυξης κ. Τσοχατζόπουλος
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, προτού έλθω στη Βουλή είχα περάσει από την κεντρική αγορά των Αθηνών όπου διεπίστωσα -κι εδώ στην Αθήνα, όπως την Τετάρτη στη Θεσσαλονίκη- ότι ο πολίτης, στην εποχή που περνάμε, δεν βασανίζεται τόσο από το πρόβλημα των τιμών του κρέατος -διαπίστωσα και είπαν όλοι ότι διατίθεται φέτος στην αγορά κατά 10%-15% φθηνότερα απ' ό,τι πέρσι- ούτε από το γεγονός ότι η κακοκαιρία δημιούργησε πρόβλημα επάρκειας στα οπωροκηπευτικά, όπου οι τιμές πράγματι, σε ορισμένες περιπτώσεις ξεφεύγουν και από τον έλεγχο. 
Ο πολίτης, στην περίοδο την οποία διανύουμε, ανησυχεί διότι αισθάνεται πως μπαίνουμε σε μια περίοδο μεγάλων αλλαγών, ότι κάτι αλλάζει στον τόπο μας, και αυτό σηματοδοτείται με την εφαρμογή του ευρώ, που φιλοδοξούμε όλοι μας ότι θα ενταχθεί ομαλά στη λειτουργία της ελληνικής οικονομίας. 
Όμως πέρα από την απλή αλλαγή ενός νομίσματος αυτό που συγκινεί, ανησυχεί και δημιουργεί αβεβαιότητα στον Έλληνα πολίτη είναι πώς θα βαδίσουμε στο νέο περιβάλλον, τι προοπτικές θα μπορέσουμε να διαμορφώσουμε, ώστε να υπάρξει ευημερία, να υπάρξει δικαιοσύνη, να υπάρξει αλληλεγγύη, συνοχή, με μία λέξη να δημιουργηθεί νέος πλούτος στην ελληνική κοινωνία. Και βέβαια όλα αυτά σε κλίμα δικαιοσύνης και προπαντός σε κλίμα ξεπεράσματος των υφισταμένων ανισοτήτων, που υπάρχουν αντικειμενικά τόσο σε γεωγραφικό επίπεδο στην Ελλάδα όσο όμως και ανάμεσα σε κοινωνικές ομάδες.
Επηρεάζεται βέβαια το κλίμα αυτό -και επηρεάζει- το περιεχόμενο του προβληματισμού σε ευρωπαϊκό επίπεδο. 
Προχθές οι αρχηγοί στο Λάακεν του Βελγίου πήραν πολλές αποφάσεις. Συγχρόνως, όμως, έστειλαν ένα μήνυμα: Το μέλλον της Ευρώπης -και είναι μια διακήρυξη η οποία βγήκε όπου εκεί πέρα μπαίνουν ξεκάθαρα οι ανησυχίες αυτές που βλέπουμε εδώ στον Έλληνα πολίτη και οι οποίες υπάρχουν σε όλους τους Ευρωπαίους πολίτες- να κορυφώνεται ως ευαισθησία των πολιτικών ηγεσιών των χωρών. Σε αυτή τη διακήρυξη από τη μια μεριά ζητούν μια δημοκρατική Ευρώπη, η οποία θα μπορέσει να ανοίξει πράγματι τις πόρτες της στη διεύρυνση, ώστε οι χώρες της Κεντρικής και Ανατολικής Ευρώπης, η Κυπριακή Δημοκρατία, να εισέλθουν, όπως προβλέπεται, το 2003 σε αυτήν. Συγχρόνως, όμως, σηματοδοτούν τις δυσκολίες εξέλιξης του μοντέλου το οποίο βρίσκεται μπροστά μας. 
Κοινωνικά και οικονομικά απασχολεί τους Ευρωπαίους πολίτες πώς θα εξελιχθεί η Ευρωπαϊκή Ένωση, διότι υφίστανται τις συνέπειες της παγκοσμιοποιημένης, αν θέλετε, οικονομίας. Και ενώ περιμένουν ότι θα εξασφαλίσουν έναν ευνοϊκότερο όρο συμμετοχής στα αποτελέσματα αυτής της οικονομίας, δυστυχώς ακόμα και οι πολίτες της Ευρωπαϊκής Ένωσης βλέπουν ότι υπάρχουν δυσκολίες, οι οποίες τους οδηγούν σε μια δευτερεύουσα, αν θέλετε, σχέση με το θετικό αποτέλεσμα που προάγεται για τον καπιταλισμό, το κεφάλαιο και τις αγορές μέσα από την παγκοσμιοποιημένη οικονομία, με αποτέλεσμα να αισθάνεται ένα αίσθημα υποβάθμισης, να αισθάνεται ότι κάπου πρέπει να αντιδράσει. Και είναι δίκαιο οι Ευρωπαίοι πολίτες να αντιδράσουν διότι ζητούν, στη βάση σύγκλισης και των όσων πέτυχαν οι χώρες της Ευρωπαϊκής Ένωσης τα τελευταία χρόνια, να διαμορφωθεί επιτέλους ένας νέος πόλος δημοκρατικής εξουσίας με αρχές, με αξίες στη βάση του πολιτισμού των χωρών και των λαών της Ευρωπαϊκής 'Ένωσης, ώστε να μπορέσουν όλοι οι πολίτες να αξιοποιήσουν τα πλεονεκτήματα αυτής της συλλογικής προσπάθειας και να συμμετέχουν δημοκρατικά στην πορεία οικονομικής μεγέθυνσης με μια ευρωπαϊκή οικονομία, η οποία θα γίνει η ανταγωνιστικότερη αυτή τη δεκαετία σε παγκόσμιο επίπεδο, όπως έχουν δεσμευτεί και έχουν αποφασίσει.
Το ενδιαφέρον, όμως, είναι ότι όλοι οι Ευρωπαίοι αρχηγοί συμφωνούν σε μια πολιτική, η οποία θέλει την οικονομική σύγκλιση, την εφαρμογή σταθερότητας όσον αφορά την πολιτική ανάπτυξης και οικονομικής σύγκλισης. Συγχρόνως, όμως, διεκδικούν και επιβάλλουν το μοντέλο της οικονομικής και κοινωνικής ανάπτυξης παράλληλα. Και μάλιστα πρόσφατα βάζουν την περιβαλλοντική διάσταση ως μια αναγκαία συμπόρευση των τριών διαστάσεων της οικονομίας για να έχουμε βιώσιμη ανάπτυξη. 
Θέλουν, λοιπόν, δημοκρατία, θέλουν κοινωνική Ευρώπη, θέλουν ανάπτυξη βιώσιμη, άρα μια ανάπτυξη η οποία απαντά στο πρόβλημα της ανεργίας, θέλουν μια ανάπτυξη η οποία απαντά στο αίσθημα της δικαιοσύνης, μια ανάπτυξη η οποία εξασφαλίζει πράγματι συμμετοχή σε όλους αυτούς τους πολίτες της Ευρώπης στα νέα δεδομένα, στις νέες ευκαιρίες.
Κυρίες και κύριοι συνάδελφοι, όταν αυτά διαμορφώνονται ως κλίμα στην Ευρωπαϊκή Ένωση, στους λαούς της Ευρώπης, στους πολίτες της Ελλάδος, πρέπει να σκεφθούμε εμείς πλέον, η Ελλάδα, με ποιο τρόπο θα πορευθούμε σε αυτό το νέο περιβάλλον και δεύτερον, με ποιο τρόπο θα προωθήσουμε αυτούς τους στόχους της ευημερίας, της δικαιοσύνης, της αλληλεγγύης, της συνοχής, της ανάπτυξης για όλους. Επιδιώκουμε μια οικονομική και κοινωνική ανάπτυξη και στην Ευρώπη, αλλά και για τη χώρα μας, που θα εξασφαλίσει τη συμμετοχή ολόκληρου του λαού, που δεν θα μείνουν κάποιοι απέξω και δεν θα μείνουν πίσω, ότι θα συμπορευθούμε.
Και εδώ μπαίνουν ορισμένα θέματα: Είναι δυνατόν να πετύχουμε τέτοιους στόχους αν δεν έχουμε ξεκαθαρίσει μια εθνική στρατηγική με την οποία θα κινηθούμε αυτήν την περίοδο; 
Και επιτρέψτε μου να πω, διακρίνοντας τις εξελίξεις τόσο σε ευρωπαϊκό επίπεδο όσο και σε παγκόσμιο, ότι σε αυτήν τη φάση η εθνική στρατηγική της χώρας μας πρέπει να κάνει το αποφασιστικό βήμα να περάσουμε από την αναγκαία και καθοριστική προσπάθεια προσαρμογής και σύγκλισης με τις οικονομίες των εταίρων στην Ευρωπαϊκή Ένωση. Αυτός είναι ένας βασικός στόχος τον οποίο πρέπει να υλοποιήσουμε.
Παράλληλα, όμως, πρέπει να προετοιμαστούμε και να αποκτήσουμε τα εφόδια, να αξιοποιήσουμε τις νέες δυνατότητες που προσφέρει τόσο η συμμετοχή της Ελλάδας στην ευρωπαϊκή οικονομική ολοκλήρωση όσο και στις διεθνείς εξελίξεις και γεωοικονομικές ανακατατάξεις. Αυτό σημαίνει, κυρίες και κύριοι συνάδελφοι, ότι πρέπει να διευρύνουμε αποφασιστικά και άμεσα τις δραστηριότητές μας σε αυτόν τον ευρύτερο γεωοικονομικό χώρο στον οποίο ανήκουμε. 
Η Ευρωπαϊκή Ένωση, αλλά και ξεχωριστά ο καθένας από τους εταίρους μας ήδη αξιοποιούν αυτές τις δυνατότητες που προσφέρει η ευρωπαϊκή ολοκλήρωση, αυτό το πυκνό πλέγμα των ευρωπαϊκών σχέσεων, που δημιουργούν οι συνδεδεμένες και οι υπό ένταξη χώρες με την Ευρωπαϊκή Ένωση, αλλά και τη ραγδαία ενίσχυση των οικονομικών δεσμών των σχέσεων των χωρών της Ευρωπαϊκής Ένωσης, όπως επιβάλλει η παγκοσμιοποίηση με κρίσιμα για την ευρωπαϊκή οικονομία κράτη, όπως η Ρωσία, το Καζακστάν, το Ιράν, τα λοιπά κράτη της Κασπίας, του Καυκάσου, της Κεντρικής Ασίας και της Μέσης Ανατολής.
Κύριοι συνάδελφοι, η ελληνική οικονομία ως μέρος της Ευρωπαϊκής Ένωσης πρέπει να επεκταθεί στο γεωοικονομικό αυτό χώρο και να δημιουργήσει ισχυρούς δεσμούς παραγωγικών και οικονομικών συνεργασιών. Είτε μας αρέσει είτε όχι ο χώρος της Κασπίας και της Κεντρικής Ασίας αποτελεί ήδη το κρίσιμο ενεργειακό κέντρο, όχι μόνο για τις χώρες της Ανατολικής Ευρώπης, αλλά για ολόκληρη την Ευρωπαϊκή Ένωση και θα έλεγα και για ολόκληρο τον κόσμο. 
Τα ευρωπαϊκά δίκτυα ενέργειας -μία έμπρακτη διάσταση τόσο της παγκόσμιοποιημένης οικονομίας όσο και του δυναμισμού της ευρωπαϊκής ολοκλήρωσης- προσφέρουν εκ των πραγμάτων την υλική βάση σταθερής ανάπτυξης για την ευρωπαϊκή οικονομία. Δεν είναι τυχαίο ότι τα ενεργειακά δίκτυα, όπως ο ηλεκτρισμός, το φυσικό αέριο, το πετρέλαιο, οι τηλεπικοινωνίες, οι μεταφορές έχουν ξεχυθεί ουσιαστικά σε μία πορεία διάχυσης και επαφής μέχρι την Ευρασία, την Κέντρα της Κασπίας και της Μαύρης Θάλασσας.
Η συμμετοχή της Ελλάδας σε αυτές τις οικονομικές δομές θα εξασφαλίσει την ανάγκη της χώρας για οικονομικά συμφέροντα σε ενεργειακούς πόρους στήριξης της αναπτυξιακής πορείας της εθνικής οικονομίας στις επόμενες δεκαετίες και συγχρόνως, θα διαμορφώσει το επιπρόσθετο οικονομικό περιβάλλον που έχει ανάγκη να επεκταθεί η ελληνική οικονομική και παραγωγική δραστηριότητα, κυρίες και κύριοι συνάδελφοι.
Άρα, λοιπόν, η εθνική μας στρατηγική ανάπτυξης περνά μέσα από την ενεργοποίηση και πλήρη αξιοποίηση όλων αυτών των δυνατοτήτων. Είναι λογικό νομίζω να συνειδητοποιήσουμε ότι δεν μπορούμε να λύσουμε τα θέματα μόνοι μας εδώ σε αυτήν τη γωνιά της Ευρώπης, όπως τα θέματα της ασφάλειας και θα ακούσατε χθες το βράδυ το συνάδελφό μου.
Πρόσφατα αποφασίζει η Ευρωπαϊκή Ένωση να προχωρήσει την ευρωπαϊκή πολιτική ασφάλειας και άμυνας. Γιατί; Διότι ξέρει ότι μόνο συλλογικά όλες οι χώρες, στο βαθμό που θα καταφέρουν να διαμορφώσουν, έστω στοιχειωδώς ένα πρώτο τμήμα δύναμης άμεσης δράσης, στρατιωτικής, θα μπορέσει η Ευρωπαϊκή 'Ενωση να αποκτήσει μέσα από τη συνεργασία σε αυτήν την ευρύτερη περιοχή όρους παρέμβασης στα θέματα της ασφάλειας, της σταθερότητας.
Ορισμένοι ίσως πιστεύουν ότι αυτό το βήμα θα εγγυηθεί πιθανώς και τα σύνορα της χώρας μας. Βιάζονται. Απέχει ακόμα η εποχή που η δημιουργία ευρωπαϊκού στρατού θα εγγυηθεί και τα σύνορα της χώρας μας. Σήμερα ανοίγει απλά το δρόμο. Η δημιουργία στρατιωτικής δύναμης στο επίπεδο της Ευρωπαϊκής Ένωσης, όπως επιβεβαίωσαν και οι Υπουργοί Αμύνης χθες στις Βρυξέλλες είναι το πρώτο σημαντικό βήμα. Δεν έχει τόσο σημασία ότι συγκροτείται αυτή η δύναμη. Σημασία έχει ότι πιστεύουν στην ενοποιημένη Ευρώπη, η οποία πέραν της κοινωνικής και της οικονομικής ενοποίησης που ζητάμε, έχει ανάγκη ενοποίησης και στο θέμα της ασφάλειας. 
Να, λοιπόν, γιατί αυτή η λογική της ευρύτερης συνεργασίας περνάει και μέσα από τα ευρωπαϊκά διαδίκτυα της ενέργειας. Δεν είναι δυνατόν να μην αντιλαμβανόμαστε ότι αυτήν τη στιγμή γίνονται ενιαίες και κοινές οι αγορές. Τι έγινε για παράδειγμα στην αγορά ενέργειας; Είναι εντυπωσιακό. 
Η αγορά ηλεκτρισμού πλήρως απελευθερωμένη, την ίδια στιγμή αυτήν την περίοδο στην Ευρωπαϊκή Ένωση η αγορά ηλεκτρισμού και φυσικού αερίου ενοποιούνται. Την πενταετία που έρχεται όλες οι χώρες της Ευρωπαϊκής Ένωσης επενδύουν πάνω σ' αυτήν τη συνεργασία γιατί η ευρωπαϊκή οικονομία έχει ανάγκη φθηνής ενέργειας, βέβαια και η ελληνική, αλλά και διότι εμείς πρέπει να εξασφαλίσουμε τη συμμετοχή μας μέσα σ' αυτήν την αγορά προωθώντας τη διασύνδεση της Ελλάδας με δίκτυα φυσικού αερίου, που έρχονται από τη Ρωσία αλλά και από τις άλλες χώρες της Κασπίας, της περιοχής που αναφέρθηκα προηγουμένως και ιδιαίτερα από το Ιράν για να διαμορφώσουμε την Ελλάδα σε ένα κομβικό κέντρο ενέργειας τόσο με αγωγούς φυσικού αερίου, οι οποίοι θα έρχονται από εναλλακτικές πηγές για να μπορέσουν να διαπραγματευτούμε το κοστολόγιο όσο και τον ηλεκτρισμό γιατί έχουμε ανάγκη να ενταχθούμε σε ένα ευρωπαϊκό δίκτυο ηλεκτρικής ενέργειας, όπου η Ελλάδα θα διεκδικεί πρώτον το ρόλο του διαμεσολαβητή, του κόμβου, συγχρόνως όμως του διαπραγματευτή για παραγωγή ηλεκτρικής ενέργειας σε χώρες όπου είναι φθηνότερο το κόστος του φυσικού αερίου από ό,τι στις ευρωπαϊκές χώρες και επομένως με τη συμπλήρωση ηλεκτρικών φορτίων και προμήθειας σε αυτές τις περιοχές διαμορφώνει τις ευνοϊκότερες συνθήκες κοστολογίου για την αγορά ενέργειας. 
Βέβαια αυτό δεν περιορίζεται μόνο στα θέματα της αγοράς ενέργειας. Έχουμε μία σειρά από θέματα που μας απασχολούν στη συνολική οικονομική μας δραστηριότητα σε άλλους τομείς. Είναι η βιομηχανία, το εμπόριο, ο τουρισμός, η μεταποίηση, τομείς που πρέπει να προωθήσουμε δυναμικά αυτήν την περίοδο τις κατευθύνσεις μας.
Άρα το στοίχημα για την ελληνική οικονομία στη νέα εποχή του ευρώ είναι η πραγματική σύγκλιση με την Ευρωπαϊκή Ένωση, αλλά είναι και η βιώσιμη είσοδος στη ζώνη του ευρώ χωρίς αποκλεισμούς. Οι πολιτικές της ονομαστικής σύγκλισης τελείωσαν οριστικά. Η έμφαση πρέπει να δοθεί σοβαρά στην πραγματική οικονομία, στην ανάπτυξη, στις επενδύσεις, στην απασχόληση, στην κοινωνική και περιφερειακή συνοχή, στις μεταρρυθμίσεις του κοινωνικού κράτους για να μπορέσουμε να ανταποκριθούμε σε παλιές και νέες ανάγκες και ιδιαίτερα στις νέες κοινωνικές ανάγκες, που προκύπτουν από τις ταχύτατες κοινωνικές μεταλλαγές.
Με τις πρόσφατες εξελίξεις στις αποφάσεις στα Συμβούλια της Λισσαβόνας, του Ελσίνκι όπου Ευρωπαίοι ηγέτες συνδέουν την οικονομική ανάπτυξη με την κοινωνική συνοχή και τη σύγκλιση, αλλά και έμπρακτα αποτελέσματα επιτυχίας στις σκανδιναβικές χώρες, όπως η Φινλανδία και η Σουηδία, μπορούμε να στηρίξουμε με βεβαιότητα ότι η ανταγωνιστικότητα, η ανάπτυξη και η κοινωνική συνοχή πάνε για μας χέρι-χέρι. Αυτού του είδους την ανάπτυξη θέλουμε, κυρίες και κύριοι συνάδελφοι. Η κοινωνική συνοχή είναι προϋπόθεση της οικονομικής επιτυχίας, άρα ο πρώτος στόχος μας είναι η εξασφάλιση της ακέραιης κοινωνίας μέσα από την επιχείρηση ανάπτυξης της οικονομικής δραστηριότητας επενδύσεων.
Ο Προϋπολογισμός που συζητάμε κάνει ένα σημαντικό βήμα προς την κατεύθυνση την οποία αναφέρω ώστε να είναι συνεπής με τις πολιτικές τις οποίες ερμήνευσα. Βέβαια λόγω του ότι η διεθνής οικονομία είναι σε ύφεση, γεγονός το οποίο πιέζει πράγματι την ελληνική οικονομία, το δημοσιονομικό πλεόνασμα αυτήν τη φορά περιορίζεται μόνο κατά 0,6%, ώστε να ενισχυθεί κατά την άποψή μου περιορισμένα αλλά εν πάση περιπτώσει να ενισχυθεί το ατομικό διαθέσιμο εισόδημα και η ιδιωτική κατανάλωση. Αυτό είναι σωστό. Αυξάνοντας τις δαπάνες που ενισχύουν τη ζήτηση για επενδύσεις αυξάνουμε τις δαπάνες για την ιδιωτική κατανάλωση, συγκρατούμε την ευρωστία της ελληνικής οικονομίας και δεν επηρεάζεται από την υποβάθμιση της οικονομικής δραστηριότητας που διαμορφώνεται αυτήν την περίοδο, λόγω της υφεσιακής κατάστασης που μας ήλθε από την Αμερική και έχει περιλάβει όλες τις ευρωπαϊκές χώρες.
Κυρίες και κύριοι συνάδελφοι, πιστεύω ότι οι οικονομικές πολιτικές τόνωσης της ζήτησης για επενδύσεις της πραγματικής οικονομίας εξασφαλίζουν όχι μόνο την υψηλή ανταγωνιστικότητα και την ονομαστική σύγκλιση, αλλά ευνοούν και το δημόσιο συμφέρον, δηλαδή την υπεράσπιση της κοινωνικής αλληλεγγύης και της πολιτικής.
Η παρέμβαση της δημόσιας πολιτικής στις αγορές υπέρ του δημόσιου συμφέροντος συγκροτεί το ανταγωνιστικό πλεονέκτημα και ενισχύει την εθνική ανταγωνιστικότητα και την ανάπτυξη σε αντίθεση βέβαια από τις απαρχαιωμένες και ξεπερασμένες και από τους ίδιους τους ειδικούς της νεοφιλελεύθερης εκδοχής που θέλει να μην αφήνει τις τύχες της πραγματικής οικονομίας και των αναπτυξιακών επιλογών στα χέρια των αγορών.
Ιδιαίτερα το ΠΑΣΟΚ αλλά και όλοι οι προοδευτικά σκεπτόμενοι πολίτες της χώρας μας, πρέπει να επιμείνουν ότι τα πολύπλοκα κοινωνικά ζητήματα στα οποία καλούμαστε σήμερα να δώσουμε λύσεις, απαιτούν νέες ευρηματικές λύσεις και πολιτικές παρέμβασης. Καθώς τα ζητήματα αυτά συνεχίζουν να αφορούν την ισόρροπη ανάπτυξη, την κοινωνική αλληλεγγύη και την πλήρη απασχόληση, έχουμε συνείδηση ότι τα όποια μέτρα πάρουμε ουσιαστικά συμβαδίζουν με το δημόσιο συμφέρον. Έχουμε δηλαδή την ανάγκη να προωθήσουμε σφαιρικά και συνολικά το συμφέρον όλης της κοινωνίας, όπου εάν δεν το κάνουμε διακυβεύεται η ενότητά της. Τότε υπάρχει κίνδυνος, όπως είπα προηγουμένως, τμήματά της να μείνουν πίσω. Και εμείς έχουμε βάλει στόχο να πάμε όλοι μαζί σ' αυτήν τη νέα εποχή, σ' αυτό το νέο κύκλο οικονομικής και κοινωνικής ανάπτυξης που έχει ανοίξει και που αναμφισβήτητα θα υπάρξει και νέος πολιτικός κύκλος για τη χώρα μας. Διότι δεν είναι δυνατόν να φαντάζεται κανείς ότι θα συγκλίνουμε τις προτάσεις και τις απόψεις μας για περιφερειακή ανάπτυξη, για οικονομική και κοινωνική ανάπτυξη και ανασυγκρότηση της χώρας, παραμένοντας στις απλές παραδοσιακές θέσεις του παρελθόντος σ' αυτήν τη νέα εποχή που ανοίγει μπροστά μας.
Κυρίες και κύριοι συνάδελφοι, η μεγάλη πρόκληση είναι η μέριμνα για τα μικρά και μεγάλα προβλήματα του βιοτικού επιπέδου των πολιτών και της ποιότητας ζωής, που συνιστούν κρίσιμα ζητήματα δημοσίου συμφέροντος σε τελική ανάλυση. Η εξασφάλιση ευμενέστερων συνθηκών για την ανταγωνιστικότητα και την πραγματική ανάπτυξη της οικονομίας και των όρων λειτουργίας της, παράλληλα με την καθημερινή μέριμνα για την κοινωνική αλληλεγγύη, όπως είπα, για την ολόκληρη κοινωνία που θέλουμε, την πλήρη απασχόληση, τη δυνατότητα όλοι οι πολίτες να έχουν εργασία και τουλάχιστον εγγυημένο εισόδημα, είναι πλέον η στρατηγική ανάπτυξης προς την οποία κινούμαστε. Σ' αυτήν τη νέα εποχή και στη νέα ψηφιακή οικονομία και η πλήρης απασχόληση είναι εφικτή. Χρειαζόμαστε όμως συγκεκριμένους τρόπους για να την υλοποιήσουμε.
Κυρίες και κύριοι συνάδελφοι, ακριβώς γι' αυτό τα λόγο ακολουθούμε το δείγμα εκείνο της οικονομικής πολιτικής που θα εντείνει τους ρυθμούς ανάπτυξης, θα επιτρέψει την άσκηση κοινωνικής πολιτικής και συγχρόνως θα δημιουργήσει νέες θέσεις εργασίας μέσω της προσεκτικής ενίσχυσης της ζήτησης. Και γι' αυτό εμείς επιμένουμε στην απελευθέρωση των αγορών, στην αναδιανομή του εισοδήματος και στη δραστική αλλαγή των άμεσων και έμμεσων φόρων, που είναι η κατεύθυνση προς την οποία θα κινηθούμε.
Πολλοί μας κατηγορούν ότι με αυτόν τον Προϋπολογισμό δεν διαμορφώνουμε τελικά όρους ανάπτυξης. Επιτρέψτε μου να πω ότι αναπτυξιακά ο Προϋπολογισμός πέρα του ότι εμφανίζει σημαντική αύξηση των δαπανών του προγράμματος δημοσίων επενδύσεων, προβλέπει φορολογικές ελαφρύνσεις τόσο για τις επιχειρήσεις, όσο και για τα φυσικά πρόσωπα με σκοπό την τόνωση της απασχόλησης και της ζήτησης. Αυτό που σας ανέφερα ως στρατηγική προηγουμένως διασφαλίζεται μέσα από συγκεκριμένα μέτρα. 
Ο εκσυγχρονισμός του φορολογικού συστήματος μέσω φορολογικής αναμόρφωσης συμβάλλει επίσης σε αλλαγές. Ο προσανατολισμός των πόρων σε δράσεις που αξιοποιούν και σέβονται τα συγκριτικά πλεονεκτήματα, είναι επίσης μια κατεύθυνση που επιβεβαιώνει την αναπτυξιακή διάσταση του προϋπολογισμού του 2002. Επίσης, με το νομοσχέδιο για τις συνενώσεις και με το νομοσχέδιο για την αντιμετώπιση του ασφαλιστικού ζητήματος, διαμορφώνονται προϋποθέσεις για να πούμε ότι αυτή είναι μια αναπτυξιακή πολιτική η οποία θέτει για πρώτη φορά τη ζήτηση ως προτεραιότητα και βάζει σε δεύτερη μοίρα πλέον την υποχρέωση μείωσης του εξωτερικού χρέους, χωρίς να την αποσιωπά βεβαίως. Συγχρόνως θέλουμε να στηρίξουμε την ευρωστία της ελληνικής οικονομίας εξασφαλίζοντας τη σταθεροποίηση. 
Γιατί είναι σταθεροποιητικός ο Προϋπολογισμός; Διότι οι δαπάνες των δανειακών αναγκών της Κεντρικής Κυβέρνησης, μειώνονται σε σχέση με το αυξημένο πλεόνασμα της Γενικής Κυβέρνησης και αποτελούν γι' αυτό τη βάση της σταθεροποιητικής μας πορείας.
Κύριε Πρόεδρε, γνωρίζω ότι δεν θα μπορούσα να κλείσω αυτήν την τοποθέτηση για τη στρατηγική της ανάπτυξης την οποία οφείλουμε να ακολουθήσουμε, διότι το κρίσιμο θέμα είναι η μεγέθυνση, εάν δεν έκανα αναφορά ότι αυτή η πολιτική που στηρίζει τη ζήτηση είναι εφικτή, γιατί πλέον ξεπεράσαμε και το πρόβλημα του πληθωρισμού.
Ο πληθωρισμός, κυρίες και κύριοι συνάδελφοι, πλέον σταθεροποιείται σε όλες τις χώρες της Ευρωπαϊκής Ένωσης. Και σταθεροποιείται και στην Ελλάδα, όχι γιατί πέσαμε κάτω από το 2,8% και το 2,9%, αλλά και γιατί οι ευρωπαϊκές χώρες - και οι δεκαπέντε και η Ευρωπαϊκή Ένωση- που έχουν πολύ μικρότερα ποσοστά ανάπτυξης σταθεροποίησαν τον πληθωρισμό στο 2,1% με 2,3% γεγονός που δείχνει ότι δεν έχουμε πλέον φόβο πληθωρισμού σε όλη την Ευρωπαϊκή Ένωση.
Η προσπάθεια στρέφεται στο πώς θα στηρίξουμε την αναπτυξιακή πορεία. Εδώ, η αύξηση και η απόδοση του ρόλου του κράτους που παρεμβαίνει πλέον καταλυτικά για να στηρίξει με επενδύσεις τόσο το ίδιο, όσο και τους ιδιωτικούς φορείς που ευνοούνται από τη μείωση της φορολογίας είναι η σωστή κατεύθυνση με την οποία θα απαντήσουμε. 
Έτσι, λοιπόν, τόσο στο χώρο της ενέργειας, όσο και στο χώρο του τουρισμού και της τεχνολογίας προωθούμε με αυτήν την κατεύθυνση προγράμματα, τα οποία υποστηρίζονται από το επιχειρησιακό αναπτυξιακό πρόγραμμα του Υπουργείου Ανάπτυξης. Είναι ένα πρόγραμμα 2,5 τρισεκατομμυρίων δραχμών. Προβλέπονται δεκάδες χιλιάδες επιχειρήσεις μικρομεσαίες, όπως και άτομα, που μέσα από την αξιοποίηση αυτών των προγραμμάτων τα οποία επιδοτούνται κατά 50% από την Ευρωπαϊκή Ένωση και το ελληνικό δημόσιο και κατά 50% από τους ιδιώτες, που θα αποτελέσουν το εργαλείο μέσα στα επόμενα τέσσερα, πέντε χρόνια για μια δυναμική στροφή στο χώρο της παραγωγής, στο χώρο της οικονομικής δραστηριότητας, στο χώρο του εμπορίου. 
Κυρίες και κύριοι συνάδελφοι, μέσα από το Συμβούλιο Ανταγωνιστικότητας που δημιουργήσαμε, είμαστε σε συνεχή διάλογο. Μόνο με διάλογο και συμφωνία όλων των εταίρων μπορούμε να πετύχουμε στρατηγικούς στόχους ανάπτυξης. Έχει περάσει πλέον η εποχή της αντιδικίας. Όλοι αντιλαμβάνονται ότι το κεφάλαιο, η εργασία, οι επιχειρήσεις, οι εργαζόμενοι και το κράτος είναι σε ένα πλαίσιο διαλόγου και συνεννόησης, για το κοινό συμφέρον. Σε αυτήν την τριμερή βάση συνεργασίας συγκροτούμε περιφερειακά συμβούλια ανάπτυξης για να οριοθετήσουμε την εφαρμογή αυτής της αναπτυξιακής στρατηγικής. 
Θέλει διάλογο. Θέλει προσπάθεια. Ελπίζω και είμαι αισιόδοξος, ότι η χρονιά που ανοίγει, όχι μόνο σηματοδοτεί ένα νέο κύκλο οικονομικής και πολιτικής ζωής για τον τόπο, αλλά και ένα μεγάλο άλμα οικονομικής και κοινωνικής ανάπτυξης της ελληνικής κοινωνίας που το έχει ανάγκη, διότι αρκετά έχουμε καθυστερήσει σε ορισμένα πράγματα. Πρέπει να κερδίσουμε χρόνο. Τα γεγονότα τρέχουν και νομίζω ότι η κατεύθυνση θα δικαιώσει όλο τον ελληνικό λαό. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαλκίδης έχει το λόγο. 
ΜΙΧΑΛΗΣ ΧΑΛΚΙΔΗΣ: Κύριε Πρόεδρε, κυρίες και κύριοι συνάδελφοι, συζητάμε τις ημέρες αυτές τον Προϋπολογισμό της χώρας για το 2002 και μάλιστα συζητάμε για τον πρώτο Προϋπολογισμό που θα αφορά και στην πράξη τη χρήση του ευρώ ως νομίσματος της χώρας. 
Λογικά η συζήτηση αυτή για το κορυφαίο οικονομικό γεγονός της χρονιάς θα έπρεπε να είναι το κυρίαρχο θέμα της πολιτικής επικαιρότητας. Όμως, κανένας πολίτης δεν ασχολείται σοβαρά με τον Προϋπολογισμό. Οι λόγοι αυτής της απαξίωσης είναι απλοί.
Πρώτον, η συζήτηση για τον Προϋπολογισμό δεν αγγίζει τους Έλληνες, διότι όλοι γνωρίζουν ότι τα στοιχεία που μας έχει παραθέσει η Κυβέρνηση είναι ψεύτικα και αναληθή.
Δεύτερον, κανένας πολίτης δεν ασχολείται με τον Προϋπολογισμό, γιατί την ώρα που εμείς συζητάμε, η χώρα βρίσκεται υπό διάλυση. Εξαιτίας του ανύπαρκτου κράτους οι πολίτες έχουν παραδοθεί σε μια κακοκαιρία και θρηνούν θύματα, λόγω τραγικών κυβερνητικών παραλείψεων και μιας εξοργιστικής κυβερνητικής αδιαφορίας.
Αυτή είναι η Ελλάδα του ΠΑΣΟΚ, κύριοι συνάδελφοι. Και όμως, πάλι κανένας δεν βρίσκεται να αναλάβει την ευθύνη για το απέραντο χάος που επικρατεί στη χώρα. Μα, επιτέλους, κανένας δεν είναι υπεύθυνος σ' αυτήν την Κυβέρνηση; Κανένας δεν θα λογοδοτήσει και πάλι για τις κυβερνητικές παραλείψεις;
Η Κυβέρνηση Σημίτη όσο είναι καιρός πρέπει να καταλάβει ότι αντί να μας γυρίζει στο χθες και να το παραποιεί ασύστολα κατά πως τη συμφέρει, επιστρατεύοντας του κάθε είδους Μαυρίκηδες και Γρυλλάκηδες, ...
ΠΥΘΑΓΟΡΑΣ ΒΑΡΔΙΚΟΣ: Δικοί σας είναι αυτοί.
ΠΡΟΕΔΡΕΥΩΝ (Κωνσταντίνος Γείτονας): Ελάτε στον Προϋπολογισμό, κύριε συνάδελφε, γιατί δημιουργείτε αντιδράσεις. Αφήστε τους αυτούς.
ΜΙΧΑΛΗΣ ΧΑΛΚΙΔΗΣ: ...με στόχο να αποπροσανατολίζει, κύριε συνάδελφε, τον ελληνικό λαό κάθε φορά που υπάρχουν κυβερνητικά αδιέξοδα, οφείλει να απολογηθεί για όσα αφορούν στον Έλληνα πολίτη και να ζητήσει συγνώμη για τις παραλείψεις της που υπονομεύουν το μέλλον και το παρόν της χώρας.
Ο Προϋπολογισμός είναι εξωπραγματικός, ανεφάρμοστος, αντιλαϊκός. Δείχνει την αδυναμία τη Κυβέρνησης να αντιμετωπίσει τα προβλήματα της ελληνικής κοινωνίας. Πλήττει άμεσα και σκληρά τους αγρότες, τους μισθωτούς, τους συνταξιούχους, τους μικρομεσαίους της πόλης και της υπαίθρου. Επιβεβαιώνει την παταγώδη αποτυχία του κ. Σημίτη στην πολιτική της σύγκλισης και της κοινωνικής συνοχής. Προσπαθεί να συγκαλύψει τα δημοσιονομικά ελλείμματα με αθέμιτες μεθοδεύσεις. Είναι προϊόν λογιστικής προσαρμογής και οικονομικής αλχημείας. 
Χαρακτηριστικό παράδειγμα μιας τέτοιας αλχημείας είναι η προείσπραξη των τελών κυκλοφορίας για το 2002. Αυτό το πασιφανές λογιστικό κόλπο θα έχει σαν αποτέλεσμα την εμφάνιση εσόδων για το 2001 ύψους 130 δισεκατομμυρίων δραχμών.
Διαβάζοντας την εισηγητική έκθεση του Προϋπολογισμού νομίζει κανείς ότι οι συντάκτες της ζουν σε άλλη χώρα. Δύο απλά στοιχεία αρκούν για να αποδειχθεί αυτό. Το πρώτο είναι η εξέλιξη της ανεργίας που ξεπέρασε πλέον κάθε όριο και αποδεικνύει την κακή κατάσταση της πραγματικής οικονομίας. Η Κυβέρνηση οδήγησε την ανεργία στα ύψη και με την κακή οικονομική πολιτική της αφήνει τους πολίτες χωρίς δουλειά, κυρίως γυναίκες και νέους αφού δεν υπάρχουν μεροκάματα και τα πτυχία τους δεν έχουν αντίκρυσμα. Το δεύτερο στοιχείο είναι η συνέχιση της δυσμενούς εξέλιξης στο χρηματιστήριο το οποίο βρίσκεται σε βαθιά και παρατεταμένη κρίση κάτι που αποδεικνύει το κακό οικονομικό κλίμα και τις αρνητικές προσδοκίες αναφορικά με την οικονομία. 
Ο Προϋπολογισμός του 2002 είναι κατώτερος των αναγκών της ελληνικής κοινωνίας με χαρακτηριστικό παράδειγμα τις δαπάνες για την παιδεία όπου όχι μόνον δεν προβλέπει αύξηση αλλά προχωρά και σε περικοπές την ίδια στιγμή που λόγω της απαράδεκτης κυβερνητικής τακτικής έχουμε μια παιδεία υποτονική με τους εκπαιδευτικούς να διαβιούν εγκαταλελειμμένοι στο γνωστό περιβάλλον των νεόπτωχων Ελλήνων, τους μαθητές να παραμένουν αδιάφοροι και τους γονείς να πληρώνουν ολόκληρες περιουσίες αδυνατώντας να καταλάβουν γιατί δεν μπορούν να σπουδάσουν τα παιδιά τους. Δεν είναι δυνατόν να έρχεται ο Υπουργός Παιδείας στη Βουλή και να παρουσιάζει τα πάντα ρόδινα στην παιδεία. Είμαστε στον 21ο αιώνα και γίνονται μαθήματα σε κτίρια υπό κατάρρευση λόγω καθίζησης όπως συμβαίνει στο ΤΕΕ της Βέροιας. Αίθουσες σχολείων πλημμυρίζουν από τις βροχές. Παιδιά κάνουν μάθημα σε αποθήκες συνεταιρισμών όπως στη Μαρίνα της Νάουσας. Δεν υπάρχουν βιβλία σε πολλά σχολεία όπως στα ΤΕΕ και παραμένουν χωρίς περιεχόμενο οι εξαγγελίες για νέες δομές εκπαίδευσης.
Κύριοι του Υπουργείου Οικονομικών αφήστε τους αριθμούς και ελάτε στην επαρχία. Ελάτε στην Ημαθία να δείτε τους αγρότες που υποφέρουν αφού δεν έχουν πληρωθεί ακόμη για τα προϊόντα που παρέδωσαν το καλοκαίρι. Δεν έχουν τα απαραίτητα για να κάνουν Χριστούγεννα αφού και πάλι το Υπουργείο Γεωργίας τους άφησε έρμαια στις βουλήσεις γνωστών-αγνώστων με τις τιμές των προϊόντων μετέωρες σε επίπεδα πολύ πιο κάτω από το κόστος παραγωγής και με μια Κυβέρνηση να συνηγορεί και στην παραπέρα οικονομική και κοινωνική καταστροφή τους. 
Τι κάνετε με τα χρέη του ΕΛΓΑ εξαιτίας των οποίων παραμένουν ακόμη απλήρωτοι οι αγρότες για τις αποζημιώσεις που δικαιούνται; Ο τόπος δεν έχει γνωρίσει πιο αντιαγροτική πολιτική. Το ξέρετε αυτό όσοι συνάδελφοι είστε από την περιφέρεια. Η αλήθεια είναι ότι η Κυβέρνηση του ΠΑΣΟΚ ξέχασε τον Έλληνα αγρότη. Προτείνω στους συναδέλφους του ΠΑΣΟΚ να καταψηφίσουν έστω τον τομέα του Προϋπολογισμού που αναφέρεται στα αγροτικά για να μπορούν αύριο να δουν κατάματα τους συμπολίτες τους αγρότες για να μην απολογούνται ως συνυπεύθυνοι για το χάλι στο οποίο έχει οδηγήσει η Κυβέρνηση του ΠΑΣΟΚ τον Έλληνα αγρότη.
Ελάτε στην αγορά της Ημαθίας για να δείτε από κοντά το κατάντημα των μικρομεσαίων που πνίγονται από τη φοροεισπρακτική πολιτική. Τρομοκρατούνται από την εφορία και από τον ΣΔΟΕ που είναι μια καθαρά κομματικά ελεγχόμενη και αναμφιβόλου αποτελεσματικότητος υπηρεσία.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Ελάτε, κύριοι της Κυβέρνησης, στη Βέροια να κάνετε και πάλι εξαγγελίες για έργα που εξαγγείλατε και δεν έγιναν ποτέ, όπως το διοικητήριο, το κολυμβητήριο, τη βιομηχανική περιοχή, τα γήπεδα, τα σχολεία και τους δρόμους. Θα το κάνετε, γιατί απ΄ ό,τι πληροφορούμαστε τέλος του χρόνου έρχεται ο Πρωθυπουργός στην Ημαθία. Να κάνει έναν απολογισμό πιο μπροστά, να μας πει τι έκανε στην Ημαθία. 
Ελάτε στη Νάουσα να μιλήσετε για τα δήθεν επιτεύγματά σας στην καταπολέμηση της ανεργίας, όταν σήμερα στην πόλη που παραπαίει από την κυβερνητική εγκατάλειψη, η ανεργία ξεπερνά το 40%.
Ελάτε στην ξεχασμένη Αλεξάνδρεια, για να μιλήσετε για τις δήθεν επιτυχίες σας στον τομέα της υγείας και να τις συγκρίνετε με την κατάντια που υπάρχει στο ΙΚΑ της πόλης, αλλά και στο ΙΚΑ των άλλων πόλεων της Ημαθίας. 
Ελάτε να μας πείτε γιατί αρνείσθε το μουσείο της Βεργίνας και δεν το κατασκευάζετε, απορρίπτοντας τη μελέτη από τον Προϋπολογισμό του Υπουργείου Πολιτισμού.
Κυρίες και κύριοι συνάδελφοι, δεν μπορούμε να ανεχόμαστε άλλο τους συμβιβασμούς της Κυβέρνησης με την ιδέα ότι η Ελλάδα και οι Έλληνες είναι καλά και ας είναι και στον πάτο της Ευρώπης. Αυτή η πολιτική έχει φτάσει στα όριά της, γιατί δεν είναι πλέον δυνατόν να προχωράμε μόνο με συμβιβασμούς, μόνο με εμμονές στο παρελθόν, με πόλωση και διχασμό, μόνο με αναβολές, για να μη φαίνεται η εθνική μας γύμνια.
Εμείς, η Νέα Δημοκρατία και ο Κώστας Καραμανλής, διαφωνούμε με αυτές τις επιλογές και πιστεύουμε ότι η Ελλάδα και οι Έλληνες μπορούν και πρέπει να πάνε ψηλότερα. Γι΄ αυτό χρειάζονται πλέον πολιτικές πρωτοβουλίες, που να δίνουν αναπτυξιακές διεξόδους στην οικονομία. Η χώρα χρειάζεται μεγάλες μεταρρυθμίσεις, που δεν είναι με την έννοια οικονομικές, αλλά που χρειάζονται για να βελτιωθεί το οικονομικό κλίμα και να γίνουμε μια σύγχρονη και δίκαιη κοινωνία. Παράταση της κυβερνητικής απραξίας και της κυβερνητικής αδράνειας ισοδυναμεί με εθνικό έγκλημα. 
Αξίζουμε μια καλύτερη Ελλάδα, τη θέλουμε και θα τη δημιουργήσουμε. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λιντζέρης έχει το λόγο.
ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, η συζήτηση του Προϋπολογισμού είναι η τελευταία κοινοβουλευτική πράξη του χρόνου. Είναι η ώρα που η Κυβέρνηση κάνει απολογισμό των πεπραγμένων και προσδιορίζει την πολιτική της για τον επόμενο χρόνο. Και βεβαίως είναι η ώρα που η Αντιπολίτευση κάνει την κριτική της και προβάλλει την εναλλακτική της πρόταση, αν έχει. Άλλως, μηδενίζει ή παραποιεί. 
Είναι η ώρα που οι πολίτες παρακολουθούν με ενδιαφέρον τις προτάσεις των κομμάτων, που αφορούν το μέλλον τους και κρίνουν την αξιοπιστία τους αναλογιζόμενοι τι έλεγαν πέρυσι, τι προέβλεπαν, τι πραγματοποιήθηκε, αλλά κυρίως τι έχει αλλάξει στη ζωή τους.
Κυρίες και κύριοι συνάδελφοι, θα ήθελα να προβώ σε κάποιες διαπιστώσεις που απορρέουν από την ανάλυση αυτών που είπα πριν λίγο.
Πρώτη διαπίστωση. Ο Προϋπολογισμός αυτός καταρτίστηκε και θα εκτελεστεί αποκλειστικά σε ευρώ. Δηλαδή η Ελλάδα έχει κοινό νόμισμα με τις υπόλοιπες χώρες της Ευρώπης και συμμετέχει ισότιμα με τους εταίρους της στο παγκόσμιο οικονομικό και κοινωνικό γίγνεσθαι. Κινείται με ασφάλεια στους κόλπους της Ευρωπαϊκής Ένωσης σε δύσκολους καιρούς, αρθρώνοντας το δικό της λόγο, που είναι άλλωστε και η δική της συνεισφορά στην ευρωπαϊκή πραγματικότητα.
Ο στόχος αυτός επιτεύχθηκε με δουλειά και μέθοδο από την Κυβέρνηση τα τελευταία χρόνια. Η είσοδός μας στην ΟΝΕ και στο κοινό ευρωπαϊκό νόμισμα είναι ένας σταθμός τεράστιας ιστορικής σημασίας για τη χώρα και επιτεύχθηκε από την Κυβέρνηση του ΠΑΣΟΚ, παρά τις δυσοίωνες προβλέψεις της Νέας Δημοκρατίας ότι οδηγούμε τη χώρα σε πτώχευση. Όμως την οδηγήσαμε σε ανάπτυξη.
Διαπίστωση δεύτερη. Όπως προκύπτει από τα στοιχεία του Απολογισμού του έτους 2000, που κατατέθηκε στη Βουλή, αποδεικνύεται αναμφίβολα η αξιοπιστία της οικονομικής πολιτικής της Κυβέρνησης. Το ίδιο προκύπτει και για την πορεία εκτέλεσης του Προϋπολογισμού του 2001. Παρά τις απρόβλεπτες δυσμενείς εξωγενείς επιδράσεις, ο Προϋπολογισμός είναι ισοσκελισμένος με μικρή απόκλιση, απ΄ ό,τι είχε προβλεφθεί.
Από αυτό το Βήμα, κύριοι της Νέας Δημοκρατίας, πέρυσι μιλάγατε για ελλείμματα και καταστροφές, οι οποίες όχι μόνο δεν συνέβησαν, αλλά οι οικονομικές εξελίξεις του προηγούμενου έτους δίνουν τη δυνατότητα για μεγαλύτερη αισιοδοξία για το μέλλον.
Διαπίστωση τρίτη. Προκειμένου να ενισχύσει την ανάπτυξη της οικονομίας και ως εκ τούτου την αύξηση της απασχόλησης, συνεχίζει την προσπάθειά της για δημοσιονομική εξυγίανση, μείωση του δημόσιου χρέους, επιτάχυνση των διαρθρωτικών αλλαγών. Στόχοι που επιτυγχάνονται. 
Στην προχθεσινή του ομιλία ο Υπουργός Ανάπτυξης κατάθεσε νέα δέσμη προτάσεων, που θα επιταχύνουν την υλοποίηση των πιο πάνω στόχων. Πρέπει να τονιστεί ότι αυτή η σταθερή πολιτική που εφαρμόζεται, έχει αποδώσει καρπούς σε συνθήκες που ισχύει το σύμφωνο σταθερότητας. Οδήγησε σε μείωση του δημόσιου χρέους κατά 2,5 μονάδες σε σχέση με πέρσι και τώρα σε πλεονασματικό προϋπολογισμό, 0,8% του ΑΕΠ. Δηλαδή, σε συνθήκες δημοσιονομικής ισορροπίας και σταθερότητας, παρατηρείται αναμφίβολα βελτίωση του βιοτικού επιπέδου των Ελλήνων. 
Πρέπει να επισημανθεί ότι η πρόβλεψη για 0,8% πλεόνασμα δεν περιλαμβάνει τα 250 δισεκατομμύρια που διατίθενται για τα επιπλέον μέτρα κοινωνικής και φορολογικής πολιτικής που εξαγγέλθηκαν. Αν περιλαμβάνονταν, τότε το πλεόνασμα θα προσέγγιζε το 1,3% του ΑΕΠ. 
Προς τι, λοιπόν, αυτή η απαξία για τα επιτεύγματα του ελληνικού λαού; Προς τι η εξομοίωση της χώρας μας με τις χώρες του τρίτου κόσμου που ακούστηκε εδώ από τους ομιλητές της Αντιπολίτευσης; Γιατί ακούστηκαν πολλοί επιθετικοί προσδιορισμοί, γεωγραφικοί όροι, παρελθοντολογικές αναφορές, αλλά ουδείς απάντησε στο βασικό ερώτημα ως προς τις κοινωνικές παροχές: Με αυτές τις δημοσιονομικές συνθήκες πού θα βρίσκατε τους παραπάνω πόρους; Μήπως αυξάνοντας το ΑΕΠ; Μα, δεν γίνεται περισσότερο. Το Ακαθάριστο Εθνικό Προϊόν κινείται με ρυθμό αύξησης δύο μονάδες παραπάνω απ' ό,τι κινούνται τα αντίστοιχα των χωρών της Ευρωπαϊκής Ένωσης. 
Κυρίες και κύριοι συνάδελφοι, τα πράγματα δεν βελτιώνονται από τη μια μέρα στην άλλη -και το ξέρετε- ούτε έχει ανακαλυφθεί ακόμα η φιλοσοφική λίθος στην πολιτική και στην οικονομία. Απαιτούνται σχέδια, όραμα, ενδιάμεσοι στόχοι και κυρίως δουλειά, για να φθάσουμε στο ζητούμενο, που είναι η πραγματική σύγκλιση με την οικονομία της Ευρώπης, η εξίσωση του βιοτικού επιπέδου των Ελλήνων με αυτό των ευρωπαίων. Για να γίνει αυτό, η Κυβέρνηση έχει συγκεκριμενοποιήσει τους στόχους για να εξασφαλιστούν οι παράμετροι και οι προϋποθέσεις που θα εγγυηθούν τη συνέχεια του υψηλού ρυθμού που έχει επιτευχθεί. 
Βασικές συνιστώσες είναι η αποδοτική αξιοποίηση των 17,5 τρισεκατομμυρίων δραχμών του Γ΄ Κοινοτικού Πλαισίου Στήριξης, οι διαρθρωτικές αλλαγές και ακόμα πρέπει να συνεχιστεί η αποκλιμάκωση του δημόσιου χρέους και να υπάρξει βεβαίως άρση όλων των αντικινήτρων που δυσχεραίνουν το επενδυτικό κλίμα. 
Θα ήθελα, κυρίες και κύριοι, να επισημάνω την αναγκαιότητα για άρση όλων των καθυστερήσεων που παρατηρούνται στην ενεργοποίηση των διατάξεων του αναπτυξιακού ν. 2601/98 και των καθ' ύλη επιχειρησιακών προγραμμάτων που λειτουργούν στο Γ' Κοινοτικό Πλαίσιο Στήριξης, όπως παραδείγματος χάρη επενδύσεις που αφορούν το θεματικό τουρισμό ή και άλλες που εκκρεμεί η έγκριση των προδιαγραφών για την πραγματοποίησή τους. 
Δεύτερον, χρειάζεται ακόμη μεγαλύτερη αποτελεσματικότητα στη λειτουργία του one stop office που έχει νομοθετηθεί από το Υπουργείο Εθνικής Οικονομίας. 
Τρίτον, πρέπει οι προβλεπόμενες δράσεις των υπηρεσιακών προγραμμάτων να συγκεκριμενοποιηθούν τάχιστα σε πλήρως προσδιορισμένα και ελέγξιμα επενδυτικά προγράμματα με σαφή περιγραφή των όρων και των προϋποθέσεων υλοποίησής τους. 
Για να γίνουν αυτά, κυρίες και κύριοι συνάδελφοι, χρειάζεται διαρκής εκσυγχρονισμός της Δημόσιας Διοίκησης ή άλλως άρση των αντικινήτρων που αποτελούν τροχοπέδη για την ανάπτυξη. Αναμφίβολα έχουν γίνει πολλά βήματα προς αυτήν την κατεύθυνση. Απαιτούνται όμως και άλλα, που θα πλήξουν οριστικά τα φαινόμενα της γραφειοκρατίας, των χρονοβόρων διαδικασιών, της αλληλοεπικάλυψης αρμοδιοτήτων, φαινόμενα που γεννούν τη διαφθορά και καθυστερούν την εξέλιξη της κοινωνίας και της οικονομίας εν γένει. 
Τα βήματα που επιχειρούνται είναι σταθερά, χωρίς να προκαλούν τριγμούς στον κοινωνικό ιστό ή να θίγουν κεκτημένα συμφέροντα των εργαζομένων.
Η προσπάθεια κατατείνει ώστε ο πολιτικός προγραμματισμός μέσω της Δημόσιας Διοίκησης να συμβάλει στην κοινωνική ανέλιξη, στόχος που πρέπει να κατακτηθεί με τρόπο δημοκρατικό, χωρίς shock-therapy ή κοινωνική αναστάτωση. 
Κυρίες και κύριοι συνάδελφοι, η Κυβέρνηση επιδιώκει ολοκληρωμένη ανάπτυξη με ορθή χωροταξική κατανομή, δηλαδή ισόρροπη, κάτι που θα εγγυηθεί τη δίκαιη αναδιανομή του εισοδήματος. Γι' αυτό και το 80% του Γ' Κοινοτικού Πλαισίου Στήριξης διατίθεται στην περιφέρεια. Γι' αυτό στο νέο Κοινοτικό Πλαίσιο Στήριξης δίνεται βάρος στην ανάπτυξη όλων των κλάδων της οικονομίας, πέραν των τραπεζικών και κατασκευαστικών που παρουσιάζουν σημαντική ανάπτυξη ήδη.
Κυρίες και κύριοι συνάδελφοι, ο φετινός Προϋπολογισμός σηματοδοτεί την έναρξη της πορείας που θα οδηγήσει τη χώρα ψηλά στην κοινωνία των ευρωπαϊκών κρατών, επιδιώκοντας μια ανάπτυξη που στηρίζεται σε υγιείς βάσεις και που το πλεόνασμα κατανέμεται επ' ωφελεία των ασθενεστέρων τάξεων. Ας μη μας διαφεύγει της προσοχής ότι είναι η πρώτη φορά που υπάρχει στη χώρα μας συγκεκριμένο πρόγραμμα ενάντια στη φτώχεια και τον κοινωνικό αποκλεισμό, ύψους 810 δισεκατομμυρίων δραχμών. 
Ο Προϋπολογισμός αυτός στα πλαίσια της διεθνούς συγκυρίας και των αντικειμενικών δυνατοτήτων της χώρας μας, στοχεύει σε μια κοινωνία ευημερίας και κοινωνικής δικαιοσύνης, γι' αυτό σας καλώ και να τον υπερψηφίσετε!
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Κωνσταντίνος Βρεττός): Ο Αντιπρόεδρος της Βουλής κ. Παναγιώτης Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριοι συνάδελφοι, δεν υπάρχει καμία αμφιβολία ότι ακόμη η συζήτηση που γίνεται για τον Προϋπολογισμό κρατάει το ενδιαφέρον σημαντικού αριθμού πολιτών και Βουλευτών. Είναι μια πολύ ενδιαφέρουσα συζήτηση που έχει και πολιτικά και ιδεολογικά χαρακτηριστικά, ανάλογα με την οπτική γωνία που τη βλέπει ο καθένας βέβαια. Και λέω ακόμη γιατί είναι σίγουρο ότι μετά από μερικά χρόνια, δεν θα έχει το ίδιο ενδιαφέρον που έχει τώρα, γιατί άλλοι εξωγενείς παράγοντες θα αποφασίζουν για το τι πρέπει να αποφασίζουμε εμείς εδώ. 
Αλλά ας έλθουμε στη σημερινή συζήτηση. Ακούστηκαν διάφορες απόψεις, διάφορες πλευρές και σε γενικότερα θέματα. Εγώ, επέλεξα να κάνω μια κατά τη γνώμη μου εξειδικευμένη τοποθέτηση σ' ένα θέμα που έχει μια ξεχωριστή σημασία. Μιλάω για την Τοπική Αυτοδιοίκηση. Και έχει μια ξεχωριστή σημασία, για δύο λόγους:
Ο ένας λόγος είναι ότι τη γνωρίζω περίπου από το 1975, την υπηρέτησα αρκετά χρόνια εκτός από τα χρόνια που ήμουν εδώ και ο δεύτερος λόγος είναι γιατί υποτίθεται ότι είναι ένα από τα τρία βάθρα της δημοκρατίας. Μιλάμε για έναν ορισμό ο οποίος δεν ακούγεται το τελευταίο χρονικό διάστημα και αξιολογικά είναι το δεύτερο βάθρο. Είναι η Βουλή, η Τοπική Αυτοδιοίκηση και το συνδικαλιστικό κίνημα. 
Θα μιλήσω μόνο για την Τοπική Αυτοδιοίκηση. Και εδώ έχει μια σημασία, όχι ακριβώς το νούμερο το οποίο αναφέρεται. Θα μπορούσε κανείς να πει κάτι και να το τελειώσει και να πει, η Τοπική Αυτοδιοίκηση παίρνει από το σύνολο του κρατικού Προϋπολογισμού 2,5%! Η Νομαρχιακή δε Αυτοδιοίκηση παίρνει το "ιλιγγιώδες" ποσό του 6‰ επί του συνόλου του κρατικού Προϋπολογισμού! Μιλάμε για φοβερά νούμερα!! 6‰. Και καταλαβαίνετε η Κυβέρνηση τι είδους τοπική αυτοδιοίκηση θέλει. Αν ήταν με τα νούμερα λοιπόν, ξεμπέρδευε κανείς πολύ γρήγορα, αλλά νομίζω ότι εκείνο που είναι ενοχλητικό για την Κυβέρνηση -και θα έλεγα και σε μεγάλη μερίδα του κυβερνητικού κόμματος- είναι ότι αυτό που λέγεται μνήμη, είναι κάτι πάρα πολύ ενοχλητικό και μάλιστα η ιστορική μνήμη είναι ακόμη περισσότερο. 
Θα ήθελα να πω δυο λόγια από ιστορικής πλευράς για την Τοπική Αυτοδιοίκηση. Πότε δημιουργήθηκαν οι πρώτοι πυρήνες της Τοπικής Αυτοδιοίκησης; Ήταν οργανωμένοι πυρήνες κοινωνικών ομάδων και ήταν την εποχή της φεουδαρχίας. Οι φεουδάρχες είχαν το δικαίωμα και της ζωής και του θανάτου πάνω στους υπηκόους τους. Προσπαθούσαν, λοιπόν, οι ομάδες αυτές, για απλές συνθήκες διαβίωσης, να οργανωθούν κοινωνικά και το κατάφεραν. Οι φεουδάρχες, όμως, έπνιξαν αυτούς τους οργανωμένους πυρήνες, δύο φορές στο αίμα, από τη Βόρειο Ιταλία και πάνω, μέχρι τις Κάτω Χώρες.
Μετά ήρθαν οι βασιλιάδες, οι οποίοι ακολούθησαν την ίδια τακτική απέναντι στις οργανωμένες τοπικές κοινωνίες. (αυτές δεν είχαν κατ' αρχήν νομική υπόσταση). Οι βασιλιάδες έπνιξαν και αυτοί την Τοπική Αυτοδιοίκηση στο αίμα μια φορά!
Έπειτα ήρθαν οι δημοκρατικές κυβερνήσεις ή οι λεγόμενες δημοκρατικές κυβερνήσεις, οι οποίες προσπάθησαν και κατάφεραν να δώσουν νομικό έρεισμα στην Τοπική Αυτοδιοίκηση. Ποιος όμως ήταν ο λόγος; Ο λόγος ήταν να έχουν δυνατότητα επέμβασης στον τρόπο λειτουργίας της Τοπικής Αυτοδιοίκησης, ώστε να μπορούν να την υποβαθμίζουν και να μην είναι τελικά λαϊκός θεσμός για τα λαϊκά προβλήματα, που καμιά φορά να αντιπαλεύουν και την κεντρική εξουσία.
Από τότε μέχρι σήμερα, αγαπητοί συνάδελφοι, γίνεται ακριβώς το ίδιο πράγμα, ένας αγώνας εναγώνιος όλων των δημοκρατικών κυβερνήσεων -και των δικών μας εδώ- να υποβαθμίσουν το θεσμό της Τοπικής Αυτοδιοίκησης. Θέλουν να τον βγάλουν από το ρόλο ενός λαϊκού θεσμού με κοινωνικό ρόλο, ο οποίος, για να λειτουργήσει, χρειάζεται επιχορηγήσεις γενναίες από το κράτος και πρέπει να έχει άλλου είδους σύνδεση με τα προβλήματα και με την επίλυσή τους.
Όλα αυτά που γίνονται το τελευταίο χρονικό διάστημα έχουν ακριβώς στόχο την υποβάθμιση της Τοπικής Αυτοδιοίκησης, οικονομικά και νομικά. Στην τελευταία αλλαγή του Συντάγματος θα προσέξατε ότι δεν αναφέρεται ποιος είναι ο πρώτος και ο δεύτερος βαθμός, έτσι που να δίνει τα περιθώρια για να εμφανιστεί κάτι άλλο και για την κατάργηση -πιθανότατα- του δεύτερου βαθμού, της Νομαρχιακής Αυτοδιοίκησης.
Ο περιφερειάρχης έχει γίνει -θα μου επιτρέψετε την έκφραση- ο "γκιουλέκας" της περιφέρειας. Έχει το δικαίωμα να επιστρέφει προϋπολογισμούς, να επιβάλλει απόψεις, να γίνεται έλεγχος νομιμότητας όχι από τα διοικητικά δικαστήρια, αλλά από άλλα δοτά όργανα, έτσι που να περιορίζεται η Τοπική Αυτοδιοίκηση.
Και το ίδιο γίνεται και με τους φόρους. Θα σας πω ένα χαρακτηριστικό παράδειγμα, για να γίνει αντιληπτό αυτό το πράγμα. Έτυχε να είμαι σε πολλές περιπτώσεις για πολλά χρόνια πρόεδρος σε παιδικούς σταθμούς εκ μέρους του Δήμου. Αρχές του καλοκαιριού του 1999 έρχεται μία εγκύκλιος που έλεγε ότι από το Σεπτέμβρη του 1999 καθιερώνονται τροφεία. Υποτίθεται ότι είναι για την καταπολέμηση του δημογραφικού προβλήματος! Και πληρώνουν όλοι -και οι φτωχοί- από 5 μέχρι 27 χιλιάδες. Στο τέλος του Αυγούστου έρχεται επείγουσα εγκύκλιος που λέει ότι ακυρώνονται τα τροφεία. Γιατί; Επειδή πηγαίναμε για εκλογές το 2000! Και τώρα εφαρμόζεται.
Αυτό είναι μια ακόμα μεγαλύτερη επιβάρυνση των δημοτών, οι οποίοι καταπιέζονται ακόμη περισσότερο από αυτά που επιβάλλουν οι δήμοι και πολλοί εκλεγμένοι εκπρόσωποι στην Τοπικοί Αυτοδιοίκηση, από τους οποίους άλλοι ακολουθούν την τακτική της σιωπής, άλλοι πλειοδοτούν σε αυτήν την κυβερνητική πολιτική.
Γίνεται μεταβίβαση, λοιπόν, οικονομικών βαρών στον δημότη και από την πλευρά της Τοπικής Αυτοδιοίκησης μέσω της Κεντρικής Εξουσίας και δυσβάσταχτοι φόροι προς την κεντρική εξουσία, από την άλλη μεριά. Συμπιέζονται, λοιπόν, οι κάτοικοι της Τοπικής Αυτοδιοίκησης και οι άρχοντες λειτουργούν με αυτόν τον τρόπο που είπα. Συμπιέζονται, όμως, και οι ίδιοι τώρα από ορισμένα άλλα φαινόμενα τα οποία θα αναφέρω αμέσως, γιατί έγινε και βούκινο σε όλη την Ελλάδα.
Εννοώ αυτά τα τραγικά γεγονότα στην Πάτρα. Θα το πω, αγαπητοί συνάδελφοι, για τον εξής απλούστατο λόγο: Ακούστηκαν κάποιες φωνές παραίτησης -δεν ξέρω πώς μπορεί να το χαρακτηρίσει κανείς τώρα- ενώ συμφωνούν απόλυτα με την κυβερνητική πολιτική. Είναι λαϊκισμός της φτήνιας ή φτήνια του λαϊκισμού; Δεν θέλω να αναφέρω περισσότερα.
Ποιο είναι το κυρίαρχο πρόβλημα; Εδώ και σαράντα χρόνια ο Νομός Αχαΐας είχε δύο στόχους -δεν είχαμε τότε την ανεργία- τη διευθέτηση των υδάτινων πόρων και τη διευθέτηση των χειμάρρων. Είναι δύο έργα τα οποία έχουν και αναπτυξιακό χαρακτήρα από τη μια μεριά, από την άλλη είναι και για τη διασφάλιση της περιουσίας και της ζωής των κατοίκων.
Άκουσα χθες την κυρία Υπουργό ΠΕΧΩΔΕ, που έλεγε ότι αυτά ρυθμίζονται τώρα και τα δύο. Εγώ να το πάρω αυτό σαν μια ειλικρινή πρόθεση. Όμως, κύριοι συνάδελφοι, ήμουνα νιος και γέρασα. Και οι Πατρινοί τα άκουγαν χρόνια ολόκληρα. Αυτά τα αιτήματα είχαν μπει στο Α' Κοινοτικό Πλαίσιο Στήριξης, στο Β' Κοινοτικό Πλαίσιο Στήριξης, στο Γ' Κοινοτικό Πλαίσιο Στήριξης, σε πολλά προγράμματα δημοσίων επενδύσεων!! Δεν έχει γίνει τίποτα μέχρι τώρα! Γιατί να υποθέσω, λοιπόν, ότι η Κυβέρνηση σχεδιάζει να το κάνει σωστά τώρα;
Και προσέξτε και κάτι που έχει μια ιδιαίτερη σημασία, γι' αυτό και το αναφέρω.
Γίνονται έργα σ' εκείνη την περιοχή της Πάτρας και του Ν. Αχαΐας; Γίνονται. Γίνονται έργα από λίγους για λίγους, έργα της γκλαμουριάς, είναι το λεγόμενο ιστορικό κέντρο με το οποίο συμφωνεί και η Κυβέρνηση. Όσον αφορά τις συνοικίες που επλήγησαν, για όσους δεν είστε από την περιοχή εκείνη, ξέρετε τι συνοικίες είναι, αγαπητοί φίλοι; Είναι οι συνοικίες της φτωχολογιάς, για τις οποίες εδώ και εκατόν πενήντα χρόνια δεν έχει γίνει τίποτα. Δίνονται λεφτά; Δίνονται. Πού δίνονται; Γιατί; Έχει ταξικό προσανατολισμό, λοιπόν και αυτός ο Προϋπολογισμός; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω. 
Έχει και με το παραπάνω. Επομένως αυτό που λέγεται, που υπερθεματίζουν γι' αυτό τον Προϋπολογισμό, δεν είναι μόνο σ' αυτό το σημείο. Εγώ το αναφέρω πολύ συγκεκριμένα, γιατί θέλουμε μια διαφορετικού τύπου Τοπική Αυτοδιοίκηση. Είναι ότι θέλουμε μια τελείως διαφορετική ανακατανομή του εισοδήματος, που να μπορεί να προστατεύει και περιοχές στις οποίες κατοικεί η φτωχολογιά. 
Και τελειώνω με αυτό εδώ. Η ανατολική πλευρά της Πάτρας, να μη πω πάλι τη λέξη γκλαμουριά, εκεί που μένουν και οι επώνυμοι, οι έχοντες, οι κατέχοντες, εκεί είναι όλα λυμένα. Έχει, λοιπόν, μια ιδιαίτερη σημασία το τι είδους Τοπική Αυτοδιοίκηση θέλουμε, διεκδικητική, και όλοι αυτοί εκεί κάτω και ορισμένοι άλλοι πολιτικοί παράγοντες δεν έχουν κάνει τίποτε και δήθεν απειλούν με παραιτήσεις. Θέλουμε λαϊκό θεσμό που να αγωνίζεται γι' αυτά τα θέματα και θέλουμε και ένα κόσμο, που να καταλάβει ότι αυτός ο Προϋπολογισμός έχει ιδεολογικά και ταξικά χαρακτηριστικά. 
Γι' αυτό, όπως είπαν και οι συνάδελφοι από το Κομμουνιστικό Κόμμα, θα τον καταψηφίσουμε, αλλά ήθελα να κάνω αυτήν την επισήμανση, σχετικά με τον πρώτο βαθμό Τοπικής Αυτοδιοίκησης, δηλαδή το δεύτερο "βάθρο" της δημοκρατίας. "Υπόβαθρο" γίνεται στην κυβερνητική πολιτική και η Τοπική Αυτοδιοίκηση και στη γενικότερη οικονομική πολιτική.
Ευχαριστώ.
ΙΩΑΝΝΗΣ ΒΑΡΒΙΤΣΙΩΤΗΣ: Θα ήθελα να σας χειροκροτήσω, αλλά δεν χειροκροτείτε εσείς οι ίδιοι, κύριοι συνάδελφοι του Κομμουνιστικού Κόμματος Ελλάδος. 
ΠΡΟΕΔΡΕΥΩΝ (Κωνσταντίνος Βρεττός): Η κα Θωμά έχει το λόγο.
ΜΑΡΙΑ ΘΩΜΑ: Κυρία και κύριοι συνάδελφοι, φοβάμαι ότι και αυτό το πενθήμερο κατά τη συζήτηση του Προϋπολογισμού, ίσως της πιο κορυφαίας κοινοβουλευτικής διαδικασίας, στον ελληνικό λαό δεν προσφέραμε αυτό που εξ αντικειμένου θεωρείται ότι έπρεπε να του προσφέρουμε, δηλαδή γνώση και πληροφόρηση. Αντίθετα δημιουργήσαμε σύγχυση και αποπροσανατολισμό, βάζοντας και εμείς το μικρό μας λιθαράκι σ' αυτό που λέμε απαξία και εμπιστοσύνη του ελληνικού λαού στην πολιτική και τους πολιτικούς. 
Απέναντι στην προσγειωμένη και ρεαλιστική, χωρίς έπαρση, με στοιχεία και επιχειρήματα θέση της Κυβέρνησης, όπως αποτυπώνεται στον Προϋπολογισμό, αλλά και εκφράστηκε απ' όλους τους συναδέλφους και τους Υπουργούς, η Αξιωματική Αντιπολίτευση, πρόβαλλε, αντιπρότεινε, την καταστροφολογία, τον μηδενισμό, την άρνηση με τρόπο σχεδόν πανομοιότυπο, ίσως από το γεγονός ότι βρίσκεται πολλά χρόνια στη θέση της Αξιωματικής Αντιπολίτευσης και επαναλαμβάνεται με φράσεις κλισέ, με χαρακτηρισμούς, που θα μπορούσαν μόνο ως αστείοι να κριθούν.
Αρνήθηκε την πραγματικότητα, αλλά και δεν φάνηκε να διδάσκεται από τις λαθεμένες εκτιμήσεις και προβλέψεις των προηγούμενων χρόνων κατά τη συζήτηση προηγούμενων προϋπολογισμών. Θυμηθείτε εκτιμήσεις, την αδυναμία της χώρας μας να μπει στην ΟΝΕ, την αδυναμία υλοποίησης των στόχων μας, την πτώση των ρυθμών ανάπτυξης, που στην πορεία και με πανηγυρικό τρόπο διαψεύστηκαν.
Θα σας θυμίσω, κύριοι συνάδελφοι, ότι οι κυβερνήσεις του ΠΑΣΟΚ, διαψεύδοντας τις Κασσάνδρες, κατάφεραν μέχρι και σήμερα να πετύχουν όλους τους ενδιάμεσους στόχους που έθεταν κάθε φορά και να είναι η χώρα μας σήμερα πλήρες μέλος του σκληρού πυρήνα της ευρωζώνης, για να μπορούμε σήμερα να συζητάμε τον πρώτο Προϋπολογισμό σε ευρώ, σε συνθήκες σταθερότητας, ανάπτυξης και ενίσχυσης της ανταγωνιστικότητας με απόλυτη σιγουριά και βεβαιότητα. 
Ο Προϋπολογισμός του 2002, χωρίς ωραιοποιήσεις και υπερβολές, βάζει το πλαίσιο και τους κανόνες, προκειμένου να συνεχιστεί η θετική πορεία της οικονομίας μας, προωθώντας συγχρόνως κοινωνικούς και αναπτυξιακούς στόχους, μια πορεία την οποία οι κυβερνήσεις του ΠΑΣΟΚ από το 1981 μέχρι σήμερα ακολούθησαν με συνέπεια, σοβαρότητα και αποτελεσματικότητα, με δυσκολία και επίπονες αποφάσεις πολλές φορές, αλλά πάντα με τη συναίνεση και τις θυσίες του ελληνικού λαού, συναίνεση η οποία εκφράστηκε με τη θετική ψήφο του λαού μας κάθε φορά στις εθνικές εκλογές, για να είναι η χώρα μας σήμερα ισότιμο μέλος της Ενωμένης Ευρώπης.
Έτσι μπορούμε σήμερα να σχεδιάζουμε και να προσβλέπουμε σε νέες ανταγωνιστικές και αναπτυξιακές προοπτικές στην οικονομία μας και παράλληλα να προωθούμε τη βασική μας επιδίωξη, το βασικό στόχο αυτής της πορείας, που είναι η πραγματική σύγκλιση εισοδημάτων και περιφερειακών ανισοτήτων, για να μπορούμε σήμερα να μιλάμε και να απαιτούμε δικαιότερη κατανομή του εισοδήματος, διατήρηση αλλά και παραπέρα ενίσχυση της κοινωνικής συνοχής. 
Και βέβαια όλα τούτα, κύριοι συνάδελφοι, δεν είναι τυχαία ούτε αυτονόητα, όπως προανέφερα, αλλά είναι αποτέλεσμα της συνεπούς και συνεχούς προσπάθειας του ΠΑΣΟΚ και του ελληνικού λαού, ώστε σήμερα με όπλα την επιτευχθείσα μακροοικονομική σταθερότητα και την ισότιμη ένταξή μας στην ευρωζώνη, να έχουμε τη βεβαιότητα και την πίστη ότι ο Προϋπολογισμός του 2002 και θα υλοποιηθεί και θα εφαρμοστεί, παρά το γεγονός ότι τούτο γίνεται σε ένα περιβάλλον και σε μία περίοδο αβέβαιη, ασταθή και που, πάνω απ' όλα, διακατέχεται από σκληρή ανταγωνιστικότητα και για να μπορούμε σήμερα να θέτουμε τις βάσεις, να διαμορφώνουμε τις προϋποθέσεις για την αντιμετώπιση του μεγάλου εθνικού προβλήματος, που είναι η ανεργία. 
Η προσεκτική ανάγνωση των μέτρων και των πολιτικών του υπό συζήτηση Προϋπολογισμού, κύριοι συνάδελφοι, μας δίνει την ελπίδα και την προσδοκία ότι στοχεύουν στην αύξηση της απασχόλησης. Θέλω, όμως, να τονίσω ότι η αποτελεσματική αντιμετώπιση του μεγάλου αυτού προβλήματος, κατά την προσωπική μου άποψη του πρώτου, εθνικών διαστάσεων, προβλήματος, δηλαδή της ανεργίας και της δημιουργίας θέσεων εργασίας, πρέπει να αποτελεί διαρκή προτεραιότητα, να αποτελεί τον πυρήνα και το βασικό κριτήριο όλων των επιλογών και των πολιτικών μας. 
Η αύξηση των δαπανών, κύριοι συνάδελφοι, κατά 8% των τομέων παραγωγής βασικών δημόσιων αγαθών, όπως η υγεία, η παιδεία, η πρόνοια, μας επιτρέπει να μιλάμε για βελτίωση των κοινωνικών υπηρεσιών του κράτους. Βέβαια, δεν αρκεί η αύξηση των δαπανών για την υγεία και την πρόνοια. Απαιτείται, παράλληλα, η ολοκλήρωση και η στήριξη των θεσμικών και οργανωτικών αλλαγών, οι οποίες βρίσκονται σε εξέλιξη σε όλα τα επίπεδα. 
Διαπιστώνουμε, επίσης, ότι και μέσα από τον Προϋπολογισμό, παραμένει για την Κυβέρνηση η ανάγκη για την ύπαρξη ενός σταθερού πλαισίου για μια αναβαθμισμένη παιδεία, η οποία πρέπει να απαντήσει αποτελεσματικά στις προκλήσεις, τις ανάγκες και τον ανταγωνισμό της νέας εποχής στην οποία εισερχόμαστε. 
Τέλος, κύριοι συνάδελφοι, η δέσμευση της Κυβέρνησης για μεταφορά του 80% του Γ' Κοινοτικού Πλαισίου Στήριξης στην περιφέρεια πρέπει όχι μόνο να γίνει πράξη, αλλά να συνδυαστεί με πολιτικές περιφερειακής ανάπτυξης, με σχεδιασμό και πάνω απ' όλα με ενημέρωση και θεσμικά εργαλεία, τόσο για την ανάπτυξη της νέας επιχειρηματικότητας στην περιφέρεια, όσο και για την αγροτική οικονομία.
Η εξάλειψη των ανισοτήτων μεταξύ κέντρου και περιφέρειας πρέπει να αποτελέσει άμεση προτεραιότητά μας. Η αύξηση των δαπανών για τη γεωργία κατά 11,9% πρέπει να συνδυαστεί με έγκαιρο και άμεσο επανασχεδιασμό των πολιτικών της υπαίθρου, αλλά και με τη σωστή ενημέρωση του πληθυσμού της. Είναι μεγάλο ζήτημα, μεγάλο θέμα και πιστεύω και ανασταλτικός παράγοντας η ελλιπής ενημέρωση των πολιτών της υπαίθρου.
Κυρίες και κύριοι συνάδελφοι, θεωρώ πραγματικά ελάχιστη υποχρέωσή μου, μιλώντας για την περιφερειακή ανάπτυξη και την άρση των ανισοτήτων, να αναφερθώ στο νομό μου, στο Νομό Αχαΐας, ο οποίος έζησε την τραγωδία των τελευταίων ημερών. Ας ξεπεράσουμε επιτέλους τις γραφειοκρατικές αγκυλώσεις, κύριοι συνάδελφοι της Κυβέρνησης, και να προχωρήσουμε άμεσα στη δημοπράτηση όχι μόνο του έργου του Διακονιάρη, αλλά και των υπολοίπων αντιπλημμυρικών έργων, τα οποία είναι αναγκαία για την προστασία της πόλης. Και η πολιτική βούληση υπάρχει και τα χρήματα υπάρχουν.
Η κυρία Υπουργός χθες κατηγορηματικά το δήλωσε. Ας προχωρήσουμε, λοιπόν, άμεσα και τώρα. Η τροχοπέδη της Δημόσιας Διοίκησης, παρά τις θεσμικές παρεμβάσεις που έχουν γίνει, εξακολουθεί να αποτελεί ανασταλτικό παράγοντα των προσπαθειών για ανάπτυξη και εκσυγχρονισμό. Ας μην επιτρέψουμε, λοιπόν, τη γάγγραινα της κακής Δημόσιας Διοίκησης, της αλληλοεπικάλυψης των αρμοδιοτήτων των υπηρεσιών. Να επιτρέψουμε, λοιπόν, την έναρξη αύριο, τώρα, της δημοπράτησης και της υλοποίησης αυτού του έργου. 
ΝΙΚΟΛΑΟΣ ΚΑΤΣΑΡΟΣ: Προφανώς στη Κυβέρνηση τα λέτε αυτά. 
ΠΡΟΕΔΡΕΥΩΝ (Κωνσταντίνος Βρεττός): Στην Κυβέρνηση τα είπε. 
ΜΑΡΙΑ ΘΩΜΑ: Κύριοι συνάδελφοι, δεν έχω κανένα πρόβλημα να τονίσω τις αδυναμίες μιας Δημόσιας Διοίκησης, η οποία έρχεται από πολύ μακριά και ας μην επιτρέψουμε να πάει ακόμα πιο μακριά. Είναι μια μεγάλη αλήθεια που έχουμε ευθύνη όλοι σε αυτήν την Αίθουσα...
ΑΛΕΞΑΝΔΡΟΣ ΑΘΑΝΑΣΙΑΔΗΣ: Και πνίγονται άνθρωποι. 
ΜΑΡΙΑ ΘΩΜΑ: Η συζήτηση, κύριοι συνάδελφοι, της Αξιωματικής Αντιπολίτευσης, δεν προσφέρεται ούτε για αδιέξοδες συγκρούσεις ούτε για στείρα κινδυνολογία. Είναι μία συζήτηση στην οποία κρίνονται πολιτικές, κρίνονται προτάσεις. 
Λυπάμαι, κύριοι συνάδελφοι της Αντιπολίτευσης, χάσατε μία ακόμα ευκαιρία για να μπορέσετε να πείσετε με αξιοπιστία τον ελληνικό λαό ότι έχετε προτάσεις. Όλες αυτές τις μέρες, πέρα από την κινδυνολογία και την καταστροφολογία, δεν αντιπροτείνατε απέναντι στις συγκεκριμένες προτάσεις της Κυβέρνησης έστω και μια πρόταση η οποία να προωθεί τις άλλες πολιτικές, κατά τη δική σας άποψη. 
Υπερψηφίζω, κύριοι συνάδελφοι, τον Προϋπολογισμό, όχι από πολιτικό καθήκον, αλλά γιατί πιστεύω ότι είναι ένας Προϋπολογισμός και άρτιος και αναπτυξιακός και ελπιδοφόρος. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΒΑΣΙΛΕΙΟΣ ΜΙΧΑΛΟΛΙΑΚΟΣ: Είναι και ολίγον αντιπλημμυρικός!
ΠΡΟΕΔΡΕΥΩΝ (Κωνσταντίνος Βρεττός): Η κα Φάνη Πετραλιά-Πάλλη έχει το λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Κυρίες και κύριοι συνάδελφοι, ακούγοντας την συνάδελφο πριν θα έλεγα και θα ευχόμουν αυτή η Δημόσια Διοίκηση που έρχεται, όπως είπε η ίδια, από πολύ μακριά, να μην πάει πολύ μακριά με αυτήν την Κυβέρνηση γιατί, αν πάει και άλλο, κάθε χρόνο θα θρηνούμε όλο και περισσότερα θύματα στο Διακονιάρη. 
Κυρίες και κύριοι συνάδελφοι, τα τελευταία χρόνια η Κυβέρνηση κατασκευάζει τον Προϋπολογισμό με τη μέθοδο της λεγόμενης δημιουργικής λογιστικής. Ουσιαστικά με ταχυδακτυλουργικές μεθόδους -δηλαδή μία μέθοδο που δεν είναι τίποτε άλλο παρά μία απλή ταχυδακτυλουργική μέθοδος- φουσκώνει τα έσοδα και διαιρεί τις δαπάνες. 
Αυτές οι δαπάνες, λέει η Κυβέρνηση στον Προϋπολογισμό, δεν είναι της κεντρικής διοίκησης, είναι του Στρατού, είναι της ΔΕΗ. Λέτε και οι δαπάνες αυτές δεν είναι με χρήματα του ελληνικού λαού, δεν είναι το κράτος εκείνο που εγγυάται και εν τέλει πληρώνει. Έτσι, λοιπόν, κατασκευάζεται ένας όχι πραγματικός Προϋπολογισμός, αλλά ένας επικοινωνιακός Προϋπολογισμός και μετά από τα έργα-μακέτα, έχουμε και έναν Προϋπολογισμό μακέτα. 
Νομίζει η Κυβέρνηση ότι πετυχαίνει, αλλά όμως ο κόσμος κουνάει το κεφάλι του και υποφέρει. Ο κόσμος που πνίγεται στην Πάτρα, που αποκλείεται στα χιόνια, που σκέφτεται την καθημερινότητά του. Πέρσι ο Πρωθυπουργός παρουσιάζοντας τον Προϋπολογισμό του 2001 έλεγε ότι θα είναι ο πρώτος πλεονασματικός Προϋπολογισμός. Τι Τρικούπης, τι Καποδίστριας, ποιος Ελευθέριος Βενιζέλος, ποιος Κωνσταντίνος Καραμανλής! Θα ήταν ο κ. Σημίτης που θα έφερνε τον πλεονασματικό εκείνο Προϋπολογισμό. Βέβαια το πόσο πλεονασματικός ήταν ο Προϋπολογισμός το είδαμε στην πορεία. Είδαμε για πόσες "μαύρες" τρύπες τώρα, στη συζήτηση του Προϋπολογισμού για το 2002, συζητάμε. 
Εγώ δεν θα πω για το σύνολο του Προϋπολογισμού. Θα σταθώ στον Προϋπολογισμό των Ολυμπιακών Αγώνων του 2004, ο οποίος είναι σαν το φάντασμα της όπερας. 
Όλοι γνωρίζουν ότι υπάρχει, αλλά κανείς δεν το βλέπει και όλοι κάνουν ότι δεν υπάρχει αυτός ο Προϋπολογισμός. Όλοι νοιώθουν ότι το χρήμα δαπανάται -και δαπανάται πάρα πολύ χρήμα- και θα έλεγα ότι σπαταλάται. Αλλά κανένας δεν ξέρει πόσο χρήμα σπαταλάται, που πηγαίνει αυτό το χρήμα, γιατί πηγαίνει αυτό το χρήμα. 
Το πόσο αξιόπιστος ήταν και ο προηγούμενος και ο επόμενος Προϋπολογισμός για το 2004 ομολογείται από την ίδια την Κυβέρνηση. Αν δούμε την εισηγητική έκθεση στη σελίδα 49 στη στήλη "Υπουργεία, Φορείς" στη σειρά "Δαπάνες για την ολυμπιακή προετοιμασία" διαβάζουμε: "Προϋπολογισμός 2001, 14,67 εκατομμύρια ευρώ. Εκτίμηση για τις δαπάνες που θα πραγματοποιηθούν 29,34 εκατομμύρια ευρώ".
Με άλλα λόγια, το 2001 εκτιμάται ότι θα γίνουν μέχρι το τέλος δαπάνες 105% περισσότερες από όσες είχαν προϋπολογιστεί. Βέβαια δεν ήταν 105% περισσότερες οι δαπάνες του 2001, αλλά θα είναι πάνω από 200%. Άρα, όταν φέτος βλέπουμε ότι το ποσόν ανεβαίνει στα 44,2 εκατομμύρια ευρώ, που εγγράφεται ως δαπάνες ολυμπιακής προετοιμασίας, είναι ή δεν είναι πλασματικό και αναξιόπιστο; 
Ο Προϋπολογισμός των Ολυμπιακών Αγώνων, παρ' όσα λέγονται, φαίνεται ότι πράγματι θα γονατίσει την εθνική μας οικονομία. Μόλις πριν λίγες μέρες, το ΚΕΠΕ το οποίο ελέγχεται από την Κυβέρνηση, με εντολή του κ. Πάχτα έκανε μια μελέτη με όριο δεσμευτικού προϋπολογισμού για το 2004 το 1,5 τρισεκατομμύριο δραχμές. Ως τρόποι χρηματοδότησης των αγώνων για αυτήν τη μελέτη καταγράφονται δύο σενάρια. Το ένα σενάριο με τη δανειοδότηση και το άλλο με τη φορολογία, που όπως φαίνεται θα είναι και το επικρατέστερο.
Στην περίπτωση, λοιπόν, δανεισμού που αν με ρωτήσετε θα σας πω ότι εκεί οδηγείται η Κυβέρνηση, παρά τα περί του αντιθέτου λεγόμενα -και μάλιστα υπάρχει και συζήτηση με την Ευρωπαϊκή Τράπεζα Επενδύσεων για το συγκεκριμένο δανεισμό- η επιβάρυνση στο δημόσιο χρέος μας θα είναι μέχρι το 2010 0,15% και θα συνεχίσει μειούμενο μετά το 2010. Με απλά, λοιπόν, ελληνικά, αυτό σημαίνει ότι αυτούς τους αγώνες θα τους πληρώσουν και τα εγγόνια μας. 
Το πρόβλημα αφορά τον Προϋπολογισμό του κράτους για τους Ολυμπιακούς Αγώνες, τα αθλητικά έργα, τα έργα υποδομής, ασφάλεια, προμήθειες. Γιατί ο επικαιροποιημένος προϋπολογισμός της οργανωτικής επιτροπής του 2004 αναφέρεται ως ισοσκελισμένος. Σήμερα το ποσό του 1,5 τρισεκατομμυρίου δεν είναι το αληθινό. Ο ίδιος ο κ. Χυτήρης, ο αρμόδιος Υφυπουργός, σε τηλεοπτική συνάντηση που είχαμε, είπε ότι ο συγκεκριμένος Προϋπολογισμός είναι εικονικός. Θα έλεγα ότι και προχθές, μετά τη διϋπουργική επιτροπή, και ο ίδιος ο Πρωθυπουργός άφησε να εννοηθεί ότι ο Προϋπολογισμός θα είναι πολύ μεγαλύτερος από το 1,5 τρισεκατομμύριο. 
Θα σας πω, όμως, ότι το 2004 οι Ολυμπιακοί Αγώνες τρέχουν με ρυθμούς υπερδιπλάσιους από το ποσόν αυτό. Θα σας φέρω δύο παραδείγματα. Τον Ιούνιο του 2001 στον επίσημο Προϋπολογισμό που αναφέρετο για τους Ολυμπιακούς Αγώνες, το Διεθνές Κέντρο Ραδιοτηλεόρασης θα στοίχιζε 10 δισεκατομμύρια. Προκηρύχθηκε για 38 δισεκατομμύρια. Το Ιππικό Κέντρο είχε προϋπολογισμό 50 δισεκατομμύρια μέχρι τον Ιούνιο και προκηρύχθηκε για 62 δισεκατομμύρια. 
Μιλάμε, λοιπόν, για τρομερές ανατιμήσεις και όχι ανατιμήσεις του φακέλου, αλλά ανατιμήσεις από τους τελευταίους μήνες, δηλαδή από τον Ιούνιο. 
ΠΥΘΑΓΟΡΑΣ ΒΑΡΔΙΚΟΣ: Με ποια εξήγηση;
ΦΑΝΗ ΠΕΤΡΑΛΙΑ-ΠΑΛΛΗ: Τι κάνει, όμως, η Κυβέρνηση -τώρα σας δίνω την εξήγηση- για να κρατήσει αυτό το πλαφόν του 1,5 τρισεκατομμυρίου; Εκτός του ότι προχωρά σε λυόμενες κατασκευές -αντί για του Παρθενώνες που έλεγε ο κύριος Πρωθυπουργός- αυτό το οποίο κάνει είναι ότι βάφτισε πάρα πολλά έργα, ολυμπιακά έργα, με ειδικά προνόμια, κατά παρέκκλιση ή διαδικασία κατασκευής, κόστος απαλλοτρίωσης, φοροαπαλλαγές, επιστροφή του ΦΠΑ. Τι κάνει σήμερα; Προκειμένου να κρατήσει πλασματικά το 1,5 τρισεκατομμύριο τα ξαναβαπτίζει κοινά αυτά τα έργα, αφού όμως, με την πρώτη βάπτιση είχαν πάρει όλα τα προνόμια. Αυτό είναι το μεγαλύτερο σκάνδαλο που υπάρχει αυτήν τη στιγμή και που, μην ανησυχείτε, το παρακολουθούμε.
Θα έλεγα, λοιπόν -και τελειώνω με αυτό- ότι το ωραιότερο και ακριβέστερο σχόλιο για τον προϋπολογισμό του 2004 το έκανε μία γελοιογραφία του Πετρουλάκη στην "ΚΑΘΗΜΕΡΙΝΗ" πριν λίγες ημέρες. Υπήρχαν δεκάδες δημοσιογράφοι με τα μικρόφωνα και ο αρμόδιος Υπουργός ο κ. Βενιζέλος ανακοίνωνε τον προϋπολογισμό του 2004, λέγοντας ότι ο προϋπολογισμός του 2004 είναι: "Χ συν Ψ στην όγδοη ρίζα του Ψ συν Χ στη νιοστή μείον ρίζα του 4 πλην 3 στην εβδόμη συν συνημίτονο πλην ρίζα ημίτονο δια άλλες τόσες ρίζες και συνημίτονα" και κατέληγε "αυτός ακριβώς είναι ο προϋπολογισμός".
Κυρίες και κύριοι συνάδελφοι, το ζήτημα πια δεν είναι το ύψος του Προϋπολογισμού ο οποίος είναι απροσδιόριστος ακόμα και εκτός ελέγχου. Το πρόβλημα είναι το κλίμα που δημιουργείται, οι συνέπειες από αυτό το κλίμα, οι οποίες έχουν δημιουργήσει ένα μεγάλο πρόβλημα για το κλίμα που χρειάζεται ο ελληνικός λαός τώρα, μα και την έμπνευση για την επιτυχία των αγώνων. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
ΠΡΟΕΔΡΕΥΩΝ (Κωνσταντίνος Βρεττός): Κυρία Πετραλιά, σας παρακαλώ, ολοκληρώστε, γιατί αναλώσατε το χρόνο με τα συνημίτονα.
ΦΑΝΗ ΠΕΤΡΑΛΙΑ-ΠΑΛΛΗ: Φυσικά, λοιπόν, έναν τέτοιο Προϋπολογισμό δεν μπορούμε να τον ψηφίσουμε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κίρκος έχει το λόγο, ακολουθεί η κα Φουντουκίδου στη θέση του κ. Κασσίμη με τον οποίο άλλαξε, μετά ο κ. Νικήτας Κακλαμάνης και στη συνέχεια ο κ. Πάχτας. Πρέπει να μας φθάσει ο χρόνος, γιατί στις 15.00' θα διακόψουμε.
Ορίστε, κύριε Κίρκο, έχετε το λόγο.
ΓΕΩΡΓΙΟΣ ΚΙΡΚΟΣ: Κυρίες και κύριοι συνάδελφοι, στο κορυφαίο νομοθέτημα που είναι το σχέδιο Προϋπολογισμού, οι χιλιάδες αριθμοί του είναι το σύνολο των πολιτικών της Κυβέρνησης που ξεδιπλώνονται δράσεις για τα πάρα πολλά προβλήματα της Χώρας και των πολιτών της που υπάρχουν προς λύση με την ελπίδα προς το καλύτερο.
Ο Προϋπολογισμός του 2002 που επί πέντε ημέρες συζητούμε κινείται στα πλαίσια του προγράμματος σταθερότητας και ανάπτυξης, εντός της ΟΝΕ και της ευρωζώνης. 
Με αυτά τα δεδομένα, δεν μπορεί κανείς παρά να αναγνωρίσει τη ρεαλιστική ανάλυση του Προϋπολογισμού από τον Υπουργό Οικονομίας ως σημαντικό βήμα, που χωρίς να ωραιοποιεί ή να παραποιεί την πραγματικότητα, αλλά με εγρήγορση και σαφήνεια ιεραρχεί και θέτει τις προτεραιότητες. 
Έχοντας ως πρώτο στόχο αυτός ο Προϋπολογισμός, με συνδυαστικές και αλληλοσυμπληρούμενες δράσεις, αλλά και πολιτικές προσανατολισμένες, την αντιμετώπιση της ανεργίας ως μεγαλύτερου προβλήματος που απασχολεί την ελληνική κοινωνία. Πρέπει, κυρίες και κύριοι συνάδελφοι, να πιστέψουμε όλοι μας ότι μέσα στις συνθήκες διεθνούς κρίσης και ύφεσης η Ελλάδα, όσο και αν ακούγεται για κάποιους περίεργο, μπορεί να διατηρήσει κεκτημένα, αλλά και να προχωρήσει μπροστά με αποτελεσματικές μεταρρυθμίσεις, με διάλογο για συμφωνίες των κοινωνικών εταίρων και πολιτικές με κέντρο τον άνθρωπο, καλύτερα από άλλες χώρες της Ευρωπαϊκής Ένωσης, έχοντας περισσότερο κοινωνική συνοχή και αλληλεγγύη, ώστε στη δεδομένη στιγμή να αξιοποιήσουμε τη διεθνή ευκαιρία μετά την κρίση.
Κυρίες και κύριοι συνάδελφοι, υπάρχει διέξοδος στο ολοένα και πιο ανταγωνιστικό διεθνές περιβάλλον μέσα στο οποίο είναι υποχρεωμένη να πορευτεί η χώρα μας. Είμαι απ' αυτούς που πιστεύουν ότι με την περιφερειακή ανάπτυξη, την άρση των ενδοπεριφερειακών ανισοτήτων, με στόχους ιεραρχημένους που να προκύπτει και η αναδιανομή του εισοδήματος, βαδίζουμε σταθερά στην πραγματική σύγκλιση.
Η απόφαση να διανεμηθεί το 80% του προγράμματος του Γ΄ Κοινοτικού Πλαισίου Στήριξης στην περιφέρεια όπως και το πρόγραμμα ανασυγκρότησης της υπαίθρου με σημαντικούς πόρους, μπορούν και είναι ικανά να αποτελέσουν εγγύηση προς την κατεύθυνση της αειφόρου ανάπτυξης της χώρας, της περιφέρειας και κυρίως της αγροτικής υπαίθρου. 
Σ' αυτό το σημείο κύριε Υπουργέ, να γίνω πιο αναλυτικός: Τμήματα του πληθυσμού στην περιφέρεια και κυρίως στην αγροτική δεν παρακολούθησαν για γνωστούς λόγους τις εξελίξεις με αποτέλεσμα να υστερούν.
Ο Νομός Θεσσαλονίκης έχοντας το δυναμικό πολεοδομικό συγκρότημα και την περιφέρειά του, αγροτική και ημιαστική, εύκολα διαπιστώνει κανείς τη διαφορά κυρίως στις υποδομές, αλλά και στο βιοτικό επίπεδο -χωρίς να παραβλέπω τα προβλήματα του πολεοδομικού συγκροτήματος- με αδιάψευστο μάρτυρα τη Λίμνη Λαγκαδά και την ολιγωρία στην αντιμετώπιση του μεγάλου περιβαλλοντικού προβλήματος από την καταστροφή που συντελείται.
Είναι ανάγκη κατά τη γνώμη μου με γρήγορους ρυθμούς και εύστοχα η Κυβέρνηση να τρέξει τις αποστάσεις των ενδοπεριφερειακών ανισοτήτων. 
Και να προχωρήσω λίγο ακόμη: Μετά τη διεύρυνση της Ευρωπαϊκής Ένωσης την οποία θέλουμε, με πρώτη την Κύπρο, οι νέες χώρες-μέλη της Ανατολικής Ευρώπης με πολυπληθή αγροτικό πληθυσμό και τις μεγάλες ανάγκες, μας υποχρεώνει από σήμερα να προγραμματίσουμε κυρίως για τα βασικά μας αγροτικά προϊόντα, βαμβάκι, καπνό, λάδι και το μέλλον τους καθώς και για ολόκληρο τον πρωτογενή τομέα και τους ανθρώπους του.
Στον τομέα της υγείας που το κεφάλαιό του περιλαμβάνει πολλά ενδιαφέροντα και αξιόλογα και κυρίως την περιφερειακή συγκρότηση του ΕΣΥ, με έκπληξη διαπίστωσα να μην αποτυπώνεται η διακηρυγμένη μας θέση για τη δημιουργία του πρωτοβάθμιου φορέα υγείας. Γιατί "σύστημα υγείας" για να είναι ολοκληρωμένο σύστημα, θέλει στις δομές την πρωτοβάθμια φροντίδα υγείας.
Θεωρώ ότι στο σχέδιο του Προϋπολογισμού το ζήτημα αυτό πρέπει να επανεξετασθεί.
Στην παιδεία είναι αναδιαμφισβήτητα τα θετικά μέτρα των τελευταίων χρόνων, όμως, κύριε Υπουργέ της παιδείας, έναντι οποιασδήποτε οικονομικής θυσίας πρέπει να εξοικονομηθούν οι πόροι, ώστε το πρόγραμμα της ενισχυτικής διδασκαλίας να γίνει θεσμός ουσιαστικός και καθολικός στα σχολεία της δευτεροβάθμιας εκπαίδευσης, γιατί με αυτό το μέτρο εμπεδώνεται και κατοχυρώνεται καλύτερα η δωρεάν παιδεία, με δεδομένο ότι το έμψυχο υλικό και επαρκές και ικανό είναι. Είναι ελάχιστο χρέος στους νέους και στις οικογένειές τους.
Η συζήτηση για τον Προϋπολογισμό είναι ευκαιρία όλων μας για ευρύτερες προσεγγίσεις και διαπιστώσεις που αφορούν τη Χώρα και την Ελληνική Κοινωνία. 
Ο Προϋπολογισμός για το 2002 είναι ο πρώτος σε ευρώ. Το νέο νόμισμα από 1.1.2002 κυκλοφορεί σε δώδεκα χώρες της Ευρωπαϊκής Ένωσης, ανάμεσά τους και η Ελλάδα. 
Κατά κοινή ομολογία η ζυγαριά κλείνει προς τα θετικά του νέου νομίσματος, αλλά χρειάζεται επαγρύπνηση από τα αρμόδια όργανα του κράτους στους καραδοκούντες κερδοσκόπους, ιδιαίτερα για τις ομάδες του πληθυσμού που υπάρχει δυσκολία να ενημερωθούν. Και βεβαίως οι παραοικονομούντες και η διαφθορά και σε εποχή ευρώ θα υπάρχουν.
Οι δύο αυτές αντικοινωνικές παρενέργειες με τις διαστάσεις που έχουν πάρει, θέλουν αυστηρή αντιμετώπιση, αυστηρότερο και αποτελεσματικότερο νομοθετικό πλαίσιο.
Με το ευρώ οι συγκρίσεις γίνονται πλέον προσιτές, γι' αυτό η σύγκλιση εισοδημάτων θα είναι η μεγάλη πρόκληση των επόμενων ετών. Η σύγκλιση εισοδημάτων, όμως, προϋποθέτει αύξηση της παραγωγικότητας, ενίσχυση του παραγωγικού ανταγωνισμού, με παράλληλες πολιτικές κοινωνικής δικαιοσύνης για μεγαλύτερη αναπτυξιακή ικανότητα. 
Έχουν όλοι οι Έλληνες πολίτες δικαίωμα στην ευημερία που προϋποθέτει απασχόληση και αναδιανομή εισοδήματος υπέρ των ασθενέστερων. 
Η χώρα μας έχει μια μοναδικότητα ανάμεσα στους δεκαπέντε της Ευρωπαϊκής 'Ενωσης. Οι δαπάνες για ασφάλεια και άμυνα είναι 5% του ΑΕΠ, όταν ο μέσος όρος είναι 1,5% στην Ευρωπαϊκή 'Ενωση.
Γι' αυτό η στάση μας για τη σύσταση του ευρωστρατού και τις μακροπρόθεσμες προοπτικές του, πρέπει να είναι ανάλογες με τα συμφέροντα της χώρας, όπως και ήταν τελευταία στη Σύνοδο Κορυφής.
Κυρίες και κύριοι συνάδελφοι, στη μέχρι τώρα συζήτηση για τον Προϋπολογισμό η Νέα Δημοκρατία με τον ίδιο καταστροφολογικό, απορριπτικό και λόγο παραποίησης, όπως κατά συνήθεια πλέον για όγδοη φορά από το 1993 μέχρι σήμερα υιοθέτησε το γκρίζο όπως και τα έδρανα της Αντιπολίτευσης. Το μόνο που άφησαν στο απυρόβλητο είναι η άγρια ελεύθερη αγορά.
Από το ΠΑΣΟΚ δεν υπήρξαν θριαμβολογίες ούτε ωραιοποίηση, ούτε παραποίηση αλλά αναπτύχθηκαν με επιχειρήματα οι πολιτικές και οι στόχοι. Αποτυπώθηκε η πραγματικότητα με εμφανή την απόφαση χωρίς εφησυχασμό όπου υστερούμε να αλλάξει. 
Γίνονται προτάσεις στον άξονα της συνέργειας του οράματος και της πραγματικότητας στο δικαίωμα, στην προσπάθεια της χώρας για πορεία βελτίωσης.
Γι' αυτούς τους λόγους ψηφίζω τον Προϋπολογισμό διότι βελτιώνει την προσπάθεια της χώρας για την σύγκλιση μέσα στην Ευρωπαϊκή 'Ενωση. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός κ. Πάχτας έχει το λόγο με τον οποίο και θα σταματήσουμε την πρωϊνή συνεδρίαση. Το απόγευμα θα ξεκινήσουμε με την κα Φουντουκίδου.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριοι συνάδελφοι, σε λίγες μέρες η ελληνική οικονομία εισέρχεται σε μία νέα φάση. Αρχίζει μία νέα εποχή, η εποχή του ευρώ που θα κυκλοφορήσει για πρώτη φορά σε κέρματα και σε χαρτονομίσματα ταυτόχρονα και από κοινού με τις ισχυρές ευρωπαϊκές οικονομίες.
Τη Δευτέρα κυκλοφόρησαν για πρώτη φορά πάνω από ένα εκατομμύριο ειδικές συσκευασίες κερμάτων ευρώ για να γνωρίσει ο Έλληνας πολίτης το νέο νόμισμα. Σε πολύ λίγες ώρες οι συσκευασίες αυτές εξαντλήθηκαν. Ο πολίτης αρχίζει πλέον να ζει στο ρυθμό του ευρώ. Το ίδιο συμβαίνει και με τους πολίτες των άλλων χωρών της ευρωζώνης. Και όμως καταβάλλονται προσπάθειες από ορισμένους αυτό το ιστορικό γεγονός, σ' αυτήν την Αίθουσα, αυτές τις ημέρες που συζητείται ο Προϋπολογισμός του 2002 να περάσει αδιάφορα, σαν να συμβαίνει τίποτα για τη χώρα, για τον Έλληνα πολίτη, για τον απλό άνθρωπο. 
Και όχι μόνο αυτό, συνεχίζεται από ορισμένες πλευρές της Αίθουσας αυτής μία αδιέξοδη μεμψιμοιρία. Είναι η ίδια μεμψιμοιρία την οποία χρόνια τώρα οι ίδιες πλευρές έχουν αναγάγει σε κύριο αντιπολιτευτικό λόγο, διότι δεν μπορούν να συνειδητοποιήσουν ότι η Ελλάδα άλλαξε κατηγορία. 
Συνεχίζουν να μιλάνε για μία Ελλάδα που δεν υπάρχει πια, για μια άλλη εποχή με άλλα προβλήματα. Δεν αντέχουν να πουν στον ελληνικό λαό ποια θα ήταν η Ελλάδα εάν δεν ήμασταν σήμερα στην ευρωζώνη. Δεν μπορούν να ομολογήσουν ότι η Ελλάδα -ο μέχρι χθες ασθενής της Ευρώπης που έπρεπε να εγκαταλείψει την Ένωση- έγινε ισότιμο μέλος της Οικονομικής και Νομισματικής Ένωσης. Και δεν μπορούν διότι είναι οι ίδιες πλευρές αυτής της Αίθουσας που δεν ταυτίστηκαν με αυτήν τη διαδρομή.
Όμως, κύριοι συνάδελφοι, ο ελληνικός λαός στήριξε τις εθνικές επιλογές της Κυβέρνησης. Και στήριξε αυτές τις επιλογές γιατί δεν θέλει να ταμπουρωθεί πίσω από τα τείχη του παρελθόντος για να διατηρήσει κάτι που σβήνει. Θέλει να κερδίσει αυτό που έρχεται.
Η Ελλάδα, λοιπόν, σήμερα -και το λέμε με ευθύνη αλλά και με υπερηφάνεια- απολαμβάνει την προστασία της ευρωπαϊκής οικογένειας. Έχει ένα από τα ισχυρότερα νομίσματα του κόσμου, το ευρώ. 
Όλοι γνωρίζουμε τη σημασία της σταθερότητας των τιμών για τον πολίτη, τον επιχειρηματία, το συνταξιούχο. Είναι το δίχτυ ασφάλειας και προστασίας για όλους τους πολίτες και κυρίως για τους πιο αδυνάτους. 
Όλοι γνωρίζουμε ότι σηματοδοτούνται νέες προοπτικές για τη χώρα, για την παρουσία μας στο διεθνές σκηνικό. Αντιμετωπίζουμε πλέον μαζί με τον κύκλο των ανεπτυγμένων χωρών ζητήματα ευημερίας, απασχόλησης, ανάπτυξης, ασφάλειας για όλους τους Ευρωπαίους πολίτες. Κερδίσαμε μία νέα εθνική αυτοπεποίθηση και εμπιστοσύνη.
Τι από όλα αυτά δεν είναι αλήθεια, αγαπητοί συνάδελφοι; Δεν είναι αλήθεια ότι αυτά σηματοδοτούν μία άλλη προοπτική για την Ελλάδα, ότι της επιτρέπουν να έχει άλλες φιλοδοξίες που δεν είχε πριν από μερικά χρόνια; Δεν αποτελεί απόδειξη ότι φτάσαμε σ' ένα ορισμένο οικονομικό και κοινωνικό επίπεδο με την ένταξή μας στην Ο.Ν.Ε.; Το ό,τι δεν το λέτε, δεν βλάπτει την Κυβέρνηση. Υποτιμά τον ελληνικό λαό που πίστεψε και αγκάλιασε αυτό το στόχο και έκανε μία μεγάλη προσπάθεια για να γίνει πραγματικότητα.
Όμως, κύριοι συνάδελφοι, την πορεία της χώρας μας δεν θα τη σταματήσει, δεν θα τη διαβρώσει ούτε η συμπεριφορά μιας ακατάσχετης καταστροφολογίας που ανακυκλώνεται και αυτοσυντηρείται ούτε η αντίληψη ότι όλα αυτά που γίνονται στον τόπο μας είναι εύκολα και δεν απαιτούν καμία προσπάθεια, κανένα κόπο, κανέναν σχεδιασμό.
Αυτή η πορεία δεν θα σταματήσει, γιατί ο λαός θέλει και ζητά αυτήν την άλλη προοπτική που δεν είχε τα προηγούμενα χρόνια. Και δεν θα αφήσει τη μεγάλη ευκαιρία να πάει χαμένη, γιατί ελπίζει βάσιμα πλέον σ' ένα καλύτερο αύριο. 
Κυρίες και κύριοι συνάδελφοι, η σταθεροποίηση, η εξυγίανση της ελληνικής οικονομίας ήταν και παραμένει η βάση πάνω στην οποία στηρίχθηκαν οι πολιτικές της Κυβέρνησης σε όλα σχεδόν τα πεδία.
Μία χώρα με σοβαρές στρεβλώσεις στην οικονομία της δεν θα μπορούσε ποτέ να αντιμετωπίσει χρόνια κρίσιμα ζητήματα στο εσωτερικό της, να συμμετέχει ισότιμα στις ενοποιητικές διαδικασίες που προωθούνται στην Ευρωπαϊκή Ένωση. Μία χώρα που θα επέτρεπε τέτοιες στρεβλώσεις στη σημερινή μάλιστα διεθνή πραγματικότητα, θα υποθήκευε το μέλλον το δικό της και των παιδιών της, αλλά και την ασφάλειά της.
Σήμερα, χάρη σε αυτήν την πολιτική και τις επιλογές του ελληνικού λαού, η χώρα πλέον απολαμβάνει πρωτιές σε ευρωπαϊκό επίπεδο. Απολαμβάνει πρωτόγνωρες επιδόσεις σε σχέση με ό,τι συνέβαινε στη χώρα μας πολλές δεκαετίες πριν. Χάρη σε αυτήν την πολιτική για πρώτη φορά έχουμε για οκτώ συνεχή χρόνια αυξανόμενους ρυθμούς ανάπτυξης και ιδιαίτερα υψηλούς τα τελευταία χρόνια. Η Ελλάδα θα έχει το 2002 τον υψηλότερο ρυθμό ανάπτυξης ανάμεσα στις χώρες της Ευρωπαϊκής Ένωσης, αλλά και των τριάντα χωρών του ΟΟΣΑ. Θα έχουμε ρυθμούς της τάξεως του 4% σύμφωνα με τον ΟΟΣΑ, δηλαδή υπερδιπλάσιο του ρυθμού που εκτιμάται στην Ευρωπαϊκή Ένωση και τετραπλάσιο περίπου του ρυθμού που προβλέπεται για το σύνολο των χωρών του ΟΟΣΑ. 
Χάρη σε αυτήν την πολιτική για πρώτη φορά τα τελευταία δεκαπέντε χρόνια καταγράφηκε για δεύτερη συνεχή χρονιά προϋπολογισμός πλεονασματικός και δημιουργείται πλεόνασμα, ενώ παράλληλα αυξάνονται οι επενδυτικές και οι κοινωνικές δαπάνες. Η οικονομία νοικοκυρεύτηκε, η χώρα δεν χρεώνει τις επόμενες γενιές.
Χάρη σ' αυτήν την πολιτική, οι επενδύσεις στην Ελλάδα, δημόσιες και ιδιωτικές, αναπτύσσονται πλέον με ρυθμούς της τάξης του 10% δηλαδή υπερδιπλάσιους των αντίστοιχων της Ευρωπαίκης Ένωσης σήμερα. Και παρατηρείται αύξηση των ιδιωτικών επενδύσεων, ενώ είχαμε μείωση των επιχορηγήσεων από τον αναπτυξιακό νόμο. Διότι οι υγιείς επιχειρήσεις δεν εξαρτώνται πια σήμερα από τις επιχορηγήσεις για να υλοποιήσουν τα επιχειρηματικά τους σχέδια. Κινούνται σ' ένα αναβαθμισμένο περιβάλλον. 'Εχουν εναλλακτικές πηγές χρηματοδότησης. Ταυτόχρονα η μείωση των επιχορηγήσεων επέτρεψε την εξοικονόμηση δημοσίων πόρων και την αύξηση της χρημοτοδότησης των κοινωνικών δαπανών του Προϋπολογισμού. 
Για πρώτη φορά ο Έλληνας πολίτης απολαμβάνει σταθερές τιμές. Διατηρούμε τον πληθωρισμό στο χαμηλότερο επίπεδο των τελευταίων τριάντα χρόνων. Τιθασεύσαμε το σαράκι που διεύρωνε μισθούς και συντάξεις. Το ίδιο συμβαίνει με τα επιτόκια. Πότε ένα ζευγάρι είχε τη δυνατότητα να αποκτήσει στέγη παίρνοντας ένα στεγαστικό δάνειο πού μπορεί πλέον να το αποπληρώσει; Τα τελευταία χρόνια το μπορεί χάρη στην πολιτική μας. 
Ποτέ στη μεταπολεμική ιστορία της χώρας ελληνική μικρή και μεσαία επιχείρηση, ο Έλληνας παραγωγός δεν είχε μηδενικό συναλλαγματικό κίνδυνο. Τώρα το έχουμε πλέον μέσα στην ΟΝΕ. Χάρη σ' αυτήν την πολιτική, το δημόσιο χρέος συνεχίζει να μειώνεται ως ποσοστό του ΑΕΠ, κάτι που μας επιτρέπει να εφαρμόζουμε πολιτικές, όπως τα πρόσφατα μέτρα της φορολογικής μεταρρύθμισης που ενισχύουν την ανταγωνιστικότητα της οικονομίας, που προωθούν τη δικαιότερη κατανομή των καρπών της ανάπτυξής μας. 
Ποτέ στην ιστορία της χώρας δεν διατέθηκαν τόσοι πόροι για έργα και επενδύσεις, για να δημιουργήσουμε τις υποδομές που δεν είχαμε, για να βελτιώσουμε το επίπεδο ζωής του πολίτη, για να μπορεί ο Έλληνας επιχειρηματίας, ο Έλληνας παραγωγός να ανταγωνιστεί την ξένη επιχείρηση για να καλύψουμε την απόσταση που μας χωρίζει από τις άλλες ευρωπαϊκές χώρες.
Πότε η Ελλάδα είχε οικονομικές επιδόσεις τέτοιες που να την κατατάσσουν μέσα στις πιο δυνατές και πιο ζωντανές χώρες του κόσμου. 
Πότε ο ρυθμός αύξησης της παραγωγικότητας στη χώρα μας ήταν σχεδόν διπλάσιος απ' αυτόν της Ευρωπαϊκής Ένωσης, όπως συμβαίνει την τελευταία πενταετία; Βεβαίως συγκρινόμενοι σήμερα με τις άλλες χώρες της Ευρωπαϊκής Ένωσης ακόμη υστερούμε, έχουμε πολύ δρόμο να διανύσουμε. Και η Ευρώπη υστερεί έναντι της Αμερικής. Και η Ιαπωνία υστερεί έναντι της Ευρώπης. Μήπως όμως δεν είναι αλήθεια -γιατί ας δούμε πώς φθάσαμε εδώ, ας δούμε τη διαδρομή μας μέσα στο χρόνο- ότι την περίοδο 1975-1990 είχαμε σταθερά αρνητικούς ρυθμούς παραγωγικότητας, έναντι θετικών ρυθμών στην Ευρωπαϊκή Ένωση εκείνη την περίοδο; Ότι την περίοδο 1990-1995 η Ελλάδα είχε σχεδόν μηδενικό ρυθμό μεταβολής της παραγωγικότητας έναντι πάλι θετικών ρυθμών της Ευρωπαϊκής Ένωσης; 
Πώς ήταν δυνατόν, λοιπόν, να έχουμε ήδη προσεγγίσει την Ευρώπη, όταν σταθερά επί μια εικοσαετία 1975-1995, η Ελλάδα κατέγραφε μια συνεχή απόκλιση; 
Την τελευταία πενταετία και μόνο πετύχαμε διπλάσιους ρυθμούς αύξησης της παραγωγικότητας από την Ευρωπαϊκή Ένωση. Προχωρούμε πλέον ταχύτερα απ΄ό,τι προχωρούν άλλες χώρες. Είμαστε σήμερα στο δρόμο της πραγματικής σύγκλισης. 
Δεν είναι μόνο οι ρυθμοί ανάπτυξης που μας επιτρέπουν να συγκλίνουμε με τις άλλες ευρωπαϊκές χώρες. Είναι και οι εξελίξεις στο επίπεδο των αμοιβών. Βεβαίως και εδώ υστερούμε. Και το ευρώ θα αναδείξει ακόμα περισσότερο αυτές τις διαφορές και θα υπάρχει και μεγαλύτερη διαφάνεια, θα υπάρχει η σύγκλιση. 
Τι συνέβη όμως την τελευταία δεκαετία; Ας δούμε και εδώ την εξέλιξη της ιστορίας μέσα σ' αυτήν τη δεκαετία. Μήπως δεν είναι αλήθεια ότι την τετραετία 1990-1993 στην Ελλάδα είχαμε μείωση του πραγματικού μισθού, όταν στην Ευρωπαϊκή Ένωση είχαμε αύξηση; Δεν είναι αλήθεια ότι από το 1994 και μετά οι όροι αντιστράφηκαν; Ότι στη χώρα μας είχαμε σημαντική αύξηση των πραγματικών μισθών πολύ μεγαλύτερη από την αντίστοιχη αύξηση στην Ευρωπαϊκή Ένωση; 
Αυτό δεν μας οδηγεί πλέον στο να καλύψουμε τη διαφορά; Δεν σημαίνει επιτέλους πραγματική σύγκλιση και στο θέμα των εισοδημάτων; Και είναι δυνατόν η Νέα Δημοκρατία να ασκεί κριτική σ΄ αυτήν την εισοδηματική πολιτική της Κυβέρνησης, όταν αυτή είχε αναδείξει με την πολιτική της εκείνο το περίφημο μηδέν συν μηδέν ίσον 14%; Δεν είναι επίσης αλήθεια ότι η Ελλάδα είναι η μικρότερη χώρα που θα φιλοξενήσει Ολυμπιακούς Αγώνες στην πρόσφατη ιστορία; Ένα ιδιαίτερο, φιλόδοξο και σύνθετο εγχείρημα, που να είστε βέβαιοι ότι θα αποτελέσει άλλη μία ευκαιρία για να αναδειχθεί η πατρίδα μας σε παγκόσμιο επίπεδο;
Η χώρα μας σήμερα είναι παράδειγμα για τις χώρες της περιοχής, που επιδιώκουν να συμμετάσχουν και αυτές στην Ευρωπαϊκή Ένωση. Είμαστε ένα στήριγμα για τις χώρες αυτές, που μπορεί να τις συμπαρασύρει στο ευρωπαϊκό τρένο της σταθερότητας και της ανάπτυξης.
Αγαπητοί συνάδελφοι, είναι δεδομένο ότι βαδίζουμε προς τη σωστή κατεύθυνση. Αυτό αναγνωρίζεται από τους μεγάλους διεθνείς οργανισμούς που καταγράφουν τις παγκόσμιες οικονομικές εξελίξεις. Είναι αυτοί οι ίδιοι οργανισμοί που κατέγραψαν στο παρελθόν αρνητικές εξελίξεις για τη χώρα μας. Η κριτική που ασκείται από την Αξιωματική Αντιπολίτευση είναι μία κριτική ως επί το πλείστον μηδενιστική που δεν αξίζει στη χώρα, που δεν την έχει ανάγκη ο τόπος.
Ακούσαμε χθες, προχθές τους αγαπητούς συναδέλφους της Νέας Δημοκρατίας να λένε ότι η Κυβέρνηση προέβλεπε πριν από ένα χρόνο ρυθμούς ανάπτυξης για το 2001 και το 2002 της τάξης του 5%. Κι επειδή καταγράφεται μία νεότερη πρόβλεψη της τάξης του 4%, αυτό θεωρείται αποτυχία. Μα, είναι σοβαρή κριτική αυτή; Το γεγονός ότι θα έχουμε σίγουρα μετάλλιο -χρυσό ή αργυρό- το 2001 και το 2002, σύμφωνα με τις εκτιμήσεις των διεθνών οργανισμών, αυτό περνάει απαρατήρητο;
Να ενημερώσουμε, λοιπόν, τους αγαπητούς συναδέλφους της Νέας Δημοκρατίας ότι η Γερμανία είχε προβλέψει ρυθμούς ανάπτυξης για το 2001 3,3% και τελικά ελπίζει να κινηθεί μόλις στα επίπεδα του 0,8%, δηλαδή, μία απόκλιση περίπου κατά τα ?, κατά 75%. Για τις χώρες της Ευρωπαϊκής Ένωσης έχει επίσης γίνει πρόβλεψη για ρυθμούς ανάπτυξης της τάξης του 3,3% και τελικά θα κυμανθεί το 2001 στο 1,5%, δηλαδή έχουμε μία απόκλιση κατά 55%. Αυτά που όλος ο κόσμος αναγνωρίζει ως επιτεύγματα της χώρας μας η Νέα Δημοκρατία συνεχίζει να τα αγνοεί, συνεχίζει να μην θέλει να τα βλέπει. 
Ισχυρίζεται η Αξιωματική Αντιπολίτευση ότι οι υψηλοί ρυθμοί ανάπτυξης της χώρας οφείλονται αποκλειστικά στις εισροές των κοινοτικών πόρων. Κατ΄ αρχάς, ποιος και πώς μπορεί κανείς να δεχθεί έναν τέτοιον ισχυρισμό όταν αυτός προέρχεται από μία πλευρά, την ίδια πάντα πλευρά, η οποία όλα αυτά τα χρόνια υποστήριζε μετά μανίας ότι δεν απορροφούμε τους πόρους, ότι χάνονται οι κοινοτικοί πόροι, ότι χάνουμε τρισεκατομμύρια δραχμές, ότι δεν εισρέουν οι πόροι της Ευρωπαϊκής Ένωσης στην Ελλάδα; Ξαφνικά, λοιπόν, πώς και ως δια μαγείας οι πόροι εισρέουν και εισρέουν μόνο τώρα; 
Είναι όμως γνωστό ότι και την περίοδο 1990-1993 είχαμε τις κοινοτικές εισροές, αντίστοιχες κοινοτικές εισροές, σε ό,τι αφορά στο ποσοστό του ΑΕΠ. Και εκείνη την περίοδο και την περίοδο 1994-2001 κυμάνθηκε μεταξύ 3,5% και 4%. Κι όμως, είχαμε μηδενικό ρυθμό ανάπτυξης. Είχαμε αρνητικούς ρυθμούς ανάπτυξης το 1993. Θυμάστε εκείνο το περίφημο μείον 1,5% το 1993; Γιατί λοιπόν την περίοδο 1990-1993 οι εισροές κοινοτικών πόρων δεν δημιούργησαν ανάπτυξη, ενώ οι αντίστοιχες ισόποσες ως ποσοστό του ΑΕΠ εισροές σήμερα δημιουργούν ανάπτυξη; 
Οι κοινοτικοί πόροι, αγαπητοί συνάδελφοι, όπως κάθε διοχέτευση πόρων στην οικονομία, συμβάλλουν στην αναπτυξιακή δυναμική στο βαθμό που εντάσσονται σε μία αποτελεσματική πολιτική αξιοποίησης και ενσωμάτωσης των πόρων αυτών στην αναπτυξιακή διαδικασία. Αυτή είναι η διαφορά μας.
Το κύριο βάρος των υψηλών ρυθμών ανάπτυξης στη χώρα δεν το φέρουν οι εισροές κοινοτικών πόρων, αλλά οι υψηλοί ρυθμοί της εγχώριας επενδυτικής δραστηριότητας της οικονομίας τόσο του δημοσίου, όσο και του ιδιωτικού τομέα. 
Το τρίτο σχέδιο ανάπτυξης για τη χώρα μας, το Γ' Κοινοτικό Πλαίσιο Στήριξης, όλοι γνωρίζουμε ότι θα κυμανθεί κοντά στα 18 τρισεκατομμύρια δραχμές. Τα 9 τρισεκατομμύρια θα εισρεύσουν από την Ευρωπαϊκή Ένωση, ενώ τα υπόλοιπα 9 τρισεκατομμύρια, το 50%, τα μισά, τα βάζουμε εμείς από εθνικούς πόρους. 
Το Πρόγραμμα Δημοσίων Επενδύσεων το 2002, για να πούμε ένα παράδειγμα, θα ξεπεράσει το μυθικό ποσό των 3 τρισεκατομμυρίων δραχμών. Από αυτά το 1,3 τρισεκατομμύρια αφορούν εισροές κοινοτικών πόρων και το 1,7 τρισεκατομμύρια δραχμές αφορούν αποκλειστικά εθνικούς πόρους. Περίπου, λοιπόν, το 40% του Προγράμματος Δημοσίων Επενδύσεων έχει να κάνει με τους κοινοτικούς πόρους. 
Το Πρόγραμμα, όμως, Δημοσίων Επενδύσεων είναι ένα μέρος μόνο των συνολικών επενδύσεων που γίνονται στη χώρα μας. Το 2002 οι επενδύσεις παγίου κεφαλαίου στη χώρα μας θα ξεπεράσουν τα 12 τρισεκατομμύρια δραχμές. Τα 3 τρισεκατομμύρια του Προγράμματος Δημοσίων Επενδύσεων αποτελούν το ? , το 25%, αυτών των συνολικών επενδύσεων στη χώρα μας. 
Όταν, λοιπόν, αυτές οι κοινοτικές εισροές είναι ένα υποσύνολο του Προγράμματος Δημοσίων Επενδύσεων, το οποίο από μόνο του είναι ένα υποσύνολο των συνολικών επενδύσεων στη χώρα μας, καταλαβαίνετε ότι οι ρυθμοί ανάπτυξης που πετύχαμε στην πατρίδα μας δεν αφήνονται, αγαπητοί συνάδελφοι της Νέας Δημοκρατίας, αποκλειστικά και μόνο στις κοινοτικές εισροές. Κατά 10% και μόνο συμβάλλουν οι πόροι που εισρέουν από την Ευρωπαϊκή Ένωση στους ρυθμούς ανάπτυξης της χώρας μας. Και αυτό δεν θα μπορούσαμε να το πετύχουμε ποτέ ως αποτέλεσμα εάν δεν είχαμε δημιουργήσει ένα κράτος με μία ισχυρή οικονομία, αν δεν είχε προηγηθεί η μεταρρύθμιση, η εξυγίανση και η αναδιάρθρωση της ελληνικής οικονομίας. Σήμερα πετύχαμε αυτήν την ισχυρή οικονομία που μπορεί να παράγει τέτοιους ρυθμούς ανάπτυξης. 
Η ψήφιση του Προϋπολογισμού του 2002 συμπίπτει, αγαπητέ κύριε Πρόεδρε και αγαπητοί συνάδελφοι, αφ' ενός με το κλείσιμο του Β' Κοινοτικού Πλαισίου Στήριξης και αφ' ετέρου με την πλήρη ενεργοποίηση του Γ' Κοινοτικού Πλαισίου Στήριξης. 
Είναι, λοιπόν, η ώρα του απολογισμού για το Β' Κοινοτικό Πλαίσιο Στήριξης, ενός απολογισμού που καταγράφει με τον πιο αδιάψευστο τρόπο τα αποτελέσματα μιας σωρευμένης, αποτελεσματικής, συλλογικής προσπάθειας πολλών ετών. Και ήταν μία προσπάθεια με δυσκολίες και εμπόδια. Το αποτέλεσμα, όμως, είναι απόλυτα θετικό και έρχεται να επιβεβαιώσει την αποτυχία όσων είχαν επενδύσει όλα αυτά τα χρόνια στην ανεπιτυχή πορεία του Β' Κοινοτικού Πλαισίου Στήριξης. 
Τι έγινε, λοιπόν, στο πλαίσιο της προηγούμενης προγραμματικής περιόδου μεταξύ των άλλων; Τελικά το ποσό που θα δαπανήσουμε -εθνικοί και κοινοτικοί πόροι για το Β' Κοινοτικό Πλαίσιο Στήριξης- θα υπερκαλύψει το στόχο για τον οποίο είχαμε δεσμευτεί. Η απορρόφηση του Β' Κοινοτικού Πλαισίου Στήριξης θα ξεπεράσει το 100%. Το πρόβλημα της απορρόφησης που είχε αναχθεί σε μείζον ζήτημα τελικά δεν υπήρξε. 
Άλλες χώρες αυτήν την περίοδο έχουν πρόβλημα να απορροφήσουν τους πόρους για τους οποίους είχαν δεσμευτεί. Η Ιταλία κινδυνεύει να χάσει πάνω από 1 δισεκατομμύριο ευρώ, πάνω από 300 δισεκατομμύρια δραχμές. Η Ελλάδα δεν έχει τέτοιο πρόβλημα. 
Ο αριθμός των έργων και δράσεων που ολοκληρώθηκαν υπερβαίνει τις 26.000. Και βεβαίως δεν είναι μόνο ο αριθμός των έργων που καθορίζει την επιτυχία της παρέμβασης. Είναι κυρίως η φύση των έργων αυτών και ο προσανατολισμός τους σε κατευθύνσεις που συμβάλλουν ουσιαστικά στη βελτίωση της ανταγωνιστικότητας της οικονομίας, της ποιότητας ζωής, συμβάλλουν άμεσα και θετικά στην πραγματική σύγκλιση. 
Ο απόλυτα θετικός απολογισμός του Β' Κοινοτικού Πλαισίου Στήριξης συνοδεύεται και από ένα άλλο γεγονός. Αυτό της πλήρους ωρίμανσης και αποτελεσματικής υλοποίησης της μεγαλύτερης αναπτυξιακής παρέμβασης που γνώρισε ποτέ η χώρα, του τρίτου σχεδίου ανάπτυξης για την πατρίδα μας. Απαιτήθηκε μία σημαντική προετοιμασία τριών περίπου ετών πριν το 2000 με τη συμμετοχή της κοινωνίας και των φορέων της προκειμένου να βρισκόμαστε σε μία ασφαλή θέση όσον αφορά την αποτελεσματική, ποιοτική και απόλυτα διαφανή υλοποίηση του Γ' Κοινοτικού Πλαισίου Στήριξης. Το εγχείρημα του Γ' Κοινοτικού Πλαισίου Στήριξης δεν θα μπορούσε ποτέ να αφεθεί χωρίς να υπάρξουν αυξημένες διασφαλίσεις όσον αφορά την εφαρμογή του. Δεν μας χαρίστηκε. Κατακτήθηκε με σκληρές διαπραγματεύσεις. Δεν είναι δώρο που το κάνουμε ό,τι θέλουμε. 
Ποτέ αναπτυξιακό πρόγραμμα δεν ξεκίνησε με τόσο ασφαλείς προϋποθέσεις. Ποτέ αναπτυξιακό πρόγραμμα στη χώρα μας δεν ξεκίνησε με τέτοια ταχύτητα. Τα έργα και οι δράσεις του Γ' Κοινοτικού Πλαισίου Στήριξης χρηματοδοτούνται από την πρώτη μέρα της νέας προγραμματικής περιόδου. 
Από την 1η Γενάρη μέχρι σήμερα, έχουν χρηματοδοτηθεί έργα και δράσεις Υπουργείων και περιφερειών συνολικού προϋπολογισμού πάνω από 3,5 τρισεκατομμύρια δραχμές, δηλαδή περίπου το 1/3 του Κοινοτικού Πλαισίου Στήριξης έχει ενεργοποιηθεί και μάλιστα, πριν το τέλος του δεύτερου χρόνου μιας εννεαετούς περιόδου υλοποίησης. 'Εχουν πραγματοποιηθεί δαπάνες ύψους 1,3 τρισεκατομμυρίων δραχμών μέχρι σήμερα. 'Εχει ενεργοποιηθεί πλήρως από το Υπουργείο και τις περιφέρειες ο μηχανισμός υποδοχής και επιλογής προτάσεων, έργων και δράσεων από τους φορείς υλοποίησης για την ένταξή τους στα επιχειρησιακά προγράμματα.
Πλέον του 45% του συνόλου των μέτρων των προγραμμάτων έχει ενεργοποιηθεί με την υποβολή προτάσεων και την ένταξη των έργων. Μέχρι το τέλος του έτους, 1 τρισεκατομμύριο κοινοτικοί πόροι θα έχουν εισρεύσει στη χώρα μας. 
Ενισχύονται κατά προτεραιότητα οι φορείς υλοποίησης για να ανταποκριθούν στις αυξημένες υποχρεώσεις τους, στο πλαίσιο του Γ΄ Κοινοτικού Πλαισίου Στήριξης. Για το σκοπό αυτό προσλήφθηκαν και θα προσληφθούν μετά από καταγραφή των συγκεκριμένων αναγκών τους, στελέχη κυρίως στις περιφέρειες, στις νομαρχίες, σε δήμους, αλλά και στο κέντρο. 
Η Κυβέρνηση, παίρνει πρόσθετες πρωτοβουλίες για την απλοποίηση και επιτάχυνση των διαδικασιών εκτέλεσης των έργων, όπως θα ληφθεί κάθε μέτρο που θα βελτιώσει την ικανότητά μας να ανταποκριθούμε στις απαιτήσεις του Γ΄ Κοινοτικού Πλαισίου Στήριξης. Για να εκπληρώσουμε τους στόχους μας, θα βελτιώνουμε συνεχώς τη μηχανή που έχουμε κινητοποιήσει. 
Όλα αυτά έγιναν, αγαπητοί συνάδελφοι, προκειμένου το Γ' Κοινοτικό Πλαίσιο Στήριξης, να ξεκινήσει με τις καλύτερες δυνατές προϋποθέσεις για τη χώρα. Και δεν ήταν λίγα, ήταν πολλά και σημαντικά.
Η Ευρωπαϊκή 'Ενωση, έχει αναφερθεί επανειλημμένα στο γεγονός ότι έγινε μια λαμπρή εκκίνηση για το Γ' Κοινοτικό Πλαίσιο Στήριξης που ήδη υλοποιείται με τους νέους κανόνες και τις διαδικασίες. Και βεβαίως, έχουμε να κάνουμε πολλά ακόμα, γιατί πάντα θα υπάρχει γνήσια αγωνία για την πορεία του μεγαλύτερου αναπτυξιακού προγράμματος της χώρας. 
Θα ήταν ευχής έργο, την ίδια αγωνία να την είχαμε όλοι και ιδιαίτερα η Αξιωματική Αντιπολίτευση που όλη αυτήν την περίοδο ακολούθησε την πάγια τακτική αποπροσανατολισμού της κοινής γνώμης και μηδενισμού της προσπάθειας που έχει γίνει. Μιλούσε για απώλειες πόρων, πριν καν ξεκινήσει το Γ΄ Κοινοτικό Πλαίσιο Στήριξης. Ακούσαμε και πάλι ένα μονότονο και γενικό λόγο περί καθυστερήσεων, όταν γνώριζε ή τουλάχιστον όφειλε να γνωρίζει ότι οι ελληνικές αρχές κινήθηκαν ταχύτατα και αποτελεσματικά.
Η Νέα Δημοκρατία δεν έχει τίποτε άλλο να πει γι' αυτό που έγινε, γι' αυτό που δεν έγινε και θα μπορούσε ενδεχομένως να γίνει και γι' αυτό που πρέπει να γίνει στο μέλλον. Δεν έκανε καμία πρόταση, καμία εποικοδομητική κριτική.
Δεν μπορεί να συνειδητοποιήσει ότι η πρόκληση του Γ΄ Κοινοτικού Πλαισίου Στήριξης, δεν αφορά μόνο την Κυβέρνηση, δεν αφορά θα έλεγα κατ' εξοχήν την Κυβέρνηση. Αφορά το σύνολο της κοινωνίας, όλο το πολιτικό σύστημα, το δημόσιο και ιδιωτικό τομέα, τους οικονομικούς και κοινωνικούς εταίρους, την αυτοδιοίκηση, τις μη κυβερνητικές οργανώσεις. Και η Κυβέρνηση προετοίμασε το Γ΄ Κοινοτικό Πλαίσιο Στήριξης, σε συνεργασία με την κοινωνία. Με την κοινωνία θα το υλοποιήσει. 
Η Κυβέρνηση θα συνεχίσει να αντιμετωπίζει το αναπτυξιακό πρόγραμμα της χώρας με ευθύνη, με συνεχή εγρήγορση και δουλεύοντας καθημερινά με όραμα, σύστημα και ρεαλισμό. Το έργο που επιτελούμε και τα αποτελέσματά του, θα αποτελέσουν ουσιαστικά και το πρόκριμα για τη συνέχιση των πολιτικών συνοχής, μετά το Γ΄ Κοινοτικό Πλαίσιο Στήριξης. Και αυτό να μη σας εκπλήσσει, διότι την ώρα που ορισμένοι σκιαμαχούν με φαντάσματα του παρελθόντος, παραμένουν εγκλωβισμένοι σε ξεπερασμένα πρότυπα και αναδύουν μια Ελλάδα παρελθουσών δεκαετιών, την ώρα αυτή, η υπεύθυνη Κυβέρνηση της χώρας, προετοιμάζει ήδη το έδαφος για το Δ΄ Κοινοτικό Πλαίσιο Στήριξης μετά το 2006.
Δεν είναι μακριά η περίοδος όπου θα συζητηθούν τα κρίσιμα θέματα της διεύρυνσης και της μεταρρύθμισης των διαρθρωτικών πολιτικών της Ευρωπαϊκής ΄Ενωσης. Για να υποστηρίξουμε τη συνέχιση των ευρωπαϊκών πολιτικών συνοχής στην Ελλάδα, δεν αρκούν τα επιχειρήματα ότι έχουμε ανάγκες γιατί και τα νέα κράτη-μέλη θα έχουν ανάγκες και ορισμένα απ' αυτά θα έχουν πολύ σημαντικές και περισσότερες ανάγκες από τη χώρα μας. Θα πρέπει, λοιπόν, να τεκμηριώσουμε ως χώρα την αποτελεσματικότητά μας, ότι με τις πιστώσεις που λαμβάνουμε, βελτιώνουμε την αποτελεσματικότητά μας, την ποιότητα ζωής, ότι ενδυναμώνουμε την εικόνα της Ελλάδας και κατ' επέκταση της ίδιας της Ευρωπαϊκής ΄Ενωσης.
Είναι προς το συμφέρον της Ευρώπης η συνέχιση των πολιτικών συνοχής στην Ελλάδα, προκειμένου να συνεχίσει να λειτουργεί ως πόλος σταθερότητας και ανάπτυξης στην ευρύτερη περιοχή. 
Η Κυβέρνηση προετοιμάζεται έγκαιρα ώστε να είναι απόλυτα έτοιμη όταν τα κρίσιμα αυτά ζητήματα συζητηθούν στην Ευρωπαϊκή Ένωση.
Αγαπητοί συνάδελφοι, με το ΠΑΣΟΚ η Ελλάδα πορεύεται και έχει επιτυχίες. Αντιστρέψαμε πλήρως την πορεία της χώρας. Την οδηγούμε με σταθερά βήματα και ασφάλεια στο δρόμο της ανάπτυξης, της πραγματικής σύγκλισης, της κατοχύρωσης του κύρους της στη διεθνή σκηνή. 
Μπορούμε σήμερα να ατενίζουμε το μέλλον με αυτοπεποίθηση και αυτό μας δίνει τη δυνατότητα να προωθούμε ένα δημιουργικό έργο. 
Έχουμε σημαντικά ανοικτά θέματα να αντιμετωπίσουμε στα μέτωπα της ανεργίας, της καθημερινότητας, του εκσυγχρονισμού της Δημόσιας Διοίκησης, της αποτελεσματικής υλοποίησης του αναπτυξιακού μας προγράμματος, της πραγματικής σύγκλισης, της επιτυχούς διοργάνωσης των Ολυμπιακών Αγώνων του 2004. 
Θα παλέψουμε με όλες μας τις δυνάμεις όπως κάναμε μέχρι σήμερα για να αντιμετωπίσουμε αυτές τις προκλήσεις. Και είμαστε βέβαιοι ότι στο τέλος θα κάνουμε και πάλι έναν απολογισμό χρέους στην κοινωνία. 
Η σημερινή Ελλάδα είναι η Ελλάδα που κερδίζει. Το απέδειξε τα τελευταία χρόνια με τις επιτυχίες της σε μείζονες προκλήσεις όπως αυτή στο Β' Κοινοτικό Πλαίσιο Στήριξης, των πρωτοφανών πόρων για το τρίτο σχέδιο ανάπτυξης της πατρίδας μας την είσοδό μας στην οικονομική και νομισματική ένωση. 
Αυτή η Ελλάδα με την υπεύθυνη Κυβέρνηση που επέλεξε ο ελληνικός λαός να συνεχίσει να κερδίζει σε νέα μεγάλα μέτωπα της σημερινής εποχής. 
Θα ήθελα να κλείσω την παρέμβασή μου, όμως, αγαπητοί συνάδελφοι και αγαπητέ κύριε Πρόεδρε, και να σας πω και κάτι άλλο που αισθάνομαι και με πνίγει όπως πνίγει πιστεύω τον κάθε Έλληνα. Δεν μπορεί να επιτυγχάνουμε για πρώτη φορά στόχους που βάζουμε, δεν μπορεί να βλέπουμε για πρώτη φορά ίσως σε τέτοια κλίμακα να ανταμείβονται προσπάθειες και θυσίες και να εξακολουθούμε να χορεύουμε με σκυμμένο το κεφάλι το ζεϊμπέκικο της ήττας, της απελπισίας, της μιζέριας του καημού, της μη δικαίωσης. 
Πρέπει να αλλάξουμε σκοπό. Να χορέψουμε στους ρυθμούς της περηφάνιας, της ταχύτητας, της αισιοδοξίας και της αυτοπεποίθησης, κύριοι συνάδελφοι της Νέας Δημοκρατίας. 
ΣΠΥΡΟΣ ΣΠΥΡΟΥ: Να χορέψουμε ροκ!
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Πρέπει να χορέψουμε με σηκωμένο το κεφάλι και το βλέμμα μπροστά στους χορούς της συλλογικής προσπάθειας που κερδίζει, που χειροκροτείται, που γεμίζει ευφορία, δίνει δύναμη προοπτική και κουράγιο στον ελληνικό λαό.
Για όσους δεν αρέσκονται στο ροκ, κύριε συνάδελφε, που αναφερθήκατε υπάρχει και ο τσάμικος! Είναι πιο δύσκολος αλλά είναι ο καλύτερος! Όσοι δεν μπορούν να το χορέψουν, ας ακολουθήσουν τα βήματα αυτών που τον σέρνουν.
Ο λαός μας εμπιστεύεται όχι γιατί δεν κάνουμε λάθη. Ο λαός μας εμπιστεύεται αλλά γιατί διδασκόμαστε από τα λάθη που κάνουμε στη δημιουργική προσπάθεια που διανύουμε. 
Κερδίζουμε το μεγάλο στοίχημα αυτού του λαού. Κερδίζουμε το στοίχημά του με το χρόνο.
Σ' αυτόν τον τόπο αλλάξαμε πολλά. Κυρίως όμως αλλάξαμε τη σχέση της κοινωνίας με την ιστορία και τις εξελίξεις. 
Eκμηδενίσαμε σε ελάχιστα χρόνια αποστάσεις που είχαν δημιουργηθεί αιώνες πριν. Θα καλύψουμε στα επόμενα έξι χρόνια τις αποστάσεις που μέχρι τώρα μας χώριζαν από το μέλλον. Αυτό το μέλλον είναι και για το ΠΑΣΟΚ και για το λαό όχι μία ειλικρινής υπόσχεση, είναι μία δεδομένη για μας κατάσταση, η μεγαλύτερη κατάκτηση του έθνους μετά την κατάκτηση της ανεξαρτησίας του. 
Να, λοιπόν, γιατί, κύριοι συνάδελφοι, προχωρούμε και ρίχνουμε γέφυρες με το μέλλον, με το μέλλον των παιδιών μας και των παιδιών των παιδιών μας. Να, λοιπόν, γιατί θα ξαναψηφίσουμε για μία ακόμη φορά και αυτόν τον Προϋπολογισμό.
Σας ευχαριστώ, κύριοι συνάδελφοι και αγαπητέ κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, στο σημείο αυτό θα διακόψουμε τη συνεδρίασή μας και θα επανέλθουμε στις 6 η ώρα το απόγευμα. Να σας υπενθυμίσω ότι η συνεδρίαση θα ολοκληρωθεί το βράδυ στις 12 η ώρα, οπότε και θα ξεκινήσουν οι ψηφοφορίες.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
Η κα Φουντουκίδου έχει το λόγο. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριοι συνάδελφοι, όταν το κράτος απαιτεί ειλικρίνεια από τον ΄Ελληνα φορολογούμενο, είναι ευνόητο το χρέος του να κάνει το ίδιο όταν παρουσιάζει τα δημόσια οικονομικά. 
Απεδείχθη όμως ότι διαχρονικά είτε ο Προϋπολογισμός είναι σε δραχμές είτε σε ευρώ η Κυβέρνησή σας είναι το ίδιο, αναξιόπιστη, φορολάγνα και ελλειμματική, αλλά εξόχως ευρηματική όταν προσπαθεί να συγκαλύψει το δημόσιο χρέος και την αδυναμία της να δώσει αναπτυξιακή τροχιά και ανταγωνιστική θέση στην ελληνική οικονομία. 
Εκποιήσεις κρατικής περιουσίας, προμέτοχα, δάνεια με εγγύηση μελλοντικούς κοινοτικούς πόρους, προείσπραξη τελών κυκλοφορίας τριών εκατομμυρίων πολιτών οφειλές του κράτους στα ασφαλιστικά ταμεία, χρησιμοποιούνται πολύ επιδέξια λογιστικά στην προσπάθεια αυτή. 
Είναι γεγονός, κύριε Υπουργέ, ότι δεν αφήνετε τον 'Ελληνα πολίτη να πλήξει αφού πρέπει να έχει συνεχώς τα "μάτια του ανοικτά". Είναι βλέπετε και η επικαιρότητα. Πνίγεται ο κόσμος, κόβεται στα δύο η Ελλάδα. Ας πρόσεχαν! 
Ταλαιπωρείται ο πολίτης για ένα δημόσιο έγγραφο εβδομάδες όταν σε άλλες ευρωπαϊκές χώρες θέλει ελάχιστα λεπτά. Δεν μας αφορά! 
Κινούνται τα τρακτέρ. Ενοχλούν τους υπόλοιπους πολίτες, μα όχι την Κυβέρνηση! 
Βουλιάζει στην ανυποληψία ένας χρήσιμος θεσμός ανάπτυξης το χρηματιστήριο; Τριάντα δισεκατομμύρια του ελληνικού λαού είναι η λεία της εκσυγχρονιστικής κλοπής! Και όμως η τριήμερη συζήτηση στη Βουλή δεν "παίζει" λεπτό στα κρατικά κανάλια! 
Διαμαρτύρονται οι εκπαιδευτικοί; Δεν έχουν τα παιδιά μας βιβλία; Αυτό λέγεται μεταρρύθμιση. 
Στενάζει η αγορά, σβήνει ο μικρομεσαίος, τα ταμεία δυσκολεύονται να πληρώσουν συντάξεις αλλά αυτοί αφορά τους πολλούς και εσείς ασχολείστε με τους λίγους. 
Ολοένα και περισσότεροι πολίτες καταφεύγουν στη δικαιοσύνη να καταγγείλουν αυθαιρεσίες; Την απαξιώνετε. Οι θεσμοί, σάς είναι εμπόδια! 
Επτακόσιες χιλιάδες άνεργοι είναι γροθιά στην Κυβέρνηση της χώρας του ενός και πλέον -ποιος στ' αλήθεια ξέρει- εκατομμυρίου λαθρομεταναστών εργαζομένων.
Μας αγνοούν επιδεικτικά στην Ευρωπαϊκή 'Ενωση και εμείς παιανίζουμε διθυράμβους. Και όταν η Αντιπολίτευση ανησυχεί, τότε λέτε ότι υπονομεύει τη χώρα!
Επειδή, κύριοι συνάδελφοι, όλα αυτά αφορούν την πατρίδα μας και τη ζωή μας δεν μπορούμε να παρακολουθήσουμε την Κυβέρνηση ούτε στη μακαριότητα της ευδαιμονίας της ούτε στην καθεστωτική της μοναξιά που δεν της επιτρέπει να δει τη σημερινή της θέση. 
Δεν εκφράζετε, κύριοι της Κυβέρνησης, την πλειοψηφία του ελληνικού λαού. Είσθε η μειοψηφία που συνεχώς συρρικνώνεται. Αντιπολιτεύεστε την Αντιπολίτευση σε μια προσπάθεια απαξίωσης του θεσμικού της ρόλου. Φωνασκείτε στις προτάσεις και στις πρωτοβουλίες της και απαντάτε με γρυλίσματα στην προοπτική του μέλλοντος. 
Ας ακούσει λοιπόν η φασαριόζικη μειοψηφία τι λέει ο Διοικητής της Τράπεζας της Ελλάδος σε συνέντευξή του στο ερώτημα εάν υπάρχει η ελπίδα οι 'Ελληνες να βελτιώσουν το βιοτικό τους επίπεδο:
Ναι, αν αυξήσουμε την παραγωγικότητα, την ανταγωνιστικότητα, τους ρυθμούς ανάπτυξης, αν η Δημόσια Διοίκηση γίνει ανταποδοτική, αν οι ιδιωτικοποιήσεις γίνονται όχι μόνο για την είσπραξη εσόδων, αν γίνει φορολογική μεταρρύθμιση, αν εξασφαλίσουμε κοινωνική δικαιοσύνη, αν ρίξουμε βάρος στην εκπαίδευση και στην επαγγελματική κατάρτιση. Δηλαδή, κύριε Υπουργέ, όλα αυτά είναι ζητούμενα. Γι' αυτό και εμείς είμαστε εδώ και επιμένουμε, παρ' ότι τίποτα δεν μπορεί να αλλάξει, γιατί αυτό επιτάσσει το χρέος μας προς το λαό, τον οποίο συστηματικά αγνοείτε, αλλά τουλάχιστον μη τον προκαλείτε. 
Μειονεκτεί έναντι των ευρωπαίων ο Έλληνας εργαζόμενος σε μισθό, ασφαλιστικά δικαιώματα, επιδόματα, ενώ έχει σχεδόν το ίδιο κόστος ζωής. 
Δαπάνες για υγεία και παιδεία στο μισό των ευρωπαϊκών κρατών, καλύπτονται, για όσους το αντέχουν, κατά 40% από τον οικογενειακό προϋπολογισμό. 
Ωστόσο η Δημόσια Διοίκηση κατάφερε και μας εξασφαλίζει υψηλή θέση στους δείκτες διαφθοράς. 
Κάποτε, κύριοι συνάδελφοι, θα πρέπει σ' αυτόν τον τόπο να αποτιμήσουμε το κόστος των καθυστερήσεων, των χαμένων ευκαιριών, των λαθεμένων επιλογών και να ζητήσουμε τους υπεύθυνους για τη συνεχώς διευρυνόμενη φτώχεια, για την παράνομη αλλοίωση της σύνθεσης του πληθυσμού της χώρας και τη νόθευση της εκλογικής του βούλησης, για το άγος του χρηματιστηρίου και για την απερήμωση της υπαίθρου. 
Εκεί, στα αλήθεια εκεί βρίσκεται πραγματικά ο μεγάλος πολιτικός αγνοούμενος της Κυβέρνησης Σημίτη. Είναι ο Έλληνας αγρότης και ο κτηνοτρόφος που το εισόδημά του υστερεί σημαντικά σε σχέση με τους αγρότες χωρών που έχουν παρεμφερή αγροτική διάρθρωση. 
Τα νέα στοιχεία της EUROSTAT αποδεικνύουν ότι στην εξαετία η Ελλάδα είχε μείωση 3,4%, ενώ στην Πορτογαλία αύξηση 17%, στην Ισπανία 22,8% στην Ιταλία 12,6%. Έρμαιο ο αγρότης στο διεθνή ανταγωνισμό, χωρίς πολιτική, χωρίς ενημέρωση. Έρευνα, νέες αγορές, νέες ποικιλίες, ποιότητα συσκευασία, αφημένα όλα στην τύχη τους. Επιβολή αυθαίρετων ποσοστώσεων στο βαμβάκι, περικοπές επιδοτήσεων στο σιτάρι, κατάργησή τους στον καπνό με τη συναίνεση λαλίστατων κατά τα άλλα στα κανάλια Υπουργών, αλλά και του ιδίου του Πρωθυπουργού, που ακόμη μέχρι σήμερα αρνείται να πάρει τις ευθύνες του. Και είναι συνεργός η Κυβέρνηση στην κατάργηση της τιμής ασφαλείας και στις ποσοστώσεις στα ροδάκινα.
Και όλα αυτά μέχρι σήμερα, κύριε Υπουργέ, έστω και υπ' αυτές τις συνθήκες, απλήρωτα. "Ας τα βγάλουν πέρα μόνοι τους", συμβουλεύει ο αρμόδιος Υπουργός. "Αγρότης και κινητό δεν γίνεται", αποφαίνεται ο άλλος. 
Εμείς στα αλήθεια δεν επιχαίρουμε όταν η Κυβέρνηση δεν έχει να επιδείξει έστω μια νίκη για τον αγρότη και τον κτηνοτρόφο στα ευρωπαϊκά όργανα και όταν αποδεικνύεται ότι σε πολλές περιπτώσεις δεν γνώριζαν καν τι υπέγραφαν, όπως έγινε στον πρόσφατο κανονισμό για το βαμβάκι. 
Ισχυρίζεται η Κυβέρνηση ότι ενισχύει την παραγωγή. Εγώ όμως γνωρίζω αγρότες που εργάζονται τέσσερα άτομα σε ένα σπίτι και δεν έχουν στην κυριολεξία να περάσουν Χριστούγεννα. Απλήρωτοι από τις παραγωγές, απλήρωτοι από τα ΠΣΕΑ, από τον ΕΛΓΑ και απελπισμένοι από τη συστηματική προσπάθεια των τελευταίων χρόνων και τις χαμηλές εκτιμήσεις, που πάντα, μα πάντα είναι σε βάρος του αγρότη. 
Αυτός που στήριξε με μόχθο την εισαγωγή της ΑΤΕ στο χρηματιστήριο και ανέχθηκε τα ληστρικά πανωτόκια που έκαναν τα 4 εκατομμύρια σε λίγα χρόνια 24 εκατομμύρια, σήμερα κινδυνεύει με πλειστηριασμό της περιουσίας του. 
Αυτός που έχει επενδύσει σε αγορές γεωργικών μηχανημάτων, σε μια απέλπιδα προσπάθεια να περισώσει ό,τι μπορεί, ακόμη και αν ξέρει ότι το παιδί του δεν έχει μέλλον στη γεωργία. Και πώς μπορεί; Όταν τα προγράμματα των νέων αγροτών και του εκσυγχρονισμού γεωργικών εγκαταστάσεων καθυστερούν δυο χρόνια, όταν όλες οι οικονομικές αναφορές στον Προϋπολογισμό για το γεωργικό τομέα είναι μειωμένες;
Το πού οδηγείται ο νέος που εγκαταλείπει το αγροτικό επάγγελμα και το τι σημαίνει ερήμωση της υπαίθρου, είναι ένα θέμα που εμείς θα επιμένουμε ότι η Κυβέρνηση θα πρέπει κατά προτεραιότητα, έστω και τώρα, να το δει. ακόμη κι αν είναι τελικός της στόχος η μείωση του αγροτικού πληθυσμού, ακόμη κι αν πιστεύει, όπως φαίνεται, ότι η αγροτική οικονομία δεν χωρά στην οικονομική της αντίληψη.
Και ας αναθεωρήσει επιτέλους τη συμπεριφορά της προς τους απόμαχους της σκληρής αγροτικής δουλειάς, που φτάνουν να περιμένουν από ενάμιση μέχρι και πέντε χρόνια, για να πάρουν τη σύνταξή τους!
Συμβιβαστήκατε. Αναζητάτε διέξοδο στο εσωκομματικό μοίρασμα του παιχνιδιού, ενώ, αν σκύψετε στην κοινωνία, αυτή σας δείχνει το δρόμο. Είστε όμως ξένοι και απόμακροι.
Εμείς θα ξαναγράψουμε με αισιοδοξία και προοπτική τις νέες σελίδες για τον τόπο μας, μαζί τους νέους, τους αγρότες, τους ελεύθερους επαγγελματίες, τους εργαζόμενους, τις γυναίκες, μαζί με αξιοπρεπείς συνταξιούχους και υγιείς επιχειρηματίες. Δεν συμβιβαζόμαστε, γιατί τους θέλουμε όλους μαζί εκεί, στον κόσμο του μέλλοντος, όπου θέλουμε και την Ελλάδα μας παρούσα με ρόλο και προοπτική.
Γι' αυτόν τον αντιαναπτυξιακό σας Προϋπολογισμό δεν τον ψηφίζουμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Νικήτας Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, ξεκινώντας θα ήθελα να ευχαριστήσω τους λίγους, αλλά αγαπητούς συναδέλφους από τη Νέα Δημοκρατία που είναι παρόντες, τον Κοινοβουλευτικό Εκπρόσωπο του ΠΑΣΟΚ, τον κ. Κολοζώφ και τον κ. Χουρμουζιάδη.
Και θα ήθελα ειλικρινά, κύριε Υφυπουργέ, να σας συγχαρώ για την ηρωική και τη μαρτυρική σας παρουσία συνεχώς πέντε μέρες μέσα στη Βουλή, κάτι που σας τιμά, ενώ απουσιάζει όλη η υπόλοιπη Κυβέρνηση, ως να μην την αφορά το θέμα το οποίο συζητάμε. Έρχονται οι Υπουργοί, λένε αυτά που λένε και θεωρούν απαξιωτικό να ακούσουν τον αντίλογο, ακόμη, αν θέλετε, και ασήμαντο, ακόμη και φανατικών, ακόμη και μη τεκμηριωμένο -που δεν είναι βεβαίως έτσι.
Ξεκινώντας επίσης, επειδή άκουσα εχθές την κα Βάσω Παπανδρέου να μέμφεται τους ευρωβουλευτές της Νέας Δημοκρατίας, γιατί -άκουσον, άκουσον- απεκάλυψαν την ιστορία του Κτηματολογίου, θα ήθελα να της πω ότι δεν το περίμενα από την ίδια. Διότι έχει ευρωπαϊκή εμπειρία.
Δεν γνωρίζει η κα Βάσω Παπανδρέου το τι συζητήθηκε στην Επιτροπή Ελέγχου Προϋπολογισμού του Ευρωπαϊκού Κοινοβουλίου, πριν δεκαπέντε μέρες; Δεν γνωρίζει η κα Βάσω Παπανδρέου το τι συζητήθηκε στην Επιτροπή Περιφερειακής Πολιτικής για το συγκεκριμένο θέμα, επίσης πριν λίγες ημέρες; Τι ήθελε δηλαδή η κα Παπανδρέου; Να βγάλουν οι ευρωβουλευτές της Νέας Δημοκρατίας σχιζοφρενείς τους συναδέλφους τους των υπολοίπων ευρωπαϊκών χωρών, οι οποίοι μας έκραξαν στις Επιτροπές;
Ή μήπως δεν γνωρίζει η κα Βάσω Παπανδρέου ότι, αν το Ευρωπαϊκό Κοινοβούλιο έχει μία μόνο αρμοδιότητα ουσιαστική, αυτή είναι η έγκριση του Απολογισμού που εκτελέστηκε και του Προϋπολογισμού που έρχεται;
Κύριε Πρόεδρε, επειδή βλέπω να μπαίνουν στη Βουλή οι κύριοι και οι κυρίες του κοινοβουλευτικού ρεπορτάζ...
ΦΛΩΡΟΣ ΚΩΝΣΤΑΝΤΙΝΟΥ: Διαμαρτυρόμενοι.
ΝΙΚΗΤΑΣ ΚΑΚΛΑΜΑΝΗΣ: Διαμαρτυρόμενοι μάλιστα και φορώντας από το μεσημέρι κάτι στο πέτο τους που λέει "Η ενημέρωση δεν είναι εμπόρευμα" και "Όχι στις απολύσεις", θέλω να εκφράσω τις ευχαριστίες όλων μας για τη βοήθεια που προσφέρουν όλο το χρόνο και ιδιαίτερα την τελευταία εβδομάδα.
(Χειροκροτήματα από όλες τις πτέρυγες της Βουλής)
Ίσως, κύριε Πρόεδρε, θα θέλατε εκ μέρους ολοκλήρου της Βουλής να διακόψουμε δύο λεπτά, να πείτε αυτό που πρέπει να πείτε -και είμαι σίγουρος ότι θα το νιώθετε κι εσείς- για τη σιωπηλή διαμαρτυρία που κάνουν.
ΠΡΟΕΔΡΕΥΩΝ (Παναγιώτης Σγουρίδης): Σαφώς οι κοινοβουλευτικοί συντάκτες είναι συνεργάτες στο Κοινοβούλιο και σαφώς συμπαραστεκόμαστε σύσσωμα στον αγώνα και τη σιωπηλή διαμαρτυρία που κάνουν.
(Χειροκροτήματα απ' όλες τις πτέρυγες της Βουλής)
ΝΙΚΗΤΑΣ ΚΑΚΛΑΜΑΝΗΣ: Κυρία και κύριοι συνάδελφοι, ο φετινός Προϋπολογισμός έχει χαρακτηρισθεί εκ μέρους της Κυβέρνησης με δύο επίθετα: κοινωνικός και πλεονασματικός.
Θα αφήσω τη λέξη "πλεονασματικός" -έχουν μιλήσει άλλοι συνάδελφοι γι' αυτό- και θα έλθω στη λέξη "κοινωνικός". Ένας προϋπολογισμός, για να φέρει επαξίως τον τίτλο του "κοινωνικού", πρέπει σε τρία-τέσσερα σημεία να είναι πραγματικά κοινωνικός. Ένα από αυτά τα σημεία είναι οι δαπάνες για την υγεία και την πρόνοια. 
Όσοι ήμασταν παρόντες το πρωί, την ώρα που μίλησε ο αρμόδιος Υπουργός, ο κ. Αλέκος Παπαδόπουλος, ακούσαμε τον επιτάφιο θρήνο του κυρίου Υπουργού σε ό,τι αφορά τις δημόσιες δαπάνες για την υγεία. Όταν, λοιπόν, ο αρμόδιος Υπουργός εξαντλεί όλη του την ομιλία εις επιτάφιον θρήνον, λέγοντας ότι δεν τον φθάνουν οι δημόσιες δαπάνες για την υγεία και προσπαθώντας να αιτιολογήσει τις ιδιωτικές, δεν αντιλαμβάνομαι όλοι οι υπόλοιποι συνάδελφοι του ΠΑΣΟΚ, που μίλησαν μετά από εκείνον, πού είδαν αύξηση των δαπανών για την υγεία. Βεβαίως τυπικά υπάρχει ένα 8,5%, το οποίο είναι για ωρίμανση μισθών και για τις νέες προσλήψεις και μάλιστα όχι για όλες, για χίλιες εκατό από τις δύο χιλιάδες πεντακόσιεςμόνο.
Από εκεί και πέρα, για επιμέρους θέματα καλύτερα να μην μπω σε αριθμούς. Εξάλλου δεν έχει καμία σημασία να μιλάει κανείς για Προϋπολογισμό με βάση το τι γράφει αυτός ο Προϋπολογισμός. Σημασία έχει να μιλάει κανείς γι' αυτά που ο Προϋπολογισμός θα έπρεπε να γράφει και δεν γράφει.
Και σαν μην έφθαναν τα όσα ο κ. Παπαδόπουλος είπε σήμερα -και δεν θέλω να αναφερθώ στα όσα πριν από ένα μήνα εις τον "ΟΙΚΟΝΟΜΙΚΟ ΤΑΧΥΔΡΟΜΟ" σε μεγάλη του συνέντευξη είχε πει, ούτε σε όσα είπε σε μεγάλη κυριακάτικη εφημερίδα, την "ΕΛΕΥΘΕΡΟΤΥΠΙΑ", την προηγούμενη εβδομάδα, όπου πέρασε από τα πιράνχας στα τρωκτικά και δεν ξέρω ποιο άλλο είδος του ζωϊκού βασιλείου θα χρειαστεί να χρησιμοποιήσει για να περιγράψει την κατάσταση στην υγεία, πέρασε σε μαφιόζους και κατέληξε στο μέγαρο Μαξίμου καταγγέλλοντας ανθρώπους, οι οποίοι τον υπονομεύουν- σαν μην έφθανε, λοιπόν, αυτό ήλθε και η κα Άννα Διαμαντοπούλου, η αρμόδια Επίτροπος στην Ευρωπαϊκή 'Ενωση, η οποία την προηγούμενη εβδομάδα δίνει μία συνέντευξη Τύπου στις Βρυξέλλες συνολικά για τις δαπάνες υγείας-πρόνοιας στις χώρες της Ευρωπαϊκής Ένωσης και παρουσιάζει έναν πίνακα, που ήταν το μεγάλο χαστούκι για την Ελλάδα και όπου βεβαίως στο σύνολο των δαπανών, το 8,4%, είμαστε στη δεύτερη θέση, αλλά όταν η κα Διαμαντοπούλου το ανέλυσε αυτό το 8,4% προέκυψε ότι μόλις το 56% είναι δημόσιες δαπάνες και το 44% ιδιωτικές. Το 56% σημαίνει ότι είμαστε τελευταίοι, ότι κατορθώσαμε το ακατόρθωτο, να ξεπεράσουμε προς το τέλος την Πορτογαλία και ως προς το 44% είμαστε πρώτοι. Κατορθώσαμε επίσης το ακατόρθωτο, να φαινόμαστε πλουσιότεροι από τη Γερμανία και τη Γαλλία σε ό,τι αφορά τις ιδιωτικές δαπάνες. 
Και βεβαίως αμέσως μετά, χθες -θα το είδατε- ήταν σε όλες τις ημερήσιες εφημερίδες ότι το κάθε ελληνικό νοικοκυριό ξοδεύει το 6,3% από το μπεζαχτά του τον ετήσιο για την υγεία. Η κάθε οικογένεια, όταν ο μέσος όρος στην Ευρώπη είναι 1,7%!
Τώρα πώς μπορείτε να επαίρεστε, κύριοι της Κυβέρνησης και εσείς αγαπητοί συνάδελφοι, -αγαπητέ συνάδελφε, στο πρόσωπό σας απευθύνομαι σε όλους τους συναδέλφους του ΠΑΣΟΚ- ότι πάει καλά ο χώρος της υγείας, εγώ δεν το αντιλαμβάνομαι. 
Προχωρώ λίγο παρακάτω για να σας πω: Δεν έχετε αντιληφθεί, δεν πήρατε χαμπάρι τι έγινε σήμερα, που έδωσε στη δημοσιότητα ο κ. Αλέκος Παπαδόπουλος τη νέα κοινή υπουργική απόφαση σχετικά με τους πανεπιστημιακούς γιατρούς; Έγινε το πρωτοφανές. Επειδή αντιλήφθηκε δεκαπέντε ημέρες πριν την 1η Ιανουαρίου αυτό που του λέγαμε -ακόμα και εσείς, κύριοι συνάδελφοι του ΠΑΣΟΚ- εδώ μέσα στη Βουλή, ότι δηλαδή δεν υπάρχει υποδομή για να γίνουν ιδιωτικά ιατρεία μέσα στα νοσοκομεία, βγήκε υπουργική απόφαση που λέει: Θα συνεχίσετε να τα κάνετε εκεί που τα κάνετε, δηλαδή στα ιδιωτικά σας ιατρεία, αλλά θα κόβετε διπλότυπη απόδειξη όχι στο όνομά σας, αλλά στο όνομα του νοσοκομείου, προκειμένου να παίρνετε τώρα και λίγο ηυξημένο ποσοστό για το ενοίκιό σας. Πράγματα πρωτοφανή. Ούτε στην Ουγκάντα αυτά δεν γίνονται! 
Και εγώ διερωτώμαι, κύριε Υφυπουργέ, επειδή είστε αρμόδιος: Αυτό είναι νόμιμο για την εφορία; Να κάνω εγώ στο ιατρείο μου ιατρείο και να κόβω απόδειξη στο όνομα "ΕΥΑΓΓΕΛΙΣΜΟΣ"; Γιατί εδώ θα τρελαθούμε με την ιστορία αυτή.
Τελειώνοντας, -γιατί δεν χρειάζεται να σας πω πολλά πράγματα- επίσης ένα ερώτημα, κύριε Υφυπουργέ, για σας είναι το εξής: Τι γίνεται αλήθεια με τα χρέη των νοσοκομείων και το διακανονισμό που έχει γίνει με τις τράπεζες;
Τελικά έχει υπογραφεί αυτό το πράγμα ή μήπως, κύριε Υπουργέ, δεν υπεγράφη διότι οι τράπεζες ακόμα και οι λεγόμενες δημόσιες -βέβαια τώρα πάει και η Εθνική- ζητούν ενέχυρο, στην ουσία τα νοσοκομεία προκειμένου να υπογράψουν σύμβαση με τους προέδρους των νοσοκομείων; Είναι αλήθεια αυτό; Μπορείτε να μας πείτε ότι σας λέω ψέματα; Και αν είναι αλήθεια, μπορείτε να μας πείτε τι κινδύνους ενέχει αυτό, αν το κράτος δεν μπορεί να αποπληρώσει από 1.8.2003 τα νοσοκομεία;
Επειδή ακούστηκαν πολλά για το ευρώ, κύριοι συνάδελφοι του ΠΑΣΟΚ, να πω ξανά αυτό που λέω από το 1997 και είχα χαρακτηριστεί γραφικός. Τότε σας είπα "προσέξτε" Με ευθύνη του κ. Παπαντωνίου υπεγράφη η απόφαση της 7ης Νοεμβρίου 1997 στις Βρυξέλλες στο Συμβούλιο ECOFIN στο να μην απεικονίζονται τα νησιά του Αιγαίου. Διότι δεν είναι απλή ιστορία, δεν είναι η πραγματική αιτία ότι δήθεν δεν χωρούσαν, ενώ χωρούν η Τενερίφη και οι Κανάριοι Νήσοι της Ισπανίας. Συγκρίνετέ το τώρα αυτό με ό,τι συνέβη με τον ευρωστρατό και ζυγίστε το με τη χθεσινή απόφαση της Αμερικής με βάση το νέο σχεδιασμό των χαρτών του ΝΑΤΟ σχετικά με το Αιγαίο. Και γι' αυτό επαίρεσθε, και γι' αυτό δεν είπατε καμία λέξη. Για να μην πω και τι ύβρεις άκουσα τότε από τον κ. Πάχτα και τον κ. Παπαντωνίου όταν κοινοποίησα την απάντηση του αρμόδιου επιτρόπου, ότι με τη δική του συναίνεση δεν απεικονίζονται τα νησιά του Αιγαίου στα κέρματα του ευρώ τα οποία έσπευσαν οι Έλληνες, μη τυχόν και τα χάσουν και στήθηκαν στις ουρές για να δώσουν το πεντοχίλιαρο και ξεχνώντας τη δραχμούλα που φεύγει. Και ας την αποχαιρετίσουμε απόψε με νοσταλγία. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να μην καταχρώμαστε το χρόνο για να μιλήσουν και άλλοι συνάδελφοι. Αν αρχίσουν οι Υπουργοί και οι Αρχηγοί δεν θα μιλήσει κανένας μετά.
Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, παρακολούθησα με ιδιαίτερη προσοχή την αγόρευση-τοποθέτηση του κυρίου Υπουργού Εθνικής Οικονομίας, ο οποίος υπεστήριξε και μάλιστα με ιδιαίτερη θέρμη και προσπάθησε στο λόγο του να δώσει μία ιδιαίτερη πειστικότητα, την άποψη ότι ο σημερινός Προϋπολογισμός τον οποίο καλούμεθα να ψηφίσουμε, έχει σαν κύριο στόχο τον εξορθολογισμό των δημοσίων δαπανών. Είπε δηλαδή ότι διά του εξορθολογισμού αυτού επιχειρείται μία μείωση των περιττών και ασκόπων δαπανών του δημοσίου.
Είχα κοντέψει να το πιστέψω, γιατί ήταν τόσο πειστικός και ήμουν έτοιμος να πω μπράβο, επειδή γίνεται αυτή η προσπάθεια. Αλλά δυστυχώς, διαβάζοντας τον Προϋπολογισμό, είδα ότι τα λόγια απέχουν πάρα πολύ από την πραγματικότητα. 'Η μάλλον δεν έχουν καμία σχέση με την πραγματικότητα.
Θα αναφερθώ σ' ένα κραυγαλέο παράδειγμα, το οποίο όμως είναι χαρακτηριστικό. Αναφέρομαι στον Προϋπολογισμό του επιτελείου του Υπουργού εθνικής άμυνας. Ας ξεκαθαρίσουμε τι εννοούμε επιτελείο. Εννοούμε ένα ολιγάριθμο προσωπικό, το οποίο πρέπει -υποτίθεται ότι πρέπει- να υποβοηθά τον Υπουργό Εθνικής ΄Αμυνας στο έργο του. Φερ' ειπείν, εγώ είχα δέκα - δεκαπέντε αξιωματικούς στελέχη των Ενόπλων Δυνάμεων μεταξύ των οποίων και πολιτικό προσωπικό, τα οποία βεβαίως δεν έπαιρναν καμία άλλη αμοιβή, όπως ούτε τώρα. Διότι τα τοποθετημένα στελέχη -άνδρες και γυναίκες- των Ενόπλων Δυνάμεων και το πολιτικό προσωπικό στο επιτελείο του Υπουργού αμείβονται από τις υπηρεσίες από τις οποίες έχουν αποσπαστεί. Ξέρετε κυρίες και κύριοι συνάδελφοι, ποιο είναι το ύψος του προϋπολογισμού του επιτελείου του Υπουργού, γράφε του γραφείου του Υπουργού; Είναι λίγο λιγότερο από τον Προϋπολογισμό του Υπουργείου Αιγαίου. Αν είναι δυνατόν, ένα όργανο, το οποίο είναι για να βοηθάει τον Υπουργό, να έχει προϋπολογισμό ίσο περίπου με τον προϋπολογισμό ενός μικρού, να το δεχθούμε, Υπουργείου.
Αλλά είναι μερικά χαρακτηριστικά κονδύλια, τα οποία πρέπει να σας αναφέρω. Υπάρχει ένα κονδύλι, το οποίο περιγράφεται ως εκδόσεις, δημόσιες σχέσεις, συνέδρια και πολιτιστικές εκδηλώσεις, λέτε και είναι δουλειά του Υπουργείου Εθνικής Αμύνης να κάνει πολιτιστικές εκδηλώσεις ή να έχει δημόσιες σχέσεις.
Ουσιαστικά αυτό το πακέτο του κονδυλίου αναφέρεται στην προβολή του Υπουργού. Μην γελιόμαστε. Ξέρετε σε τι ποσό ανέρχεται το κονδύλι για την προβολή του Υπουργού Εθνικής Αμύνης; Ανέρχεται σε 460 εκατομμύρια δραχμές. 
Θα ήθελα να πω και κάτι άλλο. Διατίθενται 126 εκατομμύρια δραχμές για την αγορά από το επιτελείο του Υπουργού περιοδικών και εφημερίδων. Για φαντασθείτε! Εκατόν είκοσι έξι εκατομμύρια! Τι εφημερίδες και τι περιοδικά αγοράζουν αυτοί οι σοφοί εγκέφαλοι για να τα διαβάζουν; 
Υπάρχει και κάτι άλλο, το οποίο είναι ιδιαίτερα ενοχλητικό. Μέχρι το 1995 ο Υπουργός Εθνικής Αμύνης δεν διέθετε ούτε μία δραχμή για απόρρητες δαπάνες. Οι απόρρητες δαπάνες ανήκαν στους αρχηγούς των επιτελείων -και ορθώς- οι οποίοι τις διαχειρίζοντο, τηρώντας όλους τους κανονισμούς που προβλέπονται για τις απόρρητες δαπάνες.
Ξέρετε σε τι ποσό ανέρχεται τώρα το κονδύλι για απόρρητες δαπάνες του Υπουργού Εθνικής Αμύνης; Σε 550 εκατομμύρια δραχμές.
Αλλά υπάρχει και ένα άλλο κονδύλι, το οποίο είναι εξοργιστικό. Κάτω από εφτά διασπασμένους κωδικούς αριθμούς αναφέρονται τα έξοδα μετακινήσεως δημοσίων λειτουργών, πολιτικών υπαλλήλων στο εξωτερικό και στο εσωτερικό. Είναι προφανές ότι το στρατιωτικό προσωπικό δεν υπάγεται σ' αυτό το κονδύλι.
Ξέρετε σε τι ποσό ανέρχονται τα έξοδα μετακινήσεως αυτών των δημοσίων λειτουργών, πολιτικών υπαλλήλων και στο εσωτερικό και στο εξωτερικό; Στο 1.181.000.000 δραχμές. Φαίνεται ότι το πολιτικό προσωπικό θα επιδίδεται σε εκδρομές, σε εξωτικές χώρες, ώστε να μπορεί να καλυφθεί αυτό το τεράστιο ποσό. 
ΟΡΕΣΤΗΣ ΚΟΛΟΖΩΦ: Η διπλωματία των Ενόπλων Δυνάμεων.
ΙΩΑΝΝΗΣ ΒΑΡΒΙΤΣΙΩΤΗΣ: Ναι, έχετε δίκιο, κύριε συνάδελφε.
Προ καιρού συνάδελφος από το Κομμουνιστικό Κόμμα κατήγγειλε, χωρίς να πάρει καμία απάντηση, ότι οι πρόσθετες παροχές στρατιωτικών υπαλλήλων ανέρχονται σε 646.000.000 δραχμές και ο κύριος Υπουργός σιώπησε. Το ίδιο κονδύλι επαναλαμβάνεται και τώρα. Για όνομα του Θεού! Αλήθεια δεν διερωτάται κανείς, πού πάνε αυτά τα λεφτά;
Σας ανέφερα πάρα πολλά κονδύλια, θα μνημονεύσω και άλλα γιατί είναι χαρακτηριστικά. Ξέρετε σε τι ποσό ανέρχονται τα τηλεγραφικά και τηλεφωνικά τέλη εξωτερικού και μόνο; Σε 215.000.000 δραχμές. Ξέρετε σε τι ποσό ανέρχονται οι δαπάνες κινητής τηλεφωνίας του επιτελείου του Υπουργού; Δεν μιλάμε για το Πεντάγωνο ολόκληρο, δεν μιλάμε για τους αξιωματικούς ή για τα επιτελεία των Αρχηγών. Μόνο για το επιτελείο του Υπουργού οι δαπάνες κινητής τηλεφωνίας ανέρχονται σε 100.000.000 δραχμές το χρόνο.
'Εχει και ένα άλλον περίεργο κωδικό με τον αριθμό 871, που λέει: "Αμοιβές φυσικών προσώπων". Περί ποίων φυσικών προσώπων πρόκειται; Φαντάζομαι ότι μάλλον θα είναι διάφοροι, οι οποίοι βοηθούν τον Υπουργό στην προσωπική του προβολή. Αυτό το κονδύλι ανέρχεται σε 440.000.000 δραχμές.
Είναι δυνατόν κυρίες και κύριοι συνάδελφοι, ένας οποιοσδήποτε άνθρωπος, ο οποίος σέβεται τον εαυτόν του να ψηφίσει αυτόν τον Προϋπολογισμό με αυτές τις δαπάνες; 
Δεν είναι, όμως, μόνο αυτός ο λόγος, κύριοι συνάδελφοι, που δεν θα ψηφίσουμε ούτε τον Προϋπολογισμό του Υπουργείου Εθνικής Αμύνης. Είναι το όργιο που έχει γίνει για τις προμήθειες οπλικών συστημάτων.
Θα έλεγα ότι αυτή η Γενική Διεύθυνση Εξοπλισμών έχει εξ υπ' αρχής γεννηθεί με αμάρτημα βαρύτατο. Μπορώ να σας πω επιγραμματικά, γιατί τελειώνει ο χρόνος μου ότι σε πάνω από το 60% των προμηθειών στρατιωτικών εξοπλισμών έχει υπερβεί τον Προϋπολογισμό του. Έχουμε τεράστιες υπερβάσεις. Το δεύτερο στοιχείο είναι ότι οι περισσότερες προμήθειες γίνονται με απευθείας ανάθεση. Από τον κατάλογο που μας κατέθεσε στη Διαρκή Επιτροπή Εξωτερικών και Άμυνας ο τότε γενικός διευθυντής εξοπλισμού προκύπτει ότι για τις προμήθειες που πραγματοποιήθηκαν το 1999 επί συνόλου πενήντα ενός απ' αυτές οι τριάντα έξι έγιναν απ' ευθείας χωρίς κανένα διαγωνισμό χωρίς καμία σύγκριση τιμών. 
Υπάρχουν όμως και άλλες προμήθειες οι οποίες έχουν άλλα χαρακτηριστικά. Είναι και το άχρηστο υλικό. Προχθές κατήγγειλα στη Βουλή με ερώτησή μου ότι παρηγγέλθησαν εκατόν πενήντα χιλιάδες πυροσωλήνες όλμων στη Γιουγκοσλαβία με οψιόν άλλες εκατό χιλιάδες για τους οποίους πυροσωλήνες υπάρχει έκθεση της αρμόδιας τεχνικής διεύθυνσης του Γενικού Επιτελείου Στρατού που λέει, ότι οι πυροσωλήνες αυτοί είναι άχρηστοι. Ούτε διατρητικότητα έχουν ούτε το στόχο επιτυγχάνουν ούτε μπορούν να χρησιμοποιηθούν. Και δεν είναι μόνο ότι οι πυροσωλήνες δεν μπορούν να χρησιμοποιηθούν. Καταστρέφεται και η οβίδα και μετά υπάρχει και άλλο πρόβλημα πως οι μη εκραγείσες οβίδες με ναρκοσυλλέκτες θα αχρηστευθούν. 
Βλέπετε, λοιπόν, ότι υπάρχουν τόσα μεγάλα προβλήματα και στο επιτελείο του Υπουργού, στον Προϋπολογισμό του και στη Γενική Διεύθυνση Εξοπλισμών. Εγώ πιστεύω, κυρίες και κύριοι συνάδελφοι, ότι και το επιτελείο Υπουργού θα έπρεπε να καταργηθεί και η Διεύθυνση Εξοπλισμών να διαλυθεί. Εν πάση περιπτώσει από τα στοιχεία που σας παρέθεσα το σύντομο αυτό χρόνο Πιστεύω ότι κάθε άνθρωπος που σέβεται τον εαυτό του θα πει ένα μεγάλο όχι και στον Προϋπολογισμό του Υπουργείου Εθνικής Αμύνης.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούρας έχει το λόγο.
ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, κυρία και κύριοι συνάδελφοι, για μια ακόμα χρονιά ο ελληνικός λαός έκπληκτος αλλά και αμήχανος παρακολουθεί οι αριθμοί να ευημερούν και σημαντικός αριθμός συμπολιτών μας να πένεται, όταν μάλιστα 2,5 εκατομμύρια Έλληνες περίπου ζουν κάτω από τα όρια της φτώχειας και όταν πάνω από πεντακόσιοι πενήντα χιλιάδες συνάνθρωποί μας είναι άνεργοι. 
Και ο φετινός προϋπολογισμός καταδεικνύει την αδυναμία της Κυβέρνησης να επιλύσει τα πραγματικά προβλήματα της ελληνικής κοινωνίας, ασφαλιστικό, οικονομία, αγροτικό, παιδεία, υγεία, πρόνοια, ασφάλεια. Παρά το γεγονός ότι η Κυβέρνηση ισχυρίζεται ότι με τον Προϋπολογισμό του 2002 δίνεται προτεραιότητα στην παιδεία, στην υγεία, στη στήριξη των μισθωτών και συνταξιούχων στο κοινωνικό κράτος, η πραγματικότητα είναι εντελώς αντίθετη. 
Οι δαπάνες για την παιδεία μειώνονται στο 3,51% από 3,56% που ήταν το 2001. Τα ΤΕΕ αν και βρισκόμαστε στο μέσον περίπου της χρονιάς υπολειτουργούν και πολλά δεν λειτουργούν όπως στο Λαύριο λόγω μεγάλης έλλειψης εκπαιδευτικού προσωπικού, ενώ η αναβάθμιση των ΤΕΙ, όπως με ωραία λόγια ακούσαμε χθες το βράδυ από τον Υπουργό Παιδείας που απουσιάζει κρατά τα ΤΕΙ σε ομηρία και τους χιλιάδες καθηγητές οι οποίοι με κόπο και προσπάθεια επί χρόνια καταξίωσαν αυτό το θεσμό των ΤΕΙ σε μια προσωρινότητα. 
Μάλιστα χθες μας είπε ο κύριος Υπουργός της Παιδείας ότι αυξάνει και τις δαπάνες. Περιττό να σας πω ότι διατηρεί ακόμα τη σχέση χρηματοδότησης των ΑΕΙ με τα ΤΕΙ 2,5 προς 1. Με τέτοια νούμερα δεν ανωτατοποιούνται τα ΤΕΙ στην πράξη.
Οι δαπάνες για την υγεία και την πρόνοια παραμένουν στάσιμες στο 2,6% διατηρώντας προφανώς άλυτα τα τεράστια προβλήματα που υπάρχουν, παρά τις εξαγγελίες που και σήμερα ακούσαμε από τον κ. Παπαδόπουλο. Οι δαπάνες για την κοινωνική ασφάλιση θα είναι 2,98% ενώ πέρσι ήταν 2,99%, ενώ οι δαπάνες για τα πολυτεκνικά επιδόματα, τους μισθούς των δημοσίων υπαλλήλων και τις συντάξεις μειώνονται ως ποσοστό σε σχέση με το 2001. 
Το λεγόμενο κοινωνικό κράτος δείχνει για μία ακόμη χρονιά την περιφρόνησή του στους εργαζομένους, αφού, πρώτον, η συμμετοχή του κράτους είναι μόνο συμβολική, μόλις το 4,6%, ενώ το υπόλοιπο 95% καταβάλλεται κυρίως από τους εργαζομένους, αλλά και από τους εργοδότες. Δεύτερον, τα οργανικά ελλείμματα των ταμείων κύριας σύνταξης θα μεγαλώσουν. Τρίτον, η απόδοση της κινητής και ακίνητης περιουσίας των ταμείων μειώνεται, ενώ οι ζημιές από επενδύσεις των αποθεματικών στο χρηματιστήριο αυξάνουν. Οι δαπάνες για την κοινωνική προστασία, για συντάξεις και επιδόματα υπολείπονται σημαντικά του μέσου όρου της Ευρωπαϊκής Ένωσης. Η ανεργία, ως γνωστόν, αποτελεί ένα από τα σοβαρότερα προβλήματα της ελληνικής κοινωνίας. Η ανεργία διογκώνεται σταθερά και πλησιάζει το 12%, ενώ είναι η μεγαλύτερη των τριάντα τελευταίων ετών, όταν σε όλες τις άλλες ευρωπαϊκές χώρες μειώνεται. Μάλιστα αυτήν τη στιγμή η μέσος ευρωπαϊκός όρος είναι 7,7%. Ενδεικτικά μάλιστα αναφέρουμε ότι, ενώ το 1981 υπήρχαν εκατόν σαράντα οκτώ χιλιάδες άνεργοι ή ποσοστό 4%, σήμερα οι άνεργοι στη χώρα μας υπερβαίνουν τις πεντακόσιες πενήντα χιλιάδες και το ποσοστό εγγίζει το 12%. 
Ενδιαφέρον ιδιαίτερα παρουσιάζουν τρεις δείκτες της ανεργίας: ο δείκτης της μακροχρόνιας ανεργίας, ο δείκτης ανεργίας κατά φύλο και ο δείκτης ανεργίας κατά ηλικία. Η μακροχρόνια ανεργία διάρκειας άνω των δώδεκα μηνών αποτελεί έναν πολύ μεγάλο κίνδυνο, καθώς είναι μία από τις κύριες αιτίες φτώχειας και αποκλεισμού από την αγορά εργασίας, δύο καταστάσεις που οδηγούν στο κοινωνικό περιθώριο. Μέσα στην τελευταία δεκαετία οι μακροχρόνια άνεργοι αυξήθηκαν περισσότερο από το 100%, κύριε Υπουργέ. Η κατανομή της ανεργίας κατά φύλο δείχνει τη μειονεκτική θέση των γυναικών μέσα στην αγορά εργασίας. Στο σημείο αυτό θα πρέπει να αναφέρω ότι τα τελευταία χρόνια, όπως όλοι γνωρίζουμε, κατασπαταλήθηκαν εκατοντάδες δισεκατομμύρια από τον ΟΑΕΔ, ο οποίος υποτίθεται ότι μέσα από τα προγράμματά του στην εκπαίδευση, στην κατάρτιση, στη μαθητεία θα βοηθούσε στη μείωση της ανεργίας. Αντιθέτως, ο ΟΑΕΔ λειτούργησε μόνο ως κομματικό εργαλείο, κρατώντας ομήρους χιλιάδες ανέργους και υπονομεύοντας το μέλλον κυρίως των νέων. Και μέσα σ΄ αυτό το γενικό τοπίο του Προϋπολογισμού η περιφέρεια στην οποία πολιτεύομαι, η Περιφέρεια Αττικής ζει, όπως όλοι γνωρίζετε, τα τραγικά αδιέξοδα της Κυβέρνησης Σημίτη-Λαλιώτη. Παντελής έλλειψη υποδομών και αναπτυξιακής πολιτικής, πράγμα το οποίο διαπιστώνεται κάθε φορά που έχουμε κάποιο έκτακτο καιρικό φαινόμενο, πλημμύρα, χιόνι, κρύο. Είναι κατάντημα αυτές τις μέρες αυτό που ζήσαμε στον ΟΣΕ, όπου το ένα μετά το άλλο τα τρένα πάγωναν. Τέτοια μάλιστα καιρικά φαινόμενα, θα μου επιτρέψετε να πω ότι δεν είναι πρωτόγνωρα στη χώρα μας. Έχουν συμβεί και παλαιότερα και με λιγότερες υποδομές. 
Μάλιστα, είναι εντελώς πρωτόγνωρη η κατάσταση με την οποία λειτουργεί η Γενική Γραμματεία Πολιτικής Προστασίας, η οποία αντί να παρέχει βοήθεια στην προετοιμασία, αλλά και στην αντιμετώπιση των καιρικών φαινομένων και των δυσκολιών, έχει μετατραπεί απλώς σ' έναν εκφωνητή του δελτίου της Εθνικής Μετεωρολογικής Υπηρεσίας.
Αυτές, λοιπόν, οι περιοχές που προανέφερα, σημαντικές για την ελληνική οικονομία, όπως είναι τα Μέγαρα, το Θριάσιο Πεδίο, το Μενίδι, η Βόρεια Αττική, τα Μεσόγεια, το Λαύριο, έχουν γίνει θήλακες ανεργίας. Από τις πενήντα εννέα επιχειρήσεις του μεταποιητικού τομέα, 1892/90 καμία θέση εργασίας δεν προέκυψε τα τελευταία χρόνια. 
Σας καταθέτω και τον σχετικό πίνακα και θα ήθελα να τον δει και τώρα ο κύριος Υπουργός. 
(Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Με τον ισχύοντα αναπτυξιακό ν. 2601/98 σε ολόκληρη την επικράτεια από εκατόν ενενήντα ολοκληρωθείσες επενδύσεις, μόνο τέσσερις ανήκουν στην Αττική. Η ποσοστιαία αύξηση της ανεργίας για την Αττική, είναι πάνω από 48%. Αλήθεια, δεν μας είπε ο Υπουργός Εργασίας κ. Ρέππας προχθές τι έγιναν οι τριακόσιες χιλιάδες θέσεις εργασίας που υποσχέθηκε προεκλογικά ο κ. Σημίτης. Και ενώ ο ελληνικός λαός και ιδίως οι εργαζόμενοι , οι συνταξιούχοι, οι άνεργοι, περίμεναν από τον κ. Ρέππα να ακούσουν κάποιες συγκεκριμένες θέσεις, το μόνο το οποίο ακούσαμε εδώ, ήταν διαπιστώσεις, προτροπές και συμβουλές σ' ένα λόγο συρραφή παλαιών συνδιασκέψεων του ΠΑΣΟΚ. 
Εδώ θα ήθελα να προτείνω κάποιο αντισταθμιστικό όφελος γι' αυτές τις περιοχές που προανέφερα, χωρίς φορολογική επιβάρυνση, όπως παραδείγματος χάριν τέλος από τη λειτουργία του νέου αεροδρομίου που επιβαρύνονται σημαντικοί δήμοι της περιοχής των Μεσογείων και από τη λειτουργία των διϋλιστηρίων, ασήμαντο -μια δραχμή ανά λίτρο, κύριε Υπουργέ- υπέρ των δήμων Ασπροπύργου Ελευσίνας, Μεγάρων, Μάνδρας, τους οποίους μάλιστα περιφρονήσατε και στον σχεδιασμό για τα ολυμπιακά έργα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Μπούρα, ολοκληρώστε παρακαλώ, γιατί αφαιρείτε χρόνο από τους συναδέλφους σας. 'Ερχονται και διαμαρτύρονται.
ΑΘΑΝΑΣΙΟΣ ΜΠΟΥΡΑΣ: Θα ήθελα να έχω την ίδια αντιμετώπιση με τους προηγούμενους συναδέλφους. 
ΠΡΟΕΔΡΕΥΩΝ (Παναγιώτης Σγουρίδης): Ε, δεν θα μιλήσουν κάποιοι συνάδελφοι, κύριε Μπούρα.
ΑΘΑΝΑΣΙΟΣ ΜΠΟΥΡΑΣ: Ολοκληρώνω σε ένα λεπτό.
Πρέπει οπωσδήποτε να προχωρήσει το δασικό νομοσχέδιο, το ιδιοκτησιακό, να ενταχθούν γρήγορα περιοχές αυθαιρέτων που σήμερα βρίσκονται υπό ομηρία και να επανεξεταστούν οι ζώνες οικιστικού ελέγχου. 
Ο Προϋπολογισμός του 2002 μπορεί να εξυπηρετεί επικοινωνιακές λογικές, δεν ανταποκρίνεται όμως στις ανάγκες της σύγχρονης κοινωνίας. Γι' αυτό η Νέα Δημοκρατία σύντομα ερχόμενη στην εξουσία, θα δώσει μια νέα προοπτική στον ελληνικό λαό. Καταψηφίζω τον Προϋπολογισμό του 2002.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Σγουρίδης): Φαίνεται ότι το Προεδρείο πρέπει να αντιδικεί για το δικό σας το χρόνο.
Ο κ.Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κυρίες και κύριοι συνάδελφοι, συζητούμε εδώ και πέντε μέρες τον Προϋπολογισμό του 2002 με την Ελλάδα μέσα στην ΟΝΕ και το ευρώ επίσημο νόμισμα πλέον και της Ελλάδος. Στους προηγούμενους προϋπολογισμούς θεοποίησε η Κυβέρνηση την ΟΝΕ και τώρα, θεοποιεί το ευρώ. Αν όμως, σήμερα έρχονταν εκπρόσωποι της ευρωπαϊκής ένωσης, του Νομισματικού Ταμείου -εννοείται ηγετικά στελέχη- και έλεγαν, κύριοι σύντροφοι του ΠΑΣΟΚ -ο συντοπίτης μου Υπουργός θα την πληρώσει τη νύφη τώρα- κυβερνάτε είκοσι χρόνια τον τόπο. Εισέρευσαν από την Ευρωπαϊκή 'Ενωση πάνω από 30 τρισεκατομμύρια. Χρωστάτε πάνω από 50 τρισεκατομμύρια, τι κάνατε αυτά τα χρόνια; 
Η Αθήνα σας θα μας πουν τέτοιες χριστουγεννιάτικες μέρες, είναι ένα σκουπιδαριό. Τα αεροδρόμιά σας κλειστά, τα τρένα σας εκτροχιασμένα και εγκλωβισμένα το ένα μετά το άλλο. Και το αεροδρόμιο της Αλεξανδρούπολης κλειστό με τέσσερα δάχτυλα χιόνι και οι δρόμοι κλειστοί. Το ? του ελληνικού λαού είναι φτωχολογιά. Αλήθεια, κύριε Υπουργέ, τι θα απαντούσατε; Εσείς σήμερα εκθειάζετε την ΟΝΕ, το ευρώ. 'Εφθασαν μέχρι το σημείο οι Εβρίτες -ερωτούν και σας, κύριε Υπουργέ, επειδή είμαστε συντοπίτες- να ρωτούν τώρα με το ευρώ, θα είμαστε πιο πλούσιοι; Τέτοια εντύπωση απεκόμισαν οι άνθρωποι.
Δεύτερον, ποιο αποτελεί μεγαλύτερο γεγονός, η είσοδος της Ελλάδος στην ΕΟΚ ή η είσοδος της Ελλάδος στην ΟΝΕ; Και εκεί ακόμη επισκιάσατε και το μεγάλο Καραμανλή, διότι αυτό που κάνατε με το ευρώ και με την ΟΝΕ, είναι μεγαλύτερο πολιτικό γεγονός απ' όταν μπήκε η Ελλάδα στην ΕΟΚ. Θα απαντήσετε εσείς σύντροφοι του ΠΑΣΟΚ, δεν θα απαντήσω εγώ, διότι εσείς τα λέτε αυτά τα πράγματα.
Κυρίες και κύριοι συνάδελφοι, ένας Προϋπολογισμός έχει αξια όταν εφαρμόζεται πιστά, όταν δεν παρεκκλίνει από τις προβλέψεις του τουλάχιστον σε μεγάλο ποσοστό, όταν ανταποκρίνεται στις ανάγκες των πολιτών, όταν βελτιώνει το επίπεδο του λαού, όταν βελτιώνει τις υποδομές και τις δομές της πολιτείας. Αν παρακολουθήσουμε όλους τους προϋπολογισμούς ιδιαίτερα τον τελευταίο του 2001 έπεσε έξω στα έξοδα, έπεσε έξω στις δαπάνες, έπεσε έξω στις εξαγωγές, έπεσε έξω στις εισαγωγές, έπεσε έξω στα δάνεια, έπεσε έξω στον αναπτυξιακό του χαρακτήρα. 'Οταν πριν ένα χρόνο συζητούσαμε αυτόν τον Προϋπολογισμό, λέγατε όλοι πλεονασματικός μετά από τριάντα χρόνια και πανηγυρίζατε. Και ω του θαύματος. Εμείς λέγαμε ότι είναι ελλειμματικός και ότι έχει αφανή ελλείμματα. Πώς αποδεικνύεται αυτό; Δεν χρειάζεται κανείς να έχει οικονομικές γνώσεις. Απλό πράγμα. Εισπράττετε τα τέλη κυκλοφορίας του 2002 προκαταβολικά το 2001. Και αν μάλιστα κάποιος φουκαράς θέλει να παραδώσει πινακίδες το 2001 μέχρι το Δεκέμβριο του βάζετε διπλά πρόστιμα. ΄Οταν θα παραδώσει το αυτοκίνητο το 2001 εσείς του βάζετε πρόστιμο για το 2002 για τέλη κυκλοφορίας. 
Δεύτερον, το τελευταίο πεντάμηνο, κύριε Υπουργέ, και το ξέρετε πάρα πολύ καλά με δικιά σας ευθύνη κηρύξατε ένα πογκρόμ εναντίον των ελεύθερων επαγγελματιών, εναντίον των βιοτεχνών με τα ΤΕΚ, με τα ΠΕΚ με τα ΚΕΚ με τα ΣΔΟΕ, με τα ΔΟΥ. Τι είναι αυτά; Πληρώνουν σε μερικές περιοχές της Ελλάδος αυτοί οι κύριοι που μπαίνουν στο ΤΕΚ και το ΠΕΚ μέχρι 50 εκατομμύρια για να κάνουν ελέγχους. Κάνατε μερικούς πλούσιους. Από το ένα μέρος κόπτεστε για την ελεύθερη οικονομία το εφαρμόζετε βέβαια για τους μεγάλους ευεργέτες. Ήδη μειώνετε τους φορολογικούς συντελεστές, μιλάτε για την καταπολέμηση της ανεργίας και από το άλλο μέρος βάζετε εξωπραγματικά και εξοντωτικά πρόστιμα. Εξοντώνετε και εξαφανίζετε αυτούς που παράγουν, που δημιουργούν, που απασχολούν τις στρατιές των ανέργων σας. 
Θα ήθελα να ρωτήσω ποιο σκοπό εξυπηρετεί εκτός από το στυγνό εισπρακτικό χαρακτήρα αυτός ο διωγμός κατά των ανθρώπων της δημιουργίας; Γιατί δεν τους ελέγχετε κάθε χρόνο; Ή εν πάση περιπτώσει γιατί δέχεστε τις φορολογικές τους δηλώσεις ότι είναι ανειλικρινείς; Και έρχεστε μετά από δέκα χρόνια να τους κάνετε ελέγχους και να συγκεντρώσετε 500 δισεκατομμύρια γιατί τόσα σας λείπουν από τον προϋπολογισμό σας. Η Κυβέρνηση, αν θέλει να καταπολεμήσει την ανεργία, οφείλει να αφήσει ήσυχους τους ελεύθερους επαγγελματίες βιοτέχνες να δημιουργήσουν, να απασχολήσουν και να τους φορολογήσει. Μη βάζετε στο ίδιο σακί φιλόνομους πολίτες και φοροκλέφτες. 
Κυρίες και κύριοι συνάδελφοι, η γεωργία που ήταν ανέκαθεν η τροφός του λαού μας την εξαφανίζετε και μαζί εξαφανίζετε και την ύπαιθρο Ελλάδα και ιδία την μεθόριο. Δεν είναι τυχαίο που κανένας νέος του αγροτικού μας κόσμου δεν θέλει να γίνει αγρότης σήμερα. Φθάσαμε μέχρι του σημείου σε ορισμένα χωριά να μην υπάρχουν άνθρωποι -μακάβριο αυτό που λέω- να τους θάψουν. Ή να ανοίξουν την πόρτα τους τώρα που είναι αυτά τα χιόνια αυτές οι κακοκαιρίες. Το κόστος παραγωγής δυσβάσταχτο. Τα αγροτικά εφόδια πανάκριβα και απλησίαστα. Οι κοινοτικές επιδοτήσεις μειώνονται. Οι τιμές των αγροτικών προϊόντων κατρακυλούν. Η αγοραστική αξία της αγροτικής γης υποτιμάται όπως υποτιμήθηκε το χρηματιστήριό σας, κύριε Υπουργέ, και το ξέρετε πολύ καλά αυτό. Να γιατί βγαίνουν μέσω χειμώνα οι αγρότες μας και φράζουν δρόμους και πλατείες γιατί έχουν και αυτοί δικαίωμα στη ζωή και στην επιβίωση. Δεν βγαίνουν στην απεργία μέσω χειμώνος οι αγρότες μας γιατί ευημερούν ή γιατί αντιπολιτεύονται την Κυβέρνησή σας. Βγαίνουν από κατάσταση ανάγκης. Και αλίμονο εάν δεν ήταν η πατρίδα μας στην Ευρωπαίκή 'Ενωση. Οι αγρότες μας θα ήταν για πέταμα. Ευτυχώς που πρόλαβε ο Καραμανλής και μας έβαλε στην τότε ΕΟΚ. Αν άκουγε εσάς τους χοντροκέφαλους την εποχή εκείνη σοσιαλιστές και τριτοκοσμικούς, σήμερα η Ελλάδα και οι 'Ελληνες θα ήταν στα αζήτητα. Σήμερα την ώρα που συζητάμε αναμένουν μάνα εξ' ουρανού τις επιδοτήσεις της Ευρωπαϊκής 'Ενωσης. Έρχονται Χριστούγεννα και ακόμα δεν δόθηκαν και πολλές από αυτές τις παρακρατούν για χρέη δήθεν. Στους συνταξιούχους του ΟΓΑ δίνετε 5000. Και από την άλλη μεριά αυξάνετε το πάγιο του ΟΤΕ κατά 800 δραχμές για να μην παίρνει ο γέρος και η γριά τον εγγονό ή τον γιο που είναι στην Αθήνα ή στη Γερμανία τηλέφωνο. Αυτό είναι το μεγάλο κοινωνικό κράτος που ευαγγελίζεται και κατά καιρούς εξαγγέλλει ο Πρωθυπουργός. 
Η παιδεία πάλι που έπρεπε να είναι ένα αγαθό τοις πάσι, σήμερα κατήντησε για τους έχοντες και κατέχοντες. Ποιος γονέας μπορεί να δώσει 200.000 και 300.000 δραχμές το μήνα στο φροντιστήριο για τα παιδιά του; Ξέρετε καλύτερα από μένα πόσες εκατοντάδες εκατομμύρια ξοδεύονται για φροντιστήρια και πόσες εκατοντάδες εκατομμύρια ξοδεύονται στο εξωτερικό για σπουδές και για αμφιβόλου μάλιστα ποιότητος παιδεία, όπως στη Βουλγαρία ή Σερβία που με τις χώρες αυτές δεν έχω τίποτα, αλλά βλέπω τα παιδιά αυτά που παίρνουν πτυχία πώς παιδεύονται προκειμένου αυτά να αναγνωριστούν από το ΔΙΚΑΤΣΑ. 
Αν επικρατούσαν οι ίδιες συνθήκες σπουδών την εποχή που σπούδαζα εγώ, με τις σημερινές, τότε θα ήμουν -όπως πολλοί- ή βοσκός ή μετανάστης. 
Κύριοι συνάδελφοι, η ανεργία μαστίζει όλες τις ηλικίες, ιδίως τους νέους και τις νέες, μορφωμένους και μη. Ευτυχώς που υπάρχουν οι δήμοι για οδοκαθαριστές και οδοκαθαρίστριες, οι καφετέριες και τα μπαράκια για σερβιτόρους και σερβιτόρες και τα σούπερ μάρκετ για ιδιωτικούς υπαλλήλους. Οι νέοι μας δεν βρίσκουν πουθενά δουλειά. Χτυπούν πόρτες, αλλά είναι όλες κλειστές.
Στην πρώτη οκταετία της διακυβέρνησής σας που κερδίσατε τις εκλογές, νομίζατε ότι κατακτήσατε ένα εχθρικό κράτος και τακτοποιήσατε πεντακόσιες χιλιάδες με εξακόσιες χιλιάδες κομματικό στρατό. Να, από πού προέρχεται η εκλογική σας δύναμη κάθε φορά που γίνονται εκλογές. Είναι οι εξακόσιες χιλιάδες κομματικός στρατός που τακτοποιήθηκε την οκταετία 1981-1989. 
Οι ΔΕΚΟ χαροπαλεύουν, το δημόσιο είναι γεμάτο και δεν παίρνει άλλους. Τα δημόσια έργα είναι το Βατερλώ σας. Επί κυβερνήσεως Μητσοτάκη έγιναν πενήντα με εξήντα χιλιόμετρα εθνικής οδού του άξονα Αλεξανδρούπολης - Ορμενίου. Δώδεκα χιλιόμετρα έγιναν από το 1994 μέχρι τώρα και πήραν τα χωράφια των φουκαράδων με απαλλοτριώσεις και ακόμα δεν τους έχουν πληρώσει. 
Δεν θα πω για το χρηματιστήριο τίποτα, διότι τα είπα το καλοκαίρι. Άλλωστε όλη η Μαξίμου έπαιζε ΕΡΜΗΣ. Αυτά είναι γνωστά. Οι Έλληνες και οι Ελληνίδες γνωρίζουν ότι ήταν μέχρι τούδε όμηροί σας και τελούσαν υπό ομηρία. Εκβιάζονταν και απειλούνταν. Και σεις επαίρεσθε ότι σας ψηφίζει ο ελληνικός λαός. Ήδη ο λαός από άκρη σε άκρη της πατρίδας μας σας δίνει το μήνυμα. Τα καρβέλια σας τελειώνουν. Εμείς ως Νέα Δημοκρατία είμαστε έτοιμοι να αναλάβουμε τη μοίρα του λαού και της πατρίδας μας. Αξίζουν καλύτερη μεταχείριση και οι Έλληνες και η πατρίδα μας. Εγώ καταψηφίζω τον Προϋπολογισμό σας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαντούβαλος έχει το λόγο.
ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, διακεκριμένες κυρίες και κύριοι συνάδελφοι, βρίσκομαι σε απόλυτη συστοιχία με τις τοποθετήσεις των συναδέλφων της Νέας Δημοκρατίας και ως εκ τούτου είμαι εκ διαμέτρου αντίθετος με το γράμμα και το πνεύμα του προς ψήφιση Προϋπολογισμού, έτσι ανεπιτυχώς όπως τον επεξεργάστηκε και τον εισηγείται η Κυβέρνηση. Και τούτο γιατί μετά από μια λεπτομερέστατη, αποκαλυπτική αλλά και ειλικρινή σε ό,τι αφορά εμάς διαδικασία, όλες αυτές τις ημέρες προέκυψαν κάποια στοιχεία και κάποια σημεία από τα οποία δεν μπορούμε να αποστούμε και τα οποία παρακαλώ να μου επιτρέψετε να έχω την τιμή κωδικοποιημένα να σας εκθέσω στην πρώτη μου ουσιαστικά ομιλία ενώπιον του Εθνικού μας Κοινοβουλίου, στη σημερινή κορυφαία κοινοβουλευτική πράξη.
Οι τομείς της υγείας, της παιδείας, της δικαιοσύνης, της ασφάλειας είναι χώροι που ενδείκνυνται για σύγκλιση, συνεργασία, αλλά και αποδοχή προτάσεων ή θέσεων από την Κυβέρνηση. Παρατηρούμε όμως με λύπη μας πως όχι μόνο δεν έγιναν δεκτές από την Κυβέρνηση ορθές τεκμηριωμένες και απόλυτα εφικτές προτάσεις μας, αλλά με τους πειραματισμούς στους πιο πάνω σοβαρούς τομείς, δημιουργήθηκαν εις βάρος των Ελλήνων πολιτών επικίνδυνες καταστάσεις οι οποίες ενισχύθηκαν από την προσπάθεια του κάθε Υπουργού, ιδίως μάλιστα μετά τον πρόσφατο ανασχηματισμό, να ακυρώνει το έργο και το σχεδιασμό των προκατόχων του.
Στο ΥΠΕΧΩΔΕ για παράδειγμα με το σκάνδαλο του Κτηματολογίου και με τη μόλις χθεσινή διεθνή μας έκθεση, δηλαδή με την επιστροφή στην Ευρωπαϊκή Ένωση των 58 εκατ. ευρώ, είναι ολοφάνερο ότι πέραν της δυσχερέστατης θέσεως, βρίσκονται συγχρόνως σε απόλυτη αναντιστοιχία πλέον οι θέσεις των Υπουργών και οι τοποθετήσεις τους, δηλαδή της σημερινής Υπουργού κας Παπανδρέου με τον προκάτοχό της κ. Λαλιώτη.
Στο Υπουργείο Εμπορικής Ναυτιλίας, το οποίο έχει την ευθύνη της ναυτιλίας μας, αλλά και σημαντικού τμήματος της διαχείρισης του τουρισμού -δύο βασικών τομέων που είναι τροφοδότες της οικονομικής μας ζωής και ανάπτυξης- ο ένας Υπουργός, ο σημερινός, ο κ. Ανωμερίτης, ακυρώνει τον άλλον, τον κ. Παπουτσή. 'Εφθασαν μάλιστα στο σημείο -και να το γνωρίζετε- να ματαιώσουν την προγραμματισμένη μετακίνηση του Υπουργείου από το σημείο που βρίσκεται σήμερα, στον Πειραιά, στο χώρο του λιμανιού, παρά τα ήδη σημαντικά έξοδα που έχουν γίνει, τις μελέτες, τις τυμπανοκρουσίες και τις εξαγγελίες.
Και αναφερόμαστε στην εμπορική ναυτιλία, κυρίες και κύριοι συνάδελφοι, τη στιγμή που η Επίτροπος Μεταφορών και Ενέργειας της Κοινότητας, η κα Λογιόλα Ντε Παλάθιο στις Βρυξέλες τόνιζε ότι η ελληνική ναυτιλία αποτελεί το τέταρτο όπλο της Ευρωπαϊκής 'Ενωσης σε περιόδους κρίσεως. Και όλα αυτά αντί ο αρμόδιος Υπουργός να ρίξει το βάρος των προσπαθειών του στη μείωση της ανεργίας σε όλο το χώρο της ναυπηγοεπισκευαστικής βάσης, που ενώ δυστυχώς η ανεργία σε όλη τη χώρα φθάνει το 12% περίπου, στην ευρύτερη περιοχή του Πειραιά αγγίζει το 20%. 
Η παιδεία με τους συνεχείς πειραματισμούς δημιουργεί δυστυχώς τις πλέον ευνοϊκές προϋποθέσεις για την ανάπτυξη της παραπαιδείας και ενισχύει την τεράστια έως δυσβάστακτη επιβάρυνση 700.000 δραχμών περίπου για κάθε ελληνική οικογένεια ετησίως, για κάθε μαθητή δημόσιου σχολείου. Και παραμένει η παιδεία ο πλέον υποχρηματοδοτούμενος τομέας με ποσοστό 3,5% του ΑΕΠ και 7,4% του Προϋπολογισμού.
Η υγεία των ράντζων της Κυβέρνησης του ΠΑΣΟΚ και των ασθενών, πειραματόζωων του συστήματος, να καταφεύγουν στην ιδιωτική περίθαλψη μας κάνει να καμαρώνουμε για μια ακόμα τελευταία θέση στην Ευρώπη με τον Υπουργό κ. Παπαδόπουλο αμετακίνητο για την επιτυχία του να μας σταθεροποιήσει στη θέση αυτή, δηλαδή την τελευταία, ενώ μόνο το 56,3% των δαπανών για την υγεία προέρχονται από τις δημόσιες δαπάνες και το 43,7% προέρχεται από τα ιδιωτικά ταμεία και τις ασφαλιστικές εταιρείες. 
Στον ευαίσθητο τομέα της δικαιοσύνης ο προηγούμενος διορισμένος Υπουργός, ο κ. Σταθόπουλος, εντόπισε προσφυώς ότι το μοναδικό πρόβλημα που απασχολούσε την ελληνική δικαιοσύνη ήταν η αναγραφή του θρησκεύματος στις ταυτότητες, ενώ όλα τα άλλα σοβαρά προβλήματα είχαν επιλυθεί. Ο αντικαταστάτης του ο κ. Πετσάλνικος ξεκινά και αυτός, όπως όλοι οι συνάδελφοί, του από την αρχή, ενώ χιλιάδες σοβαρές δικαστικές υποθέσεις συμπολιτών μας συσσωρεύονται. 
Και ερωτώ: Είναι τόσο δύσκολο και δαπανηρό δικαστές και εισαγγελείς πέραν της ενίσχυσης των αποδοχών τους, για να βοηθηθούν στο υψηλό τους λειτούργημα, να μην αποβιώνουν -πολλοί μάλιστα σε νεότατη ηλικία- από καρδιολογικά και εγκεφαλικά επεισόδια, να προβλεφθεί να προμηθευτούν άμεσα και δωρεάν από έναν προσωπικό ηλεκτρονικό υπολογιστή, όταν γίνονται τόσες άσκοπες δαπάνες; Είναι τόσο δύσκολο να υλοποιηθεί η πλήρωση των κενών οργανικών θέσεων των δικαστικών γραμματέων; Να υλοποιηθεί τάχιστα το πρόγραμμα ανεγέρσεως ευπρεπών δικαστικών μεγάρων στον Πειραιά και στην Περιφέρεια; 
Η Τοπική Αυτοδιοίκηση, για την οποίαν τόσο κόπτεται δήθεν η Κυβέρνηση. Γι' αυτό και είναι βέβαιο ότι την υποκριτική αυτή στάση θα την εισπράξει στις δημοτικές και νομαρχιακές εκλογές, που θα αποτελέσουν τον προπομπό, αλλά και την εξαγγελία του προαναγγελθέντος πολιτικού της τέλους.
Γιατί, κύριε Σκανδαλίδη, αντί να εκλογομαγειρεύετε, ανεπιτυχώς βεβαίως, δεν εξασφαλίσατε τα έσοδα των οργανισμών "τοπικής Αυτοδιοίκησης από το ν. 1828/89, σύμφωνα με τον οποίον το 20% του φόρου φυσικών και νομικών προσώπων αποδίδεται στην Τοπική Αυτοδιοίκηση; Από το φόρο αυτόν παρακρατείται παρανόμως το 10% και αποδίδεται στον ΟΓΑ με αποτέλεσμα να φαλκιδεύεται με τον πλέον απαράδεκτο τρόπο ο ν. 1828 και η αυτοδιοίκηση να έχει απολέσει περί τα 100 δισεκατομμύρια δραχμές από τα παρελθόντα οικονομικά έτη. Οι δαπάνες δε που προβλέπει ο Προϋπολογισμός για την Τοπική Αυτοδιοίκηση είναι ασήμαντες. Είναι 2,7% των εσόδων του Κρατικού Προϋπολογισμού, ενώ θα έπρεπε να είναι τουλάχιστον 4%.
Είναι λοιπόν, αγαπητοί κύριοι συνάδελφοι της Αντιπολίτευσης, μια διαρκής καταγγελία η αμφισβήτηση εκ μέρους μας; ΄Η αποτυπώνουμε την πραγματικότητα με τον πλέον ήπιο τόνο, αλλά συγχρόνως με τεκμηριωμένο λόγο και επιχείρημα; Η αύξηση της εγκληματικότητας -άκουσα το πρωί τον Υπουργό Δημόσιας Τάξης πολύ προσεκτικά- η εξάπλωση των ναρκωτικών στα σχολεία και τα στρατόπεδα, η εμφανής δημιουργία ισχυρών πυρήνων οργανωμένου εγκλήματος, η τραγικά αποτυχημένη προσπάθεια στην περίπτωση Πάσσαρη, η ανεξέλεγκτη και διογκούμενη παραβατική συμπεριφορά των αλλοδαπών και η τρομοκρατία, σε συνδυασμό με τη μεθόδευση μόνο σε επίπεδο εξαγγελιών, μέσων, εφημερίδων, αυξήσεων χωρίς πρόβλεψη και εγγραφή στον Προϋπολογισμό των πενιχρών αποδοχών των υπηρετούντων στην Ελληνική Αστυνομία, στο Πυροσβεστικό Σώμα και το Λιμενικό Σώμα, συμβάλλουν στο μειωμένο ηθικό και δημιουργούν κλίμα ανασφάλειας και ανησυχίας τόσο στις μεγάλες πόλεις όσο στην περιφέρεια και στα χωριά.
Το εξαιρετικά επικίνδυνο φαινόμενο της υπογεννητικότητας δεν αντιμετωπίζεται σοβαρά από την Κυβέρνηση του ΠΑΣΟΚ. 
Κυρίες και κύριοι συνάδελφοι, ένας σημαντικός εγκληματολόγος, ο Έσεν, είχε πει πως ο ένοχος έχει το πέταγμα της νυχτερίδας. Άτακτο, δηλαδή, ακατάστατο. Πέταγμα με ανακολουθίες. Πισωγυρίσματα και ακυρώσεις. Το ίδιο άτακτη, ένοχη και ακατάστατη είναι η διαδρομή και η παρουσία του Προϋπολογισμού, όπως δηλαδή ακριβώς το πέταγμα της νυχτερίδας. 
Και προς επίρρωση της δικής μας προτάσεως και θέσεως προστίθενται γραπτές τοποθετήσεις των επαγγελματικών και παραγωγικών τάξεων και ομάδων γιατί εμάς ο διάλογος, ο προβληματισμός και η δόκιμη διαδρομή ξεκίνησαν πολύ πριν και συνεχίζονται και αρκετά μετά τη ψήφιση του Προϋπολογισμού με την κοινωνία. 
Ο Γενικός Προϋπολογισμός του Κράτους για το έτος 2002, ο πρώτος σε ευρώ, με το μηδενικό σχεδόν ρυθμό ανάπτυξης, με την αδυναμία να συγκρατηθούν οι δαπάνες στα επίπεδα τουλάχιστον του 2001, με το 25% του ελληνικού λαού να ζει κάτω από τα όρια της φτώχειας, με το δημόσιο χρέος να ανέρχεται στα 99,5% περίπου του ΑΕΠ, η χώρα μας να κατέχει μονίμως την τελευταία θέση στις διαρθρωτικές μεταρρυθμίσεις και την προτελευταία στην παραγωγικότητα, μπορεί να χαρακτηρισθεί επιεικώς ως πρόχειρος, αναξιόπιστος και πλασματικός. 
Όλοι οι ανωτέρω λόγοι, αλλά και όσοι ενδελεχώς ανεφέρθησαν, ανεπτύχθησαν και αναλύθηκαν από τους εκλεκτούς συναδέλφους της Νέας Δημοκρατίας, μας επιβάλλουν να καταψηφίσουμε στο σύνολό του τον Προϋπολογισμό του 2002 γιατί, αγαπητές κυρίες και κύριοι συνάδελφοι, η Νέα Δημοκρατία και ο Κώστας Καραμανλής πιστεύουν ότι η πατρίδα μας έχει τη δυνατότητα και την προοπτική για ένα πολύ δημιουργικό και φωτεινό μέλλον, όπως άλλωστε μας αξίζει. 
Σας ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αριστοτέλης Παυλίδης έχει το λόγο. Θα δώσει την παρουσία των Δωδεκανήσων από του Βήματος. 
ΝΙΚΟΛΑΟΣ ΓΚΑΤΖΗΣ: Και κανέναν Θεσσαλό, κύριε Πρόεδρε. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα μιλήσω σαν Βουλευτής του Αιγαίου και όχι μόνο των Δωδεκανήσων, δεδομένου ότι δεν βλέπω οι συνάδελφοί μου να έχουν ελπίδα να μετάσχουν στη συζήτηση.
ΠΥΘΑΓΟΡΑΣ ΒΑΡΔΙΚΟΣ: Χωρίς, όμως, εξουσιοδότηση.
ΑΡΙΣΤΟΤΕΛΗΣ ΠΑΥΛΙΔΗΣ: Οι της Νέας Δημοκρατίας, ναι, κύριε εκ Σάμου. Άλλωστε, δεν έχω ανάγκη της δικής σας εξουσιοδοτήσεως. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν χρειάζεται τη δική μας εξουσιοδότηση.
ΠΥΘΑΓΟΡΑΣ ΒΑΡΔΙΚΟΣ: Μιλάτε και εκ μέρους μου. Γι' αυτό.
ΑΡΙΣΤΟΤΕΛΗΣ ΠΑΥΛΙΔΗΣ: Θα μιλήσω, λοιπόν, για να μη σας στενοχωρώ, ως Βουλευτής του Αιγαίου εκφράζων και τους συναδέλφους μου εκ της Νέας Δημοκρατίας. Ιωάννη Χωματά, Κυκλάδες, καπετάν Αθανάσιο Βαρίνο, Χίος. 
Πριν πάω, όμως, εκεί να κλείσω ένα λογαριασμό που άνοιξε χθες και ο οποίος δεν έκλεισε διότι ο Προεδρεύων κατ' εκείνη τη στιγμή μου έκλεισε τα μικρόφωνα. Ένα λογαριασμό με την ερίτιμο κα Βάσω Παπανδρέου, Υπουργό Χωροταξίας, Περιβάλλοντος, η οποία επιχείρησε να περάσει περίπου στο ντούκου την απόφαση -λέει- που της ήρθε χθες από τις Βρυξέλες-Κομισιόν για το πρόστιμο των 20 δισεκατομμυρίων δραχμών το οποίο επεβλήθη στη χώρα μας διότι ο γενικός διευθυντής του χοροδιδασκαλείου της Χαριλάου Τρικούπη δεν έπραξε ό,τι έπρεπε στο Κτηματολόγιο. 
Τι είπα χθες: Πρώτον, να μας πει το περιεχόμενο της αποφάσεως. Και δεύτερον -και σημαντικότερο- όταν ύψωσε την κορώνα πως αίτιοι της καταστάσεως, δηλαδή της επιβολής προστίμου, είναι οι Ευρωβουλευτές της Νέας Δημοκρατίας, οι οποίοι παρουσίασαν το θέμα στο Ευρωκοινοβούλιο, της αντέταξα το εξής: Μα έχει λογική αυτό; Έχει λογική να μέμφεσθε τους Ευρωβουλευτές και όχι το χοροδιδάσκαλο προκάτοχό σας που μας έκαμε "δώρο" χριστουγεννιάτικο 20 δισεκατομμύρια; Και κυρίως πότε; Εις μίαν στιγμή που, κύριοι συνάδελφοι, στα νησιά στενάζουμε για μια δραχμή. Και θα σας περιγράψω τι γίνεται στα νησιά για να κάμετε και εσείς σύγκριση της αξίας των 20 δισεκατομμυρίων που για την κα. Παπανδρέου και τους συνεργάτες της και τον προκάτοχό της, βεβαίως, είναι "πασατέμπος". 
Κύριοι συνάδελφοι, εγώ δεν θα αναφερθώ ούτε στα ευρώ ούτε σε άλλα παρόμοια. Πρόκειται απλώς για μία νέα μονάδα που μετρά πάντως τα ίδια μεγέθη. Το μέγεθος δεν αλλάζει. Η μονάδα αλλάζει. Να εξηγούμεθα, κύριε επί των Οικονομικών. Τα μεγέθη δεν αλλάζουν. Η μονάδα αλλάζει. Φαντασθείτε τώρα με την αλλαγή της μονάδας να τα κάμετε και εδώ θάλασσα, που θα τα κάμετε θάλασσα, ατυχώς. 
Εγώ επικαλούμαι την απόφαση της επιτροπής, της Κομισιόν, 9/4/2001 -φρέσκια δηλαδή- για το ΠΕΠ βορείου Αιγαίου. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Τι λέει, λοιπόν, αυτή η έκθεση για το βόρειο Αιγαίο: "Υγεία, πρόνοια. Η ελλιπής διάγνωση, η έλλειψη γιατρών, η αδυναμία επικοινωνίας και έγκαιρης μεταφοράς ασθενών, οι αποσυντονισμένες και σπασμωδικές ενέργειες και οι διοικητικές αρρυθμίες είναι κάποιοι από τους παράγοντες που χαρακτηρίζουν τον τομέα της υγείας στην περιφέρεια του βορείου Αιγαίου". Βεβαίως, τα ίδια ισχύουν και στο νότιο Αιγαίο. Στον τομέα της πρόνοιας: "Εκτός των όσων αναφέρθηκαν παραπάνω διαπιστώνεται ότι το επίπεδο των υπηρεσιών παραμένει αρκετά χαμηλό και αναποτελεσματικό με βασικό χαρακτηριστικό στοιχεί τη μη επαρκώς αναπτυγμένη προνοιακή φροντίδα".
Πάμε στο αγροτικό. Αφού περιγράφει την οικτρά κατάσταση περί την αγροτική πολιτική του ΠΑΣΟΚ, η οποία οδήγησε, όπου οδήγησε το βόρειο Αιγαίο καταλήγει: "Απόρροια όλων αυτών είναι ο αγροτικός τομέας στο σύνολό του, στην περιφέρεια βορείου Αιγαίου να εμφανίζεται σε οριακό σημείο επιβίωσης με χαμηλή παραγωγικότητα και ανταγωνιστικότητα". Για να μην ξεχνιόμαστε αυτά προέρχονται από την κοινοτική έκθεση.
Πάμε στον τουρισμό. Σημειώστε ότι η χώρα μας είναι η μόνη τουριστική χώρα, η οποία δεν ανησυχεί και μάλιστα επισήμως μετά το τραγικό συμβάν της τρομοκρατικής πράξης της 11ης Σεπτεμβρίου στη Νέα Υόρκη. Μέτρον ουδέν μέχρι στιγμής. Λέει τα εξής, λοιπόν, η έκθεση: "Τα ξενοδοχειακά καταλύματα της περιφέρειας έχουν κάλυψη που κυμαίνεται ετησίως σε χαμηλό ποσοστό. Λέσβος 45% -48%, Χίος 42% -44%, Σάμος 70%. Μέσος όρος περιφέρειας 58% περίπου". Αυτή είναι η κάλυψη. Μπορείτε να συμπεράνετε ποια είναι η απόδοση των επενδύσεων σε αυτές τις περιπτώσεις. Και συνεχίζει η έκθεση: "Τέλος, με βάση την υπάρχουσα κατάσταση καταγράφονται σοβαρές ελλείψεις στη δημόσια υποδομή μεταφορών, στην ποιότητα ζωής των κατοίκων, στην χωροθέτηση των ΧΥΤΑ, στον χωροταξικό σχεδιασμό, στο χαμηλό βαθμό εκπαίδευσης". Και σημειώνει επιμέρους: "Ημιτελείς δρόμοι, προπάντων ημιτελή λιμάνια, ημιτελή αεροδρόμια". Σας θυμίζω για τα λιμάνια για να μη ξεφεύγουμε από τα Δωδεκάνησα ότι στον Κάσο το λιμάνι γίνεται επί δεκαοκτώ χρόνια. Το Αεροδρόμιο Καλύμνου με οκτακόσια μέτρα διάδρομο γίνεται επί δεκατέσσερα χρόνια.
Πάμε στην ανεργία: "Γυναίκες 13,9% άνεργες, νέοι 24,7%. Μέσος όρος μακροχρόνιας ανεργίας στο βόρειο Αιγαίο, εκ των ανέργων, 55,6%". Και ακούστε, κύριε Υπουργέ των Οικονομικών και πρώην Ανάπτυξης, διότι εσάς βαρύνει αφού εσείς είχατε το θέμα της έρευνας και της τεχνολογίας στα χέρια σας. Σας λέγει η Κομισιόν ότι το χάσμα μεταξύ περιφέρειας βορείου Αιγαίου και ευρωπαϊκού μέσου όρου διευρύνεται καθημερινά. Η περιφέρεια βορείου Αιγαίου χαρακτηρίζεται ως "τεχνολογική έρημος". 
Στο βόρειο Αιγαίο ανήκουν κα κάποιοι Βουλευτές, οι οποίοι προηγουμένως διαμαρτυρήθηκαν, διότι εδόθη η εντύπωσις ότι ομιλώ και εκ μέρους των. Όχι ομιλώ εκ μέρους των συναδέλφων μου Βουλευτών της Νέας Δημοκρατίας, οι οποίοι ζουν και εκείνοι αλλά και εσείς την "τεχνολογική έρημο", κατά την Κομισιόν.
Πάμε τώρα στο νότιο Αιγαίο. Παρακολούθησα τους Υπουργούς να περιγράφουν θριαμβευτικώς μία χώρα που φαίνεται ότι εγώ δεν ζω σε αυτήν και προπάντων μία νησιωτική Ελλάδα, που μάλλον την έχουν δει στα όνειρά τους. Ευτυχώς, συνάδελφοι εκ του ΠΑΣΟΚ, νησιώτες Βουλευτές, έκαμαν σοβαρές παρατηρήσεις. Είπαμε, κύριε Λεβογιάννη τον πόνο μας για μία ακόμα φορά εις ώτα μη ακουόντων. Βαρήκοος η Κυβέρνηση που στηρίζεται με την ψήφο σας. 
Στην υγεία και πάλι. Προχθές απεβίωσε Πάτμιος φίλος μου, ονόματι Κώστας Παλαιός. Δεν εστάθη δυνατόν να πάει ελικόπτερο να τον πάρει. Τα τρία από τα τέσσερα ελικόπτερα του ΕΚΑΒ ήταν αδύνατον να σηκωθούν. Μέχρι να τον πάνε στην Κω εξέπνευσε. Τραγική ήταν η κατάσταση ασθενούς που επιχειρήθη να μεταφερθεί από τη Λέρο στο ΚΑΤ. 
ΠΥΘΑΓΟΡΑΣ ΒΑΡΔΙΚΟΣ: Μπορούσαν να σηκωθούν;
ΑΡΙΣΤΟΤΕΛΗΣ ΠΑΥΛΙΔΗΣ: Απάντηση στον εκ Σάμου συνάδελφο Βουλευτή του ΠΑΣΟΚ: Βλάβες, κύριε συνάδελφε. Τρία στα τέσσερα είχαν βλάβες. Κακώς ρωτήσατε. Ερευνήστε τι σας λέω.
Να πάμε παραπέρα. Παιδεία. Καταθέτω διαμαρτυρίες των μαθητών του ΤΕΕ Κω, των καθηγητών και των γονέων. Η τελευταία διαμαρτυρία είναι πρόσφατη, η πρώτη ξεκίνησε από το Νοέμβριο. Οι μεν καθηγητές λένε ότι έχουν χάσει το 62% των ωρών διδασκαλίας. Η πρόσφατη διαμαρτυρία των μαθητών λέει τα εξής: "Σας υπενθυμίζουμε ότι πλησιάζει η λήξη τετραμήνου και έχουμε χάσει σχεδόν το 100% των μαθημάτων ειδικότητας".
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Παυλίδη. Είναι και άλλοι συνάδελφοί σας να μιλήσουν.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, επιείκεια όπως και στους υπολοίπους.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ ολοκληρώστε.
ΑΡΙΣΤΟΤΕΛΗΣ ΠΑΥΛΙΔΗΣ: Ακτοπλοΐα. Θα πληρώσουμε εμείς με έμμεση φορολογία, τον επίναυλο δηλαδή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι αντίθετο προς την Ευρώπη.
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, θα κάνετε διάλογο με τον κ. Παυλίδη;
ΑΡΙΣΤΟΤΕΛΗΣ ΠΑΥΛΙΔΗΣ: Θα πέσει αυτή η απόφαση, δεν μπορεί να σταθεί, κύριε Μητσοτάκη. Οι ερασιτέχνες Υπουργοί Εμπορικής Ναυτιλίας δεν μπορούν να φορολογούν. Αυτό πρέπει να το πάρουν απόφαση. Εμείς δεν θα μείνουμε με σταυρωμένα χέρια.
Δεν συγκινούνται γιατί δεν υπάρχουν πλέον μαθητές για τις Σχολές του Εμπορικού Ναυτικού. Ας συγκινηθούν με τα βάρη που βάζουν στους νησιώτες. Και αν δεν συγκινούνται γι' αυτά και δεν συγκινούνται και για τα παθήματα στον ευρωστρατό...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν συγκινούνται, γι' αυτό που παρακαλώ, κύριε Πρόεδρε, να το ακούσετε εσείς...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Παυλίδη, με όλη την εκτίμηση που σας έχω να ολοκληρώσετε.
ΑΡΙΣΤΟΤΕΛΗΣ ΠΑΥΛΙΔΗΣ: Αφήστε με μισό λεπτό.
ΠΡΟΕΔΡΕΥΩΝ (Κωνσταντίνος Γείτονας): Γιατί να σας αφήσω; Δεν μπορώ, δεν δικαιούμαι να σας αφήσω άλλο.
ΑΡΙΣΤΟΤΕΛΗΣ ΠΑΥΛΙΔΗΣ: "΄Οσον αφορά τα νησιά μας, είναι πολύ δύσκολο να προστατευτούν. Είναι πολλά διασκορπισμένα κατά μήκος της τουρκικής ακτογραμμής". Ποιος το λέγει αυτό, κύριοι συνάδελφοι;
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Το λέγει η "Αμυντική Στρατηγική Αναθεώρηση" του Υπουργείου Αμύνης. Δεν σας ανησυχούν αυτά;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Αυτή είναι η Ολοκληρωμένη Νησιωτική σας Πολιτική; Γι' αυτή την πολιτική φωνάζω χρόνια. Δεν υπάρχει η παραμικρή μέριμνα για τα νησιά μας. Αφήνετε έτσι τους νησιώτες στο χάλι τους έχοντας την αξίωση να ψηφίσουν τον Προϋπολογισμό.
Σας προτείνω και παρακαλώ, κύριοι Υπουργοί, να το διαβιβάσετε στον Πρωθυπουργό...
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, μη με αναγκάσετε να σας κλείσω το μικρόφωνο. Σας παρακαλώ!
ΑΡΙΣΤΟΤΕΛΗΣ ΠΑΥΛΙΔΗΣ: Αρχίζει η ελληνική προεδρία σε δύο χρόνια. Εάν είσθε μέχρι τότε, θέμα ημερησίας διατάξεως θα πρέπει να είναι η νησιωτική πολιτική.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Πολιτισμού κ. Βενιζέλος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, χαίρομαι κατ' αρχάς γιατί ο Προϋπολογισμός συζητείται φέτος με τη νέα διαδικασία που έχει προβλεφθεί από το αναθεωρημένο Σύνταγμα της χώρας.
( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
Έχει γίνει αντιληπτό από όλους μας ελπίζω πως η νέα αυτή διαδικασία παρέχει πολύ μεγαλύτερη άνεση για τη συζήτηση του Προϋπολογισμού σε βάθος, αναβαθμίζει το ρόλο της Βουλής και καθιστά την ετήσια συζήτηση για τον Προϋπολογισμό μια κορυφαία πολιτική συζήτηση. Ήταν πάντα βεβαίως κορυφαία πολιτική συζήτηση, αλλά τώρα της προσδίδει ακόμη μεγαλύτερο θεσμικό κύρος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θεωρητικά, γιατί στην πράξη δεν έγινε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι μόνο θεωρητικά. Ο καθένας λέει αυτά τα οποία θέλει και ακούει φυσικά εφόσον συμμετέχει στη συζήτηση.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας υπενθυμίζω ότι το εικοσάλεπτο που έχετε στη διάθεσή σας για να μιλήσετε, δεν πρέπει να το υπερβείτε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, κύριε Πρόεδρε.
Η συμμετοχή θα έπρεπε να είναι, με τη φυσική παρουσία των συναδέλφων, εντονότερη και σαφέστερη για την κοινή γνώμη.
Η συζήτηση για τον Προϋπολογισμό, κυρίες και κύριοι συνάδελφοι, είναι όπως πάντα μια πολιτική συζήτηση για τη γενική κατάσταση της ελληνικής οικονομίας, αλλά και για την κοινωνική και περιφερειακή συνοχή της χώρας, για τη στρατηγική και το μοντέλο ανάπτυξης, δηλαδή για τα συγκριτικά πλεονεκτήματα της χώρας που πρέπει να αναδειχθούν.
Η συζήτηση αυτή ως τώρα έχει αναδείξει, είτε το θέλει είτε δεν το θέλει η Αντιπολίτευση, το πλεονέκτημα του ΠΑΣΟΚ που ως Κυβέρνηση και ως κοινοβουλευτική πλειοψηφία φαίνεται να είναι το μόνο που διαθέτει μια συνολική πρόταση. Μια συνολική πρόταση για την ανάπτυξη της χώρας, που εξειδικεύεται με τον Προϋπολογισμό του 2002 και που κινείται πάντοτε στον κεντρικό άξονα της ανάπτυξης με κοινωνική δικαιοσύνη και ασφάλεια. Η δημοσιονομική πολιτική είναι η βάση θα έλεγα και ο μοχλός αυτής της στρατηγικής.
Είναι σημαντικό το γεγονός πως παρά τη μεγαλύτερη χρονική άνεση που παρέχεται τώρα για τη συζήτηση του Προϋπολογισμού, η Αντιπολίτευση και ιδίως η Αξιωματική Αντιπολίτευση, δεν κατάφερε να διατυπώσει μια άλλη συνολική πρόταση, δηλαδή να αναδείξει το πολιτικό της επιχείρημα. Δεν είδα ούτε καν να διατυπώνεται αυτό το συνολικό και συστηματικό πολιτικό αντεπιχείρημα σε σχέση με την πολιτική που προτείνει η Κυβέρνηση και που εξειδικεύει και εκτελεί ο προϋπολογισμός του κράτους.
Αν ο προϋπολογισμός είναι μια συζήτηση για το μοντέλο της μεταβιομηχανικής ανάπτυξης της χώρας, τότε θα μου επιτρέψετε να τονίσω ότι το Υπουργείο Πολιτισμού διαχειρίζεται άκρως κρίσιμους τομείς για την εθνική ταυτότητα και αυτοσυνειδησία και για την κοινωνική συνοχή, όπως είναι ο πολιτισμός αλλά και ο αθλητισμός, αλλά και τομείς ιδιαίτερα κρίσιμους γι' αυτό το μοντέλο ανάπτυξης που επεξεργαζόμαστε, που είναι η ολυμπιακή προετοιμασία.
Θέλω απλώς να υπενθυμίσω ότι το Υπουργείο Πολιτισμού συντονίζει την ολυμπιακή προετοιμασία. Είναι εν πολλοίς αρμόδιο για τα ολυμπιακά έργα, είναι αρμόδιο για την αθλητική προετοιμασία, είναι αρμόδιο για την πολιτιστική ολυμπιάδα και με την αρχαιολογική του υπηρεσία και τις αναστηλωτικές του υπηρεσίες μετέχει σε όλα τα άλλα έργα υποδομών, που σχετίζονται με την περίοδο μέχρι το 2004, αλλά και με την περίοδο της εφαρμογής του λεγομένου Γ΄ Κοινοτικού Πλαισίου Στήριξης, που θα προτιμούσα να το λέμε "Εθνικό Πρόγραμμα Ανάπτυξης".
Διαχειριζόμαστε στο Υπουργείο Πολιτισμού, κυρίες και κύριοι συνάδελφοι, πόρους από το εθνικό πρόγραμμα ανάπτυξης και από τον προϋπολογισμό της ολυμπιακής προετοιμασίας, που προσεγγίζουν τα 4,5 δισεκατομμύρια ευρώ, περίπου το 1,5 τρισεκατομμύριο δραχμές. Από αυτά, περίπου το 1,7 δισεκατομμύρια ευρώ είναι πόροι του Εθνικού Προγράμματος Ανάπτυξης για τον πολιτισμό, για το τομεακό πρόγραμμα πολιτισμού και για τα επιχειρησιακά περιφερειακά προγράμματα στον πολιτισμό, ενώ περίπου 2,7 δισεκατομμύρια ευρώ είναι τα κονδύλια της ολυμπιακής προετοιμασίας, που επενδύονται σε όλη τη χώρα μέσω του Υπουργείου Πολιτισμού.
Η ολυμπιακή προετοιμασία μπορεί να χαρακτηριστεί με πολλούς και διάφορους τρόπους, μπορεί να τη δει κανείς από πολλές οπτικές γωνίες. Πιστεύω ότι οφείλουμε όλοι να τη δούμε ως το πιο ολοκληρωμένο, συγκροτημένο και συστηματικό σχέδιο πραγματικού εκσυγχρονισμού της χώρας με ιδιαίτερα θετικές επιπτώσεις στην εθνική οικονομία.
Αυτή η στρατηγική, η αναπτυξιακή, η μακροοικονομική θεώρηση της ολυμπιακής προετοιμασίας, αποτυπώνεται σε μία σειρά από χαρακτηριστικούς αριθμούς που έχουν δοθεί στη δημοσιότητα και οι οποίοι δίνουν απάντηση στο ερώτημα "προς τι και γιατί η Ελλάδα διεκδίκησε τους Ολυμπιακούς Αγώνες του 2004 και τους οργανώνει τώρα". 
Ήταν μία επίδειξη πνευματικού και πολιτικού επαρχιωτισμού; Το κάναμε επειδή δεν αναλάβαμε τους Ολυμπιακούς Αγώνες του 1996, για να γιορτάσουμε με λαμπρό και πανηγυρικό τρόπο τα εκατό χρόνια από την αναβίωση των Ολυμπιακών Αγώνων και από τους αγώνες του 1896 της Αθήνας; Ή μήπως το κάναμε γιατί η ανάθεση και η ανάληψη των Ολυμπιακών Αγώνων μας δίνει κάποια πλεονεκτήματα εν τέλει αναπτυξιακά, πλεονεκτήματα που ωφελούν την εθνική οικονομία και εν τέλει όλους τους Έλληνες πολίτες;
Η απάντηση είναι ότι η ανάληψη των Ολυμπιακών Αγώνων υπακούει σε μια οικονομική λογική. Μέχρι τώρα άλλωστε αντιμετωπίζουμε το εγχείρημα αυτό με έναν τεχνικό, επαγγελματικό τρόπο, χωρίς να επικαλούμεθα τα ιστορικά μας επιχειρήματα, χωρίς να επικαλούμεθα τα πολιτιστικά μας επιχειρήματα και θέλουμε ως το τέλος να αντιμετωπίσουμε έτσι, με έναν τεχνικό, επαγγελματικό τρόπο, την ολυμπιακή προετοιμασία. 
Και τότε, όταν θα έχουμε φθάσει στο αποτέλεσμα της διοργάνωσης των άψογων Ολυμπιακών Αγώνων, όταν η εθνική οικονομία και ο κάθε Έλληνας πολίτης θα έχει αντιληφθεί στην πράξη τη θετική επίπτωση από την ολυμπιακή προετοιμασία και από τη μεγάλη δημόσια και ιδιωτική επένδυση που γίνεται, τότε θα προσθέσουμε και το ιστορικό μας επιχείρημα, που είναι μοναδικό και ακαταγώνιστο και το πολιτιστικό μας πλεονέκτημα, που είναι η αυθεντικότητα των Ολυμπιακών Αγώνων, η αυθεντικότητα των τόπων, των τοπίων και των ιδεών. 
Και έτσι θα παραχθεί η υπεραξία της ολυμπιακής προετοιμασίας, μια υπεραξία ιδιαίτερα χρήσιμη για τη χώρα μας, μια υπεραξία που μόνο η χώρα μας μπορεί να προσφέρει, όχι μόνο στον εαυτό της, αλλά και στο διεθνές ολυμπιακό κίνημα που έχει ανάγκη από μία αναβάπτιση σ' αυτό το στοιχείο της μοναδικότητας και της αυθεντικότητας των Ολυμπιακών Αγώνων του 2004.
΄Ομως όλα αυτά μπορούν να ειπωθούν και με αριθμούς γιατί μέχρι το 2004 ο ρυθμός αύξησης του Ακαθάριστου Εγχώριου Προϊόντος θα ενισχυθεί λόγω της ολυμπιακής προετοιμασίας. Το Ακαθάριστο Εγχώριο Προϊόν θα αυξάνεται περίπου κατά 0,5% χάρη των Ολυμπιακών Αγώνων. Αυτό θα φθάσει στο 1,5% το 2004. Ενώ με ένα ποσοστό 0,3%-0,5% θα συνεχιστεί για πολλά χρόνια μετά το 2004. Και αυτό θα είναι μία μικρή αλλά καθόλου ευκαταφρόνητη συμβολή στο συνολικό ρυθμό ανάπτυξης της ελληνικής οικονομίας. ΄Οσοι δε πιστεύουν ότι μπορεί να επηρεαστεί αρνητικά ο λόγος ανάμεσα στο δημόσιο χρέος και το ΑΕΠ, το δημόσιο χρέος ως ποσοστό επί του ΑΕΠ και πάλι θα διαψευστούν γιατί όπως απέδειξαν οι σχετικές έρευνες που έχουν γίνει, θα έχουμε σταδιακά από τώρα και μετά από το 2004 μία μικρή αλλά και πάλι καθόλου ευκαταφρόνητη μείωση της αναλογίας αυτής λόγω των Ολυμπιακών Αγώνων που θα φθάσει περίπου το 1% το 2004, χρόνο διεξαγωγής των Ολυμπιακών Αγώνων.
Το σημαντικότερο όμως είναι, στο πεδίο της πραγματικής οικονομίας, πως θα έχουμε λόγω των Ολυμπιακών Αγώνων μία πολύ θετική και χειροπιαστή επίπτωση στην απασχόληση, στην αύξηση των θέσεων εργασίας που μόνο στον κατασκευαστικό τομέα υπολογίζονται σε τριάντα χιλιάδες θέσεις το χρόνο. Γενικότερα δε σε όλη την οικονομία υπολογίζεται να φθάσουν από τις σαράντα χιλιάδες έως τις πενήντα χιλιάδες κάθε χρόνο μέχρι το 2004. Αλλά μία αύξηση της τάξης των είκοσι χιλιάδων θέσεων εργασίας το χρόνο θα συνεχιστεί για αρκετά χρόνια και μετά το 2004. 
Εξίσου σημαντικά νομίζω ότι είναι τα στοιχεία που αφορούν την επίπτωση στην τουριστική κίνηση. Η κίνηση μέχρι το 2004, χωρίς οι στόχοι μας να είναι ποσοτικοί και χωρίς το βασικό κριτήριο να είναι το ποσοτικό, θα φθάσει τα δεκαπέντε εκατομμύρια τουρίστες, ενώ υπολογίζεται ότι το 2010 μπορεί να έχουμε φθάσει σε ένα ύψος είκοσι εκατομμυρίων τουριστών. Και πάλι τονίζω ότι αυτό δεν αποτελεί από μόνο του επιχείρημα, αλλά είναι μία απόδειξη της σημασίας που έχει η διεθνής προβολή της χώρας, η επιβεβαίωσή της ως μιας προνομιακής τουριστικής αγοράς, γιατί φυσικά ο τουρισμός μαζί με την πολιτιστική αγορά είναι δύο τομείς που εφάπτονται περισσότερο με το ολυμπιακό γίγνεσθαι. Με τους Ολυμπιακούς Αγώνες ως γεγονός αθλητικό, τουριστικό, πολιτιστικό, επικοινωνιακό, φυσικά εν τέλει, αναπτυξιακό γιατί όλα αυτά αφορούν την εθνική οικονομία πάντοτε, άρα αφορούν και το εισόδημα κάθε ΄Ελληνα πολίτη. 
Επιτρέψτε μου τώρα με βάση αυτά τα μακροοικονομικά δεδομένα τα οποία κατ' ανάγκη διατυπώνω περιληπτικά, να θέσω για μία ακόμη φορά το ερώτημα που ακούω από πολλές πλευρές σε σχέση με το κόστος της Ολυμπιακής προετοιμασίας και ειδικότερα σε σχέση με το κόστος των ολυμπιακών έργων.
Υπάρχει τίποτα μέσα σ' όλο αυτό το σχεδιασμό που γίνεται κατά τρόπο περιττό και αλόγιστο; Υπάρχει τίποτα που επενδύει και δαπανά η χώρα για τις ανάγκες της Ολυμπιακής προετοιμασίας που να μην έχει ανταποδοτικό χαρακτήρα, που να μην έχει πολύ συγκεκριμένη και μετρήσιμη επίπτωση στην ανάπτυξη της χώρας και μάλιστα, στην ανάπτυξη με τη σύνθετη και ολοκληρωμένη έννοια του όρου, δηλαδή, στην κοινωνική ανάπτυξη της χώρας, στην περιφερειακή ανάπτυξη; Η απάντηση είναι: προφανώς όχι. ΄Ολα όσα γίνονται είναι είτε γενικές υποδομές που αφορούν το σύστημα μεταφορών κυρίως της χώρας είτε υποδομές που αφορούν την πολιτιστική, την αθλητική και την τουριστική ανάπτυξη είτε έργα που συνδέονται ευθέως με τις ανάγκες της περιφέρειας και με την υποχρέωση όλων να διαφυλάξουμε τη θέση της περιφέρειας σε σχέση με την Αθήνα και γενικότερα την Αττική, όπου κατ' ανάγκη πραγματοποιούνται σημαντικές επενδύσεις.
Δεν είναι, λοιπόν, τυχαίο το γεγονός ότι ένα πολύ μεγάλο τμήμα, το 1/3 του προγράμματος της ολυμπιακής προετοιμασίας, το πρόγραμμα "Ελλάδα 2004" απευθύνεται αποκλειστικά στην ελληνική περιφέρεια. 
Επενδύονται 432 δισεκατομμύρια δραχμές στην ελληνική περιφέρεια χωρίς φυσικά να μας το επιβάλλει καμία ολυμπιακή υποχρέωση. Είναι μια αυτοτελής εθνική επιλογή που γίνεται για λόγους αναπτυξιακούς, γίνεται γιατί θέλουμε να χρησιμοποιήσουμε το ορόσημο και το κίνητρο του 2004 ακριβώς για να πετύχουμε τον πραγματικό εκσυγχρονισμό της χώρας και το μεγαλύτερο δυνατό αποτέλεσμα στο κρίσιμο πεδίο της κοινωνικής ανάπτυξης.
Θα μου επιτρέψετε επίσης να επαναλάβω για μια ακόμα φορά και στη συζήτηση του Προϋπολογισμού ότι όλες οι διαδικασίες ανάθεσης των ολυμπιακών έργων και των ολυμπιακών προμηθειών τελούν υπό το διαρκή και αυστηρό έλεγχο του Ελεγκτικού Συνεδρίου, κινούνται μέσα σε πολύ συγκεκριμένο και αυστηρό πλαίσιο της εθνικής και της κοινοτικής νομοθεσίας, πουθενά δε, δεν έγινε η νόμιμη αλλά φυσικά πάντοτε αμφιλεγόμενη επιλογή της απευθείας ανάθεσης. Παντού είχαμε διαγωνιστικές διαδικασίες και ανάδειξη αναδόχων μέσα από τέτοιες διαδικασίες. 
Το σημαντικότερο όμως δεν είναι αυτό. Το σημαντικότερο είναι ότι διαμορφώνεται σιγά-σιγά αλλά σταθερά μια ολυμπιακή μέθοδος, μια ολυμπιακή νοοτροπία, μια ολυμπιακή πρακτική που διαπερνά το σύνολο του δημόσιου και ιδιωτικού τομέα. Από τον τρόπο λειτουργίας και το ρυθμό αντίδρασης της Δημόσιας Διοίκησης μέχρι την ευαισθητοποίηση της κοινωνίας των πολιτών σε σχέση με τον εθελοντισμό, για να πάρω δύο ακραία παραδείγματα. Και τα δύο αυτά, ο τρόπος με τον οποίο οργανώνεται και κινείται η Δημόσια Διοίκηση και η πολύ σημαντική ευαισθητοποίηση των κοινωνικών οργανώσεων και των πολιτών με αφορμή τον ολυμπιακό εθελοντισμό, αλλά γενικότερα σε σχέση με αυτό που λέγεται κοινωνική αλληλεγγύη και συνοχή, είναι δύο χαρακτηριστικές θετικές επιπτώσεις της ολυμπιακής προετοιμασίας, δηλαδή, αυτής της νέας ιδεολογίας που συνδέεται και με την εθνική αυτοπεποίθηση, με τους στόχους και τα οράματα που πρέπει να έχει η χώρα μας και η κοινωνία μας στην αυγή του νέου αιώνα. 
Σημαντικότερα δε επένδυση απ' όσες γίνονται είναι η επένδυση στην ανθρώπινη διάσταση, στο ανθρώπινο δυναμικό. Το κοινωνικό όφελος της προετοιμασίας που ήδη το είδαμε από την οπτική γωνία της απασχόλησης της δημιουργίας νέων θέσεων εργασίας, το βλέπουμε και με πολλούς άλλους τρόπους. Θα αναφέρω έναν μόνο. Το γεγονός ότι έχουμε κάνει την επιλογή το Ολυμπιακό Χωριό που θα φιλοξενήσει τους αθλητές στη συνέχεια να μετατραπεί σε δύο χιλιάδες πεντακόσιες κατοικίες για τους δικαιούχους της Εργατικής Εστίας, δηλαδή, για τους εργαζόμενους Έλληνες είναι μια πράξη που συμβολίζει πάρα πολλά πράγματα. Στέλνει ελπίζω πολλά και θετικά μηνύματα στην ελληνική κοινωνία. Οι Ολυμπιακοί Αγώνες και η προετοιμασία τους δεν είναι μια υπόθεση των μεγάλων επιχειρήσεων, των κατασκευαστικών εταιρειών, δεν είναι μια υπόθεση των προμηθευτών του δημοσίου, δεν είναι μια υπόθεση της Δημόσιας Διοίκησης ή μια υπόθεση των κομμάτων, υπόθεση συναίνεσης και όχι αντιδικίας, όπως δυστυχώς γίνεται πολύ συχνά. Είναι μια υπόθεση όλης της ελληνικής κοινωνίας, όλων των Ελλήνων πολιτών.
Το σημαντικότερο όμως που κάνουμε από τώρα μέχρι το 2006 δεν είναι η ολυμπιακή προετοιμασία, είναι η εκτέλεση του Εθνικού Προγράμματος Ανάπτυξης, δηλαδή, αυτού που έχουμε συνηθίσει να ονομάζουμε Κοινοτικό Πλαίσιο Στήριξης που για τον πολιτισμό ανέρχεται σ' αυτό το πρωτοφανές ποσό που ανέφερα προηγουμένως των 525 δισεκατομμυρίων δραχμών, δηλαδή των περίπου 1,7 δισεκατομμυρίων ευρώ. Αυτό αλλάζει ριζικά την εικόνα και στον τομέα της πολιτιστικής κληρονομιάς και στον τομέα των υποδομών του σύγχρονου πολιτισμού. Αλλάζει η εικόνα σε όλους τους αρχαιολογικούς χώρους. Ανακαινίζονται ή κατασκευάζονται περισσότερα από ογδόντα μουσεία σε όλη τη χώρα με κορυφαίο παράδειγμα το νέο μουσείο της Ακρόπολης, που θα είναι όντως έτοιμο πριν την έναρξη των Ολυμπιακών Αγώνων. Και φυσικά στο σύγχρονο πολιτισμό στεγάζονται όλοι οι μεγάλοι φορείς, όχι μόνο οι κρατικοί αλλά και αυτοί που είναι συμβεβλημένοι προγραμματικά με το Υπουργείο Πολιτισμού.
Αλλάζει ο χάρτης. Η Ελλάδα μετατρέπεται πραγματικά σε μια "Επικράτεια Πολιτισμού", με κόπο, με προσπάθεια γιατί όλοι πρέπει να κινητοποιηθούν προκειμένου να απορροφηθούν αυτά τα κονδύλια, να αξιοποιηθούν οι δυνατότητες, οι υπηρεσίες του Υπουργείου, τα συνεργαζόμενα νομικά πρόσωπα, οι εποπτευόμενοι φορείς, οι πάντες. Είναι ένα εγχείρημα πολύ δύσκολο που νομίζω όμως ότι αποδίδει αποτελέσματα.
Το ίδιο φυσικά ισχύει και για την αθλητική υποδομή. Ανέφερα τα ολυμπιακά έργα, αλλά τα ολυμπιακά έργα δεν είναι μόνο τα μεγάλα επώνυμα έργα που θα φιλοξενήσουν αθλήματα και αγωνίσματα. Είναι ένα τεράστιο δίκτυο αθλητικών προπονητηρίων, ολυμπιακών προπονητηρίων, υποδομών για τους ανάπηρους αθλητές και για τους Παραολυμπιακούς Αγώνες.
Δεν υπάρχει δήμος της χώρας, που να μη μετέχει στο σχέδιο αυτό. Ο κάθε δήμος με βάση τις ανάγκες του, με βάση τις υποδομές του, με βάση τον πληθυσμό του γίνεται αποδέκτης του προγράμματος "Ελλάδα 2004" και διαμορφώνονται έτσι δίκτυα ανά άθλημα, δίκτυα που σχετίζονται με τον αθλητικό τουρισμό, δίκτυα που σχετίζονται με τον ειδικό αθλητισμό, όπως είναι ο αθλητισμός για τα άτομα με αναπηρίες και ούτω καθεξής. 
Και βέβαια πριν και πάνω απ΄ όλα αυτά είναι ο σχεδιασμός της πολιτιστικής διάστασης των Ολυμπιακών Αγώνων, η Πολιτιστική Ολυμπιάδα, η Ολυμπιάδα που έχει βασικό σύνθημα την αναζήτηση του πολιτισμού των πολιτισμών, που είναι η δική μας απάντηση, άκρως κρίσιμη και επίκαιρη απάντηση, στις ποικίλες θεωρίες, πολλές φορές μοιρολατρικές, που αποδέχονται ή πολλές φορές εύχονται μια σύγκρουση των πολιτισμών.
Το σύνθημα της Πολιτιστικής Ολυμπιάδας είναι άκρως επίκαιρο, προβάλλει τη χώρα. Την προβάλλει όχι μόνο πολιτιστικά και ιστορικά, αλλά ως μια σύνθετη υπόθεση, ως την Ελλάδα τη σημερινή, την ευρωπαϊκή, την ανταγωνιστική αλλά και ως την Ελλάδα της ιστορικής και πολιτιστικής της διαχρονίας. 
Το Ολυμπιακό Φεστιβάλ Νέων, το πρόγραμμα για τα "νέα Βαλκάνια", για τη Μεσόγειο, οι "πολιτιστικές διαδρομές" που ετοιμάζουμε σε όλες τις ηπείρους, τα βραβεία της Πολιτιστικής Ολυμπιάδας είναι ένας μηχανισμός προβολής θεσμοποιημένος, που έχει αρχίσει να εξελίσσεται (παρακολουθείτε όλες αυτές τις δράσεις και τις εκδηλώσεις) και που φυσικά θα εντείνεται το 2002, το 2003, για να κορυφωθεί το 2004 με την απονομή των διεθνών βραβείων της Πολιτιστικής Ολυμπιάδας, σε συνεργασία πάντοτε με την UNESCO και τη ΔΟΕ. 
Κυρίες και κύριοι συνάδελφοι, βρισκόμαστε αντιμέτωποι με πολύ συγκεκριμένες προκλήσεις και είμαστε σε θέση, δουλεύοντας συστηματικά και υπεύθυνα, να δίνουμε ικανοποιητικές απαντήσεις. Προβλήματα πάντοτε υπάρχουν. Τα προβλήματα δεν τα συγκαλύπτουμε, δεν τα εξωραϊζουμε. Απλώς πρέπει να έχουμε όλοι την αυτοπεποίθηση που απαιτείται και να εφαρμόζουμε μία μέθοδο, που μπορεί να λύσει προβλήματα. Και αυτήν τη μέθοδο η Κυβέρνησή μας την έχει και προσπαθεί να την εφαρμόσει. Χρειάζεται συστράτευση και συναίνεση. Η υπόθεση είναι εθνική, η πρόκληση είναι μεγάλη, μπορούμε να απαντήσουμε με επιτυχία. 
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, αναρωτιέμαι: Τι να πρωτοσυζητήσει κανείς σήμερα; Για τους αριθμούς και τις λογιστικές εξισώσεις, που προβάλλονται στη βιτρίνα του Προϋπολογισμού ή για τα μεγάλα προβλήματα, που κατακλύζουν, που πλημμυρίζουν, κυριολεκτικά, το πεδίο της καθημερινής ζωής, ταλαιπωρώντας τη χώρα και πιέζοντας ολοένα και πιο πολύ διαρκώς περισσότερους;
Κύριοι της Κυβέρνησης, μετά από έξι χρόνια που κυβερνάτε με Πρωθυπουργό τον κ. Σημίτη, αποδείχθηκε ότι ξέρετε να παίζετε με τους αριθμούς, όπως ξέρετε να περιπαίζετε τους ανθρώπους και να εμπαίζετε, με δημαγωγικές ή ανάλγητες επιλογές, τα προβλήματά τους. 
Κάνοντας τον απολογισμό της μεταπολιτευτικής εικοσιπενταετίας, θα μπορούσα να αναφερθώ στα δεκαέξι, δεκαεπτά χρόνια που κυβερνάτε με κοινοβουλευτική αυτοδυναμία του ΠΑΣΟΚ. Δεν το κάνω, όμως, γιατί εσείς οι ίδιοι, το όλο ΠΑΣΟΚ το θυμάστε προεκλογικά, για την κατάληψη της εξουσίας. Κυβερνητικά το τεμαχίζετε σε ΠΑΣΟΚ του Ανδρέα Παπανδρέου και ΠΑΣΟΚ του κ. Σημίτη, "σε εκσυγχρονιστικό ΠΑΣΟΚ" και σε "λαϊκιστικό ΠΑΣΟΚ".
Στις εκλογές του 1996, αλλά και του 2000, σε όλο το κυβερνητικό διάστημα αυτών των τετραετιών, σηκώσατε πολλές από τις πλαστικές σημαίες της κλασικής συνθηματολογίας και πάνω απ' όλα τη σημαία του "εκσυγχρονισμού" "για την ισχυρή Ελλάδα". 
Στην κυβερνητική σας όμως πρακτική, στο ύφος και το ήθος της εξουσίας, ακολουθείτε τα βήματα και τα δείγματα του παραδοσιακού τρόπου άσκησης της διακυβέρνησης. Χρησιμοποιείτε συστηματικά το οπλοστάσιο του παλαιοκομματισμού.
Κυρίες και κύριοι συνάδελφοι, ποιος μπορεί να δημαγωγεί, σήμερα, για την ποιότητα ζωής στη καθημερινότητα όλων των πολιτών, με τους σωρούς τα σκουπίδια και τις εξουθενωτικές ουρές στις εφορίες, στο ΙΚΑ και τις τράπεζες; Ποιος μπορεί να μιλάει, σήμερα, για πολιτική κοινωνικής συνοχής, όταν οι οικογενειακές δαπάνες για παιδεία, υγεία, για ασφάλιση, είναι υπέρμετρες, όταν η ανεργία μεγαλώνει και μεγάλα ποσοστά εργάζονται επί εξαήμερο ή και επταήμερο, πάνω από σαράντα πέντε ώρες, όταν οι Έλληνες αγρότες είναι οι φτωχότεροι στην Ευρώπη και καλούνται να τα βγάλουν πέρα μόνοι τους, όταν οι μισθωτοί, οι συνταξιούχοι και οι μικρομεσαίοι, διαρκώς σπρώχνονται, ολοένα και πιο πολλοί στο όριο της ανέχειας, στο περιθώριο των αποκλεισμών ή στο νέο κύκλο της φτώχειας;
Πόσες δεκαετίες, άραγε, και πόσα δισεκατομμύρια, επιτέλους, πρέπει να αναλωθούν, για να αποκτήσει η χώρα αντιπλημμυρικές υποδομές, για να μην πνίγει τον κόσμο κάθε χρόνο ο Διακονιάρης, στην τρίτη μεγάλη πόλη της χώρας, την Πάτρα, για να μην καταρρέει το σιδηροδρομικό δίκτυο, όπως αυτές τις μέρες, σε ολόκληρη τη χώρα;
Πόσα χρόνια και πόσα Πακέτα Κοινοτικά χρειάζεσθε, επιτέλους, για να υπάρξουν σ' αυτήν τη χώρα οι αναγκαίες υποδομές ανάπτυξης και κοινωνικής προστασίας, έτσι ώστε η περιφέρεια να μην είναι η άλλη Ελλάδα;
Ποιος δεν αισθάνεται, σήμερα, συναισθήματα απογοήτευσης και πικρίας, όταν ακούει, τη διϋπουργική επιτροπή να εξαγγέλει, μόλις για το 2002, επιχειρησιακό σχέδιο της χώρας προς αντιμετώπιση των ναρκωτικών, χωρίς όμως καμιά δεσμευτική πρόβλεψη πόρων, χωρίς αυτά που εξαγγέλθηκαν, για το μεγάλο πρόβλημα των ναρκωτικών, να είναι γραμμένα στον προϋπολογισμό του 2002, χωρίς, δηλαδή, να μπαίνει κανείς στον κόπο να εξηγήσει, γιατί, σε τελευταία ανάλυση, μονάχα με ευχολόγια έρχεσθε να αντιμετωπίσετε προβλήματα, που φουντώνουν στα χέρια σας, όταν προκύπτει ότι, από το1990 μέχρι το 2001, οι δαπάνες του προϋπολογισμού για τα ναρκωτικά φθάνουν μόλις τα 32 δισεκατομμύρια δραχμές;
Ποιος δεν νιώθει, σήμερα, από τις Ελληνίδες και τους Έλληνες ανυπεράσπιστος μπροστά στην ασύδοτη κερδοσκοπία, που οργιάζει ακόμα και με την εισαγωγή του Ευρώ, όταν και οι τράπεζες βρήκαν την ευκαιρία να εισπράττουν προμήθεια και να απαιτούν από τους πολίτες να γίνουν καταθέτες; Όταν οι στρογγυλοποιήσεις των τιμών γίνονται προς τα πάνω, επιβαρύνοντας ακόμα περισσότερο το μέσο νοικοκυριό, όταν ο καταναλωτής είναι εκτεθειμένος σε πολλαπλούς διατροφικούς κινδύνους, χωρίς να λειτουργούν ούτε η Επιτροπή Ανταγωνισμού ούτε ο Εθνικός Φορέας Ελέγχου Τροφίμων ούτε το Εθνικό Συμβούλιο Καταναλωτή; Στα χέρια σας είναι η εξουσία. Τι κάνετε;
Πόσα ακόμα, τέλος, θα δουν τα μάτια μας, από το σύνδρομο των κυβερνώντων να ωραιοποιούν τα πράγματα, να μη βλέπουν και να μην ακούν πανηγυρίζοντας πάντα ευχαριστημένοι, γιατί δεν πάθαμε τα χειρότερα στην εξωτερική πολιτική και στο διεθνές πεδίο, όπως προσφάτως στη Διάσκεψη του Λάακεν; 
Δεν βλέπει η Κυβέρνηση ότι η εξέλιξη δεν είναι ικανοποιητική; Δεν αντιλαμβάνεται ο κ. Σημίτης ότι η Ελλάδα, χώρα-μέλος, παρακάμπτεται προς εξυπηρέτηση χώρας, μη μέλους; 
Δεν αξιολογεί η Κυβέρνηση ότι από την πρώτη συνάντηση του κ. Σημίτη με τον κ. Κλίντον βήμα-βήμα στη Μαδρίτη, στο Κάρντιφ, στο Ελσίνκι, όσα θετικά καταγράφηκαν και διακηρύχτηκαν, στην πράξη δεν κατοχυρώθηκαν; Και η επικείμενη συνάντηση του κυρίου Πρωθυπουργού με τον Πρόεδρο των ΗΠΑ, τι συνάντηση θα είναι; Θα είναι συνάντηση διαμαρτυρίας και αντιστάσεων του κ. Σημίτη; Ή θα είναι συνάντηση πιέσεων και υποδείξεων, προς συμμόρφωση, από πλευράς του Αμερικανού Προέδρου κ. Μπους; 
Κυρίες και κύριοι συνάδελφοι, η συζήτησή μας για τον Προϋπολογισμό του 2002 διεξάγεται σε ένα κακό πολιτικό κλίμα και κυρίως μέσα σε μια ατμόσφαιρα έντονης δυσαρέσκειας των πολιτών, από τα πολλαπλά δείγματα ανικανότητας, αδιαφορίας της Κυβέρνησης για τα προβλήματα ζωής, από τα πολλαπλά δεδομένα μιας οικονομικής δυσπραγίας, που δεν μπορεί να κρυφτεί, ούτε να ωραιοποιηθεί.
Όποιος ζει σ' αυτόν τον τόπο, ζει μια πραγματικότητα την οποία δεν μπορεί να την παραμερίσει, υπακούοντας και υποκύπτοντας σε οποιεσδήποτε επικοινωνιακές τεχνικές της Κυβέρνησης.
Θα ήθελα, όμως, πριν αναφερθώ σε όλα αυτά, να σας καλέσω να προβληματιστούμε λίγο, για ένα γεγονός που φαντάζει μακρινό, αλλά δεν είναι. Κυρίες και κύριοι, αναφέρομαι στις συγκλονιστικές εξελίξεις, που σημειώνονται αυτές τις μέρες στην Αργεντινή. Και πρέπει να προβληματιστούμε, γιατί σ' αυτές τις εξελίξεις πρέπει διορατικά να αναγνωρίσουμε τα ανησυχητικά προμηνύματα ενός μέλλοντος, που δεν είναι πια μακρινό, αλλά αρχίζει να γίνεται παρόν. 
Πριν από λίγες μέρες στις Βρυξέλλες έζησα τη συγκλονιστική εμπειρία μιας τεράστιας διαδήλωσης των ευρωπαϊκών συνδικάτων και λίγους μήνες πριν στη Γένοβα τη συγκλονιστική ένταση μιας τεράστιας, επίσης, κινητοποίησης των πολιτών του κόσμου και των νέων κοινωνικών κινημάτων. Αυτή είναι η πραγματικότητα, πια, στο διεθνές πεδίο: Εκατοντάδες χιλιάδες άνθρωποι κινούνται στους δρόμους και φωνάζουν, ολοένα και πιο δυνατά, για να θέσουν στην πολιτική ατζέντα το κεντρικό πρόβλημα των αρχών του 21ου αιώνα, το πρόβλημα των τραγικών αδιεξόδων, που γεννά το μοντέλο της νεοφιλελεύθερης παγκοσμιοποίησης. Το πρόβλημα ενός διαφορετικού κόσμου, που είναι εφικτός. Το πρόβλημα του ποιος πρέπει να είναι και πώς μπορεί να φτιαχτεί αυτός ο διαφορετικός κόσμος, που είναι εφικτός.
Η οικονομική κατάρρευση της Αργεντινής συμβολίζει, με ακραίο τρόπο, αυτό το αδιέξοδο. Όμως, βρισκόμαστε μόνο στην αρχή. Και αυτό που τίθεται πια στην ημερήσια διάταξη, είναι ο αγώνας για την απαγκίστρωση από τα δόγματα του νεοφιλελευθερισμού. Αυτός ο αγώνας κατ' αρχήν, πρέπει να δοθεί στα πλαίσια της Ευρώπης. Όπως στα πλαίσια της Ευρώπης πρέπει να δοθεί ο αγώνας για την ειρήνη, για τα ανθρώπινα και κοινωνικά δικαιώματα, για τη δημοκρατία και τις ελευθερίες, για την αλληλεγγύη και τη δικαιοσύνη, χωρίς τρομοκρατικές επιθέσεις, χωρίς αντιτρομοκρατικές υστερίες και χωρίς αρμαγεδώνες πολέμων. Δεν θέλω, αυτήν τη στιγμή, να επεκταθώ άλλο. Όμως, θεωρώ ότι ως πολιτκά κόμματα, ως πολιτική ηγεσία αυτού του τόπου, θα έπρεπε να αποκτήσουμε, κάποια στιγμή, μεγαλύτερη ανησυχία και γνώση, για όλα αυτά που συντελούνται και μας αφορούν αμέσως, για τις σύγχρονες εξελίξεις, για τα σύγχρονα διλήμματα, για τα ερωτήματα που τίθενται, για τις εναλλακτικές προοπτικές που διαγράφονται. Και βεβαίως να εντάξουμε, σ' αυτό το ευρύτερο πλαίσιο, και τη συζήτηση για την πολιτική που πρέπει να εφαρμοστεί στη χώρα μας, αν θέλουμε να αντιμετωπίσουμε τις καινούριες συνθήκες, τις καινούριες εποχές, τις καινούριες αντιφάσεις τις καινούριες αντιθέσεις.
Είναι φανερό, όμως, κυρίες και κύριοι συνάδελφοι, ότι το πολιτικό μας σύστημα στο σύνολό του, είναι ανίκανο να ανταποκριθεί σ' αυτήν την ανάγκη. Το πολιτικό μας σύστημα παράγει καθυστέρηση, παράγει αναποτελεσματικότητα, παράγει ανικανότητα. Και επειδή δεν μπορεί να καταπιαστεί με τα σοβαρά, επιχειρεί κάθε τόσο βουτιές στα υπόγεια της παραπολιτικής. 
Και ο κύριος Πρωθυπουργός και οι κύριοι Υπουργοί οφείλουν ορισμένες συγκεκριμένες απαντήσεις. Χθες, κύριε Πρωθυπουργέ, ανακοινώθηκε τελικά η απόφαση για το θέμα του Κτηματολογίου. Δεν νομίζω ότι χρειάζεται να κάνουμε, εδώ, αναλύσεις για το Γ΄ Κοινοτικό Πλαίσιο Στήριξης και να αναλώνουμε τετριμμένα επιχειρήματα. Αυτό που περιμένει ο ελληνικός λαός είναι μια καθαρή εξήγηση. Το θέμα δεν το κατασκεύασαν οι 'Ελληνες πολίτες. Το πρόβλημα δεν το επινόησαν τα κόμματα της Αντιπολίτευσης. Γιατί, λοιπόν, η χώρα μας υπέστη αυτόν τον εξευτελισμό; Και επιπροσθέτως, γιατί φορτώθηκε η χώρα μας αυτήν τη ζημιά με όλες τις άλλες περιβαλλοντικές δυσμενείς επιπτώσεις, για την πολιτική γης, αλλά και για την ισόρροπη ανάπτυξη; Ξέρετε ότι είναι εργαλείο με πολυδύναμη χρησιμότητα το Κτηματολόγιο. Δώστε μια εξήγηση, πέρα απ' αυτά τα οποία πια είναι τετριμμένα και χιλιοειπωμένα: ποιος φταίει και ποιος θα πληρώσει; Καθαρές κουβέντες.
Σας αρέσει να επικαλείστε "τις καθαρές λύσεις". Καθαρές, λοιπόν, κουβέντες, γιατί δεν μπορεί, κάθε τόσο, τις αβελτηρίες των όποιων κυβερνητικών σχεδιασμών να τις πληρώνει ο ελληνικός λαός, σωρευτικά. 
Κύριε Πρωθυπουργέ, στη Σύνοδο Κορυφής τονίστηκε η ανάγκη να υλοποιηθούν οι κατευθύνσεις της Λισαβόνας, για να στηριχθεί η οικονομική ανάπτυξη στη γνώση. Έχουμε την κοινωνία της γνώσης. Και το είπατε και εσείς, αμέσως μετά, και πάρα πολύ καλά κάνατε, που το τονίσατε. Δώστε, όμως, μία εξήγηση: Πώς συμβιβάζονται αυτά, με τον Προϋπολογισμό που μας φέρνετε; Πώς θα υλοποιηθεί αυτή η κατεύθυνση για την κοινωνία της γνώσης, όταν μειώνετε στον τομέα αυτόν το κονδύλι κατά το εκπληκτικό ποσοστό του 40%; Όταν κατά 40% μειώνετε τις ούτως ή άλλως πενιχρές δαπάνες για την έρευνα και την τεχνολογία, δεν χρειάζεται να αναφέρω άλλους αριθμούς. Ξέρετε πολύ καλά ότι από όλες τις χώρες της Ευρωπαϊκής Ένωσης έχουμε το χαμηλότερο ποσοστό δαπανών, για νέες τεχνολογίες και έρευνα. Σας εμποδίζει ο ελληνικός λαός, να κάνετε ανακατανομή των δαπανών και σωστή ιεράρχηση; Ποιος σας εμποδίζει; Η Ευρωπαϊκή Ένωση; Ή δεν μπορείτε με διαφορετικό τρόπο να καλύψετε τις αποτυχίες της οικονομικής σας στρατηγικής και διαχείρισης; Πρέπει να εξηγήσετε αυτήν την εξωφρενική μείωση που ανέφερα, όταν εσείς, την ίδια στιγμή, λέτε ότι το μέλλον της χώρας είναι η ενίσχυση της δυναμικής προς την κοινωνία της γνώσης.
Για να διευρύνω αυτήν την παρατήρηση, πώς θα παρακολουθήσει η Ελλάδα τη νέα οικονομία και την κοινωνία της γνώσης, όταν μειώνετε τις δαπάνες για την παιδεία, όταν υπάρχει αυτή η προβληματική κατάσταση στο χώρο της ελληνικής εκπαίδευσης; Ανέφερε τα στοιχεία αναλυτικά ο εισηγητής του Συνασπισμού ο κ. Λαφαζάνης, τα ανέφερε ο Κοινοβουλευτικός Εκπρόσωπός μας ο κ. Κουβέλης, τα ανέφεραν οι Βουλευτές του Συνασπισμού που μίλησαν, η κα Ξηροτύρη και ο κ. Αμπατζόγλου. Δώστε κάποιες εξηγήσεις στον ελληνικό λαό, που δεν μπορεί, πια να βλέπει αυτές τις αντιφάσεις να λέγονται έτσι, με τόση ευκολία.
Κύριε Πρωθυπουργέ, πριν δύο μήνες κάνατε ανασχηματισμό της Κυβέρνησής σας, μετά το συνέδριο του ΠΑΣΟΚ, και υποσχεθήκατε ότι, ως διά μαγείας, θα αλλάξουν οι ρυθμοί, θα αλλάξουν τα δεδομένα, θα αλλάξει το κλίμα, θα αλλάξουν οι αποδόσεις στην παραγωγή της κυβερνητικής σας πολιτικής. Αν ήθελε κανείς να είναι ακριβής, στην περιγραφή των πραγμάτων, θα έλεγε ότι η Κυβέρνηση, η Κυβέρνηση που συγκροτήσατε μετά απ' αυτόν τον ανασχηματισμό, συμπεριφέρεται σχεδόν σε όλα τα Υπουργεία σαν να είναι κυβέρνηση ενός άλλου κόμματος. Σχεδόν όλοι οι Υπουργοί ένιωσαν την ανάγκη να αλλάξουν τα πάντα. Από το προσωπικό του Υπουργείου μέχρι τα προγράμματα και τις κατευθύνσεις του προηγούμενου Υπουργού. 
Όμως, δεν είναι δυνατόν να πείσετε την ελληνική κοινωνία, ως Κυβέρνηση, ότι και τώρα τα κάνετε καλά και πριν, τα ίδια πράγματα, τα κάνατε εξίσου καλά.
Κυρίες και κύριοι συνάδελφοι, αυτό το κακό πολιτικό κλίμα, μέσα στο οποίο γίνεται η συζήτηση για τον Προϋπολογισμό, με υποχρεώνει να επισημάνω ότι είναι ντροπή για το δημόσιο βίο της χώρας, σε μία τόσο κρίσιμη περίοδο, να κυριαρχούν νοσηρές παρελθοντολογίες και άθλιες πρακτορολογίες. Διαμορφώνουν αποκρουστική πολιτική και συνθήκες έρπουσας πολιτικής κρίσης. Είναι κραυγαλέα και νοσηρή η αντίφαση. Μεγαλώνουν από τη μια μεριά τα ποσοστά της δικομματικής πόλωσης, αλλά μικραίνει ο δείκτης ικανοποίησης των πολιτών και μειώνεται ο βαθμός αξιοπιστίας του πολιτικού συστήματος της χώρας. Τι σας ευχαριστεί; Το ότι μεγαλώνουν τα ποσοστά της πόλωσης ή ότι μειώνεται διαρκώς ο δείκτης ικανοποίησης των πολιτών και αξιοπιστίας του πολιτικού μας συστήματος; Η Ελλάδα του 2001, επιτέλους, πρέπει να ασχοληθεί με τα προβλήματα του παρόντος και τα οράματα του μέλλοντος και να πάψει να ασχολείται με τα φαντάσματα του παρελθόντος. 
Τι διακανονίζεται, σήμερα, κύριοι συνάδελφοι, καθώς συζητάμε τον Προϋπολογισμό του 2002; Διακανονίζεται το ποια θα είναι η ελληνική κοινωνία στον κόσμο και στην Ευρώπη στην αρχή του 21ου αιώνα ή διακανονίζεται το πόσο ανθεκτική είναι, στο χρόνο και στις δοκιμασίες "η ευγενής μας τύφλωση" κατά την ωραιολογία των καθαρευουσιάνων δημοσιογράφων των αρχών του αιώνα; 
Ποιος μπορεί να θριαμβολογεί με τη διαπίστωση ότι είναι προϊούσα και διαρκώς αυξανόμενη η "κρετινοποίηση" του πολιτικού μας συστήματος και η "ρινοκερίτιδα" στο δημόσιο βίο της χώρας; Μιλούν πολλοί για την πολιτική με όρους ποδοσφαιρικούς, μουσικοχορευτικούς, χαρτοπαικτικούς, επικοινωνιακούς διαμορφώνοντας έναν εσωτερικό κύκλο εξουσίας, ένα κλειστό πεδίο δύναμης, όπου η διαπλοκή και η διαφθορά, ομογάλακτες της πόλωσης και συνώνυμες της πελατειακής διαχείρισης των πάντων, δρουν σαν να είναι η πραγματική υπερεξουσία, ερήμην των προκλήσεων της εποχής και των αναγκών της κοινωνίας. Μήπως είναι καιρός να μιλήσουμε για την πολιτική με όρους ιδεών, με όρους κοινωνίας, με όρους προγραμμάτων; Μήπως αυτή η χώρα και οι πολίτες της αξίζουν κάτι καλύτερο, από το να βλέπουν διαρκώς την κουραστική δικομματική τραμπάλα στην πλάτη τους; 
Κυρίες και κύριοι συνάδελφοι, είναι γνωστό ότι στα δεκαπέντε χρόνια εισροών διαφορετικών πόρων από την Ευρωπαϊκή Ένωση, το βιοτικό επίπεδο του μέσου Έλληνα ακολούθησε πορεία δυναμικής απόκλισης, σε σύγκριση με τις τρεις άλλες χώρες της συνοχής, την Ισπανία, την Πορτογαλία και την Ιρλανδία. Ήδη σήμερα απέχουμε απ' αυτές τις χώρες μεγαλύτερη απόσταση, απ' αυτήν που απείχαμε το 1996. Η πραγματική σύγκλιση με τον ευρωπαϊκό μέσο όρο καρκινοβατεί. Είναι μηδαμινή η πρόοδος που έχει επιτευχθεί, παρά τις πράγματι ευνοϊκές αναπτυξιακές συνθήκες της τελευταίας πενταετίας.
Στις 11 Σεπτεμβρίου η Ευρωπαϊκή Στατιστική Υπηρεσία, η EUROSTAT έδωσε στη δημοσιότητα πίνακα με την εξέλιξη του κατά κεφαλήν Ακαθαρίστου Εγχώριου Προϊόντος, σε μονάδες αγοραστικής δύναμης στις χώρες-μέλη της Ευρωπαϊκής Ένωσης, ως ποσοστό του μέσου Ακαθάριστου Εθνικού Προϊόντος στην Ένωση. Η βελτίωση στην πραγματική σύγκλιση κατά την περίοδο 1996-2000 ήταν μόνο 1,1% ποσοστιαίας μονάδας, από 66,8% το 1996 σε 67,9% το 2000, ενώ από το 1999 στο 2000 μόλις μισή ποσοστιαία μονάδα, από 67,4% σε 67,9%. Η διαπίστωση αυτή δεν αντικατοπτρίζει μόνο μία αναντικατάστατη απώλεια κοινωνικής ευημερίας, μία προκλητική κατασπατάληση πόρων και διαθέσιμου χρόνου, αλλά βεβαιώνει και τεκμηριώνει μία προφανή πολιτική αποτυχία της ακολουθούμενης πολιτική.
Κυρίες και κύριοι συνάδελφοι, το 2002 θα είναι χρονιά μεγάλης αβεβαιότητας. Η πορεία της διεθνούς οικονομίας δεν επιτρέπει να προεκτιμηθούν επαρκώς οι επιπτώσεις, από την αντικατάσταση της δραχμής με το ευρώ. Παράλληλα με την ανατιμητική κερδοσκοπία, θα εκδηλωθεί και ένα εισοδηματικό σοκ, μία ανατάραξη ύφεσης, η οποία θα σχετίζεται τόσο με αυτήν τη νομισματική αντικατάσταση όσο και με την απώλεια των ψευδαισθήσεων, ως προς την πραγματική αγοραστική δύναμη του μέσου Έλληνα εργαζόμενου. Ο συνδυασμός αυτών των παραγόντων καθιστά επισφαλείς τις προβλέψεις για την οικονομία και δυσχεραίνει ακόμη περισσότερο την εκτέλεση του Προϋπολογισμού. Είναι, όμως, προβλέψιμο ότι η συνολική αβεβαιότητα για το 2000 θα αυξήσει ακόμη περισσότερο τον πληθωρισμό αλλά και την ανεργία.
Η Κυβέρνηση σε όλη αυτήν την περίοδο δεν αξιοποίησε το προκλητικά ευνοϊκό εγχώριο, ευρωπαϊκό και διεθνές περιβάλλον την τελευταία τριετία. Δεν προώθησε και δεν ολοκλήρωσε εγκαίρως τις αναγκαίες μεταρρυθμίσεις, εν όψει της νομισματικής ολοκλήρωσης. Τώρα, που η δημοσιονομική πολιτική καθίσταται πρωταρχικής σημασίας εργαλείο, για την άσκηση οικονομικής πολιτικής στην Νομισματική Ένωση, τώρα δεν υπάρχει φορολογική αναμόρφωση.
Τώρα, κυρίες και κύριοι συνάδελφοι, είναι που χρειάζεται και δεν υπάρχει ολοκληρωμένο δίχτυ κοινωνικής προστασίας, το οποίο θα στηρίζεται σε ένα εγγυημένο κοινωνικό εισόδημα, ώστε να ελεγχθούν οι κοινωνικές παρενέργειες από τη διεθνή κρίση. Αντί γι' αυτό υπάρχει και περιφέρεται από την Κυβέρνηση, ως ενδεικτικό κοινωνικής ευαισθησίας, το ΕΚΑΣ, ένα ισχνό και υπό προϋποθέσεις επίδομα, το οποίο λαμβάνει μία μόνο κατηγορία συνταξιούχων, οι συνταξιούχοι γήρατος του Ι.Κ.Α. 
Τώρα, κυρίες και κύριοι συνάδελφοι, είναι που χρειάζεται και δεν υπάρχει χαμηλή ανεργία και ολοκληρωμένη πολιτική για την ανάπτυξη του ανθρώπινου δυναμικού, για να περιοριστεί, κατά το δυνατό, το κοινωνικό κόστος από ενδεχόμενες αναδιαρθρώσεις. Αντί γι' αυτά, η ανεργία παραμένει η δεύτερη υψηλότερη στην Ευρωπαϊκή Ένωση, περίπου τρεις ποσοστιαίες μονάδες πάνω από τον αντίστοιχο μέσο όρο. Και η απασχόληση, η τρίτη χαμηλότερη του ενεργού πληθυσμού, στο 55,9%. Η ίδια η Κυβέρνηση άλλωστε, αναγνωρίζει την αποτυχία της πολιτικής της, την αποτυχία των αισιόδοξων προβλέψεων που κατά καιρούς κάνει, όταν στο αναθεωρημένο πρόγραμμα σταθερότητας και ανάπτυξης του 2001-2004 διατηρεί την ανεργία στο απαράδεκτα υψηλό επίπεδο του 9%, για το 2004. 
Τώρα, κυρίες και κύριοι συνάδελφοι, είναι που χρειάζεται και δεν υπάρχει αποτελεσματικός έλεγχος με νέους θεσμούς διαφάνειας, για την ορθολογική διαχείριση των πόρων, τον υγιή ανταγωνισμό και τη δημόσια ρύθμιση των αγορών. Η Κυβέρνηση ταυτίζει τις διαρθρωτικές αλλαγές με τις ιδιωτικοποιήσεις, χωρίς να έχει εξυγιάνει την αγορά, χωρίς να έχει διαμορφώσει ένα αξιόπιστο πλαίσιο σχέσεων ανάμεσα στην πολιτική εξουσία και τους επιχειρηματίες. Γιατί ένα από τα παράδοξα, που συντηρεί το πολιτικό μας σύστημα στην Ελλάδα είναι και αυτό: Οι ιδιωτικοποιήσεις, αντί να αποσυνδέουν την πολιτική από την οικονομική διαδικασία, διαπλέκουν ακόμη περισσότερο τις ποικιλώνυμες σχέσεις ανάμεσα στην πολιτική εξουσία και ευάριθμους, υπερκινητικούς, κρατικοδίαιτους και παμφάγους παράγοντες της οικονομικής ζωής. 
Τώρα, κυρίες και κύριοι συνάδελφοι, είναι που χρειάζεται και δεν υπάρχει επιτελική και ευέλικτη Δημόσια Διοίκηση, ικανή να διαχειριστεί αποτελεσματικά και ποιοτικά το Γ΄ Κοινοτικό Πλαίσιο Στήριξης. Οι νέοι κανονισμοί της Ευρωπαϊκής Επιτροπής, για τη χορήγηση κονδυλίων, αποκάλυψαν και θα αποκαλύπτουν, σταθερά, το βάθος και την έκταση της καθυστέρησης στις δομές και τη λειτουργία του κράτους. Το σύστημα διακυβέρνησης απέδειξε πως ήταν προετοιμασμένο μόνο για την προεκλογική διανομή του Γ΄ Κοινοτικού Πλαισίου Στήριξης. Σήμερα όμως όλοι πλέον γνωρίζουν ότι τα προεκλογικά 17.000.000.000.000 του Γ΄ Κοινοτικού Πλαισίου Στήριξης, όχι μόνο δεν είναι εγγυημένα, αλλά δεν είναι ούτε καν δεδομένα. 
Δεν υπάρχει, πιστεύω, πιο επίκαιρο παράδειγμα για τις οδυνηρές οικονομικές και κοινωνικές συνέπειες της διαρκούς αναβολής των αναγκαίων διαρθρωτικών αλλαγών και της μονομέρειας στην άσκηση της μονόδρομης πολιτικής λιτότητας και των ιδιωτικοποιήσεων, από την κρίση που πλήττει την ελληνική αγροτική οικονομία. Εκεί, έσπασε το σπυρί στον αγροτικό τομέα. Και καλούνται τώρα οι αγρότες να καταβάλουν, ως οικονομικό και κοινωνικό κόστος και μάλιστα μονομερώς, το εκλογικό όφελος, που για χρόνια προσπορίζονταν διαδοχικές κυβερνήσεις, συντηρώντας τις στρεβλώσεις, καλλιεργώντας την αδράνεια και φιλοτεχνώντας μια μαγική εικόνα με προδιαγεγραμμένη λήξη. 
Σήμερα οι αγρότες καλούνται να καταβάλουν το κόστος του λαϊκισμού. Αφού τους έμαθαν οι κυβερνήσεις να πορεύονται, έτσι, όπως πορεύτηκαν, τώρα τους καλούν, διά της βίας, να πάψουν να είναι έτσι, διότι κακώς άκουσαν τα δικά τους κελεύσματα και κακώς υπέκυψαν στους δελεασμούς των κυβερνητικών υποσχέσεων.
Κυρίες και κύριοι συνάδελφοι, ο Προϋπολογισμός του 2002 δεν χρηματοδοτεί ούτε καν τα μέτρα που η ίδια η Κυβέρνηση εξαγγέλλει. Είναι ένας Προϋπολογισμός εχθρικός προς τους εργαζομένους και τις κοινωνικές μεταρρυθμίσεις. Κατ' αρχήν, απαξιώνει τη μισθωτή εργασία και προσβάλλει την αξιοπρέπεια των μισθωτών και των συνταξιούχων. Όταν η μεγέθυνση της οικονομίας επιταχύνεται, τους αποστερεί το προϊόν της συμβολής τους, μέσω της παραγωγικότητας. Όταν η μεγέθυνση της οικονομίας επιβραδύνεται, σπεύδει να τους αφαιρέσει εισόδημα με συμβολικές ονομαστικές αυξήσεις, κάτω από τον προσδοκώμενο πληθωρισμό και τους περιπαίζει, προσθέτοντας τις 1.700 δραχμές που θα λάβουν, ως αύξηση των καθαρών μηνιαίων αποδοχών τους, όσοι δηλώσουν ετήσιο εισόδημα μέχρι 15.000.000 δραχμές και έχουν έως δύο παιδιά.
Παραπλανά ο προϋπολογισμός, για την πραγματική δημοσιονομική κατάσταση της χώρας. Θα εξακολουθήσει να παρουσιάζει έλλειμμα της τάξης του 1,5% του ΑΕΠ το 2002. Η συνολική δημοσιονομική διαχείριση, χάρη στα πλεονάσματα των ΔΕΚΟ, εμφανίζεται οριακά πλεονασματική. Και εδώ είναι μια άλλη εικόνα του παράλογου. Πρόκειται για διαχείριση περιστασιακή και μεσοπρόθεσμα μη βιώσιμη. Η Κυβέρνηση, δηλαδή, στηρίζεται στις επιχειρήσεις, από τις οποίες λέει ότι θα απαλλαγεί, τις οποίες θέλει να ξεφορτωθεί. Αυτές εμφανίζονται σήμερα να τις δίνουν τη δυνατότητα της πλασματικής λογιστικής αλχημείας. 
Κυρίες και κύριοι, η πολιτική των ιδιωτικοποιήσεων, των μετοχοποιήσεων, της ρευστοποίησης δημόσιου πλούτου και συλλογικών αγαθών, εξαγγέλθηκε από την Κυβέρνηση ως δήθεν εργαλείο εξυγίανσης, αναδιοργάνωσης κεφαλαιακής ενίσχυσης, διαφάνειας στη λειτουργία και τις προμήθειές του Δημοσίου, παροχής φθηνών και αποτελεσματικών υπηρεσιών προς τους καταναλωτές και την οικονομία. Αντί γι' αυτό, όμως, μετατράπηκε σε μια πολιτική εκποίησης, όπως-όπως και όσο-όσο, του εθνικού πλούτου της χώρας, ταμειακής και λογιστικής εξυγίανσης του Προϋπολογισμού, βίαιης αποδιάρθρωσης των εργασιακών σχέσεων και επιβάρυνσης των καταναλωτών, μέσω των συνεχών αυξήσεων των τιμολογίων και των υπηρεσιών τους. Να αναφερθώ σε χαρακτηριστικά παραδείγματα; 
Ο ΟΤΕ που, μετά τη μετοχοποίηση, αντί να διοικείται και να λειτουργεί εξυπηρετώντας τους καταναλωτές, την εθνική οικονομία και τις διεθνείς συνεργασίες της χώρας, ουσιαστικά λειτουργεί προς όφελος των προμηθευτών του και των επενδυτικών τους σχεδίων. Χαρακτηριστικό παράδειγμα είναι το τελευταίο, στο οποίο δεν θέλω να αναφερθώ από τη θέση αυτή, γιατί αφορά πολίτες οι οποίοι θα δώσουν τις εξηγήσεις ενώπιον της δικαιοσύνης. Είστε περήφανοι γι' αυτήν την εικόνα; 
Η Ολυμπιακή Αεροπορία, μετά από δεκάδες αλλαγές διοικήσεων και αρμοδίων Υπουργών, μετά από τρία προγράμματα εξυγίανσης, που συνολικά κόστισαν 1 τρισεκατομμύριο δραχμές, μετά από διεθνείς διαγωνισμούς για πρόσληψη μάνατζερς, που νύκτα παραιτούνταν χωρίς εξηγήσεις και χωρίς κανείς να τους ζητά λογαριασμό, μετά την ανακάλυψη, από την κυβέρνηση των Βρετανών, που την εγκατέλειψαν, αναζητήθηκε ο σωτήρας στο πρόσωπο του προμηθευτή οπλικών συστημάτων, που με την Ολυμπιακή Αεροπορία και μεγάλα κερδοσκοπικά παιχνίδια έπαιξε στο χρηματιστήριο για τη μετοχή της AXON και αναζητούσε την αποφυγή της δικής του χρεοκοπίας από την απόσπαση του εθνικού αερομεταφορέα. Είστε περήφανοι γι' αυτήν την κατάσταση; 
Τα ναυπηγεία Σκαραμαγκά, που, αν και μοναδικά στην ανατολική Μεσόγειο, πουλήθηκαν 2 δισεκατομμύρια δραχμές φθηνότερα από όσα μια πολυώροφη πολυκατοικία και αφού προικοδοτήθηκαν με κρατικές παραγγελίες ύψους 600 δισεκατομμυρίων δραχμών. Εξασφαλίζοντας με σιγουριά την κερδοφορία τους οι νέοι ιδιοκτήτες, σήμερα επαναδιαπραγματεύονται, ζητώντας ακόμη περισσότερα. Ωφελήσατε μ' αυτήν την εκποίηση; Προσθέσατε στην εθνική οικονομία, σε ένα κρίσιμο στρατηγικής σημασίας τομέα; 
Η ΔΕΗ μετοχοποιήθηκε, αλλά οι δανειστές του δημοσίου με τα προμέτοχα ωφελήθηκαν, αφού εκ του ασφαλούς, μέσα σε μια εβδομάδα εξασφάλισαν αποδόσεις του 10 και 15% με την πώληση των μετοχών της ΔΕΗ, σε βάρος των χιλιάδων μικροκαταθετών, σε βάρος της εθνικής αποταμίευσης και της ίδιας της επιχείρησης. 
Σας αρέσουν αυτά τα παιχνίδια; Αυτά είναι η εξυγίανση της εθνικής οικονομίας; Αυτά είναι η εξασφάλιση των εσόδων, για τη διαμόρφωση των καλύτερων προοπτικών της ευημερίας για όλους; Το ίδιο δεν θα συμβεί και με τη μετατροπή της ΑΤΕ, της Αγροτικής Τράπεζας, από εργαλείο ανάπτυξης της υπαίθρου και στήριξης των αγροτών, σε εμπορικού χαρακτήρα τράπεζα; Αυτό λείπει σήμερα από την αγορά; Μια ακόμη εμπορική τράπεζα; 
Μήπως, κυρίες και κύριοι της Κυβέρνησης, κύριε Πρωθυπουργέ, αυτό που λείπει από την αγορά και από την εθνική οικονομία είναι μια αγροσυνεταιριστική τράπεζα, για την αναδιάρθρωση της αγροτικής οικονομίας, προς όφελος των αγροτών της υπαίθρου αλλά και του εθνικού προϊόντος;
Κυρίες και κύριοι συνάδελφοι, οι πρόσφατες εξαγγελίες της Κυβέρνησης για τις αλλαγές στη φορολογία εισοδήματος, έτσι όπως αποτυπώνονται και στον Προϋπολογισμό, δεν συνιστούν ουσιαστική παρέμβαση στο φορολογικό σύστημα. Δεν αλλάζουν την άνιση και άδικη κατανομή των βαρών και δεν έχουν αναπτυξιακή κατεύθυνση.
Από τις αλλαγές, αντί να επέρχονται ελαφρύνσεις, προκύπτει ουσιαστική επιβάρυνση των μεσαίων εισοδημάτων με πρόσθετη φορολόγησή τους. Αυτό αποτυπώνεται και στα στοιχεία του Προϋπολογισμού, που προβλέπει αύξηση του φόρου εισοδήματος φυσικών προσώπων στο 2002 κατά 7,7%, δηλαδή 4,5 μονάδες σχεδόν πρόσθετη φορολογία, πάνω από την ονομαστική αύξηση μισθών και συντάξεων και με καθηλωμένο το αγροτικό εισόδημα.
Την ίδια στιγμή η μείωση συντελεστών φορολογίας των νομικών προσώπων αποτυπώνεται στον Προϋπολογισμό με σαφήνεια, αφού τα έσοδα απ' αυτήν την πηγή προβλέπεται να αυξηθούν μόλις κατά 6,3%, που είναι ουσιαστική ελάφρυνση, αφού για το 2002 προβλέπεται αύξηση του ΑΕΠ κατά 3,8% και του πληθωρισμού κατά 2,5.%. Ακόμα μεγαλύτερη προβλέπεται η ελάφρυνση αυτής της κατηγορίας των εισοδημάτων για το 2002 με το νομοσχέδιο για τις συγχωνεύσεις επιχειρήσεων, με μπόνους τις δέκα μονάδες μείωσης στη φορολογία.
Προκύπτει, λοιπόν, ότι μόνο στα μεγάλα εισοδήματα φυσικών και νομικών προσώπων επέρχεται πραγματική φορολογική ελάφρυνση. Αυτά είναι, όμως, που χρειάζονται στήριξη; Αυτά είναι που χρειάζονται προστασία; Αυτά είναι που χρειάζονται ελαφρύνσεις για να εξασφαλιστεί η κοινωνική συνοχή και η κοινωνική δικαιοσύνη; Τελικά με τα μέτρα, εκείνο που μένει είναι μόνο κέρδη, υψηλά κέρδη, αλλά χωρίς φορολογία.
Αυτό, κύριε Πρωθυπουργέ, δεν είναι προοδευτικός εκσυγχρονισμός του φορολογικού συστήματος. Πολύ φοβάμαι ότι είναι κοινωνική πρόκληση και οπισθοδρόμηση. Σε μια χώρα που έχει τις χαμηλότερες αμοιβές εργασίας και συντάξεων και την υψηλότερη κερδοφορία επιχειρήσεων, σε μια χώρα που έχει το 22% του πληθυσμού να ζει κάτω από το ανεκτό όριο, σε μια χώρα που έχει έναν από τους υψηλότερους δείκτες ανεργίας, άλλη έπρεπε να είναι η κοινωνική σας φροντίδα και μέριμνα. Άλλη έπρεπε να είναι η πολιτική σας προτεραιότητα. Άλλο έπρεπε να είναι το περιεχόμενο των φορολογικών μέτρων. 
Εμείς, από την πλευρά του Συνασπισμού σας είπαμε και σας προκαλέσαμε να εφαρμόσετε αμέσως τη μόνη προοδευτική επιλογή, ως πραγματική φορολογική μεταρρύθμιση: Να αθροίζονται όλα τα εισοδήματα που έχει κάθε φυσικό πρόσωπο, ανεξαρτήτως από ποια πηγή προέρχονται, και να υπάγονται όλα τα εισοδήματα στις νέες προοδευτικές κλίμακες φορολογίας εισοδήματος. Να δείτε πώς εξασφαλίζονται έσοδα, πώς μπορεί να υπάρξει μείωση της ανισότητας και ενίσχυση του αισθήματος κοινωνικής δικαιοσύνης.
Επιχαίρει η Κυβέρνηση για την αποτελεσματική διαχείριση του Προϋπολογισμού του 2001 και ισχυρίζεται ότι, παρά το δυσμενές διεθνώς κλίμα, θα κλείσει με θετικό δημοσιονομικό ισοζύγιο. Για μια ακόμα φορά, δυστυχώς, η Κυβέρνηση χρησιμοποιεί διπλή γλώσσα και διπλά στοιχεία. Κάνει και αυτή η Κυβέρνηση αυτό που, αν το κάνει ο οιοσδήποτε πολίτης, θεωρείται και αναξιοπρεπές και αξιόποινο. Κρατάτε διπλά βιβλία!
Για να παρουσιάσετε πλασματικά θετική εικόνα και να αποκρύψετε τη δραματική καθυστέρηση στην απορρόφηση των πόρων του Γ΄ Κοινοτικού Πλαισίου Στήριξης, στην εισηγητική έκθεση παρουσιάζετε στοιχεία για πλήρη απορρόφηση των πόρων και πλήρη υλοποίηση του προγράμματος δημοσίων επενδύσεων.
Στα στοιχεία, όμως, του επικαιροποιημένου προγράμματος σταθερότητας, που υποβάλατε το Δεκέμβριο, αυτόν το μήνα, στην Ευρωπαϊκή Ένωση, η εικόνα είναι διαφορετική. Μέσω της δραματικής μείωσης κατά 50%, από 8,16 δισεκατομμύρια ευρώ σε 4,16 δισεκατομμύρια ευρώ, του προγράμματος δημοσίων επενδύσεων και της ανάπτυξης, επιτυγχάνεται ο ισοσκελισμός και κατασκευάζεται το λογιστικό πλεόνασμα.
Τα ξέρετε! Εσείς τα γράψατε με τα χέρια σας και έχουν αποτυπωθεί στα αντίστοιχα κείμενα, τα οποία συνοδεύουν το επικαιροποιημένο πρόγραμμα το οποίο υποβάλατε αυτές τις μέρες.
Το πιο σοβαρό, όμως, είναι ότι την κυβερνητική αποτυχία στη διαχείριση την επιρρίπτει η Κυβέρνηση στην ανάπτυξη, μειώνοντας κατά 50% τις αναπτυξιακές δαπάνες της χώρας. Τη λογιστική λαθροχειρία επιβεβαιώνουν και τα προχθεσινά σχόλια και στοιχεία του Γενικού Λογιστηρίου του Κράτους, που σημειώνουν τη δραματική υστέρηση κατά 53,3% των εσόδων του προγράμματος δημοσίων επενδύσεων του 2001, υστέρηση που οφείλεται στη χαμηλή απορρόφηση των κοινοτικών πόρων του Γ΄ Κοινοτικού Πλαισίου Στήριξης. Έτσι υποθηκεύεται το μέλλον, για να καλυφθεί η κυβερνητική αποτυχία και η αναποτελεσματικότητα. 
Μειώνονται επιπροσθέτως οι κοινωνικές δαπάνες και οι αναπτυξιακοί πόροι της περιφέρειας προφανώς για να καλυφθούν οι ανάγκες της Ολυμπιάδας και των καθυστερήσεων. 
Μειώνονται κατά 8,2% επί των ποσοστιαίων δεικτών οι δαπάνες για εκπαίδευση, 5,7% για την υγεία και την πρόνοια, 42,3% για την ύδρευση και την αποχέτευση, για τα αντιπλημμυρικά και τα άλλα έργα τα σχετικά με τη διαχείριση του νερού, 39,6% για την έρευνα και την τεχνολογία, 6% για τα δάση και την αλιεία, 15,6% για τα εγγειοβελτιωτικά έργα, 15,9% για τη βιοτεχνία και τη βιομηχανία, 22,7% για τον τουρισμό, σε μια περίοδο που θα περιμέναμε άλλες πολιτικές, 31,4% για τον πολιτισμό, 3,2% για τα έργα των νομαρχιών, έπειτα από μια μείωση που είχε γίνει το 2001 της τάξεως του 10,6%. Αντίθετα οι πόροι για τους Ολυμπιακούς Αγώνες αυξάνονται κατά 182%, από 500 εκατομμύρια το 2001 σε 1.408.000.000 ευρώ το 2002. 
Είναι φανερό, λοιπόν, ότι ο κυβερνητικός σχεδιασμός για την ανάπτυξη το 2002 επιβεβαιώνει την εκτίμηση του Συνασπισμού ότι, οι καθυστερήσεις στα έργα των Ολυμπιακών Αγώνων, μετατρέπονται σε πρόσθετο κόστος και τελικά οδηγούν την υπόθεση των Ολυμπιακών Αγώνων να γίνεται οικονομική περιπέτεια και περιβαλλοντική ταλαιπωρία. 
Κυρίες και κύριοι συνάδελφοι, κλείνοντας θέλω να κάνω ένα τελικό σχόλιο. Ο Προϋπολογισμός προδικάζει μια δύσκολη χρονιά για τους εργαζόμενους. Τα προβλήματα της εισοδηματικής και φορολογικής αδικίας δεν αντιμετωπίζονται με τη μονόδρομη πολιτική της λιτότητας. Τα προβλήματα για το ασφαλιστικό και την εργασιακή προστασία δεν αντιμετωπίζονται με τα σχέδια περικοπών και τα κύματα των απολύσεων. Τα προβλήματα της αντικειμενικής ενημέρωσης και διαφάνειας δεν αντιμετωπίζονται με την κατάσταση που υπάρχει σήμερα στο χώρο των Μέσων Μαζικής Ενημέρωσης όπου οι μαχόμενοι δημοσιογράφοι ζουν την αβεβαιότητα και την ανασφάλεια της δουλειάς τους. Και σας φωνάζουν σε όλους τους τόνους ότι το Υπουργείο Τύπου, οι Υπουργοί σας, η Κυβέρνησή σας, δεν πρέπει να αισθάνεστε περήφανοι για την κατάσταση που διαμορφώσατε στο χώρο των Μέσων Μαζικής Ενημέρωσης. Δυστυχώς επιμένετε σε μια συντηρητική και αδιέξοδη πολιτική. Ομολογώ ότι αδυνατώ να εξηγήσω αυτήν την εμμονή σας, αυτήν την πεισματική άρνηση να ακούσετε όσα και από τη δική μας την πλευρά, από την πλευρά του Συνασπισμού της Αριστεράς και της Προόδου, των κοινωνικών κινημάτων και της οικολογίας προτείνονται γι' αυτά τα θέματα. 
Αυτή η δογματική προσήλωση στο νεοφιλελεύθερο μοντέλο μου είναι ακατανόητη. Και μου είναι ολοένα και πιο ακατανόητη, δεδομένου ότι έχει αρχίσει πια διεθνώς η πολύ σοβαρή και τεκμηριωμένη αμφισβήτηση αυτού του μοντέλου. Όμως φαίνεται ότι η αγκίστρωση στην εξουσία έχει πια αλλοιώσει τη φύση της πολιτικής που εφαρμόζετε και του ηγετικού στελεχικού δυναμικού του ΠΑΣΟΚ. Και αυτή η αλλοίωση, που αποτυπώνεται στις βασικές πολιτικές επιλογές, δεν μπορεί να κρυφτεί με τεχνάσματα, όση ικανότητα τεχνασμάτων και αν υπάρχει. 
Δυστυχώς, έχουμε μπροστά μας έναν Προϋπολογισμό, μια οικονομική και κοινωνική πολιτική που αφήνει περιθώρια ακόμα και στη Νέα Δημοκρατία να σας κριτικάρει από τα αριστερά. Και με αυτόν τον τρόπο ένα κλειστό δυοπόλιο εξουσίας διαμορφώνεται. Αποδεικνύεται ότι η στρατηγική μετατόπιση της Κυβέρνησης στη διαχείριση μιας συντηρητικής πολιτικής, τελικά οδηγεί στο να κυριαρχεί μια ατζέντα η οποία υποβαθμίζει την κοινωνική προστασία και σβήνει τη βασική προγραμματική διαχωριστική γραμμή στο εσωτερικό του δικομματικού συστήματος.
Για όλους αυτούς τους λόγους, ο Συνασπισμός της Αριστεράς και της Προόδου θα καταψηφίσει τον Προϋπολογισμό στο σύνολό του.
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας και Οικονομικών κ. Χριστοδουλάκης έχει το λόγο για μία παρέμβαση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, ο Πρόεδρος του Συνασπισμού μου έδωσε την ευκαιρία να θέσω ορισμένα θέματα για άλλη μία φορά γύρω από βασικές κατευθύνσεις του Προϋπολογισμού του 2002. Αναφέρθηκε όμως και θα αναφερθώ και εγώ στις τραγικές οικονομικές εξελίξεις, οι οποίες λαμβάνουν χώρα αυτήν τη στιγμή στην Αργεντινή, εξελίξεις οι οποίες πρέπει να προβληματίσουν όλους.
Κυρίες και κύριοι συνάδελφοι, πριν από δέκα χρόνια η οικονομία της Αργεντινής είχε παρεμφερή χαρακτηριστικά με την ελληνική οικονομία και μάλιστα είχε αρχίσει να μπαίνει ταχύτερα από ό,τι η ελληνική οικονομία σε μία αναπτυξιακή διαδικασία. Όμως οι επιλογές οι οποίες έγιναν, η αδυναμία προώθησης διαρθρωτικών αλλαγών, οι επιλογές της νομισματικής πολιτικής, η έλλειψη ανταγωνιστικότητας την οδήγησαν στη σημερινή προβληματική κατάσταση. 
Πέρα από τη συμπαράσταση την οποία μπορεί να δείξει κανείς σε μία υπό κατάρρευση οικονομία, μπορεί να αναλογιστεί ταυτόχρονα και το τι εξέλιξη σημειώθηκε σε άλλες οικονομίες, όπως είναι η ελληνική, η οποία προώθησε τις σωστές επιλογές στο σωστό χρόνο, με ανάπτυξη, διαρθρωτικές αλλαγές, μείωση του χρέους, αλλά υπεράνω όλων με την ένταξή της στην Οικονομική και Νομισματική Ένωση, η οποία δρα πλέον σαν μία ασπίδα εναντίον επερχομένων νομισματικών απειλών.
Τα χαρακτηριστικά της κρίσης στην Αργεντινή, κυρίες και κύριοι συνάδελφοι, θυμίζουν ότι και στη δική μας, στην ελληνική οικονομία, είχαν κάποτε παρουσιαστεί: Αδυναμία καταβολής συντάξεων, άγριες περικοπές στους μισθούς, αδυναμία πληρωμής, ιλιγγιώδης υπερχρέωση. Αυτά τα χαρακτηριστικά είναι νωπά ακόμη στη μνήμη των Ελλήνων πολιτών και θυμίζουν περισσότερο από οτιδήποτε άλλο τη μεγάλη επιτυχία της οικονομικής πολιτικής της Κυβέρνησης τα τελευταία χρόνια.
Όμως, για να έλθω σε ένα δεύτερο ζήτημα, στο ζήτημα της καθημερινότητας, η επιτυχία της οικονομικής πολιτικής δεν λύνει αυτομάτως όλα τα προβλήματα, δεν λύνει αυτόματα όλα τα ζητήματα της καθημερινότητας και της ποιότητας της ζωής. Και γι' αυτό χρειάζεται ένα διαρκή αγώνα, προκειμένου ο πολίτης να αισθάνεται ολοένα και περισσότερο ότι έχει υπηρεσίες που του είναι χρήσιμες, επαρκείς, αξιόπιστες.
Η Ελλάδα έχει ακόμα αρκετή απόσταση να διανύσει στην κατεύθυνση αυτή. Αλλά δεν ωφελεί κανένα να λέμε διαρκώς ότι η Ελλάδα είναι η τελευταία χώρα στην Ευρωπαϊκή Ένωση σε επίπεδο υπηρεσιών στον πολίτη. Δεν είναι, κυρίες και κύριοι συνάδελφοι. Χρειάζεται βελτίωση, αλλά έχει κάνει και σημαντική πρόοδο. 
Καταθέτω μία τελευταία έρευνα του Ευρωβαρομέτρου, η οποία είναι υπηρεσία της Ευρωπαϊκής Ένωσης και διεξήχθη με την ίδια ακριβώς μεθοδολογία σε όλες τις χώρες της Ευρωπαϊκής Ένωσης, διαπιστώνοντας την ποιότητα των δημοσίων υπηρεσιών και την ικανοποίηση των πολιτών από αυτές. Σε κανένα βασικό τομέα κοινωνικών υπηρεσιών η Ελλάδα δεν είναι τελευταία στην Ευρωπαϊκή Ένωση. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού).
Λίγα λεπτά περισσότερο, κύριε Πρόεδρε, αν έχετε την καλοσύνη ...
Σε επίπεδο ...
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ, να ακούτε και να μη διακόπτετε, αγαπητοί συνάδελφοι. Δεν είναι σωστό. Παρακαλώ να μη γράφονται οι διακοπές χωρίς την άδεια του Προεδρείου και του ομιλούντος. 
Ορίστε, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Σε επίπεδο αξιοπιστίας της ηλεκτρικής κατανάλωσης των νοικοκυριών είναι καλύτερη από τέσσερις χώρες, στην ύδρευση είναι καλύτερη από δέκα χώρες, στην τηλεφωνία είναι καλύτερη από πέντε έως οκτώ χώρες, στις ταχυδρομικές υπηρεσίες είναι καλύτερη από εννέα χώρες, στις μεταφορές είναι καλύτερη από πολλές χώρες της Ευρωπαϊκής Ένωσης όσον αφορά την επάρκεια και την πρόσβαση που έχουν οι πολίτες.
Είναι αναμφίβολο, κυρίες και κύριοι συνάδελφοι, ότι πολλά πρέπει να κάνουμε ακόμα. Αλλά κανείς δεν κερδίζει, ούτε ο πολίτης κερδίζει, όταν διαρκώς επικρατεί η καταγγελιολογία της τελευταίας θέσης.
Θα αναφερθώ σε ένα ακόμη θέμα για δύο λεπτά, αν μου επιτρέπετε, κύριε Πρόεδρε: Στον τομέα των αποκρατικοποιήσεων. Αναφέρθηκε ο κ. Κωνσταντόπουλος σε ορισμένες κρίσιμες αποκρατικοποιήσεις, οι οποίες είτε έγιναν είτε βρίσκονται σε μία κρίσιμη φάση εξέλιξης. Σκαραμαγκάς: Η πώληση του Ναυπηγείου, έπειτα από πάρα πολλά χρόνια προβληματικής λειτουργίας, βρίσκεται σε ένα κρίσιμο τελικό στάδιο και πιστεύω ότι θα πρέπει τα σχόλια να βαίνουν σε μία κατεύθυνση επιτυχούς ολοκλήρωσης.
Αναφέρθηκε το τίμημα και προκαλεί εντύπωση πώς είναι δυνατόν ένα τίμημα να είναι σχετικά χαμηλό, όταν συγκρίνεται με την αξία της περιουσίας. Η περιουσία των ναυπηγείων είναι μεγάλη, είναι γύρω στα 75 δισεκατομμύρια. Αλλά και τα χρέη των ναυπηγείων, τα οποία έχει συσσωρεύσει η προβληματική λειτουργία επί πολλά έτη, πλησιάζουν την αξία αυτή. Και πιστεύω ότι όλοι πρέπει να ευχόμαστε μία επιτυχή κατάληξη, παρά τις δυσκολίες που έχει, έτσι ώστε τα Ναυπηγεία Σκαραμαγκά μαζί με τα Ναυπηγεία Ελευσίνος, τα Ναυπηγεία του Νεωρίου, να συνεχίσουν σε μία κατεύθυνση ανάπτυξης και να διαμορφώσουν έναν ισχυρό ναυπηγικό πόλο στη Μεσόγειο, χωρίς απώλειες θέσεων απασχόλησης.
Το θέμα της Ολυμπιακής Αεροπορίας είναι και αυτό ένα ιδιαιτέρως κρίσιμο πρόβλημα, ένα δύσκολο πρόβλημα. Η Κυβέρνηση είναι αποφασισμένη να λύσει αυτό το πρόβλημα με όρους οι οποίοι εγγυώνται τη βιώσιμη λειτουργία της Ολυμπιακής Αεροπορίας και γι' αυτό στη διαδικασία των διαπραγματεύσεων έχουν τεθεί συγκεκριμένοι όροι όπως, για παράδειγμα, ο αυστηρός όρος της οικονομικής βιωσιμότητας του σχήματος το οποίο θα προκύψει, η αξιοπιστία της διοίκησης και της διαχείρισης, ο δεσμευτικός όρος ότι δεν θα μεταπέσει η Ολυμπιακή Αεροπορία σε κρατικοποιημένα σχήματα.
Όσον αφορά δε τη ΔΕΗ, η ΔΕΗ είναι μία δυναμική επιχείρηση, η μεγαλύτερη επιχείρηση της Νοτιοανατολικής Ευρώπης και έκανε πριν από λίγες μέρες το μεγάλο βήμα στις διεθνείς αγορές, βελτιώνοντας διαρκώς τα αποτελέσματά της, διευρύνοντας την παρουσία της. Είναι πλέον μία μετοχοποιημένη σύγχρονη επιχείρηση, η οποία είναι σε θέση να πραγματοποιήσει διεθνείς συμμαχίες, να διασφαλίσει μία ισχυρή παρουσία στην ευρωπαϊκή αγορά. 
Το ζήτημα της ανεργίας που θέσατε είναι ένα κρίσιμο ζήτημα. Υπάρχει μία βελτίωση, αλλά δεν είναι ικανοποιητική. Και γι' αυτό είμαι βέβαιος ότι και ο Συνασπισμός και όλες οι προοδευτικές δυνάμεις -όλες οι πολιτικές δυνάμεις- πρέπει να υιοθετήσουμε το μεγάλο στόχο της απασχόλησης, ο οποίος αποτελεί πλέον την κεντρική κατεύθυνση κάθε οικονομικής πολιτικής, που σχεδιάζει και υλοποιεί η Κυβέρνηση. 
Όλος ο Προϋπολογισμός του 2002 είναι σχεδιασμένος για να υλοποιηθεί με γνώμονα την απασχόληση. Το Κοινοτικό Πλαίσιο Στήριξης θα χρηματοδοτεί έργα με την προϋπόθεση της δημιουργικής απασχόλησης. Τα φορολογικά κίνητρα για να αυξήσουν τις θέσεις απασχόλησης σχεδιάστηκαν. Το εθνικό σχέδιο δράσης για την απασχόληση ύψους 590 δισεκατομμυρίων δραχμών θα επιταχύνει την πτωτική τάση της ανεργίας, έτσι ώστε το σοβαρό αυτό πρόβλημα της ελληνικής κοινωνίας, με τη συμπαράσταση όλων, να μπορέσει να βελτιωθεί ακόμα περισσότερο, ακόμα ταχύτερα. 
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Μιχαλολιάκος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, τρία λεπτά για τριτολογία, σας παρακαλώ.
ΠΡΟΕΔΡΟΣ (Απόστολος Κακλαμάνης): Όχι, δεν το δικαιούσθε.
ΠΡΟΚΟΠΗΣ ΠΑΥΛΟΠΟΥΛΟΣ: Έχω δικαίωμα τριτολογίας.
ΠΡΟΕΔΡΟΣ (Απόστολος Κακλαμάνης): Ναι, αλλά δεν έχουν καν δευτερολογήσει άλλοι και σεις έχετε δευτερολογήσει. 
ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε, αλλά τα πέντε λεπτά έγιναν οκτώ λεπτά για τον κύριο Υπουργό.
ΠΡΟΕΔΡΟΣ (Απόστολος Κακλαμάνης): Όχι, δεν είναι σωστό. Γι' αυτό, παρ' όλο που έχει ζητήσει το λόγο ο κ. Φλωρίδης, έδωσα το λόγο σε Βουλευτή της Αντιπολιτεύσεως, επειδή μίλησε ο Υπουργός. Και πρέπει να σας πω, γιατί όλα εδώ πρέπει να γίνονται διαφανώς, ότι από τις έξι η ώρα, με μόνη την παρέμβαση του κ. Βενιζέλου, ομιλεί η Αντιπολίτευση.
Γι' αυτό άφησα και τον κ. Χριστοδουλάκη να μιλήσει δέκα λεπτά. 
ΠΡΟΚΟΠΗΣ ΠΑΥΛΟΠΟΥΛΟΣ: Ας γράφονταν περισσότεροι Βουλευτές της Πλειοψηφίας.
ΠΡΟΕΔΡΟΣ (Απόστολος Κακλαμάνης): Δεν είστε ικανοποιημένοι βλέπω με τίποτα. 
Ο κ. Μιχαλολιάκος έχει το λόγο.
(Θόρυβος - διαμαρτυρίες από την πτέρυγα της Νέας Δημοκρατίας)
Εγώ εφαρμόζω τον Κανονισμό. Παρακαλώ, μη διακόπτετε. Δεν γράφεται καμία διακοπή.
Ορίστε, κύριε Μιχαλολιάκο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, ο μόλις κατελθών από το Βήμα Υπουργός Εθνικής Οικονομίας, ο κ. Χριστοδουλάκης ομολόγησε για δεύτερη φορά στη διάρκεια της συζητήσεως του Προϋπολογισμού την αποτυχία της Κυβερνήσεως στο μεγαλύτερο πρόβλημα που απασχολεί σήμερα την ελληνική κοινωνία την ανεργία, την απασχόληση. 
Είναι θετικό βήμα η ομολογία, έστω και αν έρχεται μετά από τόση καθυστέρηση πολλών ετών που επιδείνωσε δραματικά το πρόβλημα. 
Έβγαλε και μία κορώνα όμως: Ζήτησε από τον Πρόεδρο του Συνασπισμού τη συνεργασία του Συνασπισμού και των υπολοίπων πολιτικών δυνάμεων της Αριστεράς για να αντιμετωπίσουν, έστω και από εδώ και πέρα, την ανεργία. Θεωρεί περιττή τη συνεργασία της Νέας Δημοκρατίας. Το ερμηνεύω ως την Χριστοδουλάκειο εκδοχή του σκληρού ροκ. 
Πιστεύω ότι ο Έλληνας πολίτης και προπαντός η νέα γενιά απαιτεί από την πολιτική εξουσία να σκύψουμε πάνω στο πρόβλημά τους και μέχρι τώρα δεν το έχει δει. Θα έλεγα ακόμη ότι η συζήτηση για τον Προϋπολογισμό πέτυχε την πλήρη αδιαφορία του εκλογικού Σώματος, της ελληνικής κοινωνίας, ενδεχομένως και την αποστροφή. Γιατί αυτό; Ευθύνεται μόνο το περιεχόμενο του Προϋπολογισμού; Ευθύνεται μόνο η αναξιοπιστία της Κυβερνήσεως, η αναντιστοιχία λόγων και έργων ή ευθύνεται και η ποιότητα και η αποτελεσματικότητα της δημοκρατίας τα τελευταία χρόνια; Αυτό καθ' εαυτό δηλαδή το έργο, αυτή καθ' εαυτή....
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Οι ορεσίβειοι πληρεξούσιοι είναι ζωηροί απόψε!
ΒΑΣΙΛΕΙΟΣ ΜΙΧΑΛΟΛΙΑΚΟΣ: ...της Κυβερνήσεως στην ελληνική πραγματικότητα. Η δημοκρατία δηλαδή, με άλλα λόγια, της διαπλοκής, της διαφθοράς, των ελληνοποιήσεων, του Κτηματολογίου. 
Όλα αυτά και πολλά άλλα μαζί έχουν αντιστρέψει το κλίμα. Από εκεί που είχαμε ένα θερμό, ζωηρό ενδιαφέρον του ελληνικού λαού και προπαντός της ελληνικής νεολαίας, όταν συνεζητείτο ο Προϋπολογισμός, τώρα έχουμε την απόλυτη αδιαφορία, φοβούμαι και την αποστροφή. 
Γιατί συμβαίνει αυτό; Τι είναι ο σημερινός Προϋπολογισμός; Τι είναι ο Προϋπολογισμός του 2002; Θα έλεγα -και παρακαλώ πολύ την Κυβέρνηση να μη με παρεξηγήσει- ότι είναι ο Προϋπολογισμός του δήθεν. Δήθεν αναπτυξιακός και αποτελεσματικός, δήθεν κοινωνικός. Στην πραγματικότητα όμως, αντί να προωθεί την ανάπτυξη, την κοινωνική δικαιοσύνη και την αλληλεγγύη επιχειρεί να παραπλανήσει τον ελληνικό λαό χρησιμοποιώντας για πολλοστή φορά την προσφιλή της πια δημιουργική λογιστική. Γνωρίζει ο ελληνικός λαός -και όχι μόνο οι παροικούντες την Ιερουσαλήμ, όχι μόνο εμείς δηλαδή- ότι αν δεν είχαμε τη συνδρομή των ευρωπαϊκών κονδυλίων η αύξηση του Ακαθαρίστου Εθνικού Προϊόντος θα ήταν μόλις στο 0,2%, ενώ ο μέσος όρος της Ευρώπης είναι περίπου στο 1,3%. Γνωρίζει ο ελληνικός λαός ότι, όταν η Κυβέρνηση δηλώνει για φορολογικά έσοδα, τα υπερεκτιμά και όταν μιλάει για δαπάνες, τα υποεκτιμά. Και βεβαίως γνωρίζουμε ότι έχουμε μία κατακόρυφη αύξηση. 
Θα αναφέρω δύο παραδείγματα προσπαθώντας να τρέξω το χρόνο. Μία κατακόρυφη αύξηση του κόστους των ολυμπιακών έργων λόγω υπερβολικών καθυστερήσεων -και βεβαίως θα το πούμε με το όνομά του- στο βωμό της αδιαφάνειας και της συναλλαγής. 
Μίλησε πριν από λίγο ο κ. Βενιζέλος, εξυμνώντας αυτούς καθαυτούς τους Ολυμπιακούς Αγώνες. Μα, δεν διαφωνεί σχεδόν κανένας Έλληνας. Όλοι υπηρετούμε τον εθνικό στόχο της καλής διεξαγωγής των Ολυμπιακών Αγώνων.
Εκεί που είναι ολόκληρη η Νέα Δημοκρατία απέναντι, αλλά και η μεγάλη πλειοψηφία του ελληνικού λαού, είναι στις μεθοδεύσεις της αδιαφάνειας και της συναλλαγής. Όλοι υποψιάζονται, γιατί καθυστερούν τα έργα. Για να πάμε την τελευταία στιγμή, με απευθείας ανάθεση στους ημετέρους και ό,τι αυτό συνεπάγεται. Αυτό βεβαίως συνεπάγεται έλλειμμα στην ποιότητα της δημοκρατίας, έλλειμμα στη διαφάνεια. 
Βεβαίως είναι ανειλικρινής και αυτό το ανακαλύπτει ο ελληνικός λαός πολύ εύκολα. Μιλάει δήθεν για φοροαπαλλαγές, όταν η μέση επιβάρυνση της ελληνικής οικογένειας σε φόρους είναι 190.000 δραχμές περίπου και όταν γνωρίζει ότι μόλις τη χρονιά που πέρασε, οι μισθωτοί και οι συνταξιούχοι πλήρωσαν το 61% περίπου των φόρων.
Και έρχεται η Κυβέρνηση -να γιατί πάμε σιγά-σιγά στην απαξίωση- να υπερηφανεύεται, γιατί με την αύξηση του αφορολογήτου στα 2.870.000 δραχμές, το 56% των φορολογούμενων Ελλήνων δεν θα πληρώνει φόρο. Έτσι λέει η Κυβέρνηση και υπερηφανεύεται.
Εγώ θα ήθελα να σας παρακαλέσω να δούμε, ποιο είναι το σημαντικό μέγεθος. Το 2.870.000 αφορολόγητο; Τι να φορολογήσεις από τα 2.870.000 δραχμές, όταν δεν επαρκούν οι 200.000 δραχμές το μήνα, ούτε για την επαρκή σίτιση ενός ατόμου και τη διαμονή του σε κάποιο σπίτι χαμηλής στάθμης; Ποιο είναι το σημαντικό μέγεθος; Το 2.870.000 ή το 56% των φορολογουμένων Ελλήνων, που έχουν εισόδημα έως 2.870.000 δραχμές; Ένα επίτευγμα, δηλαδή, που ομολογείτε, για το οποίο έπρεπε να ντρέπεστε, το εμφανίζετε στον ελληνικό λαό με υπερηφάνεια, δηλαδή, ότι φτάσατε στο σημείο άνω του 50% του ελληνικού λαού να ζει στο όριο της φτώχειας, κάτω από το όριο της φτώχειας ή έστω λίγο πάνω από το όριο της φτώχειας και σίγουρα το ? του ελληνικού πληθυσμού κάτω από το όριο της φτώχειας.
Έχετε βαρύγδουπες εξαγγελίες για φοροελαφρύνσεις και για τα χαμηλά εισοδήματα δεν μπορείτε να αποκρύψετε πια ότι αυτές αφορούν 2.500 με 3.000 δραχμές το μήνα, 25.000 με 30.000 δραχμές το χρόνο. Αυτό τι είναι; Κοινωνική ευαισθησία; Μπορούμε να πείσουμε και να εμπνεύσουμε τις νέες γενιές ότι με τέτοια πολιτική υπηρετούμε στόχο κοινωνίας συνοχής και αλληλεγγύης;
Για την παιδεία που γίνεται πολύς λόγος, οι δαπάνες είναι 3,51% επί του ΑΕΠ, έναντι 3,56% του 2001. Έχουμε έστω και οριακή μείωση. Αυτό συμβολίζει την ιεράρχηση των στόχων της Κυβερνήσεως.
Κυρίες και κύριοι συνάδελφοι, ένα είναι βέβαιο. Το έλλειμμα κοινωνικού κράτους που έχουμε, αντί να συγκλίνει, αντί να έχουμε μια κοινωνία λιγότερων κοινωνικών ανισοτήτων, με αυτόν τον Προϋπολογισμό, στην καλύτερη των εκδοχών συντηρείται, αλλά πάντως κατά την άποψη πολλών αντικειμενικών παρατηρητών διευρύνεται.
Ένας Προϋπολογισμός που αναπαράγει το ίδιο κράτος, το κράτος της αναποτελεσματικότητας, το κράτος της δημοκρατίας με έλλειμμα ποιότητος, το κράτος της αδιαφάνειας, της διαφθοράς, το κράτος των κοινωνικών ανισοτήτων, ασφαλώς και δεν εμπνέει τους πολίτες.
Εγώ θα σας έλεγα να προβληματιστούμε όλοι σε ένα ενδεχόμενο, να καλούσαμε τον Έλληνα πολίτη να ψηφίσει, να έχει δικαίωμα να ψηφίσει επί του Προϋπολογισμού, να δείτε αν θα έχει αρνητική ή θετική ψήφο. Ασφαλώς και θα είχε αρνητική ψήφο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν πρόλαβα να μιλήσω για την ανεργία, ούτε για την υγεία. Δεν μας έπεισε ο Υπουργός ότι υπάρχει έστω και ένα μέτρο στον Προϋπολογισμό -τελειώνω αμέσως, κύριε Πρόεδρε- που να μειώνει την ανεργία. Δεν υπάρχει ούτε ένας νέος, που να πιστεύει ότι η υλοποίηση αυτού του Προϋπολογισμού θα του βρει θέση απασχόλησης.
Κλείνω, κυρίες και κύριοι συνάδελφοι, τονίζοντας ότι θα καταψηφίσουμε ασφαλώς αυτόν τον Προϋπολογισμό που διευρύνει τη φτώχεια, που ενισχύει τη διαφθορά, που μεγαλώνει το έλλειμμα του κοινωνικού κράτους και θα εντείνουμε τους αγώνες μας και τις προσπάθειές μας, για να διευρύνουμε την κοινωνική πλειοψηφία και εν όψει δημοτικών εκλογών, εκλογών Τοπικής Αυτοδιοίκησης και βεβαίως, οψέποτε γίνουν οι εθνικές εκλογές, για να αναδείξουν μια νέα κυβέρνηση με φρεσκάδα σκέψης, με ενθουσιασμό και με πίστη, για να υπηρετήσουμε αυτόν τον τόπο και όχι τους ολίγους.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο Υφυπουργός Οικονομικών, κ. Φλωρίδης, έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
Κυρίες και κύριοι συνάδελφοι, χθες ο αγαπητός συνάδελφος κ. Φοίβος Ιωαννίδης, είχε την καλοσύνη να έλθει εδώ στο Βήμα και να δείξει σε όλους μας το νόμισμα του ευρώ. Όλοι όσοι μίλησαν σ' αυτήν την Αίθουσα, ακόμη και από τις θέσεις της Αντιπολίτευσης, είπαν ότι αυτός ο Προϋπολογισμός δικαιούται του χαρακτήρα, ως ιστορικός, επειδή ακριβώς συντάσσεται σε ευρώ, συντάσσεται στο κοινό ευρωπαϊκό νόμισμα. 
Το θέμα είναι, όμως, αυτό το νόμισμα που μας έδειξε εδώ ο κ. Ιωαννίδης χθες και αυτό το νόμισμα που έχουν στα χέρια τους σήμερα εκατομμύρια Έλληνες με τις συσκευές εξοικείωσης που πήραν από τις τράπεζες, τι ενσωματώνει μέσα του; Τι κουβαλάει μέσα του; Είναι απλώς ένα νόμισμα που μας το έφεραν απ' έξω και μας το μοιράζουν; Μας είπαν, αρκετά χρόνια έχετε τη δραχμή, πάρτε τώρα το ευρώ; Αφού είμαστε όλοι στην Ευρωπαϊκή Ένωση, ας χρησιμοποιείτε και σεις αυτό το νόμισμα; Αυτό είναι το ευρώ; Τι ενσωματώνει το ευρώ;
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Νομίζω ότι δεν υπάρχει πια καμία αμφιβολία ακόμη και απ' αυτούς που ασκούν σκληρή κριτική, πολλές φορές άδικη, ότι αυτό το νόμισμα ενσωματώνει μια μακρά και δύσκολη προσπάθεια που καθοδηγήθηκε από την ελληνική Κυβέρνηση και την οποία ακολούθησε ο ελληνικός λαός, για να μπορέσουμε να φθάσουμε τους ισχυρούς της Ευρώπης, για να μπορέσουμε να ενταχθούμε στην ομάδα των ισχυρών της Ευρώπης με το σπαθί μας. Γιατί όλοι έχουμε τελικά πιστέψει ότι η ένταξή μας στην Οικονομική και Νομισματική Ένωση δεν ήταν προϊόν μιας πολιτικής διαπραγμάτευσης, αλλά ήταν αποτέλεσμα μιας συνεπούς προσπάθειας, η οποία οδήγησε στο να κατακτήσουμε τις προϋποθέσεις που τέθηκαν για τη Συνθήκη του Μάαστριχτ το 1992. 
Η Ελλάδα, χάρη σ' αυτήν την προσπάθεια, χάρη στη δική μας προσπάθεια, ξέφυγε οριστικά από το περιθώριο και από την περιφέρεια της Ευρώπης. Είναι πια στο κέντρο της Ευρώπης και μέσω της Ευρώπης είναι στο κέντρο του κόσμου. Αυτός ο στόχος φαινόταν άπιαστος, ακατόρθωτος πριν από λίγα χρόνια και βεβαίως δέχθηκε έντονη την αμφισβήτηση απ' όλες τις δυνάμεις της Αντιπολίτευσης. Ενώ, όμως, όλοι συμφωνούσαν ότι αυτός ο στόχος είναι εθνικός στόχος και θα έπρεπε να συμβάλουν και να συνδράμουν με τις δικές τους δυνάμεις, φρόντιζαν κάθε τόσο να τον υπονομεύουν, λέγοντας εδώ ότι αυτή η πορεία προς την ΟΝΕ, είναι μια πορεία κάλπικη, είναι μια πορεία κατά την οποία εμείς αποκρύπτουμε στοιχεία από τους Ευρωπαίους εταίρους, έτσι ώστε κάποια στιγμή, θα έλθει η ώρα που τα στοιχεία αυτά θα σκάσουν και οι Ευρωπαίοι αφού τα ανακαλύψουν θα μας αποβάλουν. Ήταν λογική των κουτόφραγκων, ότι εμείς δηλαδή μπορούσαμε να τους ξεγελάσουμε. Η λογική της ψωροκώσταινας, ότι θα τη βγάλουμε και εδώ, θα τη βολέψουμε, κάτι θα γίνει. Αλλά δεν ήταν έτσι, γιατί οι εθνικοί μας λογαριασμοί ετηρούντο με τον ίδιο τρόπο που ετηρούντο και οι ευρωπαϊκοί λογαριασμοί. Επομένως σήμερα που είμαστε στην Ευρωπαϊκή Ένωση, κανείς μα κανείς δεν αμφισβήτησε και ούτε του πέρασε από το μυαλό, ότι εδώ η Ελλάδα μπήκε με λάθος τρόπο, κάτι που ενδεχομένως συμβαίνει ή ακούγεται να συμβαίνει με την Ιταλία, αφού και εκεί βεβαίως δεν είναι έτσι. Η Ιταλία, όμως, δέχτηκε κάποιες επικρίσεις ότι ενδεχομένως τα στοιχεία της δεν είναι σωστά.
Κυρίες και κύριοι, χάρη σ' αυτήν την πορεία, η οποία θα έπρεπε να ακολουθηθεί, ανεξάρτητα απ' το αν υπήρχε ΟΝΕ ή όχι, η Ελλάδα κατέκτησε μεγάλους ρυθμούς ανάπτυξης και οι ρυθμοί ανάπτυξης στηρίζουν το παρόν και το μέλλον της. Η Ελλάδα το 2001 ήταν δεύτερη στην Ευρώπη των δεκαπέντε, όσον αφορά το ρυθμό ανάπτυξης με 4,1%. Σημειώστε, όμως, μια πρόβλεψη ότι τα τελικά απολογιστικά στοιχεία του Απριλίου θα δείξουν ότι είναι με 4,3% η δεύτερη χώρα στην Ευρώπη.
Οι προβλέψεις για το 2002 είναι ότι η Ελλάδα κατατάσσεται ως χώρα πρώτη στην ανάπτυξη μεταξύ των τριάντα χωρών του ΟΟΣΑ και κατά πάσα πιθανότητα πρώτη στην Ευρωπαϊκή Ένωση, σύμφωνα με στοιχεία και του ΟΟΣΑ, αλλά και της Ευρωπαϊκής Ένωσης. Πολλοί λένε ότι σ' αυτές τις προβλέψεις, δηλαδή, τις προβλέψεις για το 2001, η Ελλάδα έπεσε έξω. Διότι στον Προϋπολογισμό του 2001 που ψηφίσαμε πέρσι εδώ υπήρξε πρόβλεψη για αύξηση του Ακαθαρίστου Εγχώριου Προϊόντος σε 5% και ότι τελικά το 4,1% ή το 4,3% συνιστά μια απόκλιση. Δηλαδή ο Προϋπολογισμός δεν είχε σωστές προβλέψεις.
Για να δούμε, όμως, τι έγινε στον κόσμο σε σχέση με τις προβλέψεις που έκανε ο κόσμος για τον εαυτό του, αλλά κυρίως οι διεθνείς οργανισμοί για τις άλλες χώρες. Η πρόβλεψη για το 2001 όσον αφορά το ρυθμό αύξησης του εγχώριου προϊόντος για τις ΗΠΑ ήταν 3,2%. Το τελικό κλείσιμο της χρονιάς του 2001 για την Αμερική είναι ρυθμός αύξησης 1% ή και λιγότερο από το 1%. Πόσο έπεσε έξω το Διεθνές Νομισματικό Ταμείο σε σχέση με την Αμερική;
Έπεσε έξω 75%. Ο προβλεπόμενος ρυθμός αύξησης για την Ευρωπαϊκή Ένωση από τον ίδιο οργανισμό ήταν για το 2001 3,3%. Όμως η Ευρωπαϊκή ΄Ενωση κλείνει με ρυθμό αύξησης 1,5%. Πόσο έπεσε και εδώ έξω το Νομισματικό Ταμείο; Έπεσε τουλάχιστον 55%. Ο προβλεπόμενος ρυθμός αύξησης για τη Γερμανία του 2001 ήταν 3,3%. Η Γερμανία είναι ζήτημα αν θα κλείσει όπως είπε ο Πρόεδρος της Κεντρικής Τράπεζας με 0,7%. Χρειαζόμαστε πολύ τύχη είπε για να κλείσουμε με 0,7%. Πόσο έξω έπεσαν οι Γερμανοί! Άρα, λοιπόν, αυτοί έπεσαν έξω 70% και 80%, εμείς μόλις 20% στις προβλέψεις μας. Αυτό δείχνει ότι τα στοιχεία τα οποία χρησιμοποιούμε είναι αξιόπιστα. Και αυτά τα στοιχεία είναι που σήμερα μας κατοχυρώνουν ως μία σοβαρή δύναμη όταν πρόκειται να ελέγξουν τα στοιχεία αυτά οι διεθνείς οργανισμοί. 
Όμως για τον απλό λαό, τι σημαίνει, κυρίες και κύριοι συνάδελφοι, ότι αυξανόμαστε με τον άλφα ή με το βήτα ρυθμό. Και εν πάση περιπτώσει, τι σημαίνει αυτός ο ρυθμός σε σχέση με την πορεία μας προς την Ευρώπη; Υπάρχει ένα ζήτημα. Πλησιάζουμε την Ευρώπη; Αυτοί οι ρυθμοί ανάπτυξης μας οδηγούν προς το κέντρο της Ευρώπης; Ας μιλήσουμε κάπως απλά. Ας τα δούμε με την έννοια των βημάτων και των μέτρων. Να πούμε, λοιπόν, ότι απέχουμε από το μέσο όρο της Ευρώπης του ευρωπαϊκού βηματισμού περίπου τριάντα μέτρα. Το 2000 η Ελλάδα αναπτύχθηκε με ένα ποσοστό που είναι 4,3%. Κάναμε, λοιπόν, τέσσερα μέτρα και τριάντα πόντους. Η Ευρώπη την ίδια περίοδο, το 2000 αναπτύχθηκε με 3%. Αυτοί έκαναν τρία μέτρα. Στην πορεία προς αυτούς κερδίσαμε ένα μέτρο και τριάντα πόντους. 
Το 2001 εμείς διανύσαμε τέσσερα μέτρα και δέκα ή τέσσερα μέτρα και τριάντα εκατοστά. Η Ευρώπη διήνυσε ενάμισι μέτρο. Με τόσο ρυθμό αυξήθηκε. Άρα, κερδίσαμε άλλα δύο μέτρα.
Το 2002 εμείς θα βαδίσουμε τρία μέτρα και ογδόντα εκατοστά, το 3,8%. Η Ευρώπη θα βαδίσει με ένα μέτρο και μισό. Άρα και το 2002 θα συνεχίσουμε να τους πλησιάζουμε. 
Άκουσα εδώ τον κ. Παπαθανασίου μιλώντας εκ μέρους της Νέας Δημοκρατίας να λέει ότι ξέρετε ο ρυθμός βηματισμού της Ελλάδας κατά την περίοδο διακυβέρνησης της Νέας Δημοκρατίας από το '89 έως το '93 μας οδήγησε, ώστε να πλησιάσουμε την Ευρώπη κατά τέσσερις μονάδες. Το 60 έγινε 64. 
Θέλω να σας πω το εξής: θα θυμίσω μία δήλωση, ακούστε την, έχει ενδιαφέρον. "Στα δυόμισι χρόνια της Κυβέρνησης της Νέας Δημοκρατίας η απόσταση με τις χώρες της Ε.Ο.Κ. μεγάλωσε". Η δήλωση αυτή έγινε στις 23.9.92. και την έκανε ο κ. Έβερτ στο MEGA. Ο κ. Έβερτ είπε τότε ότι κατά την περίοδο που κυβερνούσαν αυτή η απόσταση της Ελλάδας με την Ευρώπη μεγάλωνε. Ο κ. Παπαθανασίου είπε ότι την πλησιάσαμε κατά τέσσερις μονάδες. Ο κ. Παπαθανασίου είπε την αλήθεια. Ξέρετε όμως γιατί; Θα σας πω. Την περίοδο αυτή ο μέσος ρυθμός ανάπτυξης της Ελλάδας ήταν μηδέν. Δηλαδή την περίοδο '89-'93 ο μέσος ρυθμός ανάπτυξης ήταν μηδέν, ένα ολοστρόγγυλο και μεγάλο μηδενικό. Πώς έγινε όμως και τους πλησιάσαμε τέσσερις μονάδες; Εμείς ήμασταν στάσιμοι, διότι το μηδέν σημαίνει στάσιμος. Απλώς την ίδια περίοδο η Ευρώπη είχε αρνητικούς ρυθμούς ανάπτυξης. Εμείς δεν πηγαίναμε προς αυτούς, δεν κινούμασταν μπροστά, η Ευρώπη κινήθηκε πίσω. Αυτή είναι η αλήθεια. Και είναι διαφορετικό να πλησιάζεις την Ευρώπη προς την ανάπτυξη και είναι διαφορετικό να πλησιάζεις την Ευρώπη, πηγαίνοντας προς τα πίσω. Αυτή είναι η μεγάλη μας διαφορά. 
Κυρίες και κύριοι συνάδελφοι, ο στόχος μας είναι ότι κάθε χρόνο πρέπει να κάνουμε περισσότερα βήματα. Και όσα περισσότερα βήματα κάνουμε τόσο περισσότερο στηρίζουμε το βιοτικό επίπεδο αυτού του λαού. Αυτή η εθνική όμως προσπάθεια, για να πλησιάσουμε τους Ευρωπαίους, θα πρέπει κάποια στιγμή να μετρηθεί και οφείλουμε να τη μετράμε κάθε τόσο σε σχέση με το επίπεδο που ζει ο ελληνικός λαός. 
Το ερώτημα που ακούω πέντε ημέρες τώρα εδώ σ' αυτήν την Αίθουσα από όλες τις πτέρυγες, κυρίως με έμφαση όμως από τα κόμματα της Αριστεράς, από το Συνασπισμό της Αριστεράς και της Προόδου και από το Κομμουνιστικό Κόμμα Ελλάδας είναι αυτή την ανάπτυξη, αυτόν τον πλούτο που παράγεται από την ανάπτυξη στη χώρα μας, ποιοι τον απολαμβάνουν τελικά; Ποιοι τον εισπράττουν, για να προχωρήσω περισσότερο αυτό το ερώτημα.
Εδώ όμως, για να απαντήσουμε σ' αυτό το ερώτημα, πρέπει προηγουμένως να προσδιορίσουμε επ' ακριβώς και με αξιοπιστία ποιοι πληρώνουν σ' αυτήν τη χώρα. Αφού δούμε ποιοι πληρώνουν σ' αυτήν τη χώρα και πόσο πληρώνουν, θα πρέπει στη συνέχεια να δούμε ποιοι εισπράττουν μέσω του κρατικού ταμείου, αυτά τα οποία πληρώνουν κάποιοι.
Ο συνάδελφος κ. Φωτιάδης, μιλώντας χθες, έδωσε αρκετά στοιχεία. Αλλά, επειδή η επανάληψη μήτηρ μαθήσεως, επιτρέψτε μου να τα πω, γιατί έχουν πολύ μεγάλη σημασία και ο κόσμος πρέπει να τα γνωρίζει. 
Το έτος 2001 υπέβαλαν φορολογική δήλωση συνολικά τέσσερα εκατομμύρια επτακόσιες πενήντα χιλιάδες Έλληνες. Από αυτούς κρίθηκαν αφορολόγητοι, δηλαδή δεν πλήρωσαν ούτε μία δραχμή φόρο τα δύο εκατομμύρια τριακόσιες πενήντα χιλιάδες. Δηλαδή οι μισοί Έλληνες που υπέβαλαν φορολογική δήλωση δεν πλήρωσαν ούτε μία δραχμή φόρο.
Να δούμε τώρα τι πλήρωσαν οι άλλοι. Θα σας αναφέρω δύο κλίμακες. Άλλοι ένα εκατομμύριο φορολογούμενοι, πέρα από τα δύο εκατομμύρια τριακόσιες πενήντα, πλήρωσαν από 1 δραχμή έως 100.000 για όλο το χρόνο και άλλοι εξακόσιοι χιλιάδες φορολογούμενοι πλήρωσαν από 100.000 έως 200.000 δραχμές για όλο το χρόνο. Αν αθροίσουμε τα νούμερα αυτά, θα δούμε τα εξής: δύο εκατομμύρια τριακόσιες πενήντα χιλιάδες δεν πλήρωσαν ούτε 1 δραχμή. Προσθέστε σ' αυτά ένα εκατομμύριο και πάμε στα τρία εκατομμύρια τριακόσιες πενήντα χιλιάδες που πληρώνουν μέχρι 100.000 δραχμές. Και άλλοι εξακόσιοι χιλιάδες και πάμε στους τέσσερα εκατομμύρια που πληρώνουν μέχρι 200.000 δραχμές. Μένουν, λοιπόν, επτακόσιοι πενήντα χιλιάδες φορολογούμενοι. 
Να δούμε όμως τώρα τι σημαίνει αυτό το γεγονός -ότι δεν φορολογούνται ή πληρώνουν λίγους φόρους- για μια τυπική ελληνική οικογένεια δύο εργαζομένων με δύο ή ένα παιδί. Με βάση τα ατομικά αφορολόγητα όρια που εξήγγειλε η Κυβέρνηση για το έτος 2002, μια οικογένεια δύο εργαζομένων που έχει και δύο ανήλικα παιδιά με εισόδημα μέχρι 7.000.000 το χρόνο, δηλαδή 600.000 δραχμές το μήνα περίπου, δεν πρόκειται να πληρώσει ούτε μία δραχμή φόρο. Αυτή, λοιπόν η οικογένεια είναι αφορολόγητη.
Εδώ όμως αρχίζει μια άλλη κριτική η οποία λέγει ότι ναι μεν δεν πληρώνει φόρο μία οικογένεια δύο εργαζομένων που έχει εισόδημα μέχρι 600.000 δραχμές το μήνα, αλλά όλα τα υπόλοιπα παράλληλα συστήματα λειτουργίας της κοινωνίας και της οικονομίας τους οδηγούν σε αφαίμαξη του οικογενειακού τους προϋπολογισμού. Κι εδώ προβλήθηκε με μεγάλη ένταση ότι όλοι αυτοί πληρώνουν πολλά χρήματα, όταν έχουν παιδιά που πηγαίνουν στο λύκειο για τα φροντιστήρια. Αυτό είναι αλήθεια. Αλλά σήμερα πρέπει να σταθούμε σοβαρά μπροστά σε μια σημαντική εξέλιξη. 
Αυτή η κριτική είχε νόημα απέναντι στην Κυβέρνηση και στο κράτος, όταν στεκόταν απαθής η Κυβέρνηση μπροστά στο μεγάλο αυτό ζήτημα. Δηλαδή, όταν έλεγε στον οικογενειάρχη "ξέρεις, δεν μπορώ να κάνω τίποτα". Όμως, αυτή η οικονομική πρόοδος της χώρας, με την οποία συνδέθηκε η εκπαιδευτική μεταρρύθμιση που η δική μας Κυβέρνηση έφερε εδώ επί Υπουργίας του κ. Αρσένη και η οποία τόσο κατασυκοφαντήθηκε και τόσο πολεμήθηκε απ' όλους, αυτή η εκπαιδευτική μεταρρύθμιση μεταξύ των άλλων οδήγησε και στην οργάνωση του συστήματος της πρόσθετης διδακτικής στήριξης και της ενισχυτικής διδασκαλίας για όσα παιδιά του λυκείου επιθυμούν να αποκτήσουν περισσότερες γνώσεις που θα τους βοηθήσουν να μπουν στα πανεπιστήμια. Ποιο είναι το αποτέλεσμα αυτής της προσπάθειας μετά από δύο χρόνια;
Κύριοι συνάδελφοι, στα ελληνικά λύκεια φοιτούν διακόσιες πενήντα χιλιάδες μαθητές. Μετά από δύο χρόνια εφαρμογής του συστήματος της πρόσθετης διδακτικής στήριξης, το παρακολουθούν εκατό χιλιάδες μαθητές των λυκείων. Για σκεφθείτε πόσες οικογένειες έχουν απαλλαγεί από τον οικονομικό βραχνά των φροντιστηρίων;
Η ευαισθησία του πολιτικού κόσμου ποια είναι; Γιατί εδώ πέντε ημέρες ακούω να κατασυκοφαντείται η δημόσια παιδεία, η δημόσια εκπαίδευση, να υβρίζονται οι πάντες ωσάν διακόσιες χιλιάδες εκπαιδευτικοί να είναι παντελώς ανίκανοι. Και παράγουν αγραμμάτους. 
Δεν άκουσα έναν καλό λόγο που να απευθυνθεί στους γονείς και να πει ότι σήμερα το ελληνικό κράτος πληρώνοντας δισεκατομμύρια σου προσφέρει τη δυνατότητα να μην πάει το παιδί σου στο φροντιστήριο, σου προσφέρει καλούς καθηγητές που τους πληρώνει ακριβά για να μπορέσουν τα παιδιά να παρακολουθήσουν αυτό το πρόγραμμα και να απαλλαγεί η οικογένεια από αυτό τον πολύ σημαντικό οικονομικό βραχνά των φροντιστηρίων. 
Σήμερα, λοιπόν, η ευθύνη του πολιτικού κόσμου είναι να πείσει τον κόσμο, να πείσει τους πολίτες -όλοι μας, γιατί όλοι μας έχουμε ευθύνη, ανεξάρτητα αν είμαστε Αντιπολίτευση ή Κυβέρνηση- να πείσει τους γονείς να φύγουν από τη φιλοσοφία και τον "πολιτισμό" του φροντιστηρίου, να φύγουν από την απαίτηση του παιδιού που λέει "αφού πάει ο φίλος μου, θα πάω και εγώ". 
Αυτή είναι μια κατεύθυνση των εσόδων του Τακτικού Προϋπολογισμού προς την κοινωνία, η έμμεση ενίσχυση των οικογενειακών εισοδημάτων. 
Κυρίες και κύριοι συνάδελφοι, θέλω να πω λίγα λόγια για τους αγρότες. Άκουσα πολλά εδώ για τους αγρότες. Πολλά υποκριτικά δάκρυα χύθηκαν αυτές τις ημέρες εδώ για τους αγρότες. 
ΧΡΗΣΤΟΣ ΖΩΗΣ: Όχι υποκριτικά, κύριε Υπουργέ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα σας πω γιατί είναι υποκριτικά. 
ΧΡΗΣΤΟΣ ΖΩΗΣ: Πώς μας προσβάλλετε έτσι;
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Διαγράφεται η λέξη "υποκριτικά" για να μην αντιδικούμε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, μη διακόπτετε.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Το μεγαλύτερο πρόβλημα, κυρίες και κύριοι συνάδελφοι, που αντιμετώπιζαν οι αγρότες όλα τα χρόνια ήταν το πρόβλημα της εξασφάλισής τους όταν θα αποχωρήσουν από την εργασία, δηλαδή το πρόβλημα της ασφάλισής τους. 
Νομίζω ότι ιστορικά έχει καταγραφεί πως η πολιτική σκέψη και η πολιτική πρόταση για τη δημιουργία ασφαλιστικού οργανισμού για τους αγρότες ήταν από το Γεώργιο Παπανδρέου σ' αυτήν εδώ την Αίθουσα. Αυτή η ιδέα προχώρησε και δημιουργήθηκε ο Ο.Γ.Α. Και ο Ο.Γ.Α. ξεκίνησε παρέχοντας σύνταξη 180 δραχμών μόνο στον αγρότη, όχι στην αγρότισσα. Αυτό το καθεστώς της σύνταξης των 180 δραχμών το βρήκαμε εμείς στο ύψος των 3.000 δραχμών το 1981 μόνο για τον αγρότη, μόνο για τον άνδρα. 
Το 1981 ο άλλος Παπανδρέου, ο Ανδρέας Παπανδρέου είπε ότι πρέπει επιτέλους να δώσουμε σύνταξη και στην αγρότισσα. Και δόθηκε από το 1982 σύνταξη και στην αγρότισσα. 
Και ήλθε το 1987, όπου έγινε η πρώτη μεγάλη τομή στο ασφαλιστικό σύστημα των αγροτών με την καθιέρωση της πρόσθετης ασφάλισης. Ήταν κυβέρνηση πάλι του ΠΑΣΟΚ και πάλι του Ανδρέα Παπανδρέου. 
Και ήλθε το 1997 πάλι η δική μας Κυβέρνηση του ΠΑΣΟΚ, του Κώστα Σημίτη, η οποία έδωσε τη ριζική λύση στο πρόβλημα της ασφάλισης των αγροτών μετατρέποντας τον Ο.Γ.Α. σε Οργανισμό κύριας ασφάλισης. 
Ιστορικά προσπαθώ να δω πού είναι η συμμετοχή της παράταξής σας σε αυτήν την πορεία. 
Ωραία, έγινε ο Ο.Γ.Α. Το ασφαλιστικό σύστημα των αγροτών, κυρίες και κύριοι συνάδελφοι, ξέρετε πώς στηρίζεται οικονομικά; 
Κατ' αρχήν σε αυτό το σύστημα είναι ασφαλισμένοι άμεσα -και συνταξιούχοι- ενάμισι εκατομμύριο αγρότες. Επτακόσιες πενήντα πέντε χιλιάδες περίπου είναι οι άμεσα ασφαλισμένοι αγρότες και οκτακόσιες δώδεκα χιλιάδες είναι οι συνταξιούχοι. Ο συνολικός προϋπολογισμός του Ο.Γ.Α. για το 2002 είναι 1.300.000.000.000 δραχμές περίπου, δηλαδή χίλια τριακόσια δισεκατομμύρια. Από αυτά τα χίλια τριακόσια δισεκατομμύρια για το 2002 οι αγρότες θα καταβάλουν ως δική τους εισφορά τα 200 δισεκατομμύρια δραχμές. Τα άλλα 1.100.000.000.000 δραχμές, δηλαδή τα χίλια εκατό δισεκατομμύρια, θα τα πληρώσει ο Κρατικός Προϋπολογισμός, αυτός για τον οποίο ρωτάτε πού πάει τα λεφτά, πού πάει τα έσοδα, πού πάει τους φόρους. Γιατί αυτός ο Προϋπολογισμός έχει όλο και όλο έσοδα, μεγάλα για την περίοδο, 12,5 τρισεκατομμύρια. Το 1.100.000.000.000 από αυτά πάει για να στηρίξει τον Ο.Γ.Α. Δηλαδή για κάθε 100 δραχμές που χρειαζόμαστε για να λειτουργήσει ο Ο.Γ.Α., τις 18 πληρώνει ο αγρότης και τις 82 το κράτος. 
Για κοιτάξτε, όμως, τώρα να κάνουμε μία αναγωγή να δούμε τις δαπάνες για τον Ο.Γ.Α. σε σχέση με τους φόρους. 
Αγαπητοί συνάδελφοι, από όλους τους φόρους που επιβάλλουμε και πληρώνουν όλες οι επιχειρήσεις του κράτους, όλες οι επιχειρήσεις της χώρας, όλα τα νομικά πρόσωπα, εισπράττουμε περίπου 1.400.000.000.000 δραχμές, δηλαδή χίλια τετρακόσια δισεκατομμύρια. Από όλες τις επιχειρήσεις. 
Σκεφθείτε, λοιπόν, ότι περίπου όλο το φόρο που εισπράττουμε από όλες τις επιχειρήσεις της χώρας τον διαθέτουμε για τον ΟΓΑ. Σχεδόν όλο. 
Θέλετε μια άλλη αναγωγή; Όλος ο φόρος εισοδήματος που εισπράττεται από τους Έλληνες, όλοι οι Έλληνες που πληρώνουν φόρο εισοδήματος, μαζεύουμε στο κρατικό ταμείο 2.400 δισεκατομμύρια δραχμές. Βλέπετε ότι τα μισά από αυτά που πληρώνουν όλοι οι Έλληνες, αυτά πηγαίνουν για να στηρίξουν τον ΟΓΑ.
Το ερώτημα τώρα είναι το εξής, γιατί φαντάζομαι ότι θα το σκέπτεστε. Καλά, μέσα σ' αυτόν το χώρο εισοδήματος, δεν πληρώνουν φόρο οι αγρότες; Να σας πω, πληρώνουν βεβαίως. Στα 2.400 δισεκατομμύρια δραχμές οι αγρότες το 2001 πλήρωσαν 9,5 δισεκατομμύρια δραχμές, όσο πλήρωσε μια επιχείρηση. Αυτή είναι μια συνειδητή επιλογή και μια συνειδητή πολιτική δική μας, η οποία αφορά την εν τοις πράγμασι υποστήριξη ενός κοινωνικού στρώματος που αγωνίζεται με δύσκολες συνθήκες, να μπορέσει να επιβιώσει και ταυτόχρονα να σπρώξει την Ελλάδα μπροστά. 
Τώρα βέβαια, τι απέδωσε το νέο σύστημα για τους αγρότες; Ακούω εδώ πεντοχίλιαρα. Είναι τα πεντοχίλιαρα πράγματι. Η σύνταξη, η βασική κοινωνική παροχή από το 2002 γίνεται 55.000 δραχμές. Για ένα ζευγάρι είναι 110.000 δραχμές. Όσοι όμως έχουν υπαχθεί στο καθεστώς της πρόσθετης σύνταξης που κάναμε το 1987 και στη συνέχεια μπήκαν στο καθεστώς της κύριας ασφάλισης και θα βγουν συνταξιούχοι το 2002, εάν διάλεξαν την κατώτερη κλίμακα, θα βγουν με σύνταξη 85.000 δραχμές το μήνα και αν είναι ζευγάρι πάει στις 170.000 δραχμές. 
Όσοι διάλεξαν μια μεσαία σύνταξη θα βγουν με 95.000 δραχμές το μήνα και το ζευγάρι θα πάει στις 190.000 δραχμές. Και όσοι διάλεξαν μια ανώτερη σύνταξη, αυτοί θα βγουν με 150.000 δραχμές ο ένας και το ζευγάρι με 250.000 δραχμές και αυτό θα κλιμακώνεται προς τα πάνω κάθε χρόνο. Και αυτό συμβαίνει, επειδή ακριβώς ο Κρατικός Προϋπολογισμός με τον τρόπο που εμείς ανακατανέμουμε το εισόδημα, κατευθύνεται εκεί που πράγματι πρέπει να κατευθυνθεί.
Αυτή η αναπτυξιακή πολιτική, κυρίες και κύριοι, είχε τις μεγάλες ευεργετικές επιπτώσεις και για άλλες κατηγορίες πολιτών. Το φθηνό κόστος του χρήματος, το γεγονός ότι σήμερα μπορείς να έχεις πρόσβαση σε ένα στεγαστικό δάνειο με μεγάλη άνεση. Το 1992 για ένα δάνειο 20 εκατομμυρίων δραχμών, για να αγοράσει κάποιος ένα σπίτι και να το πληρώσει σε δεκαπέντε χρόνια, οδηγούσε σε μηνιαία δόση 410.000 δραχμών. Ποιος μπορούσε να το πληρώσει τότε; Σήμερα το ίδιο δάνειο οδηγεί σε μηνιαία δόση 160.000 δραχμών δηλαδή όσο το νοίκι. 
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ. Κ. Ε.): Με 20 εκατομμύρια δραχμές δεν παίρνεις τίποτα!
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Μόλις το 1996 οι ελληνικές επιχειρήσεις δανείζονταν με επιτόκιο για κεφάλαιο κίνησης 18% και σήμερα με 6,5%. Αυτό βοηθάει την ανταγωνιστικότητα, τις βοηθάει να επιζήσουν, να αναπτυχθούν. Γιατί επιβιώνοντας οι επιχειρήσεις, αναπτυσσόμενες οι επιχειρήσεις διασφαλίζουν θέσεις εργασίας ή εξασφαλίζουμε ακόμα περισσότερες για το μέλλον. Και αυτό είναι υποχρέωση δική μας να ενισχύουμε τον ανταγωνισμό τους και τη δυνατότητά τους να υπάρξουν μέσα σε ένα σκληρό διεθνές περιβάλλον. Και βέβαια να θυμίσω τη μισθολογική μας πολιτική που εδώ τη μεταφράζεται σε 2,5%. 
Αγαπητοί συνάδελφοι, πρόκειται για έναν πολύ μεγάλο μύθο. Με βάση τις συμφωνίες που κάναμε το καλοκαίρι με τις οργανώσεις τους, πολλές κατηγορίες υπαλλήλων συνολικά αθροιζόμενες σε τριακόσιες τέσσερις χιλιάδες υπαλλήλους, δίδονται επιδόματα στους εκπαιδευτικούς από 15.000 δραχμές το μήνα και ήδη θα το λαμβάνουν από 1η Οκτωβρίου. Σε μια σειρά δεκάδων χιλιάδων άλλων υπαλλήλων δίνουμε μηνιαίο επίδομα 60.000 δραχμών γιατί πρέπει να κλιμακωθούν προς τα πάνω οι μισθοί τους, έτσι ώστε να πλησιάσουν αυτούς που είναι πάρα πολύ υψηλά. Τριακόσιες τέσσερις χιλιάδες υπάλληλοι δεν θα πάρουν 2,5%, θα πάρουν αυξήσεις που κυμαίνονται από 10%, 15%, 20% και ογδόντα χιλιάδες από αυτούς τους υπαλλήλους θα πάρουν από 1η Ιουλίου και το δεύτερο οικογενειακό επίδομα που είναι περίπου 20.000 δραχμές το μήνα. Φανταστείτε ότι σ' αυτούς πολλοί θα συμπέσουν που θα πάρουν τις 60.000 δραχμές το μήνα και τις άλλες 20.000 δραχμές για να καταλάβετε τι αυξήσεις δίνουμε στους δημοσίους υπαλλήλους.
Φίλες και φίλοι, υπάρχει μία φράση του Κούντερα που λέει -αν τη θυμάμαι καλά- "ο αγώνας ενάντια στην εξουσία είναι ο αγώνας της μνήμης ενάντια στη λήθη". Η Νέα Δημοκρατία μπροστά στην αγωνία της να διεκδικήσει την κυβερνητική εξουσία κάνει τον αγώνα της, αλλά ο αγώνας έχει αντιστρέψει ακριβώς αυτήν τη φράση που σας είπα πριν. Είναι ο αγώνας της λήθης, της λησμονιάς απέναντι στη μνήμη.
Σας ακούω εδώ πολλές ημέρες να λέτε: "Εμείς δεν ασχολούμαστε με το παρελθόν, δεν μας ενδιαφέρει το παρελθόν. Σας χαρίζουμε το Γρυλλάκη". μας λέτε, "σας χαρίζουμε το Μαυρίκη". 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Προϋπολογισμό συζητάμε, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Εσείς τα είπατε αυτά εδώ.
ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κυρία συνάδελφε.
ΙΩΑΝΝΗΣ ΚΕΦΑΛΟΓΙΑΝΝΗΣ: Σε σας δεν υπάρχει ντροπή. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Να μη γράφονται οι διακοπές στα Πρακτικά.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Χρησιμοποιώ από τα Πρακτικά αυτά που είπατε εδώ αυτές τις ημέρες για τον Προϋπολογισμό. Αυτά που λέω είναι ό,τι είπατε και οφείλει η Κυβέρνηση να σας απαντήσει. Προσέξτε, είναι δικαίωμά σας να θέλετε να ξεχάσετε το παρελθόν σας. Αλλά το καταπληκτικό είναι το εξής: Ότι για να διεκδικήσετε κυβερνητική εξουσία μιλώντας στο λαό, ο λαός ξέρετε πάντα ζητάει εγγυήσεις. Τι καλό, σου λέει, έχεις κάνει για μένα στο παρελθόν για να μπορέσω να σε εμπιστευθώ για το μέλλον; Κι εσείς δεν έχετε να του πείτε τίποτα. 
(Θόρυβος από την πτέρυγα της Νέας Δημοκρατίας)
ΙΩΑΝΝΗΣ ΚΕΦΑΛΟΓΙΑΝΝΗΣ: ...
ΝΙΚΟΛΑΟΣ ΚΑΤΣΑΡΟΣ: ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι, μην εξανίστασθε.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κοιτάξτε να δείτε, εγώ όταν αναφέρομαι στο παρελθόν ...
ΒΑΣΙΛΕΙΟΣ ΜΙΧΑΛΟΛΙΑΚΟΣ: ...
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Εγώ θα σας πω.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ μην ανοίγετε διάλογο. Συνεχίστε και ολοκληρώστε. 
ΝΙΚΟΛΑΟΣ ΚΑΤΣΑΡΟΣ: ...
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Κατσαρέ, όταν θα γίνει η συζήτηση στη Βουλή για τις ελληνοποιήσεις, σας πληροφορώ από τώρα -και σημειώστε το- ότι η συζήτηση αυτή δεν θα είναι καθόλου ευχάριστη για σας. Καθόλου ευχάριστη για σας! Αλλά το κρατάμε για εκεί αυτό. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Οι διακοπές δεν γράφονται στα Πρακτικά.
ΒΑΣΙΛΕΙΟΣ ΜΙΧΑΛΟΛΙΑΚΟΣ: ...
ΠΡΟΕΔΡΕΥΩΝ (Κωνσταντίνος Γείτονας): Κύριε Μιχαλολιάκο, σας παρακαλώ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ζορίζεστε, το καταλαβαίνω.
ΙΩΑΝΝΗΣ ΚΕΦΑΛΟΓΙΑΝΝΗΣ: ...
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, επιτρέψτε μου να ολοκληρώσω.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είπα ότι δεν γράφονται οι διακοπές. Μην ανοίγετε διάλογο. Συνεχίστε την ομιλία σας. 
ΒΑΣΙΛΕΙΟΣ ΜΙΧΑΛΟΛΙΑΚΟΣ: ...
ΠΡΟΕΔΡΕΥΩΝ (Κωνσταντίνος Γείτονας): Κύριε Μιχαλολιάκο, σας παρακαλώ.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Χαίρομαι που με τη συμπεριφορά σας αποδεικνύεται αυτό που λέω. Αυτό προσπαθώ να σας πω, διότι με τη συμπεριφορά σας θέλετε να ακυρώσετε και τη δυνατότητα να λειτουργήσει το Κοινοβούλιο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ...
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν επιτρέπετε σε κάποιον να μιλήσει. Δεν θέλετε να μιλήσει! 
Εάν αναφέρομαι στο παρελθόν πρέπει να σας πω ότι στην πολιτική το παρελθόν δεν είναι χρονικό μέγεθος. Στην πολιτική το παρελθόν είναι νοοτροπία και δυστυχώς η νοοτροπία σας φοβάμαι ότι δεν έχει αλλάξει. Σας ενοχλεί η μνήμη, αλλά πρέπει να σας πω ότι η μνήμη του παρελθόντος είναι δομικό στοιχείο της μνήμης του μέλλοντος. Γιατί δεν θέλετε να μιλάτε για το παρελθόν; Γιατί ακριβώς δεν υπάρχει καμία εγγύηση για το μέλλον. 
Το 1988, το 1989 η πολιτική σας ήταν: Σκανδαλολογία, συκοφαντίες, λάσπη. Όλα αυτά. Το 2001 η πολιτική σας συνεχίζει να είναι: Σκανδαλολογία, συκοφαντίες, λάσπη. Αυτό φοβόμαστε από εσάς ότι δεν έχετε αλλάξει!
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ήρεμα, κύριε Υπουργέ.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ...
ΒΑΣΙΛΕΙΟΣ ΜΙΧΑΛΟΛΙΑΚΟΣ: ...
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Και ότι δεν είστε το νέο κόμμα που προσπαθείτε να πείσετε τον ελληνικό λαό!
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: ...
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Λοιπόν, ακούστε: Το μέλλον ανήκει σε εκείνους που αγωνίζονται για τον ελληνικό λαό. Το μέλλον ανήκει σε εκείνους που έχουν αισιοδοξία. Το μέλλον ανήκει σε εκείνους που δουλεύουν. Το μέλλον ανήκει σε εκείνους που πραγματοποιούν. Το μέλλον ανήκει σε εμάς και στον ελληνικό λαό. Σίγουρα δεν ανήκει σε σας! 
Καλά Χριστούγεννα, κύριοι συνάδελφοι!
ΒΑΣΙΛΕΙΟΣ ΜΙΧΑΛΟΛΙΑΚΟΣ: ...
ΓΕΡΑΣΙΜΟΣ ΓΙΑΚΟΥΜΑΤΟΣ: ...
(Θόρυβος και χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι δεν χρειάζονται αυτά. 
Η Πρόεδρος της Κοινοβουλευτικής Ομάδας του Κομμουνιστικού Κόμματος της Ελλάδας έχει το λόγο. 
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιιτροπής του Κ. Κ. Ε.): Κύριε Υπουργέ, είπατε ότι ο αγρότης με βάση τη δική σας πολιτική παίρνει 80.000 σύνταξη το μήνα και αν μάλιστα καταβάλλει και η αγρότισσα τα ασφάλιστρα θα φθάσουν τις 160.000 το μήνα. Αυτά θα γίνουν το 2026. Μιλάτε με σημερινά λεφτά για το 2026. 
(Χειροκροτήματα από την πτέρυγα της Νέας Δημοκρατίας)
Δεύτερον, είπατε ότι ένα μεγάλο μέρος του ελληνικού λαού δεν φορολογείται. Με αυτήν την πολιτική που ακολουθείτε, με "αι" και με "ε", γιατί δεν την ακολουθείτε μόνο εσείς, θα μεγαλώσει ακόμα ο αριθμός των ατόμων και των οικογενειών που δεν θα μπορούν να φορολογηθούν, διότι δεν θα μπορούν καν να επιβιώσουν. Αυτό είναι επίτευγμα; Αυτό δείχνει, δηλαδή, βελτίωση του εισοδήματος; 
Εμείς δε μετράμε τα ζητήματα με το πόσο ανεβαίνει το αφορολόγητο όριο. Εμείς μιλάμε για δίκαιη φορολογική μεταρρύθμιση που βεβαίως έχει ένα κανονικό αφορολόγητο με βάση τις πραγματικές ανάγκες της ζωής, αλλά όχι με τις δικές σας αλχημείες. Και με βάση το φορολογικό σύστημα που ισχύει σήμερα ένας -μιλάω για ατομική φορολόγηση- που έχει εισόδημα 5.000.000 το χρόνο, καταβάλλει τον ίδιο φόρο ή έχει τις ίδιες εκπτώσεις με εκείνον που έχει 19.000.000 το χρόνο. Αυτό είναι το δικό σας δίκαιο φορολογικό σύστημα. 
Είπατε επίσης, ότι σήμερα μία οικογένεια που θα πάρει ένα δάνειο 20.000.000 θα πληρώνει 160.000 το μήνα σε αντίθεση όντως με πολύ μεγαλύτερο μηνιαίο ποσό που κατέβαλε κάποιος πριν από είκοσι χρόνια όταν έπαιρνε 20.000.000. Εγώ, όμως, σας ρωτάω: Με 20.000.000 σήμερα είναι δυνατόν μία οικογένεια να πάρει ένα διαμέρισμα, κανονικό, δε λέμε για να κάνει πάρτι και μεγάλες δεξιώσεις. Τι παίρνεις σήμερα με 20.000.000; Αναγνωρίσατε ότι με 20.000.000 πληρώνεις 160.000 το μήνα. Θα πάρεις και άλλα 20.000.000 ιδιωτικό δάνειο για να πάρεις ένα διαμέρισμα για να ζήσει μία τετραμελής οικογένεια, άρα πληρώνεις πάνω από 300.000 το μήνα. 
Το συμπέρασμα, λοιπόν, είναι ότι η ζωή της λαϊκής οικογένειας δεν μπορεί να αποτιμηθεί απλώς με στατιστικές και δεν μπορεί η λαϊκή οικογένεια να μετατραπεί σε ένα στατιστικό νούμερο που μετριέται από χρόνο σε χρόνο. 
Είπε ακόμα ο Υφυπουργός ότι σήμερα έχει αυξηθεί πάρα πολύ ο αριθμός των νέων που φοιτούν στο λύκειο και στην ανώτατη παιδεία, συν ότι έχουν αυξηθεί και οι θέσεις ενισχυτικής διδασκαλίας. Εγώ βάζω το ερώτημα, κύριε Φλωρίδη: Διαβάζουμε ή δεν διαβάζουμε τα ίδια νούμερα; Και εν πάση περιπτώσει, δεν θέλετε να πάρετε υπόψη σας τις στατιστικές που το Κομμουνιστικό Κόμμα Ελλάδας επεξεργάζεται με βάση όμως δημόσια στατιστικά στοιχεία. Δεν έχουμε κομματική στατιστική υπηρεσία. 
Όταν έγιναν οι απολυτήριες εξετάσεις στα λύκεια, που ταυτόχρονα ήταν και εξετάσεις για τα ανώτατα εκπαιδευτικά ιδρύματα, μία σειρά εφημερίδες οι οποίες πρόσκεινται σε εσάς ή εάν δεν πρόσκεινται σε σας και πρόσκεινται στο κόμμα της Αξιωματικής Αντιπολίτευσης, πρόσκεινται όμως σε αυτήν την εκπαιδευτική πολιτική που ακολουθείτε, έδωσαν κάποια στοιχεία τα οποία δεν διαψεύστηκαν. Εάν τα διέψευσε το Υπουργείο Παιδείας και δεν το ξέρω, τότε θα επανατοποθετηθώ. Αλλά δεν διαψεύστηκαν. 
Τι λένε, λοιπόν, τα στοιχεία τα οποία αναφέρονται στις εξελίξεις μετά την περίφημη εκπαιδευτική μεταρρύθμιση; Ο αριθμός των μαθητών που διεκδικούν απολυτήριο φέτος, σκάρτα έφθασε τις εξήντα τέσσερις ενώ το 1997, πριν δηλαδή τη μεταρρύθμιση, ήταν εκατόν είκοσι χιλιάδες. Το 25% σταματά τις σπουδές πριν τα δεκαοκτώ ενώ πριν από τη μεταρρύθμιση ήταν 2%. 
Αυτά είναι στοιχεία δημοσιευμένα σε εφημερίδες, σε συγκροτήματα Τύπου, τα οποία, για άλλη μια φορά θα υπογραμμίσω, δεν αμφισβητούν γενικά τη λογική της εκπαιδευτικής μεταρρύθμισης, με στόχο την προσαρμογή της παιδείας στις νέες εργασιακές σχέσεις και στις ανάγκες της αγοράς. 
Μόνο το μισό των φοιτησάντων στο δεύτερο κύκλο των ΤΕΕ αυτής της εντελώς υποβαθμισμένης βαθμίδας, τόλμησαν να συμμετάσχουν στις φετινές εξετάσεις και μόλις το 10% των μαθητών κατόρθωσε να εισαχθεί, δύο χιλιάδες επτακόσιοι είκοσι ένα μαθητές, ενώ οι διατιθέμενες θέσεις ήταν 3.500.
Τελειώνοντας, θέλω να υπογραμμίσω ότι εάν η διεύρυνση, η μαζικοποίηση της ανώτερης παιδείας είναι να εισάγονται με μέσον όρο 7, 8 και 9, αυτήν τη μαζικοποίηση παιδείας σας τη χαρίζουμε. Εδώ πρόκειται, όχι για "καμπανάκι", εδώ πρέπει να υπάρξει συναγερμός στα ζητήματα της παιδείας. 
Κύριε Υπουργέ, έχετε δικαίωμα να υπερασπίζεστε την πολιτική σας, αλλά δεν έχετε δικαίωμα να αμφισβητείτε τα ζωντανά στοιχεία της ζωής και τα στοιχεία που εσείς δίνετε στη δημοσιότητα. 
Ευχαριστώ.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο για τέσσερα λεπτά. 
(Θόρυβος, διαμαρτυρίες από την πτέρυγα της Νέας Δημοκρατίας)
ΠΡΟΚΟΠΗΣ ΠΑΥΛΟΠΟΥΛΟΣ: Με ποιο δικαίωμα διακόπτει, κύριε Πρόεδρε; Επειδή δεν υπάρχουν Βουλευτές να μιλήσουν; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Ζητάει ο Υπουργός παρέμβαση μετά την Πρόεδρο Κόμματος. 
Κύριε Παυλόπουλε γνωρίζετε τον Κανονισμό. Ο Υπουργός έχει δικαίωμα να παρέμβει. Έχει ζητήσει χρόνο τέσσερα λεπτά και θα είχε τελειώσει τώρα. 
ΠΡΟΚΟΠΗΣ ΠΑΥΛΟΠΟΥΛΟΣ: Επιστρατεύσατε Υπουργούς γιατί δεν έχετε Βουλευτές να μιλήσουν; 
ΠΡΟΕΔΡΕΥΩΝ (Κωνσταντίνος Γείτονας): Το ορίζει το Σύνταγμα. Δεν είναι καν θέμα Κανονισμού. 
Ορίστε, κύριε Υπουργέ, έχετε το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Χαίρομαι γιατί, έστω και μ' αυτόν τον τρόπο έχει προκληθεί ενδιαφέρον κοινοβουλευτικό. Ελπίζω να μείνει και σε ένα κοινοβουλευτικό πλαίσιο. 
(Διαμαρτυρίες από την πτέρυγα της Νέας Δημοκρατίας)
Θα ήθελα να πω το εξής, απαντώντας στην κα Παπαρήγα. Η πρώτη μου παρατήρηση είναι ότι συνήθως το Κ.Κ.Ε. μιλάει με έναν τρόπο ο οποίος απευθύνεται στα πραγματικά δεδομένα και δεν έχει και ιδιαίτερη συμπάθεια στους αριθμούς. Κατηγορεί συνήθως εμάς, ότι μιλάμε με αριθμούς και λέει ότι το Κ.Κ.Ε. μιλάει για τη ζωή των απλών ανθρώπων. Αλλά εδώ άκουσα την κα Παπαρήγα να επικαλείται δημοσιεύματα με αριθμούς, οι οποίοι, επιτρέψτε μου να πω ότι δεν έχουν καμία σχέση με την πραγματικότητα. 
Εγώ θέλω να πω απλά πράγματα. Όταν μίλησα, μίλησα με αριθμούς οι οποίοι ήταν πολύ συγκεκριμένοι. Θέλω, λοιπόν, να πω το εξής. Όσον αφορά την αγροτική σύνταξη, εγώ έδωσα στοιχεία μέχρι δραχμής για τις αγροτικές συντάξεις το 2001 και το 2002, επακριβώς με τις κλάσεις. Δεν μίλησα για το 2026. Τα νούμερα που έδωσα είναι πολύ συγκεκριμένα. Προκύπτουν από τις ασφαλιστικές κλίμακες και οδηγούν για πρώτη φορά σε ένα αποτέλεσμα το οποίο δυστυχώς καταρρίπτει το πενταχίλιαρο γιατί δεν είμαστε πλέον στην εποχή του πενταχίλιαρου. Είμαστε στην εποχή που οι αγρότες έχουν ασφαλιστικό οργανισμό.
ΙΟΡΔΑΝΗΣ ΤΖΑΜΤΖΗΣ: Ανασφάλιστοι είναι οι αγρότες. 
ΑΓΓΕΛΟΣ ΤΖΕΚΗΣ: Πηγαίνουν στην πρόνοια για να ασφαλίσουν τα βιβλιάριά τους. Ψεύδεται.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Μην αρχίζετε τώρα εσείς τις διακοπές.
Κύριε Υπουργέ, συνεχίστε και ολοκληρώστε.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Για την εκπαιδευτική μεταρρύθμιση μίλησα για ένα συγκεκριμένο αποτέλεσμα. Η κα Παπαρήγα μου θύμισε και ένα άλλο. Το πρώτο αποτέλεσμα είχε να κάνει με την οικονομική ενίσχυση των νοικοκυριών, των εργαζομένων για τα παιδιά τους, να γλιτώσουν χρήματα και τα παιδιά τους να είναι πάντα μέσα στο καθεστώς της δημόσιας παιδείας, είτε στις κανονικές διδακτικές ώρες είτε στις επόμενες ώρες της ενισχυτικής διδασκαλίας αλλά μέσα στο δημόσιο σχολείο. Είναι καταπληκτικό ότι αυτό το Κ.Κ.Ε. το αρνείται. 
Όπως επίσης είναι καταπληκτικό ότι το Κ.Κ.Ε. διαφωνεί με το γεγονός ότι η εκπαιδευτική μεταρρύθμιση επέτρεψε να είναι ίδιος ο αριθμός αυτών που μπαίνουν στα πανεπιστήμια με αυτούς που δίνουν εξετάσεις. Δεν είναι ενοχλητικό αυτό; Δεν ήταν στόχος της πατρίδας μας όλα τα παιδιά που επιθυμούν να ακολουθήσουν την τριτοβάθμια εκπαίδευση να μπορούν να μπουν στο πανεπιστήμιο; Βεβαίως υπάρχουν ζητήματα τα οποία αφορούν το επίπεδό τους -κάποια από αυτά- και βεβαίως η προσπάθεια είναι το επίπεδο αυτό να ενισχύεται διαρκώς μέσα από την ενίσχυση και των υποδομών.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
Αλλά εδώ στην Αττική εγκαινιάσαμε το 2001 διακόσια σχολειά και ο κ. Καραμανλής πήγε σε ένα παλιό που θα μετεγκατασταθεί μεθαύριο για να μας πει "ξέρετε, δεν πάνε καλά τα πράγματα".
(Θόρυβος - διαμαρτυρίες από την πτέρυγα της Νέας Δημοκρατίας - Κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Γιατί, αγαπητοί συνάδελφοι, τόσος θόρυβος; Δεν δικαιούται να μιλήσει ο Υπουργός;
(Θόρυβος - διαμαρτυρίες από την πτέρυγα της Νέας Δημοκρατίας - Κωδωνοκρουσίες)
Ακούστε τον παρακαλώ! Θα υπάρξει αντίλογος.
(Θόρυβος - διαμαρτυρίες από την πτέρυγα της Νέας Δημοκρατίας- Κωδωνοκρουσίες)
Παρακαλώ! Να μη γράφονται διακοπές για να μην υπάρχει κίνητρο προς τη διακοπή.
Κύριε Υπουργέ, ολοκληρώστε.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, ευχαριστώ που μου δώσατε το λόγο. Παρά τη φοβερή δυσκολία που υπάρχει αυτός ο λόγος θα ακουστεί τελικά.
Κλείνοντας θα ήθελα να υπενθυμίσω και κάτι άλλο μια και έγινε αναφορά στους αγρότες. Σας πόνεσαν πολύ αυτά που σας είπα. Ξέχασα, όμως, να σας υπενθυμίσω ότι κοντά σε όλα τα άλλα η δική μας Κυβέρνηση είναι αυτή που εξασφάλισε άλλο 1 τρισεκατομμύριο δραχμές, άλλα 1.000 δισεκατομμύρια δραχμές κάθε χρόνο για το εισόδημά τους από την Ευρωπαϊκή Ένωση.
Η μόνη σας παρουσία στον αγροτικό κόσμο είναι όταν "μυρίζεστε" έκρηξη, όταν "μυρίζεστε" αναστάτωση. Τρέχετε πίσω από τις κινητοποιήσεις των βαμβακοπαραγωγών και όταν αποσύρονται τα τρακτέρ εξαφανίζεστε και εσείς. Δεν υπάρχετε όταν εξαφανίζονται τα τρακτέρ.
(Θόρυβος - διαμαρτυρίες από την πτέρυγα της Νέας Δημοκρατίας)
Δεν πάτε στον κόσμο κοντά να του μιλήσετε, για να ακούσετε τα προβλήματά του όταν είναι ήρεμος.
(Θόρυβος - διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Πάντως να έχετε υπόψη σας ότι ο θόρυβος ούτε καταγράφεται ούτε ακούγεται.
Ολοκληρώστε, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κλείνω, κύριε Πρόεδρε, και ευχαριστώ που μου δώσατε το λόγο.
Όλοι σας η παρουσία εδώ -και ευτυχώς μας βλέπει ο λαός- δείχνει αυτό που σας είπα πριν ότι το παρελθόν δεν είναι χρόνος, είναι νοοτροπία και δυστυχώς λυπάμαι για την πολιτική μας ζωή. Αυτή η νοοτροπία σας δεν λέει να αλλάξει. Αυτή η νοοτροπία σας είναι που αποτρέπει τον ελληνικό λαό από το να σας εμπιστεύεται.
(Θόρυβος - διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριε Υπουργέ, ολοκληρώσατε.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παλαιότερα στα Πρακτικά έγραφαν "ταραχώδης η συνεδρίαση", όταν όμως αφορούσε όλη την Αίθουσα. Εδώ αφορά μία πτέρυγα μόνο. Τι να σας πω;
Η κα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ. Κ. Ε.): Κύριε Υφυπουργέ, δεν αμφισβητώ ότι σήμερα μπορεί να υπάρχουν κάποιοι αγρότες που να παίρνουν αυτό το ύψος της σύνταξης που εσείς λέτε. Αναφερόμαστε εμείς στη μεγάλη πλειοψηφία της αγροτιάς, στους μικρούς παραγωγούς, στους μικροκληρούχους. Αυτοί με βάση τη δική σας πολιτική το 2026 θα καταφέρουν να πάρουν τέτοια σύνταξη. Τότε όμως θα είναι λίγοι, θα είναι πάρα πολύ λίγοι, γιατί θα τους έχετε εκτοπίσει και από τη γη και από την παραγωγή και εσείς και όποιοι άλλοι θα είναι κυβέρνηση. Οπωσδήποτε το 2026 δεν θα είναι όπως είναι σήμερα.
Σας θυμίζω ότι το ΠΑΣΟΚ κάποτε έλεγε ότι θα εξισώσει τη σύνταξη του αγρότη με την κατώτερη σύνταξη του ΙΚΑ. Αυτά ακόμα λέγονταν επί Ανδρέα Παπανδρέου. Τώρα λέτε ότι αυτό θα επιτευχθεί το 2026.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): ΤΟ 2005.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ. Κ. Ε.): Επίσης, δεν αμφισβητούμε καθόλου ότι θέλετε να εφαρμόσετε την υπόσχεσή σας. Όσοι δίνουν, μπαίνουν ακόμη και με βαθμό 5. Αυτό επιδιώκετε να το προχωρήσετε. Αυτό όμως επιβεβαιώνει τη δική μας εκτίμηση και τα στοιχεία που λέτε ότι το ψαλίδι...
Κύριε Υφυπουργέ, δεν ξέρω αν λέω αστεία πράγματα. Δεν φημίζομαι πάντως για το χιούμορ μου.
Όταν τα παιδιά δεν θα ολοκληρώνουν το γυμνάσιο, όταν τα παιδιά θα πηγαίνουν σ' αυτό το παράπλευρο παρία που είναι τα ΤΕΕ, το λύκειο θα το τελειώνουν τα μισά παιδιά. Αν πάει έτσι η κατάσταση αύριο θα πηγαίνουν τα μισά των μισών παιδιών. Ε, σίγουρα αυτά τα παιδιά θα έχουν θέση στο πανεπιστήμιο. Μιλάμε όμως για την ελεύθερη πρόσβαση, για την απρόσκοπτη πρόσβαση των παιδιών της Ελλάδας -και εμείς λέμε των λαϊκών στρωμάτων- που υποσχεθήκατε.
Εδώ, λοιπόν, δεν υπάρχει ψαλίδα, υπάρχει χάσμα. Γι' αυτό μιλάμε. Και στο μέτρο που χρειάζεται χρησιμοποιούμε και τους αριθμούς. Εμείς αναφερόμαστε και στους αριθμούς και στην πραγματικότητα της ζωής.
ΠΡΟΕΔΡΟΣ (Απόστολος Κακλαμάνης): Ο κ. Σπηλιωτόπουλος έχει το λόγο, για να υπάρξει και ησυχία, διότι αν έδινα τον λόγο σε κάποιον άλλο θα είχαμε συνέχεια αυτής της κατάστασης.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρίες και κύριοι συνάδελφοι, η αξιοπιστία της Κυβέρνησης έχει από πολλού θαφτεί στις λάσπες του Διακονιάρη και στα χιόνια της Μαλακάσας.
(Χειροκροτήματα από την πτέρυγα της Νέας Δημοκρατίας)
Πανικόβλητοι ο Πρωθυπουργός και οι Υπουργοί του βλέπουν την Ελλάδα να είναι κομμένη στα δύο χωρίς να μπορούν να κάνουν τίποτα. Αυτή είναι η σύγχρονη Ελλάδα του κ. Σημίτη. Εμείς στην Πάτρα θρηνούμε δύο θύματα, πατέρα και γιο. Η υπόθεση Διακονιάρη είναι ένα έγκλημα εκ προμελέτης. Δεν τον ήθελε η Κυβέρνηση το Διακονιάρη. Όταν το Μάιο ο τότε Υπουργός κ. Λαλιώτης ήρθε στην Πάτρα και τον ρώτησαν οι δημοσιογράφοι τι θα γίνει με το Διακονιάρη τους απάντησε "δεν είμαι εγώ ο Άη Βασίλης" γιατί τα 16.000.000.000 δραχμές αυτού του ολυμπιακού έργου, δηλαδή η διάνοιξη κοίτης και κάλυψη με δρόμο για προσπέλαση στο Εθνικό Στάδιο, ήθελε να τα μεταφέρει στα ολυμπιακά έργα των Αθηνών.
Αυτό επιβεβαιώθηκε από την κα Παπανδρέου, την επόμενη Υπουργό ΠΕΧΩΔΕ, όταν οι συνάδελφοι του ΠΑΣΟΚ πήγαν να την επισκεφθούν γι' αυτόν ακριβώς το λόγο. Τους είπε : "Εκτιμάται ότι αυτό το έργο δεν το προλαβαίνουμε τώρα και ότι θα πάει μετά το 2004. Αντί αυτού τώρα θα κατασκευάσουμε ένα δρόμο ύψους 1.600.000.000 δραχμών". Τα 16.000.000.000 δραχμές είχαν κάνει φτερά, μεθοδευμένα, για την Αθήνα. 
Βέβαια ο κ. Λαλιώτης δραπέτευσε στο κόμμα και διεσώθη. Κάποιοι άλλοι όμως στην Πάτρα δεν δραπέτευσαν και δεν διεσώθησαν. Υπάρχουν όμως ευθύνες και η ώρα των ευθυνών έρχεται, γιατί και η δικαιοσύνη επελήφθη αυτεπάγγελτα αλλά και οι τρεις συνάδελφοι του Νομού Αχαΐας της Νέας Δημοκρατίας καταθέτουν αύριο μηνυτήρια αναφορά προς αναζήτηση ποινικών ευθυνών κατά παντός υπευθύνου. Υπάρχουν ποινικές ευθύνες και οπωσδήποτε θα βρεθούν οι ένοχοι.
Όσον αφορά τον Προϋπολογισμό και συγκεκριμένα το Υπουργείο Εθνικής Άμυνας, λαμβανομένης υπόψη και της αύξησης του τιμαρίθμου, ο Προϋπολογισμός του Υπουργείου υπολείπεται σημαντικά του Προϋπολογισμού του 2001. Επί πλέον και σ' αυτόν τον Προϋπολογισμό υπάρχουν μεθοδεύσεις για να δίδονται πλασματικά νούμερα τα οποία ή δεν πρόκειται ποτέ να καλυφθούν ή είναι σκόπιμα μικρά ούτως ώστε το ύψος του Προϋπολογισμού δαπανών να φαίνεται πολύ χαμηλό. Για παράδειγμα στον Προϋπολογισμό του 2001 οι δαπάνες του ΓΕΝ είχαν γραφεί στο ύψος των 735.000 ευρώ. Μέχρι το Σεπτέμβριο -δεν ξέρουμε για το επόμενο τρίμηνο- από 735.000 ευρώ που είχαν προϋπολογιστεί έφθασαν στο 1.075.000 ευρώ. Είναι τα γνωστά τερτίπια της δημιουργικής λογιστικής με την οποία προσπαθείτε να κάνετε τον Προϋπολογισμό.
Στην εισαγωγική έκθεση αναφέρεται ότι από τους διατιθέμενους στο Υπουργείο πόρους θα καλυφθεί και η πρόσληψη εντός του 2002 έντεκα χιλιάδες επαγγελματιών οπλιτών κάτι το οποίο είναι σαφώς αδύνατον να γίνει διότι η πίστωση για τις αμοιβές των στρατιωτικών είναι αυξημένη μόνο κατά 25.000.000.000 δραχμές. Για την μισθοδοσία ένδεκα χιλιάδων οπλιτών απαιτούνται 38.000.000.000 δραχμές. Επομένως, διερωτάται κανείς πώς θα βελτιωθεί η εκπαίδευση του προσωπικού των Ενόπλων Δυνάμεων; Πώς και με ποιους πόρους θα βελτιωθεί το βιοτικό επίπεδο του προσωπικού; Πώς θα υλοποιηθούν οι εξαγγελίες της Κυβέρνησης για αυξήσεις αποδοχών, για προσλήψεις επαγγελματιών οπλιτών και για ριζοσπαστικές αλλαγές στην οργάνωση των Ενόπλων Δυνάμεων; Πώς θα πληρωθούν οι οφειλές 500.000.000 δραχμών για καύσιμα των αεροσκαφών της Π.Α. όταν από την άλλη πλευρά υπάρχει μία μεγάλη γενναιοδωρία για το επιτελείο του Υπουργού Εθνικής Άμυνας ο οποίος προσεγγίζει τον Προϋπολογισμό του Υπουργείου Αιγαίου;
Η Κυβέρνηση δεν δίστασε να κτυπήσει ακόμη και τα Μετοχικά Ταμεία των Ενόπλων Δυνάμεων και των Σωμάτων Ασφαλείας με τον περιορισμό των πόρων τους. Καταγγέλουμε ευθέως τη λεηλασία των πόρων του Μετοχικού Ταμείου Στρατού μέσω της Γενικής Τράπεζας, όπως μεθοδεύτηκε τα τελευταία χρόνια. Είναι ένα σκάνδαλο πολύ μεγαλύτερο από το σκάνδαλο της Τράπεζας Κρήτης. Το Μετοχικό Ταμείο Στρατού με αυτές τις μεθοδεύσεις έχασε το μάνατζμεντ της Γενικής Τράπεζας και κεφάλαιο 18,5 δισεκατομμυρίων δραχμών. 
Για να συμμετέχει στην αύξηση κεφαλαίου αναγκάστηκε να πουλήσει δύο κτίρια, Ακαδημίας 3 και στη Φιλελλήνων. Ενώ είχε χρηματιστηριακή αξία -προσέξτε- εκατόν ογδόντα δισεκατομμύρια δραχμές, σήμερα έχει μόνο τριάντα δισεκατομμύρια δραχμές και η μετοχή του από 14.000 πήγε στις 2.100 και μετά στις 3.500. Ποιοι ευθύνονται για όλα αυτά και τι επιλογή στρατηγικού επενδυτή της Γενικής Τράπεζας ήταν αυτή, όταν ο στρατηγικός επενδυτής μετά από έξι μήνες από υπεραξία μετοχών πήρε 28 δισεκατομμύρια και έφυγε; Δεν υπάρχουν ευθύνες γι' αυτά; Αλλά έχετε μετατρέψει τη Γενική Τράπεζα και τις θυγατρικές της σε εκτροφείο υψηλόβαθμων στελεχών.
Και ακούστε κύριοι συνάδελφοι: Στο διοικητικό συμβούλιο της Γενικής Τράπεζας, με χρήματα που πληρώνει το Μετοχικό Ταμείο Στρατού, είναι μέλος ο πρώην Πρόεδρος της νεολαίας ΠΑΣΟΚ. Στην άλλη τη θυγατρική τη Γενική ΑΕΔΕΚ είναι μέλος η πρώην Πρόεδρος της νεολαίας ΠΑΣΟΚ. Επίσης στη Γενική Τράπεζα είναι μέλος ο Γενικός Διευθυντής του Επιτελείου Υπουργού Εθνικής Άμυνας πριν τον κ. Παπαντωνίου. Οι άλλοι δύο συνεργάτες του προηγούμενου Υπουργού είναι στις θυγατρικές ΓΕΝΑΠ και ADVANCE INFORMATIONS SERVICES. Ένα φαγοπότι σε βάρος της περιουσίας των αποστράτων. Ξέρετε ποια είναι η αμοιβή για έξοδα παραστάσεως των μελών του διοικητικού συμβουλίου της Γενικής Τράπεζας; Είναι 350 χιλιάδες δραχμές το μήνα για μια ή δύο παραστάσεις. Και γνωρίζετε ότι στο τέλος κάθε έτους παίρνουν bonus 7 εκατομμύρια, το λεγόμενο επίδομα ισολογισμού; Και όλα αυτά σε βάρος του Μετοχικού Ταμείου Στρατού. Και περιμένει η Κυβέρνηση να εμπιστευτεί σ' αυτήν ο ελληνικός λαός την άμυνα και την ασφάλειά του; Σίγουρα όχι όταν μάλιστα διαβάσει και τη σελίδα 105 της Αμυντικής Στρατιωτικής Αναθεώρησης όπου υποδεικνύουμε ευθέως στην Τουρκία τις αδυναμίες που έχουν οι ελληνικές Ένοπλες Δυνάμεις. 
Η Νέα Δημοκρατία, χωρίς αντιπολιτευτική διάθεση και με την ευαισθησία που τη διακρίνει στα εθνικά θέματα, ζητεί από την Κυβέρνηση να σοβαρευτεί και να σεβαστεί τον ιδρώτα του ελληνικού λαού, επαναφέροντας αμέσως τις προμήθειες των Ενόπλων Δυνάμεων στο πλαίσιο της διαφάνειας και της νομιμότητας προκειμένου να σταματήσει η κατασπατάληση του δημοσίου χρήματος.
Για μια ακόμα φορά ο Προϋπολογισμός του 2002 είναι κατώτερος των περιστάσεων και δεν συμβάλλει στην ανάπτυξη των Ενόπλων Δυνάμεων όπως προκύπτει από τα στοιχεία που αναφέρθηκαν και για το λόγο αυτό η Νέα Δημοκρατία τον καταψηφίζει.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Κώστας Καρράς έχει το λόγο.
ΚΩΣΤΑΣ ΚΑΡΡΑΣ: Κύριε Πρόεδρε, έχω μείνει κατάπληκτος με τη φράση του κ. Φλωρίδη "μνήμη του μέλλοντος". Αυτό δεν ξέρω πού να το κατατάξω. Μάλλον στο βιβλίο Γκίνες εκεί πρέπει.
Κύριε Πρόεδρε, κυρίες και κύριοι συνάδελφοι, συζητάμε για μια ακόμη φορά έναν Προϋπολογισμό, τον πρώτο σε ευρώ, με φανερή την ολοκληρωτική έλλειψη κοινωνικής ευαισθησίας και αποτελεσματικής κοινωνικής αλληλεγγύης. Η Κυβέρνηση του ΠΑΣΟΚ ισχυρίζεται ότι έχει ως κύριο μέλημά της τη φροντίδα των οικονομικά ασθενέστερων στρωμάτων της ελληνικής κοινωνίας και την άμβλυνση των τεράστιων κοινωνικών ανισοτήτων. Είναι σκληρή η πραγματικότητα ότι μολονότι επετεύχθη ονομαστική σύγκλιση στα πλαίσια της ΟΝΕ δεν έχει καταστεί εφικτή η ουσιαστική πραγματική σύγκλιση με τις υπόλοιπες ευρωπαϊκές χώρες δεδομένου μάλιστα ότι το 20% και πλέον των Ελλήνων ζει κάτω από τα όρια της φτώχειας. 
Το ΠΑΣΟΚ στις προεκλογικές αλλά και στις μετεκλογικές του εξαγγελίες τόνιζε ότι δίνει ιδιαίτερη βαρύτητα στον τομέα του πολιτισμού. Είναι αδιαμφισβήτητη η σημασία που έχει για τη χώρα μας η ανάδειξη της πολιτιστικής μας κληρονομιάς εν όψει μάλιστα των Ολυμπιακών Αγώνων του 2004. Και όμως όλα αυτά τα χρόνια το ποσοστό των δαπανών που προβλέπονται για τον πολιτισμό είναι κάτι περισσότερο από ελάχιστο. Πέρυσι ανήλθε σε ποσοστό 0,54% των δαπανών και φέτος μόλις 0,44% δηλαδή παρατηρείται σημαντική μείωση. 
Πραγματικά είναι άξιο απορίας προς έναν από τους πιο σημαντικούς τομείς προβολής της χώρας μας να είναι δυνατόν να αποφασίζεται περικοπή δαπανών ειδικά λίγο πριν τους Ολυμπιακούς Αγώνες που θα έπρεπε να είναι κύριο μέλημα η προστασία και η ανάδειξη των πολιτιστικών μας αγαθών. Φαίνεται όμως ότι την Κυβέρνηση ελάχιστα την απασχολεί το τόσο σημαντικό αυτό ζήτημα. 
Ταυτόχρονα το ποσοστό αυτό αποτελεί το μικρότερο ανάμεσα σε όλες τις χώρες μέλη της Ευρωπαϊκής Ένωσης άρα και του ανεπτυγμένου κόσμου.
Είναι αυτονόητο ότι δεν ταιριάζει και δεν τιμά τη χώρα αυτή που γέννησε τον πολιτισμό, δεν ταιριάζει σε όλους τους Έλληνες.
Ο Προϋπολογισμός του 2002 θα μπορούσε να χαρακτηρισθεί μίζερος σε ό,τι αφορά τον πολιτισμό. Διατίθενται μόλις 247.945.500 ευρώ. Στα κονδύλια αυτά συμπεριλαμβάνονται και οι πιστώσεις της Γενικής Γραμματείας Αθλητισμού. Σε ό,τι δε αφορά τις καθαρές πολιτιστικές δράσεις απορροφούν μόλις 90 εκατομμύρια ευρώ, καθώς το υπόλοιπο ποσό καλύπτει τις ανάγκες μισθοδοσίας και εξοπλισμού των υπηρεσιών του Υπουργείου Πολιτισμού.
Μια πιο προσεκτική μελέτη στα ειδικότερα στοιχεία του Προϋπολογισμού, αποδεικνύει περίτρανα την έλλειψη ολοκληρωμένης και ξεκάθαρης πολιτικής για τον πολιτισμό, ενώ τα προβλήματα των πολιτιστικών χώρων αυξάνονται και διογκώνονται. Οι αυξήσεις που προβλέπονται στις επιχορηγήσεις του Προϋπολογισμού του 2002 κρίνονται ανεπαρκείς δεδομένου μάλιστα ότι θα εξανεμιστούν από τον τρέχοντα πληθωρισμό. Ταυτόχρονα, διαφαίνεται για πολλοστή φορά ο συγκεντρωτικός χαρακτήρας και η συγκεντρωτική αντίληψη του Υοπυργείου Πολιτισμού, αφού ακόμα και οι ελάχιστοι αυτοί πόροι αφορούν κυρίως την Αθήνα, αγνοώντας επιδεικτικά τις τεράστιες ανάγκες σε πολιτιστικό επίπεδο, της ούτως ή άλλως αδικημένης περιφέρειας. 
Οι επιχορηγήσεις των βιβλιοθηκών και των μουσείων όλης της χώρας -πέραν κάποιων συγκεκριμένων κεντρικών βιβλιοθηκών και μουσείων της Αθήνας- ανέρχονται στο εξαιρετικά σημαντικό ποσό των 146.700 ευρώ. Το ποσό αυτό, δηλώνει ξεκάθαρα την αδιαφορία του Υπουργείου Πολιτισμού.
Τώρα, σε ό,τι αφορά τα δημοτικά θέατρα, τα ΔΗΠΕΘΕ που στόχο έχουν την κάλυψη των πολιτιστικών αναγκών των κατοίκων της περιφέρειας, οι πιστώσεις του Προϋπολογισμού περιορίζονται στο ποσό των 2.934.700 ευρώ, χωρίς καμία μα καμία αύξηση σε σχέση με το 2001. Είναι γνωστά σε όλους τα συσσωρευμένα προβλήματα των ΔΗΠΕΘΕ, τα οποία δεν επιτρέπουν την ομαλή λειτουργία τους και την πραγματική ανάπτυξή τους. Φαίνεται ότι την Κυβέρνηση ελάχιστα την ενδιαφέρει η βελτίωση του επιπέδου ζωής των Ελλήνων πολιτών της περιφέρειας. 
Η επιχορήγηση ανωτάτων εκπαιδευτικών ιδρυμάτων μόλις και μετά βίας αγγίζει τα 557.000 ευρώ, χωρίς την παραμικρή αύξηση σε σχέση με το 2001.Είναι δεδομένο ότι τα ΑΕΙ θα μπορούσαν να συμβάλλουν ως φορείς ιδεών και πολιτισμού στη διαμόρφωση μιας πολιτικής που θα έχει ως στόχο την ανάδειξη της πολιτιστικής μας κληρονομιάς και φυσιογνωμίας.
Πώς όμως αυτό θα γίνει πραγματικότητα με καμία πραγματική ενίσχυση από τον Κρατικό Προϋπολογισμό; Χαρακτηριστικό παράδειγμα έλλειψης ολοκληρωμένης πολιτικής γύρω από τον πολιτισμό, είναι η υπόθεση της πολιτιστικής Ολυμπιάδας. Μετά από αλλεπάλληλες παραιτήσεις υπευθύνων και στελεχών και πολλά προβλήματα δυσλειτουργίας, καταλήξαμε σε ένα συγκεκριμένο οργανωτικό σχήμα. Σε τι να πρωτοαναφερθώ; Στο γεγονός ότι χάθηκαν δύο εξαιρετικά πολύτιμα χρόνια χωρίς εκδηλώσεις, χωρίς κανένα πρόγραμμα; Και σήμερα όμως τι γίνεται; Πόσο συμμετέχει η ελληνική περιφέρεια στα πολιτιστικά δρώμενα του τόπου μας; Δυστυχώς είναι βέβαιο ότι ελλείψει επαρκών πόρων, δεν θα μπορέσει να βιώσει τη σημασία του ολυμπιακού ιδεώδους. Πού είναι οι εκδηλώσεις που θα καθιστούσαν κοινωνούς και συμμέτοχους της πολιτιστικής ολυμπιάδας όλους τους Έλληνες πολίτες; Είναι δυνατόν αυτό να επιτευχθεί με εκδηλώσεις οι οποίες στοιχίζουν στους 'Ελληνες φορολογούμενους 1 δισεκατομμύρια δραχμές όπως η Μυθωδία, οι οποίες αφορούν μάλιστα μόλις μετά βίας τρεις χιλιάδες άτομα, όχι παραπάνω; Και ταυτόχρονα, ούτε μελέτες κατατίθενται για το κόστος των έργων ούτε επαρκής ενημέρωση της Βουλής υπάρχει. 
Ένα άλλο σημαντικό γεγονός στο οποίο θέλω να αναφερθώ, είναι η έλλειψη πολιτιστικής παιδείας. Μιλάμε για πολιτισμό, για ιδέες, για οράματα, αλλά δεν αναλογιζόμαστε ότι όλα αυτά είναι φρούδες ελπίδες, αν δεν περάσουμε το μήνυμα του πολιτισμού στα σχολειά μας, αν δεν διδάξουμε τον πολιτισμό στα σχολειά μας. Απουσιάζει η διδασκαλία μαθήματος με κύριο άξονα τον πολιτισμό, από την πρωτοβάθμια εκπαίδευση. Δεν νοείται τα παιδιά μας να αγνοούν την πολιτιστική μας παράδοση. Γιατί δεν προβλέπονται πιστώσεις που θα ενισχύουν εθελοντικούς μαθητικούς θιάσους; Γιατί δεν θεσπίζονται βραβεία μαθητικών θεατρικών παραστάσεων, τα οποία θα αποτελέσουν πόλο έλξης μαθητών;
Χρειάζεται μια ολοκληρωμένη πολιτική ανάπτυξη της πολιτιστικής μας παιδείας στο χώρο της εκπαίδευσης η οποία απουσιάζει παντελώς. 
Οφείλετε να καταλάβετε ότι ήλθε η ώρα που επιτέλους πρέπει να ανοίξουμε το σεντούκι του πολιτιστικού μας θησαυρού. Η πολιτική στον τομέα του πολιτισμού απαιτεί ριζική αναδιάρθρωση.
Είμαι βέβαιος ότι με μια σύνθετη πολιτική στο χώρο του πολιτισμού, η Ελλάδα θα μπορούσε να καλύψει τις ανάγκες του ενός τρίτου του Τακτικού Προϋπολογισμού, εξάγοντας ό,τι πιο σημαντικό διαθέτει στις μέρες μας: το πολιτιστικό της προϊόν.
Απαιτείται, λοιπόν, γενναία αύξηση των πόρων και κυρίως μεταφορά τους από την Αθήνα στην περιφέρεια. Όλη η Ελλάδα κυριολεκτικά μυρίζει πολιτισμό. Ας γίνει επιτέλους η περίφημη αποκέντρωση πραγματικότητα στον τομέα του πολιτισμού.
Κύριοι της Κυβέρνησης, έχετε εγκαταλείψει τον πολιτισμό, μη λαμβάνοντας υπόψη τον τεράστιο ρόλο του στην προβολή και την ανάπτυξη της χώρας μας. Είναι ολοφάνερο πως δεν δίνετε τη δέουσα προσοχή στην αναγκαιότητα της πολιτιστικής αναβάθμισης της πατρίδας μας.
Θα τελειώσω με δύο στίχους του Καβάφη: "Τρέμουν οι σπιτικοί μικροί θεοί και προσπαθούν τ' ασήμαντά των σώματα να κρύψουν, γιατί άκουσαν μιαν απαίσια βοή, θανάσιμη βοή την σκάλα ν' ανεβαίνει. Βήματα σιδερένια που τραντάζουν τα σκαλιά".
Αγαπητοί κύριοι της Κυβέρνησης, ο πολιτισμός για τη Νέα Δημοκρατία είναι στάση ζωής. Εμείς σε κάθε περίπτωση δεν έχουμε άλλη επιλογή, παρά να επιμείνουμε στην καταψήφιση του ανεπαρκούς αυτού Προϋπολογισμού. Δυστυχώς, με τη στάση σας και την πολιτική σας αντίληψη δεν μας αφήνετε άλλα περιθώρια.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολιτεύσεως, Πρόεδρος της Νέας Δημοκρατίας, κ. Κώστας Καραμανλής, έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, πολλές περιοχές της χώρας αυτήν τη στιγμή που συζητούμε δεν έχουν ηλεκτρικό. Υπάρχει έλλειψη πετρελαίου θέρμανσης. Η Ελλάδα αυτήν τη στιγμή που μιλάμε έχει κοπεί στα δύο. Το κυκλοφοριακό χάος είναι χωρίς προηγούμενο. Οι υποδομές αποδεικνύονται παντελώς ανεπαρκείς και ο κρατικός μηχανισμός δείχνει ανήμπορος να αντιμετωπίσει τα προβλήματα.
Και ερωτώ: Αυτή είναι η ισχυρή Ελλάδα του κ. Σημίτη;
(Χειροκροτήματα από την πτέρυγα της Νέας Δημοκρατίας)
Ή μήπως αυτή είναι η άλλη Ελλάδα του κ. Σημίτη; Σε κάθε περίπτωση αποδεικνύεται ότι η Ελλάδα του κ. Σημίτη είναι ισχυρή μόνο με ηλιοφάνεια. Και, παρακαλώ, μην ακουστούν άλλη φορά τα φαιδρά περί ακραίων καιρικών φαινομένων. Γιατί, αν ήταν έτσι, οι Σκανδιναβοί και οι Καναδοί έπρεπε κάθε χρόνο να θρηνούν εκατόμβες.
Κυρίες και κύριοι συνάδελφοι, η συζήτηση του Προϋπολογισμού γίνεται, ενώ έχουμε ήδη στα χέρια μας το κοινό ευρωπαϊκό νόμισμα. Σε λίγες μέρες τριακόσια εκατομμύρια Ευρωπαίοι πολίτες θα συναλλασσόμαστε με ευρώ. Και αυτό είναι αναμφισβήτητα μια πολυσήμαντη ευρωπαϊκή εξέλιξη. Και αυτό για μας, τους πρωταγωνιστές και αυθεντικούς εκφραστές του ευρωπαϊκού προσανατολισμού της χώρας...
(Χειροκροτήματα από την πτέρυγα της Νέας Δημοκρατίας)
...είναι μείζονος σημασίας. Και χωρίς περιστροφές θα σας πω πως θεωρώ θετικό το γεγονός ότι οι κυβερνήσεις της επταετίας 1993-2000, παρά την αρχική άρνησή τους ή δυστοκία τους, υιοθέτησαν τις επιλογές μας για την Ευρωπαϊκή Ένωση.
Το λάθος, κυρίες και κύριοι συνάδελφοι, είναι ότι άργησαν και η προσπάθεια στοίχισε ακριβά. Το λάθος είναι ότι εγκλωβίστηκαν σε μια λογιστική διαχείριση, που αποκλειστικά και μόνο είχε σαν στόχο την ονομαστική σύγκλιση. Το λάθος ήταν ότι δεν θέλησαν να προχωρήσουν στις αναγκαίες, στις φιλελεύθερες διαρθρωτικές αλλαγές για μια δυναμική και αυτοτροφοδοτούμενη αναπτυξιακή διαδικασία.
Και σήμερα φαίνεται ξεκάθαρα ότι η ένταξη στην ΟΝΕ στηρίχθηκε κυρίως στη διεθνή συγκυρία, την ευνοϊκή διεθνή συγκυρία με τις χαμηλές τιμές των πρώτων υλών και τα χαμηλότερα διεθνή επιτόκια των τελευταίων σαράντα χρόνων, στις μεγάλες εισροές από τα κοινοτικά ταμεία, στην εισπρακτική επιδρομή των ογδόντα επτά νέων φορολογικών επιβαρύνσεων και στην ονομαζόμενη "δημιουργική" λογιστική.
Κυρίες και κύριοι συνάδελφοι, σήμερα σε ολόκληρη την Ευρώπη διαμορφώνεται ένα νέο περιβάλλον, ένα περιβάλλον που μεταβάλλει ριζικά τόσο τις συνθήκες οικονομικής δραστηριότητας όσο και τις δυνατότητες της οικονομικής πολιτικής. Η δημοσιονομική πολιτική επωμίζεται πρόσθετα καθήκοντα και οι προϋπολογισμοί γίνονται εργαλεία άσκησης πολιτικής. Γι' αυτό ακριβώς η κατάρτιση, η συζήτηση στη Βουλή αλλά και η εκτέλεση του Προϋπολογισμού αποκτούν μείζονα σημασία.
Το πρώτο, λοιπόν, που θέλω να τονίσω είναι η ανάγκη θεσμικής αναβάθμισης αυτών των διαδικασιών, κυρίως μάλιστα η ουσιαστική συζήτηση στη Βουλή, αφού πρώτα ακουστούν οι απόψεις των κοινωνικών φορέων. Αλλά και η συνεχής παρακολούθηση από τη Βουλή της εκτέλεσης του Προϋπολογισμού, ώστε να μη μένει σε ένα απλό ευχολόγιο, όπως συμβαίνει δυστυχώς μέχρι σήμερα. 
Πιστεύω ότι για μία ουσιαστική αξιολόγηση του Προϋπολογισμού πρέπει προηγουμένως να δούμε, πρώτον, ποια είναι σήμερα η οικονομική και κοινωνική πραγματικότητα στη χώρα μας και, δεύτερον, τι ακριβώς έγινε με τον προϋπολογισμό του τρέχοντος έτους. 
Σε ό,τι αφορά το πρώτο, τα πιο έγκυρα και επίσημα στοιχεία επισημαίνουν ότι το βιοτικό επίπεδο των Ελλήνων βρίσκεται μόλις στο 68% του μέσου όρου των χωρών της ευρωζώνης, ενώ το Α.Ε.Π. αυξήθηκε σωρευτικά από το 1995 μέχρι σήμερα κατά 29%, το πραγματικό εισόδημα αυξήθηκε μόλις κατά 7%.
Τι σημαίνει αυτό; Σημαίνει, κυρίες και κύριοι συνάδελφοι, ότι πέρα από τη χρηματοδότηση ενός σπάταλου κράτους, οι καρποί της ανάπτυξης καταλήγουν στους λίγους, ότι πραγματοποιείται συγκέντρωση του πλούτου και διεύρυνση της φτώχειας, ότι δεν υπάρχει ανάπτυξη παντού, ότι δεν υπάρχει ανάπτυξη για όλους. 
Αυτό ακριβώς αποτυπώνεται ανάγλυφα στη συνεχιζόμενη διεύρυνση των κοινωνικών αλλά και των περιφερειακών ανισοτήτων. Οι πέντε από τις δέκα πιο φτωχές περιφέρειες της Ευρώπης είναι στην Ελλάδα. Ένα στα τέσσερα νοικοκυριά, περίπου δύο εκατομμύρια πεντακόσιες χιλιάδες συμπολίτες μας ζουν κάτω από το όριο της φτώχειας. Το εισόδημα του αγροτικού κόσμου μειώνεται συνεχώς, με αποτέλεσμα να εξαντλούνται τα όρια και της ανοχής του αλλά και της αντοχής του. 
Υπάρχει δραματική μείωση των αποταμιεύσεων χιλιάδων μικροεπενδυτών μετά την κατάρρευση του χρηματιστηρίου. Υπάρχει στασιμότητα του διαθέσιμου εισοδήματος των μισθωτών και οι προσδοκίες των νοικοκυρών είναι αρνητικές. 
Κατέχουμε τις τελευταίες θέσεις μεταξύ των δεκαπέντε Ευρωπαίων σε ό,τι αφορά τις δημόσιες δαπάνες για την υγεία και την παιδεία. Γι' αυτό ακριβώς, όπως επισημαίνει η σχετική κοινοτική έκθεση που δημοσιεύθηκε προχθές, οι Έλληνες δαπανούμε εξ ιδίων διπλάσιο από το μέσο ευρωπαϊκό όρο για ιατροφαρμακευτική περίθαλψη και δαπανούμε τρεις φορές περισσότερο απ' ό,τι ο μέσος Ευρωπαίος για τη μόρφωση των παιδιών μας. Αυτό είναι η απόλυτη απόδειξη της κατάρρευσης του συστήματος υγείας και της απάτης που ονομάζεται ακόμη δωρεάν παιδεία. 
(Χειροκροτήματα από την πτέρυγα της Νέας Δημοκρατίας)
Η ανεργία, ο αυθεντικότερος εκφραστής της οικονομικής και κοινωνικής πραγματικότητας, βρίσκεται στα μεγαλύτερα ύψη της μεταπολεμικής περιόδου και είναι τρεις ποσοστιαίες μονάδες πιο ψηλά απ' ό,τι στις χώρες της Ενωμένης Ευρώπης, με εξαίρεση την Ισπανία. 
Η Ελλάδα παρουσιάζει σήμερα τραγική υστέρηση στους δείκτες της πραγματικής σύγκλισης. Σε μία εποχή που το κρίσιμο στοίχημα της οικονομίας συμπυκνώνεται στην έννοια "ανταγωνιστικότητα", η χώρα μας βρίσκεται στην τελευταία θέση των δεκαπέντε ευρωπαϊκών χωρών, ενώ το παγκόσμιο οικονομικό forum την υποβιβάζει από την τριακοστή τέταρτη η θέση στην τριακοστή έκτη η φέτος θέση της παγκόσμιας κατάταξης. 
Κατέχουμε την προτελευταία θέση σε ό,τι αφορά την παραγωγικότητα. 
Κατέχουμε την τελευταία θέση στις διαρθρωτικές μεταρρυθμίσεις. 
Από το 1998 και μετά η Κυβέρνηση εξαγγέλλει συνεχώς αλλά και αναβάλλει συνεχώς τις ίδιες ιδιωτικοποιήσεις. 
Το σύνδρομο του χρηματιστηρίου, η καταρράκωση δηλαδή της αξιοπιστίας του και η απώλεια περισσότερο από 30.000.000.000.000 δραχμές, η μεγαλύτερη αναδιανομή πλούτου που έγινε ποτέ, πιέζει τη ζήτηση και επηρεάζει αρνητικά τις επενδύσεις. 
Υπάρχει στασιμότητα στη βιομηχανική παραγωγή. 
Υπάρχει καθυστέρηση ομολογημένη από την Κυβέρνηση στην υλοποίηση του Γ΄ Κοινοτικού Πλαισίου Στήριξης για περισσότερο από δεκαοκτώ μήνες, με αποτέλεσμα να ελλοχεύει πια ο κίνδυνος περικοπής κονδυλίων μετά το 2003.
Υπάρχει στασιμότητα στις εξαγωγές. Το έλλειμμα του εμπορικού ισοζυγίου, κυρίες και κύριοι συνάδελφοι, ξεπερνάει το 16% του ΑΕΠ. Είναι το υψηλότερο στην Ευρωπαϊκή Ένωση. Οι άμεσες ξένες επενδύσεις είναι καθηλωμένες κοντά στο μηδέν. Με άλλα λόγια, λάμπουν διά της απουσίας τους και αποκαλύπτουν το μέτρο της εμπιστοσύνης ή μη εμπιστοσύνης προς την ελληνική οικονομία.
Για δεύτερη φορά οι Κυβερνήσεις του ΠΑΣΟΚ οδηγούν το ασφαλιστικό σύστημα σε αδιέξοδο. Και με τις συνεχιζόμενες από το '97 και μετά παλινωδίες επιδεινώνουν ακόμη περισσότερο την κατάσταση. Επισήμως -προσέξτε το αυτό- έχουμε το τρίτο υψηλότερο ποσοστό δημοσίου χρέους στην Ευρωπαϊκή Ένωση. Αν όμως προστεθούν τα κρυφά χρέη, τότε η Ελλάδα έχει το υψηλότερο δημόσιο χρέος στην Ευρώπη. Και το δημόσιο χρέος, κυρίες και κύριοι συνάδελφοι, εξελίσσεται σε εξαιρετικά κρίσιμο πρόβλημα για το μέλλον της χώρας. 
Ακόμη πιο προβληματική είναι η κατάσταση στον ευρύτερο δημόσιο τομέα. Το κράτος έχει καταντήσει το μεγαλύτερο πρόβλημα στον τόπο. Η Ελλάδα έχει την πιο διεφθαρμένη, την πιο αναποτελεσματική Δημόσια Διοίκηση από όλες τις χώρες της ευρωζώνης. Έχει τις πιο χρονοβόρες, τις πιο ακριβές γραφειοκρατικές διαδικασίες στην ίδρυση νέων επιχειρηματικών πρωτοβουλιών.
Για να δημιουργηθεί, κυρίες και κύριοι συνάδελφοι, μια νέα επιχείρηση στην Ελλάδα, χρειάζεται κατά μέσο όρο 6,5 άδειες και τουλάχιστον δύο μήνες, όταν στην Ιρλανδία χρειάζονται τρεις άδειες και δύο εβδομάδες.
Η παραοικονομία, σύμφωνα με τη σχετική έκθεση του ΙΟΒΕ, βρίσκεται στο 35%. Κατέχουμε πανευρωπαϊκή πρωτιά στην έκταση της διαφθοράς. Σε παγκόσμιο επίπεδο πέσαμε από την εικοστή όγδοη η θέση το 1996, στην τεσσαρακοστή δεύτερη το 2001. 
Ο ίδιος ο Πρωθυπουργός, εσείς ο ίδιος, κύριε Σημίτη, αναγνωρίζετε την επέλαση της διαφθοράς και προσποιείσθε έκπληξη για την ευκολία με την οποία παραβιάζεται η νομιμότητα. 
Κυρίες και κύριοι συνάδελφοι, πέρυσι από αυτό το Βήμα ο Πρωθυπουργός ισχυριζόταν ότι παρουσίαζε τον πρώτο πλεονασματικό προϋπολογισμό. Σήμερα είναι πασιφανές ότι δεν έλεγε την αλήθεια. Δεν γνώριζε ότι δεν καταγραφόταν το σύνολο των δαπανών, όπως επίσης δεν γνώριζε ότι καταγράφονταν έσοδα που ήταν παντελώς αδύνατο να πραγματοποιηθούν.
Είχα αναφέρει ως χαρακτηριστικό παράδειγμα τα προβλεπόμενα έσοδα από χρηματιστηριακές συναλλαγές και ρωτούσα πώς ήταν δυνατόν να υποστηρίζεται ότι ο μισός τζίρος επί μισό φόρο οδηγεί σε διπλάσια έσοδα. Κανένας δεν απάντησε τότε. Τώρα έρχεται η ίδια η πραγματικότητα να ανατρέψει τις πλασματικές εικόνες. Και η πραγματικότητα είναι, κυρίες και κύριοι συνάδελφοι, πολύ χειρότερη απ΄ όσο προειδοποιούσαμε.
Όλοι ξέρουμε ότι για να καλύψει ένα μέρος της υστέρησης στα έσοδα του τρέχοντος Προϋπολογισμού η Κυβέρνηση κατέφυγε σε έκτακτα τεχνάσματα. Προχώρησε στην προείσπραξη των τελών κυκλοφορίας για τον επόμενο χρόνο, κατέφυγε σε υπέρμετρη αύξηση των αντικειμενικών αξιών, καταχώρισε ως έσοδα του προϋπολογισμού τα 170 δισεκατομμύρια που εισέπραξε από την παραχώρηση των δικαιωμάτων αδειών κινητής τηλεφωνίας, τα οποία είναι συγκυριακά και έπρεπε να διατεθούν για τη μείωση του δημόσιου χρέους.
Ταυτόχρονα, κατά την πάγια πια τακτική της, μετέθεσε δαπάνες του 2001 στο επόμενο διάστημα. Συγκεκριμένα μετέφερε στα επόμενα χρόνια δαπάνες για τόκους ύψους 200 δισεκατομμυρίων. Πάγωσε τις επιχορηγήσεις των ασφαλιστικών ταμείων και τις αντικατέστησε με ομόλογα και εγγυήσεις που δεν προσμετρούνται στο δημόσιο χρέος. Δεν κατέγραψε επιστροφές φόρων της τάξης των 325 δισεκατομμυρίων. Εμφάνισε σαν επένδυση και όχι σαν κρατική επιχορήγηση κεφαλαιακές μεταβιβάσεις 630 δισεκατομμυρίων σε προβληματικές δημόσιες επιχειρήσεις για την κάλυψη των ελλειμμάτων τους.
Με άλλα λόγια, επιστράτευσε σε τερατώδη έκταση τη λεγόμενη δημιουργική λογιστική. Σε τελική ανάλυση, όπως φαίνεται και από τα προσωρινά στοιχεία της Τράπεζας της Ελλάδας, το έλλειμμα της Γενικής Κυβέρνησης εξακολουθεί να βρίσκεται στο 4% του ΑΕΠ.
Σήμερα αποδεικνύεται και ομολογείται από το νέο Υπουργό ότι το 2001 δεν πρόκειται να υπάρξει πλεόνασμα, με μία φράση δηλαδή ο προϋπολογισμός του τρέχοντος έτους δεν ήταν πλεονασματικός, είναι ελλειμματικός. Συμπέρασμα, δικαιώνονται οι δικές μας εκτιμήσεις και διαψεύδεται πανηγυρικά η Κυβέρνηση.
Κυρίες και κύριοι συνάδελφοι, στηριζόμενοι στην πραγματικότητα, κοιτώντας μπροστά, κοιτώντας τους ανθρώπους γύρω μας, ας δούμε την πρόταση για την οποία η Κυβέρνηση ζητά σήμερα την ψήφο μας. 
Πρώτον, μόλις πέρυσι η Κυβέρνηση προεξοφλούσε για το 2002 αύξηση του ΑΕΠ πέραν του 5%. Τώρα κάνει λόγο για 3,8%, πολύ μεγάλη διαφορά δηλαδή, ακόμη και αν επαληθευθεί, όπως το ελπίζουμε, γιατί αμφισβητείται από την Ευρωπαϊκή Ένωση και το Διεθνές Νομισματικό Ταμείο. 
Βεβαίως και αυτός ο ρυθμός είναι υψηλότερος του ευρωπαϊκού μέσου όρου. Εξίσου βέβαιο όμως είναι ότι η αύξηση του ΑΕΠ στη χώρα μας σε μεγάλο βαθμό οφείλεται στον υψηλό καταναλωτικό δανεισμό, που επιφυλάσσει αρνητικές επιπτώσεις στο μέλλον και βέβαια οφείλεται στο δυναμισμό των ιδιωτικών επιχειρήσεων. 
Οφείλεται όμως σε σημαντικό βαθμό και στις κοινοτικές εισροές. Τα τελευταία δύο χρόνια, λόγω των καθυστερήσεων που υπήρξαν, οι δαπάνες από τα κοινοτικά προγράμματα ήταν πολύ μεγαλύτερες απ' ό,τι στο παρελθόν για να κλείσει το Β΄ Κοινοτικό Πλαίσιο Στήριξης. Όπως επίσης δεν πρέπει να λησμονείται ότι οι εισροές αυτές από την Ευρώπη έχουν προσωρινό χαρακτήρα. Σε κάθε περίπτωση πάντως η πραγματική σύγκλιση μόνο σαν μύθος μπορεί να ακούγεται.
Δεύτερον, αυτός ο Προϋπολογισμός αποτελεί μνημείο αναξιοπιστίας και προχειρότητας. Αρκεί ως απόδειξη η αναθεώρηση μέσα σε ένα μήνα όλων των εκτιμήσεών του. Χαρακτηριστικότερη η αναθεώρηση του ρυθμού ανάπτυξης, που από 4,5% που ήταν στο προσχέδιο, πήγε στο 3,8% που ήταν στο οριστικό σχέδιο. Οι διαφορές μεταξύ Οκτωβρίου και Νοεμβρίου είναι τεράστιες. Υπάρχει απόκλιση σχεδόν 40% στο έλλειμμα της Κεντρικής Κυβέρνησης, απόκλιση περίπου 35% στο έλλειμμα της Γενικής Κυβέρνησης. Και αναρωτιέμαι τι μεσολάβησε στο διάστημα αυτό δεδομένου ότι οι τάσεις της διεθνούς ύφεσης ήταν ορατές πολλούς μήνες νωρίτερα, ενώ το αίσθημα αβεβαιότητας στον κόσμο ήταν πολύ εντονότερο στο πρώτο διάστημα μετά την τρομοκρατική επίθεση της 11ης Σεπτεμβρίου. Εκτός αν δεχθούμε ότι και εδώ επικράτησε η γενική τάση των νέων μελών του κυβερνητικού σχήματος να ξηλώνουν ό,τι σχεδίαζαν οι προκάτοχοί τους.
Τρίτον, αναφέρεται ότι ο Προϋπολογισμός θα εμφανίσει τελικά πλεόνασμα 1,1 δισεκατομμύρια ευρώ. Παράλληλα όμως αναφέρεται ότι θα αυξηθεί και το δημόσιο χρέος κατά 8,2 δισεκατομμύρια ευρώ. Και ερωτώ απλά: πώς είναι δυνατόν ο Προϋπολογισμός να είναι πλεονασματικός και ταυτόχρονα το χρέος να αυξάνεται; Πώς μπορεί να μας περισσεύουν κονδύλια και ταυτόχρονα να αυξάνεται το χρέος μας;
Κυρίες και κύριοι συνάδελφοι, θεωρούμε θετικό το γεγονός ότι ο νέος Προϋπολογισμός προβλέπει ορισμένες φορολογικές ελαφρύνσεις για φυσικά πρόσωπα και επιχειρήσεις. Είναι όμως -και θέλω να το επισημάνω αυτό- παντελώς ανεπαρκείς και αποσπασματικές. Δεν εντάσσονται σε μια γενικότερη φορολογική αναμόρφωση. Δεν είναι σοβαρή απάντηση στις μεγάλες μειώσεις των συντονιστών φορολογίας στις χώρες της Ευρωπαϊκής Ένωσης.
Θετικό, επίσης, είναι ότι υπάρχει μια πρόβλεψη αυξημένων πιστώσεων στο Πρόγραμμα Δημοσίων Επενδύσεων για έργα ενταγμένα στα κοινοτικά προγράμματα. Είναι όμως απόλυτα αρνητικό το γεγονός ότι μειώνονται οι επενδυτικές δαπάνες σε κρίσιμους τομείς για την οικονομία και την κοινωνία. Μειώνονται οι επενδυτικές δαπάνες στον τουρισμό, στην εκπαίδευση, στην υγεία, στα εγγειοβελτιωτικά έργα.
Βασικό χαρακτηριστικό του Προϋπολογισμού είναι ότι κινείται στη λογική των προηγούμενων χρόνων. Δεν καθοδηγεί την οικονομία, αλλά σέρνεται πίσω από τις εξελίξεις. Δεν θέτει κανένα φιλόδοξο στόχο σε κανέναν απολύτως τομέα. Επιστρατεύει, όπως λέγαμε, σε τερατώδη έκταση τη δημιουργική λογιστική, όπως συμβαίνει με τις κεφαλαιακές μεταβιβάσεις 650 δισεκατομμυρίων στις ΔΕΚΟ. Υπερεκτιμά τα έσοδα, όπως συμβαίνει με το φόρο εισοδήματος νομικών προσώπων. Υποτιμά τις δαπάνες, όπως συμβαίνει με την αποπληρωμή των τόκων. Και επιπλέον αναφέρει ένα πλεόνασμα δημοσίων οργανισμών και λοιπών προσαρμογών της τάξης περίπου του 2,5%, για το οποίο δεν δίνεται όμως κανένα απολύτως στοιχείο.
Και ερωτώ: από πού προκύπτει αυτό το πλεόνασμα; Γιατί τέτοιες ασάφειες; Γιατί κενά και αντιφάσεις; Τι σημαίνουν όλα αυτά; 
Μόνο μια είναι η απάντηση, κυρίες και κύριοι συνάδελφοι, ότι ο Προϋπολογισμός βρίσκεται κυριολεκτικά στον αέρα, ότι είναι και αυτός ένας πλασματικός Προϋπολογισμός που παρουσιάζεται δίκην εικονικής πραγματικότητας σαν πλεονασματικός. 
Κυρίες και κύριοι συνάδελφοι, πολύ μεγάλο ζήτημα είναι η εντατική χρήση της δημιουργικής λογιστικής που συσκοτίζει τη δημοσιονομική πραγματικότητα. Από τη μια με προμέτοχα, με τιτλοποιήσεις, με προεισπράξεις αφαιρούνται πόροι από τους προϋπολογισμούς των επόμενων χρόνων, από την άλλη με νομοθετικές, με τραπεζικές ρυθμίσεις μεταφέρονται σημερινές υποχρεώσεις στο επόμενο διάστημα. Δημιουργείται έτσι ένα δεύτερο, ένα κρυφό, αλλά πολύ ακριβότερο χρέος μόνο και μόνο για να κατασκευάζονται πλασματικές εικόνες στον Προϋπολογισμό και το δημόσιο χρέος. 
Ακόμη και το Διεθνές Νομισματικό Ταμείο στην τελευταία του έκθεση επισημαίνει ότι χρησιμοποιούνται χρηματοοικονομικά εργαλεία υψηλού κόστους για να αλλοιώνεται η εικόνα των δημοσιονομικών μεγεθών. Χαρακτηριστικά δείγματα δημιουργικής λογιστικής που καταλήγουν σε κρυφά χρέη είναι οι κεφαλαιοποιήσεις τόκων από το 1995 μέχρι σήμερα, το χρέος προς το ΙΚΑ και τα ταμεία των εργαζόμενων στη ΔΕΗ και τον ΟΤΕ, το χρέος των νοσοκομείων προς τους προμηθευτές τους, το χρέος των ασφαλιστικών οργανισμών προς τα νοσοκομεία, το νέο συσσωρευμένο χρέος της Ολυμπιακής, η έκδοση αγρομετόχων και προμετόχων του ΟΤΕ, των ΕΛ.ΠΕ., η προείσπραξη εσόδων από το Γ΄ Κοινοτικό Πλαίσιο Στήριξης με το σύστημα των τιτλοποιήσεων. 
Εκπληκτικό παράδειγμα-μνημείο δημιουργικής λογιστικής είναι η δέσμευση μελλοντικών εσόδων από τα λαχεία. Στη χρήση του 2001 αποπληρώθηκαν χρέη 1,5 περίπου δισεκατομμυρία ευρώ με εγγύηση τα έσοδα που θα έχει τα επόμενα χρόνια το κράτος από τα λαχεία. Με την ίδια λογική, κυρίες και κύριοι συνάδελφοι, θα μπορούσαμε να εξαφανίσουμε ολόκληρο το χρέος σε μια χρονιά δεσμεύοντας τα συνολικά έσοδα των επόμενων τεσσάρων χρόνων.
(Χειροκροτήματα από την πτέρυγα της Νέας Δημοκρατίας)
Και αυτό όμως είναι επικίνδυνο. Ακριβή εικόνα της πραγματικότητας δεν φαίνεται να έχει ούτε η ίδια η Κυβέρνηση, βέβαιη ότι τα κρυφά χρέη που αναγκάστηκε να ομολογήσει υπερβαίνουν τα 5 τρισεκατομμύρια δραχμές. Αυτοί είναι οι πλεονασματικοί προϋπολογισμοί. Αυτή είναι η μείωση του δημόσιου χρέους. Και όλα αυτά δεν είναι μία απόδειξη μόνο της εικονικής πραγματικότητας. Εγείρουν πρόβλημα δημοκρατίας, γιατί υπονομεύουν τη δημοσιονομική πολιτική της επόμενης κυβέρνησης. Αυτή είναι η πραγματικότητα και πρέπει να λέγεται.
(Χειροκροτήματα από την πτέρυγα της Νέας Δημοκρατίας)
Ισοδυναμούν με καταδολίευση των δικαιωμάτων μελλοντικών γενεών, γιατί τους παίρνουν πόρους και τους ρίχνουν βάρη. Και πάντως σίγουρα αποτελούν νάρκη στην πορεία της χώρας. 
Κυρίες και κύριοι συνάδελφοι, εμείς, η Νέα Δημοκρατία, πιστεύουμε -και το πιστεύουμε βαθιά- ότι η Ελλάδα μπορεί καλύτερα. Πιστεύουμε ότι η χώρα χρειάζεται μια νέα πολιτική που να βγαίνει μπροστά από τα γεγονότα. Πιστεύουμε ότι χρειάζεται μια νέα οικονομική και κοινωνική αντίληψη. Έχουμε μπροστά μας τους πόρους του Γ΄ Κοινοτικού Πλαισίου Στήριξης που αυτοί και μόνο μπορεί να εξασφαλίζουν σημαντική αύξηση του ΑΕΠ κατά τέσσερις μονάδες, φθάνει να υπάρξει κατάλληλος σχεδιασμός, διαφάνεια και αποτελεσματικότητα, επαρκής προετοιμασία των φορέων, απλοποίηση των γραφειοκρατικών διαδικασιών, ορθολογική διαχείριση και επένδυση στο αύριο, διευκόλυνση στην προσέλκυση ιδιωτικών κεφαλαίων, συμμετοχή όλων χωρίς αποκλεισμούς. 
Έχουμε ταυτόχρονα μπροστά μας την ιστορική ευκαιρία των Ολυμπιακών Αγώνων του 2004, μια ευκαιρία που μπορεί να σηκώσει πιο ψηλά την πατρίδα μας. Δυστυχώς, ωστόσο καθυστερήσεις έχουν εκτινάξει το κόστος πάνω από το διπλάσιο. Επιλέγονται λύσεις έκτακτης ανάγκης, λυόμενα, τέντες που, ενώ θα κοστίσουν περισσότερα από τις μόνιμες εγκαταστάσεις, δεν θα αφήσουν τίποτα για μεταολυμπιακή χρήση την επόμενη μέρα. Εγκαταλείπονται χρήσιμα έργα για την ποιότητα ζωής και αυτό δεν μπορεί να συνεχίζεται. Είναι ανάγκη να ενώσουμε τις δυνάμεις μας για να πετύχουμε το καλύτερο αποτέλεσμα, χωρίς να βυθίσουμε τις επόμενες γενιές στα χρέη.
Κυρίες και κύριοι συνάδελφοι, είναι αλήθεια ότι η Κυβέρνηση εμφανίζεται κάπου κάπου να υιοθετεί στα λόγια ορισμένες βασικές φιλελεύθερες κατευθύνσεις. Υπάρχει όμως τεράστια απόσταση ανάμεσα στα λόγια και στα έργα, στην πράξη. Υπάρχει δυναμική εξαγγελιών και υστέρηση έργων. Υπάρχει εγκλωβισμός της κυβέρνησης στο κατεστημένο, στις πελατειακές της σχέσεις και στην εξάρτηση.
Γι' αυτό ακριβώς σήμερα η οικονομία χρειάζεται ένα σοκ δυναμικής αναγέννησης, χρειάζεται πρώτα απ' όλα ριζοσπαστικές διαρθρωτικές αλλαγές και σε αυτό η Κυβέρνηση δεν θέλησε, δεν μπόρεσε και φαίνεται ότι δεν μπορεί να ανταποκριθεί. 
Στις περισσότερες περιπτώσεις, αντί να προχωρήσει σε ουσιαστικές αποκρατικοποιήσεις, περιορίστηκε σε μετοχοποιήσεις. Μα, δεν είναι αποκρατικοποίηση αυτό, ιδίως μάλιστα όταν γίνεται για εισπρακτικούς και μόνο λόγους, όπως το κάνετε. 
Πρόσφατο παράδειγμα αποτελεί η βεβιασμένη, μετά από πολύχρονη καθυστέρηση, εισαγωγή της ΔΕΗ στο χρηματιστήριο. Ακόμα σοβαρότερο, όμως, είναι το γεγονός ότι η Κυβέρνηση σπατάλησε πολύτιμο χρόνο, σπατάλησε τεράστιους πόρους για να συντηρεί ζημιογόνες δημόσιες επιχειρήσεις, ώσπου να τις φέρει στο πλήρες αδιέξοδο.
Υποθέτω, κυρίες και κύριοι συνάδελφοι, ότι το παράδειγμα της Ολυμπιακής θα είναι αντικείμενο διδασκαλίας στις οικονομικές σχολές, θα είναι case study, όπως λέγεται, για να επισημαίνεται ποιοι είναι οι ακατάλληλοι, ποιοι είναι οι επικίνδυνοι διαχειριστές, αλλά και το πώς να μη γίνονται οι αποκρατικοποιήσεις. 
(Χειροκροτήματα από την πτέρυγα της Νέας Δημοκρατίας)
Μια εταιρεία των πέντε ηπείρων, μια τεράστια εθνική περιουσία, αντί να ιδιωτικοποιηθεί έγκαιρα σε υψηλό τίμημα και σε φάση αναπτυξιακής προοπτικής, υπέστη διαδοχικές εκσυγχρονιστικές παρεμβάσεις, κατασπατάλησε πάνω από χίλια δισεκατομμύρια δραχμές και τώρα δυσκολεύεται να βρει αγοραστή.
Περίφημες και περίεργες μεθοδεύσεις, που ακολουθούνται το τελευταίο διάστημα, δημιουργούν σοβαρούς κινδύνους οριστικού ναυαγίου. Τα κρίσιμα ερωτήματα για τους έως τώρα χειρισμούς, τα αθεώρητα βιβλία και τους ανύπαρκτους ισολογισμούς, δεν βρίσκουν υπεύθυνη απάντηση.
Ερωτώ: Κανείς δεν απολογείται γι' αυτό; Κανείς δεν παραιτείται γι' αυτό; Κανείς δεν κοκκινίζει γι' αυτό; Έλειψε το φιλότιμο; Έλειψε η ευθιξία σε αυτόν τον τόπο; 
(Χειροκροτήματα από την πτέρυγα της Νέας Δημοκρατίας)
Κραυγαλέο παράδειγμα αποκρατικοποίησης τύπου ΠΑΣΟΚ είναι η περίπτωση της "SOFTEX" . Συγκεκριμένα οι αγοραστές έλαβαν σχεδόν 24 δισεκατομμύρια κυκλοφορούν ενεργητικό, 1,2 δισεκατομμύρια συμπλήρωμα καθαρού κεφαλαίου κίνησης, 1,3 δισεκατομμύρια αναπροσαρμογές κεφαλαίου κίνησης, 1,2 δισεκατομμύρια περίπου αποζημίωση για απαλλοτρίωση ακινήτου. Οι αγοραστές, λοιπόν, συνολικά έλαβαν 27,5 δισεκατομμύρια. Και τι κατέβαλαν; Κατέβαλαν 11,5 δισεκατομμύρια. Άμεσο κέρδος αγοραστών καθαρά 16 δισεκατομμύρια. 
Συμπέρασμα; Ο πωλών πληρώνει. Ο αγοράζων πληρώνεται. Αυτά κάνετε και αυτά είναι απαράδεκτα.
(Χειροκροτήματα από την πτέρυγα της Νέας Δημοκρατίας)
Αν μάλιστα υπολογιστούν και οι προγενέστερες εκσυγχρονιστικές παρεμβάσεις, η ζημιά του κράτους και σε αυτήν την περίπτωση είναι πολύ μεγαλύτερη, ξεπερνά τα 100 δισεκατομμύρια δραχμές. Και όλα αυτά για να διαλυθεί τελικά μια επιχείρηση.
Και ύστερα μιλάτε, κύριοι της Κυβέρνησης, για χρηστή και ορθολογική διαχείριση; Μιλάτε για ανάπτυξη και εκσυγχρονισμό και ύστερα ρωτάτε από πού θα βρεθούν οι πόροι για την υγεία και την παιδεία; Δεν βρίσκονται έτσι, όσους φόρους και αν βάλετε, όσο και αν αυξάνεται το δημόσιο χρέος.
Κυρίες και κύριοι συνάδελφοι, τι έγινε και τι γίνεται στα ναυπηγεία Σκαραμαγκά, προσπάθεια ιδιωτικοποίησης των οποίων άρχισε από την περίοδο της θητείας του σημερινού Πρωθυπουργού στο Υπουργείο Βιομηχανίας, θητεία που από ό,τι έχουμε καταλάβει, προτιμά να μη θυμάται. 
Εδώ και καιρό η Κυβέρνηση διαπραγματεύεται την πώλησή τους στη γερμανική κοινοπραξία "HDW". Λίγο πριν από τις εκλογές ανέθεσε απευθείας στην ίδια εταιρεία και στα ναυπηγεία Σκαραμαγκά την κατασκευή τριών υποβρυχίων έναντι 420 δισεκατομμυρίων δραχμών. Προσοχή. Με διεθνή διαγωνισμό θα μπορούσε να αγοράσει τέσσερα αντί τριών υποβρυχίων και να περισσέψουν και 120 δισεκατομμύρια δραχμές.
Πέρα από αυτό, έφερε νομοσχέδιο που επιβαρύνει με άλλα 25 δισεκατομμύρια δραχμές τους Έλληνες φορολογούμενους για πρόωρες συνταξιοδοτήσεις. Και όλα αυτά για να διαπραγματευθεί ένα τίμημα -άκουσον, άκουσον- 2 δισεκατομμυρίων δραχμών. 
Τώρα τι συμβαίνει ακριβώς; Κανένας δεν εμφανίζεται να μας πει. Το μόνο που φαίνεται ξεκάθαρα είναι ότι η Κυβέρνηση δεν αντιλαμβάνεται, δεν ξέρει, δεν θέλει να μάθει πώς λειτουργεί η αγορά.
(Χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, τραγική αποτυχία της κυβερνητικής πολιτικής των αποκρατικοποιήσεων φάνηκε και στην περίπτωση της αναζήτησης στρατηγικού επενδυτή από τον ΟΤΕ.
Ο πιο κερδοφόρος οργανισμός του δημοσίου έμεινε στα αζήτητα. Και το ερώτημα είναι: Γιατί; Και έπειτα τι έγινε και τι γίνεται με τις επενδύσεις του οργανισμού στα Βαλκάνια, στις οποίες είχε εμπλακεί η Κυβέρνηση, ο ίδιος ο Πρωθυπουργός, υπέρ του μονοπωλιακού προμηθευτή του οργανισμού; Τι γίνεται με το νέο αεροδρόμιο και τις ρυθμίσεις που προωθούνται σε βάρος του κοινού, σε βάρος του τουρισμού, σε βάρος του δημόσιου συμφέροντος; Τι συμβαίνει με τον ΟΣΕ, τις αστικές συγκοινωνίες; Τι συμβαίνει με τα ΕΛ.ΤΑ.; Πόσο χρεώνουν και πόσο ταλαιπωρούν τους πολίτες; Τι γίνεται με την αγροτική που εξανέμισε εξυγιαντικά προγράμματα δισεκατομμυρίων και σπατάλησε το μετοχικό της κεφάλαιο στα καθεστωτικά χρηματιστηριακά παιχνίδια της προεκλογικής περιόδου;
Αφήστε, λοιπόν, κατά μέρος, κύριοι της Κυβέρνησης, αλλά και λοιπά φερέφωνα εκτός αυτής της Αιθούσης τους ισχυρισμούς ότι η Νέα Δημοκρατία εναντιώνεται στις αποκρατικοποιήσεις, γιατί ούτε έτσι ούτε αλλιώς θα εξασφαλίσετε ποτέ τη σιωπή μας στην αδιαφάνεια και στη σιωπή.
(Χειροκροτήματα από την πτέρυγα της Νέας Δημοκρατίας)
Η Νέα Δημοκρατία θεωρεί όχι μόνο αναγκαία, αλλά και επιτακτική την άμεση πρόθεση ουσιαστικών αποκρατικοποιήσεων, αλλά και να το θυμάσθε αυτό κάτω από συνθήκες και όρους πλήρους διαφάνειας, αποκρατικοποιήσεις που οδηγούν από το κρατικό μονοπώλιο στο μονοπώλιο προεπιλεγμένων διαπλεκόμενων συμφερόντων δεν θα γίνουν δεκτές, δεν θα περάσουν. Δεν ανταποκρίνονται στις αρχές μας, δεν ταιριάζουν στη φιλελεύθερη πολιτική μας, δεν χωρούν στην ελεύθερη και ανοιχτή οικονομία, δεν χωρούν στην ελεύθερη και ανοιχτή κοινωνία.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, τεράστια σε έκταση ζητήματα γίνονται όμως και στο χώρο ευθύνης του Υπουργείου Εθνικής Άμυνας. Μια πρώτη εκτίμηση οδηγεί στο συμπέρασμα ότι το πενταετές εξοπλιστικό πρόγραμμα 1996-2001 από τα 3,4 τρισεκατομμύρια κλείνει τελικά στα 5,5 τρισεκατομμύρια δραχμές. Αδιάσειστα στοιχεία αποκαλύπτουν ότι αγοράστηκε υλικό που δεν ήταν απαραίτητο, υλικό που δεν ανταποκρίνεται στις επιχειρησιακές ανάγκες μας, υλικό που δεν είχε προταθεί από τα επιτελεία, υλικό που δεν περιλαμβανόταν στο ΕΜΠΑΕ, υλικό σε εξωφρενικά υψηλές τιμές. Τα περισσότερα δε εξοπλιστικά προγράμματα υλοποιήθηκαν χωρίς διαγωνισμούς, χωρίς προδιαγραφές, χωρίς ενσφράγιστες προσφορές. Σχεδόν τα πάντα έγιναν με απευθείας αναθέσεις κατά τις εξαιρέσεις του νόμου με επίκληση του απορρήτου του επείγοντος ή του εθνικού συμφέροντος. Οι περιπτώσεις είναι πολλές και τα ποσά τεράστια. Είναι χρέος μας και είναι χρέος βαρύ τόσο προς το φορολογούμενο πολίτη όσο και προς τις Ένοπλες Δυνάμεις να θέσουμε τα πάντα υπό έλεγχο. Τίποτα δεν θα μείνει στο σκοτάδι και αυτό θα το επιχειρήσουμε και θα το πετύχουμε.
(Χειροκροτήματα από την πτέρυγα της Νέας Δημοκρατίας)
Κύριοι συνάδελφοι, είμαι σαφής και κατηγορηματικός. Εμείς πιστεύουμε ότι και οι δαπάνες μπορεί να συγκρατηθούν και η μαχητική ικανότητα των Ενόπλων Δυνάμεων να ενισχυθεί, φθάνει να υπάρξει εξορθολογισμός να ακούγονται οι επιτελείς, να παραμεριστούν επιτέλους οι ιδιοτελείς σκοπιμότητες.
Σ' αυτό το σημείο θέλω μόνο μία φράση να πω προς τον Πρωθυπουργό και τους προπαγανδιστές του. Η καθαρή φωνή και η υπεύθυνη στάση της Νέας Δημοκρατίας στο θέμα του ευρωστρατού όχι μόνο δεν αποδυναμώνει, κύριε Σημίτη, όπως συκοφαντικά ισχυρίζεσθε, αλλά αντιθέτως ενισχύει τη διαπραγματευτική θέση της χώρας. Σας ενισχύουμε στον αγώνα που πρέπει επιτέλους να δώσετε.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Αν δεν λησμονούσατε τον ιδρυτή του κόμματός σας, ίσως κάτι να είχατε διδαχτεί. Αν ακούγατε τις πολιτικές δυνάμεις, θα είχατε ακόμη πιο ουσιαστική συνδρομή όχι μόνο από μας αλλά και από το Κομμουνιστικό Κόμμα και από το Συνασπισμό, από το ΔΗΚΚΙ. Μη διανοηθείτε λοιπόν να φέρετε τη χώρα μπροστά σε τετελεσμένα. Οι θέσεις που υποδεικνύαμε ταυτίζονται απόλυτα με τις βασικές αρχές της Ευρωπαϊκής Ένωσης. Οι αξιώσεις που προβάλλει η Άγκυρα δεν σημαίνουν τίποτε άλλο παρά μόνο την εκχώρηση δυνατότητας και δικαιώματος να 
απειλεί και να εκβιάζει την Ελλάδα και αυτό είναι αδιανόητο και απαράδεκτο.
(Χειροκροτήματα από την πτέρυγα της Νέας Δημοκρατίας)
Το γεγονός ότι φθάσατε στο παρά πέντε για να αντιδράσετε, σημαίνει ανεπάρκεια και ολιγωρία. Ο ισχυρισμός ότι δώσατε τη μάχη και την κερδίσατε είναι εμπαιγμός. Το γεγονός ότι δηλώνετε ικανοποίησηείναι ανησυχητικό. 
Εν πάση περιπτώσει, δεν εξετάζουμε τι έγινε μέχρι τώρα. Εκείνο τώρα που προέχει είναι να εξασφαλίσουμε την ασφάλεια της χώρας μας. 
Να εξασφαλίσουμε αυτά που απορρέουν από τις αρχές της Ευρωπαϊκής Ένωσης. 
(Χειροκροτήματα από την πτέρυγα της Νέας Δημοκρατίας)
Ένα θέλω να ξέρετε, κύριε Σημίτη: Σ' αυτό το μείζον θέμα για την εθνική ασφάλεια, σ' αυτό που συνιστά τον κυριότερο λόγο του ευρωπαϊκού μας προσανατολισμού, δεν χωρούν ούτε υποχωρήσεις, δεν χωρούν συμβιβασμοί, δεν χωρούν μισόλογα. 
Σ' αυτό το θέμα λοιπόν είμαι απόλυτα σαφής και κατηγορηματικός. 
Κυρίες και κύριοι συνάδελφοι, η Ελλάδα μπορεί να αποκτήσει πρωταγωνιστικό ρόλο, πολιτικό, οικονομικό, πολιτισμικό στην ευρύτερη περιοχή. Δυστυχώς χάθηκε πολύτιμος χρόνος, δυστυχώς εξαντλήθηκε η πιο ευνοϊκή διεθνής συγκυρία. Με ρυθμούς ΠΑΣΟΚ δεν κερδίζεται η νέα εποχή. Είναι ανάγκη να δώσουμε αγώνα κόντρα στην παρακμή και στη διαφθορά.
Με το σημερινό καθεστώς η χώρα είναι καταδικασμένη στο τέλμα και στο "γκρίζο". Είναι ανάγκη να προχωρήσουμε στις βαθιές τομές, σε ρίξεις. Με το σημερινό κράτος δεν προάγεται η ανάπτυξη, δεν εξασφαλίζεται η κοινωνική συνοχή.
Χρειαζόμαστε ένα νέο, σύγχρονο και αποτελεσματικό κράτος απεξαρτημένο επιτέλους από την εκάστοτε Κυβέρνηση, με αναβαθμισμένο επιτελικό ρόλο, με πραγματικά ισχυρή αυτοδιοίκηση. Χρειαζόμαστε ένα ανθρώπινο κράτος που επιτέλους θα υπηρετεί αντί να καταδυναστεύει τον πολίτη, που θα παρέχει σε όλους και στους μη ευνοημένους, ασφάλεια και υψηλής ποιότητας υπηρεσίες παιδείας, υγείας και πρόνοιας. Χρειάζεται ουσιαστική εξυγίανση στο χώρο της υγείας, λειτουργική αναβάθμιση των νοσοκομείων, ενίσχυση των κέντρων υγείας. 
Είναι ανάγκη, κύριοι συνάδελφοι, να μπει τέλος -επιτέλους- στις παλινωδίες γύρω από το ασφαλιστικό και να βρεθούν λύσεις στα αδιέξοδα της κοινωνικής ασφάλισης με ανοιχτό, ειλικρινή και γόνιμο διάλογο.
Εμείς, η Νέα Δημοκρατία, καταθέσαμε ξεκάθαρες, γενναίες και ολοκληρωμένες προτάσεις, γεγονός που για μια ακόμα φορά αποδεικνύει ότι η Αντιπολίτευση λειτουργεί ως Κυβέρνηση και η Κυβέρνηση λειτουργεί ως Αντιπολίτευση.
(Χειροκροτήματα από την πτέρυγα της Νέας Δημοκρατίας)
Τα προβλήματα γίνονται αξεπέραστα αν διαιωνίζονται από το χθες προς το αύριο. Γίνονται εκρηκτικά εάν επιβαρύνονται εξ αιτίας κομματικών σκοπιμοτήτων. 
Κυρίες και κύριοι συνάδελφοι, ως το μεγαλύτερο πρόβλημα που έχει σήμερα η Ελλάδα θεωρούμε την ανεργία. Σχεδόν κάθε σπίτι, κάθε οικογένεια, έχει σήμερα ένα ή και δύο ανέργους. Και αυτό δεν μπορούμε να το προσπερνούμε με υποσχέσεις που συνεχώς διαψεύδονται. Γιατί πίσω από τους άψυχους αριθμούς είναι οι άνθρωποι, άνθρωποι με αξιοπρέπεια, άνθρωποι με υποχρεώσεις, άνθρωποι με ανάγκες στις οποίες δεν μπορούν να αντεπεξέλθουν σήμερα.
Για να υπάρξει όμως η τόνωση της απασχόλησης πρώτα απ' όλα χρειάζεται ένα νέο σύστημα εκπαίδευσης, μετεκπαίδευσης και διαρκούς επανεκπαίδευσης. Και αυτή είναι για μας η πρώτη προτεραιότητα, να συνδέσουμε την παιδεία με την αγορά εργασίας. Να μην παράγουμε επιτέλους ανέργους. Να βάλουμε κανόνες αξιολόγησης και αξιοκρατίας σε όλα τα επίπεδα. Να βάλουμε τέλος στο κρατικό μονοπώλιο των ΑΕΙ, να αυξήσουμε ουσιαστικά τις δημόσιες δαπάνες για την παιδεία.
Δεν μπορεί, κυρίες και κύριοι συνάδελφοι, να είμαστε πρώτοι μεταξύ των δεκαπέντε κρατών-μελών στην εξαγωγή φοιτητών. Δεν μπορεί να μένουμε τελευταίοι στις δημόσιες δαπάνες, και δεν μπορεί να είμαστε πρώτοι στις ιδιωτικές δαπάνες για την παιδεία, γιατί όλα αυτά δείχνουν το ναυάγιο της εκπαιδευτικής πολιτικής. Δεν μπορεί η δήθεν δωρεάν παιδεία από κοινωνικός μισθός, όπως λέγατε κάποτε να γίνει σήμερα κοινωνικός φόρος, περίπου ένα εκατομμύριο το χρόνο για κάθε οικογένεια. Αυτή είναι η πραγματικότητα. Και αυτή η πραγματικότητα δεν μπορεί να συνεχίζεται.
Η παιδεία είναι η ατμομηχανή της ανάπτυξης. Είναι ο σημαντικότερος μηχανισμός αναδιανομής εισοδήματος. Είναι η γέφυρα που οδηγεί στο αύριο και είναι ανάγκη επιτέλους να την κτίσουμε όλοι μαζί.
Κυρίες και κύριοι συνάδελφοι, στη νέα εποχή, το στοίχημα της απασχόλησης, της ανάπτυξης, το στοίχημα της οικονομίας βρίσκεται στην έννοια "ανταγωνιστικότητα".
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Απελευθέρωση των αγορών από τον ασφυκτικό κρατικό εναγκαλισμό, ουσιαστικές αποκρατικοποιήσεις με οικονομική και όχι με ταμειακή σκοπιμότητα. εθνική στρατηγική για την προώθηση των εξαγωγών, εθνική στρατηγική για προσέλκυση ξένων επενδύσεων, αναμόρφωση ριζική του αναπτυξιακού νόμου, αναθεώρηση του καθεστώτος αδειών, άρση των γραφειοκρατικών εμποδίων στην ίδρυση επιχειρήσεων.
Δίνουμε ιδιαίτερη σημασία σε μια μεγάλη φορολογική μεταρρύθμιση. Το σημερινό φορολογικό σύστημα δεν είναι ούτε ανταγωνιστικό ούτε όμως κοινωνικά δίκαιο. Ο φοροεισπρακτικός μηχανισμός είναι γραφειοκρατικός, αναποτελεσματικός και καθημερινά εκκολάπτει φαινόμενα διαφθοράς. Θεωρούμε αναγκαία τη σοβαρή μείωση των συντελεστών, την απλοποίηση του συστήματος, την άρση των αδικιών, αλλά και την εισαγωγή διαδικασιών ελέγχου που θα παραμερίσουν τα κρούσματα συναλλαγής. 
Σε καμία χώρα της Ευρωπαϊκής Ένωσης μια οικογένεια με ένα εργαζόμενο δεν πληρώνει τον ίδιο φόρο με έναν άγαμο που έχει το ίδιο εισόδημα. Μόνο στην Ελλάδα συμβαίνει αυτό. Στη Γερμανία για παράδειγμα εφόσον ένας σύζυγος δεν δουλεύει, το εισόδημα διαιρείται διά δύο και ο φόρος υπολογίζεται στο μισό. Μόνο στην Ελλάδα η φορολογία των επιχειρήσεων είναι στο 37,5%. Στις χώρες της Ευρωπαϊκής Ένωσης ο μέσος όρος είναι 30%.
Ιδιαίτερη σημασία δίνουμε στην τόνωση της οικονομικής δραστηριότητας στην ύπαιθρο, στην ενίσχυση της περιφερειακής ανάπτυξης. 
Προτείνουμε ολοκληρωμένες παρεμβάσεις σε κάθε μία από τις περιφέρειες της χώρας, μια νέα επιθετική αγροτική πολιτική προσανατολισμένη προς το αύριο με άμεση εφαρμογή μέτρων για τη μείωση του κόστους παραγωγής, με την προώθηση των αναγκαίων υποδομών και όχι με εγκατάλειψή τους όπως προμηνύεται από τον Προϋπολογισμό που καταθέσατε. Αγώνα για τη στήριξη των προϊόντων μας στις Βρυξέλλες και όχι μετάθεση των προβλημάτων για το μέλλον. Και χρειάζεται ακόμα μια συγκροτημένη πολιτική για τον τουρισμό που μπορεί να γνωρίσει άνθηση εν όψει μάλιστα των Ολυμπιακών Αγώνων.
Επιβάλλεται αποφασιστική στήριξη της μικρομεσαίας επιχείρησης με νέους τρόπους χρηματοδότησης και με εξασφάλιση της συμμετοχής του εμπορίου στα κοινοτικά προγράμματα.
Κυρίες και κύριοι συνάδελφοι, υπάρχει μια αλήθεια. Εάν δεν στηριχθεί ο αγροτικός κόσμος, εάν δεν στηριχθεί ο τουρισμός και η μικρομεσαία επιχείρηση θα γονατίσει η ύπαιθρος, θα γονατίσει η περιφέρεια. Και αν γονατίσει η ελληνική περιφέρεια θα πάθουν ασφυξία τα αστικά κέντρα.
(Χειροκροτήματα από την πτέρυγα της Νέας Δημοκρατίας)
Η νέα εποχή απαιτεί ένα άλμα ποιότητας και δημιουργίας. Με τις μεθόδους σας τα αποτελέσματα είναι γνωστά. Φαίνονται στην Εγνατία, φαίνονται στην ΠΑΘΕ, φαίνονται στο Διακονιάρη. 
Η νέα εποχή απαιτεί καθαρούς κανόνες, κοινούς για όλους, γνωστούς εκ των προτέρων. Δεν μπορεί να τίθενται εκτός αναπτυξιακής διαδικασίας ένα εκατομμύριο επιχειρηματίες για το χατίρι των λίγων προσκειμένων. Δεν κερδίζεται έτσι ο 21ος αιώνας.
Πόσα από τα δημόσια έργα έχουν εκτελεστεί σύμφωνα με τον προϋπολογισμό τους, έχουν παραδοθεί στον προγραμματισμένο χρόνο και δεν παρουσιάζουν κακοτεχνίες; Για πείτε μας πόσα; 
Είναι ή δεν είναι αλήθεια ότι η Εγνατία και η ΠΑΘΕ, ενώ έπρεπε ήδη να έχουν ολοκληρωθεί, με ρυθμούς ΠΑΣΟΚ δεν πρόκειται να παραδοθούν πριν από το 2010; Είναι ή δεν είναι αλήθεια ότι το συνολικό τους κόστος έχει σχεδόν τριπλασιαστεί; Είναι ή δεν είναι αλήθεια ότι το κόστος για την Αττική Οδό από 450 δισεκατομμύρια δραχμές ξεπερνά τώρα τα 800 δισεκατομμύρια δραχμές; 
Γιατί ο έως πρόσφατα αρμόδιος Υπουργός βεβαίωνε ότι κατατέθηκε στην ευρωπαϊκή επιτροπή ο φάκελος για το μετρό Θεσσαλονίκης και η επιτροπή ανακοινώνει πως κάτι τέτοιο ποτέ δεν έγινε; Τι συμβαίνει; Ως πού μπορεί να φτάνει ο εμπαιγμός του κόσμου και η αδιαφορία για το μέλλον του τόπου;
Το γεγονός ότι ο Πρωθυπουργός, η Κυβέρνηση, επιμένουν σε ένα σαθρό καθεστώς ανάθεσης των έργων, τι σημαίνει; Τι συνέβη με το Κτηματολόγιο, που ο αρμόδιος Υπουργός διαφήμιζε σαν εθνική υπόθεση; 
Είναι ή δεν είναι αλήθεια ότι το ? του έργου στοίχισε περισσότερο από το διπλάσιο του προβλεπόμενου συνολικού κόστους; Είναι παταγώδης αποτυχία αυτό ή δεν είναι; Για να μιλήσουμε σε απλά ελληνικά, είναι απόδειξη ανικανότητας και ανεπάρκειας ή δεν είναι; 
(Χειροκροτήματα από την πτέρυγα της Νέας Δημοκρατίας)
Διαπίστωσε, ναι ή όχι, ο αρμόδιος κοινοτικός Επίτροπος καθυστερήσεις και έλλειψη διαφάνειας; Διέκοψε, ναι ή όχι, τη χρηματοδότηση της πρώτης φάσης; Επέβαλε ή δεν επέβαλε την επιστροφή σχεδόν 20 δισεκατομμυρίων δραχμών;
Είναι ή δεν είναι και αυτό μια επιπλέον μαύρη τρύπα, ένα νέο χρέος, ένα ακόμα φορτίο στις πλάτες των φορολογουμένων; Πώς θα συνεχιστεί το έργο; Ποιος θα πληρώσει; Μπορεί να συνεχίζεται, κυρίες και κύριοι συνάδελφοι, η ίδια κατάσταση; Μπορούμε έτσι να προχωρήσουμε προς το αύριο; 
Το αμείλικτο ερώτημα όμως, που τίθεται πάλι εδώ, είναι: Ζημιώνετε τα συμφέροντα του τόπου. Ζημιώσατε τον Έλληνα φορολογούμενο. Τραυματίζετε, ειδικά σ΄ αυτήν την υπόθεση, και το κύρος της χώρας. Και μη μέμφεσθε εμάς. Εσείς κάνετε τα εγκληματικά λάθη. Γίνεται ρεζίλι η χώρα διεθνώς και μετά, από αίσθημα ενοχής, προσπαθείτε να σπρώξετε, όπως συνηθίζετε άλλωστε, αλλού τις ευθύνες σας. 
Ζημιώνετε, λοιπόν, τη χώρα και τον Έλληνα φορολογούμενο, τραυματίζετε το κύρος του τόπου και μετά τι έγινε; 
Ερωτώ πάλι: Κανείς δεν παραιτείται; Κανείς δεν απολογείται; Κανείς δεν ευαισθητοποιείται, κανείς δεν κοκκινίζει; Έχετε και το θράσος να κάνετε τους τιμητές; 
(Χειροκροτήματα από την πτέρυγα της Νέας Δημοκρατίας)
Κι αυτό με οδηγεί σε ένα ακόμα ερώτημα. Χάθηκε από την Κυβέρνησή σας τελείως το φιλότιμο; Ευθιξία δεν υπάρχει; Τσίπα δεν υπάρχει; 
(Χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, φαίνεται καθαρά ότι το πρόβλημα της οικονομίας είναι πρωτίστως πολιτικό. Είναι πρόβλημα του κατεστημένου και του συντηρητισμού που παράγει αυτό το κατεστημένο. Είναι πρόβλημα καθεστωτικών νοοτροπιών που επιβραβεύουν την ασυδοσία, επιτρέπουν την παραβίαση της νομιμότητας και τελικά διαμορφώνουν ένα πλέγμα αλληλοσυγκάλυψης και ατιμωρησίας. Είναι οι καθεστωτικές πρακτικές, που οδήγησαν το χρηματιστήριο σε κατάρρευση, με καταστροφικές βέβαια συνέπειες σε βάρος του δημοσίου, με καταστροφικές συνέπειες για τις οικονομίες ενάμισι εκατομμυρίου επενδυτών, με καταστροφικές συνέπειες για την ίδια την οικονομία. Είναι οι καθεστωτικές αντιλήψεις, που εξέθρεψαν τις παράνομες παρεμβάσεις της Κυβέρνησης και του ευρύτερου συστήματος εξουσίας. 
Και αποδεικνύεται πια, πέρα από κάθε αμφιβολία, ότι επικράτησε ο κομματικός καιροσκοπισμός και θησαύρισαν οι καιροσκόποι. Εκείνοι που ήξεραν πώς γινόταν η κυβερνητική παρέμβαση, αγόραζαν φθηνά το πρωί και πουλούσαν ακριβά το μεσημέρι. Αυτό γινόταν. 
(Χειροκροτήματα από την πτέρυγα της Νέας Δημοκρατίας)
Και μέχρι πρόσφατα η Κυβέρνηση αρνούνταν τα πάντα για τις παρεμβάσεις. Όταν η υπόθεση έφτασε στη δικαιοσύνη, ομολόγησε την εμπλοκή της για να έρθει το θέμα στη Βουλή. Και όταν ήρθε στη Βουλή, ο Πρωθυπουργός επιστράτευσε κομματική πειθαρχία, για να απαγορεύσει κάθε έρευνα. Αυτό κάνατε, κύριε Σημίτη. Και βεβαίως εμμέσως ομολογήσατε την ενοχή σας. 
(Χειροκροτήματα από την πτέρυγα της Νέας Δημοκρατίας)
Επιτέλους όμως σε ένα δημοκρατικό πολίτευμα μπορεί να συμβαίνουν αυτά τα πράγματα; Μπορεί σε ένα ευνομούμενο κράτος να συμβαίνουν τέτοιας έκτασης παρανομίες και να μη φταίει κανείς; Μπορεί σοβαρά να συμφωνήσει κανείς με την άποψη του Πρωθυπουργού, ότι τάχατες έφταιγαν οι επενδυτές, επειδή δεν πρόσεχαν; Γιατί και αυτό τολμήσατε να πείτε. 
Το πρόβλημα της οικονομίας βρίσκεται στη μίζερη, στην άτολμη και αναποτελεσματική κυβερνητική πολιτική. Είναι πρόβλημα μιας Κυβέρνησης, που δεν έχει όραμα, δεν έχει πρόγραμμα, δεν έχει στόχευση. Μιας Κυβέρνησης που δεν έχει ούτε ενιαία ούτε ξεκάθαρη πολιτική. Μιας Κυβέρνησης που κουράστηκε και δεν μπορεί να παράγει, δεν μπορεί να προσφέρει. Από τον ανασχηματισμό μάλιστα και μετά η κατάσταση έγινε χειρότερη, γιατί παρουσιάζεται το εξής οξύμωρο. Οι ίδιοι άνθρωποι από διαφορετικές θέσεις δεν κάνουν τίποτε άλλο παρά να ανατρέπουν όσα είχαν αφήσει στα χαρτιά οι προκάτοχοί τους. 
Τι σημαίνει η δέσμευση της νέας Υπουργού ΠΕΧΩΔΕ να κάνει μια νέα αρχή στο Κτηματολόγιο και να αποσυνδέσει την προσπάθειά της από όσα είχαν συμβεί επί του προκατόχου της; 
Γιατί ο νέος Υπουργός Άμυνας ξηλώνει τους μηχανισμούς του προηγούμενου και επανεξετάζει τις συμβάσεις των προμηθειών; Όταν ο νέος Υπουργός Οικονομίας εμφανίζεται έτοιμος να τα αλλάξει όλα, τι θέλει να πει; Ότι έπασχαν όλα τα προηγούμενα, για τα οποία όμως όλοι σας δηλώνατε υπερήφανοι;
(Χειροκροτήματα από την πτέρυγα της Νέας Δημοκρατίας)
Οι ίδιοι δεν συγκροτούσατε και χθες την Κυβέρνηση; 
(Χειροκροτήματα από την πτέρυγα της Νέας Δημοκρατίας)
Θεωρείτε αφελείς ή λωτοφάγους τους Έλληνες; 
Το συμπέρασμα είναι ξεκάθαρο. Η Κυβέρνηση αυτή ό,τι είχε να δώσει, το έδωσε. Αιχμάλωτη στην αλαζονεία, στο κατεστημένο και την καθεστωτική νοοτροπία δεν μπορεί να ανταποκριθεί στις απαιτήσεις της νέας εποχής. Ξεκομμένη από την κοινωνία επενδύει σε νοοτροπίες φθόνου, σε πρακτικές πόλωσης, σε μεθοδεύσεις φανατισμού και διχασμού.
Η Κυβέρνηση Σημίτη, κυρίες και κύριοι συνάδελφοι, αντί να κυβερνά, αντιπολιτεύεται την Αντιπολίτευση.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
Φαίνετε ότι εκπαιδεύεστε στην άσκηση των αυριανών καθηκόντων σας. Και σε αυτό το θέμα καλά κάνετε, γιατί γρήγορα έρχεται η ώρα.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Αντί να ανταποκριθεί στις στοιχειώδεις υποχρεώσεις της, κατηγορεί όλους τους άλλους. Φταίνε όλοι οι άλλοι. Φταίει η δικαιοσύνη, φταίει η Αυτοδιοίκηση, φταίνε οι επενδυτές, φταίνε τα θύματα των καταστροφών, φταίει η κοινωνία και βέβαια, φταίει πάντα η Νέα Δημοκρατία για όσα η ίδια ευθύνεται.
Μόνη έγνοια σας είναι ο αποπροσανατολισμός της κοινής γνώμης. Κανείς να μη βλέπει τους κινδύνους που δημιουργεί η ανυπαρξία της πολιτικής σας. Κανείς να μη μιλάει για τα προβλήματα που αντιμετωπίζουν οι πολίτες. Κανείς να μη ζητάει λογαριασμό για τις ευθύνες της Κυβέρνησης.
Ουσιαστικά, μετά τις εκλογές δεν υπάρχει κυβερνητική πολιτική, δεν υπάρχει οικονομικό πρόγραμμα, αλλά ένα άτακτο συνονθύλευμα περιστασιακών παρεμβάσεων, παρεμβάσεων που δεν έχουν ούτε αρχή ούτε μέση ούτε τέλος. 
Είναι περισσότερο από φανερό ότι τα μεγάλα και επιτακτικά προβλήματα και της οικονομίας, αλλά και της κοινωνίας γενικότερα, δεν αντιμετωπίζονται με τον Προϋπολογισμό. Και αυτά τα προβλήματα δεν έχουν χρώμα, κυρίες και κύριοι συνάδελφοι. 
Αν δεν υπάρξουν άμεσα οι αναγκαίες διαρθρωτικές αλλαγές, αν δεν υπάρξει άμεσα μια γενναία φορολογική μεταρρύθμιση, αν συνεχιστεί η σημερινή κατάσταση, αύριο θα έχουμε νέα προβλήματα και προπαντός νέα έξαρση της ανεργίας. 
(Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Νέας Δημοκρατίας κ. Κωνσταντίνου Καραμανλή)
Λίγα λεπτά, κύριε Πρόεδρε, παρακαλώ.
Κύριοι της Κυβέρνησης, κυβερνάτε τη χώρα σχεδόν είκοσι χρόνια. Κυβερνάτε κάτω από τις πιο ευνοϊκές διεθνείς συνθήκες. Διαχειριστήκατε πακτωλούς χρημάτων. Επιβάλατε την πιο υψηλή φορολογία που γνώρισε ποτέ ο τόπος. Εισπράξατε τεράστια ποσά από τη διάθεση δημόσιας περιουσίας. Είχατε κοινοτικές επιδοτήσεις πρωτόγνωρου ύψους. Αυξήσατε το δημόσιο χρέος κρύβοντας με λογιστικά τεχνάσματα ένα μέρος τους. Ποτέ κυβέρνηση δεν είχε τόσο χρόνο και τόσους πόρους για να παράξει τόσο ισχνό αποτέλεσμα.
(Χειροκροτήματα από την πτέρυγα της Νέας Δημοκρατίας)
Και τώρα, τι κάνετε; Συγκρίνετε την Ελλάδα, συγκρίνετε την πατρίδα μας με περιοχές του κόσμου που μάχονται ακόμα για την ελευθερία τους και δεν είχαν καμία βοήθεια. Συγκρίνετε το σήμερα με τον περασμένο αιώνα. Ε, είστε το χτες και είμαστε το αύριο. Γυρνάτε στο χθες, εμείς φεύγουμε μπροστά.
(Χειροκροτήματα από την πτέρυγα της Νέας Δημοκρατίας)
Δηλητηριάζετε σκόπιμα την πολιτική ζωή του τόπου. Επιχειρείτε να διχάσετε τους Έλληνες. 
(Χειροκροτήματα από την πτέρυγα της Νέας Δημοκρατίας)
Και καταλάβετέ το καλά αυτό: Με αυτές τις πρακτικές δεν πλήττεται η Νέα Δημοκρατία, δεν μπορείτε να πλήξετε εμάς, αλλά βλάπτετε τον τόπο, σκόπιμα ζημιώνετε την Ελλάδα και τους πολίτες.
(Χειροκροτήματα από την πτέρυγα της Νέας Δημοκρατίας)
Και είναι τεράστια η προσωπική σας ευθύνη γι' αυτό, κύριε Πρωθυπουργέ.
(Χειροκροτήματα από την πτέρυγα της Νέας Δημοκρατίας)
Αντί να ανταποκριθείτε στις επιταγές της νέας εποχής, επιδίδεστε σε παρελθοντολογία. Αντί να νοιαστείτε για τη δημοκρατία και τη θωράκιση της πολιτείας, καθυστερείτε να φέρετε προς ψήφιση τους εκτελεστικούς νόμους του Συντάγματος, παρ' ότι ο ίδιος είχατε δεσμευτεί ότι θα είχαν περάσει ήδη από τις αρχές του φθινοπώρου. Και μάλιστα ποιους; Εκείνους που άπτονται της ευαίσθητης σχέσης των Μέσων Επικοινωνίας με τα μεγάλα οικονομικά συμφέροντα και τους μεγαλοπρομηθευτές του δημοσίου.
(Χειροκροτήματα από την πτέρυγα της Νέας Δημοκρατίας)
Και ερωτώ σήμερα πάλι: Τι συμβαίνει, κύριε Σημίτη; Δεν θέλετε; Δεν μπορείτε; Μήπως και τα δύο μαζί; 
Αντί να αναλάβετε πρωτοβουλίες για το σεβασμό της νομιμότητας, εξαπολύετε συστηματικά επιθέσεις εναντίον της δικαιοσύνης. Και το κάνατε πάλι σήμερα.
Κυρίες και κύριοι συνάδελφοι, δεν θα θέσω σήμερα το ζήτημα των ελληνοποιήσεων. Θα έλθει η ώρα γι' αυτό. Είναι τεράστιο το ζήτημα και το ξέρετε. Και βεβαίως θα χυθεί άπλετο φως σ' αυτήν την υπόθεση. Στην ώρα του. 
ΙΩΑΝΝΗΣ ΚΕΦΑΛΟΓΙΑΝΝΗΣ: Έκλεψαν τις εκλογές.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δεν θα το αφήσουμε να κλείσει.
(Χειροκροτήματα από την πτέρυγα της Νέας Δημοκρατίας)
Σήμερα, όμως, θέλω να συγκεντρώσω την προσοχή σας για λίγα δευτερόλεπτα στο εξής θέμα:
Τραυματίζετε τους θεσμούς, υβρίζετε τη δικαιοσύνη, εμμέσως πλην σαφώς πλήττετε την ίδια τη δημοκρατία. Θέλετε τους δικαστές ενεργούμενά σας. Αυτή είναι η πραγματικότητα και αυτό είναι επικίνδυνη καθεστωτική νοοτροπία!
(Χειροκροτήματα από την πτέρυγα της Νέας Δημοκρατίας)
ΚΟΣΜΑΣ ΣΦΥΡΙΟΥ: Εξ ιδίων τα αλλότρια. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Και σας προκαλώ, κύριε Σημίτη. Μαζέψτε επιτέλους τους υβριστές και τους συκοφάντες της δικαιοσύνης! Στο κάτω-κάτω της γραφής έχετε πάρει όρκο να σέβεστε το Σύνταγμα και τους νόμους. Να σέβεστε τους θεσμούς της δημοκρατίας. 
Αντί να παράγει έργο αυτή η Κυβέρνηση, μοιράζει υποσχέσεις. Με ποια αξιοπιστία; Δεν πείθει πια η ρητορεία, γιατί συγκρούεται με τα έργα της. Γιατί οι πολίτες δεν επιδοκιμάζουν και δεν πρόκειται ποτέ να επιδοκιμάσουν τους οραματιστές του χθες και του διχασμού. Δεν πείθει η μίζερη στάση σας την ώρα που ο κόσμος αλλάζει και μάλιστα με ιλιγγιώδεις ρυθμούς. Τις φιλελεύθερες πολιτικές που έχει ανάγκη ο τόπος δεν μπορείτε να τις εφαρμόσετε, γιατί δεν τις πιστεύετε αλλά και γιατί έρχονται σε σύγκρουση με το πλέγμα των πελατειακών σχέσεών σας. Είστε όμηροι και των συντεχνιών που σας στηρίζουν αλλά και των μεγαλοπρομηθευτών του δημοσίου που σας στηρίζουν! Αυτή είναι η πραγματικότητα!
(Χειροκροτήματα από την πτέρυγα της Νέας Δημοκρατίας)
Ό,τι κάνετε στη φιλελεύθερη κατεύθυνση είναι γιατί σας σπρώχνει η Ευρωπαϊκή Ένωση, σας σπρώχνει η πραγματικότητα. 
Δεν συμφωνούμε ούτε με την οικονομική ούτε με την κοινωνική πολιτική σας. Δεν εγκρίνουμε τον Προϋπολογισμό. Τον καταψηφίζουμε στο σύνολό του. Επιμένουμε σε μια καθαρή, φιλελεύθερη πολιτική, στην κοινωνική αλληλεγγύη, επιμένουμε σε μια κοινωνία ανθρωπιάς, επιμένουμε στο μέτρο και στη μετριοπάθεια. Και σημειώστε και κάτι ακόμα: Αντίθετα με σας, ερχόμαστε για να ενώσουμε όλους τους Έλληνες για μια κοινωνία με συνοχή, με αλληλεγγύη και ανθρωπιά! Για μια οικονομία με δυναμικά αυτοτροφοδοτούμενη και ισόρροπη ανάπτυξη!
(Χειροκροτήματα από την πτέρυγα της Νέας Δημοκρατίας)
Πιστεύουμε -και το πιστεύουμε βαθιά- ότι η Ελλάδα μπορεί και πρέπει να σπάσει το φράγμα που αιχμαλωτίζει τις δημιουργικές δυνάμεις της κοινωνίας. Πιστεύουμε -και το πιστεύουμε βαθιά- ότι η Ελλάδα μπορεί και πρέπει να πετύχει άλμα ποιότητας και δημιουργίας! 
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας και Οικονομικών κ. Χριστοδουλάκης έχει το λόγο.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, είναι τριτολογία. Έχει δευτερολογήσει ο κύριος Υπουργός. 
ΠΡΟΕΔΡΟΣ (Απόστολος Κακλαμάνης): Λυπάμαι, να διαβάσετε το Σύνταγμα και τον Κανονισμό. Οι Υπουργοί και οι Πρόεδροι των Κοινοβουλευτικών Ομάδων μπορούν να κάνουν παρέμβαση όποτε το ζητήσουν. Αυτό λέει το Σύνταγμα και ο Κανονισμός της Βουλής.
(Θόρυβος από την πτέρυγα της Νέας Δημοκρατίας)
Μη θορυβείτε, παρακαλώ! Ακούστηκε με σεβασμό ο Πρόεδρός σας! Επιτέλους, ανεχθείτε και τον αντίλογο! Δεν είναι σοβαρά πράγματα αυτά!
Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, θέλω κατ' αρχήν να καλωσορίσω την αναγνώριση από τον Πρόεδρο της Αξιωματικής Αντιπολίτευσης για το γεγονός ότι η έλευση του ευρώ στην Ευρώπη είναι μια μεγάλη πανευρωπαϊκή επιτυχία. Είναι όμως και μία πολύ μεγάλη εθνική επιτυχία. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ μια διακοπή.
Κύριοι της Νέας Δημοκρατίας, θα σεβαστείτε το χώρο και τον ομιλητή; Επί μία ώρα η Βουλή άκουσε τον κ. Καραμανλή. Σεβαστείτε επιτέλους για πέντε λεπτά την απάντηση του Υπουργού! Τι νοοτροπία είναι αυτή; 
Συνεχίστε, κύριε Υπουργέ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Είναι όμως μια μεγάλη εθνική επιτυχία, η οποία κατατάσσει αμετάκλητα τη χώρα μας στην ομάδα των πιο ανεπτυγμένων χωρών της Ευρωπαϊκής Ένωσης και διεθνώς. Και είναι μια εθνική επιτυχία, η οποία δεν θα ήταν ποτέ εφικτή εάν ανταποκρινόταν στην πραγματικότητα η κριτική, η οποία συστηματικά γινόταν τα προηγούμενα χρόνια για την οικονομική πολιτική της Κυβέρνησης. Διότι είναι ακριβώς η οικονομική πολιτική της Κυβέρνησης των τελευταίων ετών, σταθερά από το 1993 και μετά, η οποία έδωσε την ευκαιρία στη χώρα μας να ξεφύγει από τη στασιμότητα, να ξεφύγει από τα προβλήματα και να μπει στο δρόμο της ανάπτυξης, της προόδου και της ευημερίας μαζί με τους άλλους ευρωπαϊκούς λαούς.
Πριν από δέκα χρόνια η ελληνική οικονομία, κυρίες και κύριοι, είχε παρόμοια χαρακτηριστικά με την οικονομία της Αργεντινής και μάλιστα η οικονομία της Αργεντινής ανεπτύσσετο πιο γρήγορα. Βλέπουμε σήμερα το αποτέλεσμα. 
Η Ελλάδα ακολούθησε μια σώφρονα οικονομική πολιτική με τη δημοσιονομική σταθερότητα, τις διαρθρωτικές αλλαγές, τις σωστές πολιτικές και κοινωνικές επιλογές και γι' αυτό έρχεται σήμερα ισάξια και ισότιμα στην Ευρωπαϊκή Ένωση να υποδεχτεί το ευρώ με όλες τις δυνατότητες, τις ευκαιρίες και τις προοπτικές που προσφέρει στον κάθε Ευρωπαίο πολίτη. 
Ένα κλειδί σ' αυτήν την πορεία υπήρξε συστηματικά η επιδίωξη υψηλότερης ανάπτυξης σε σχέση με τις άλλες ευρωπαϊκές χώρες, έτσι ώστε παράλληλα με την ονομαστική σύγκλιση να συγκλίνουμε και πραγματικά με τα εισοδήματα των άλλων ευρωπαϊκών λαών. Αυτήν την πολιτική θα τη συνεχίσουμε συστηματικά. Δεν ήταν μόνο η διεθνής ευνοϊκή συγκυρία, διότι αυτό δεν εξηγεί το γεγονός ότι η Ελλάδα και ανεπτύσσετο τα τελευταία χρόνια και θα εξακολουθήσει να αναπτύσσεται πολύ ταχύτερα από τις άλλες διεθνείς οικονομίες.
Έγιναν προσαρμογές στον Προϋπολογισμό όσον αφορά την ανάπτυξη; Βεβαίως και έγιναν, αλλά έγιναν οριακές προσαρμογές ως αποτέλεσμα των πρόσφατων διεθνών εξελίξεων. 
Κυρίες και κύριοι συνάδελφοι, τους τελευταίους μήνες ισχυρότατες διεθνείς οικονομίες άλλαξαν άρδην όλους τους αναπτυξιακούς σχεδιασμούς. Η Γερμανία από το 2,7% που περίμενε ανάπτυξη είναι ζήτημα εάν θα έχει 0,7% στο τέλος του έτους. Του χρόνου η Ευρωπαϊκή Ένωση θα έχει πολύ χαμηλούς ρυθμούς ανάπτυξης. Η Ελλάδα όμως θα εξακολουθήσει να είναι πρωταθλήτρια ανάπτυξης στην Ευρώπη και στον Οργανισμό Οικονομικής Συνεργασίας και Αναπτύξεως, όχι επειδή μιμείται και αντιγράφει τη διεθνή συγκυρία, αλλά γιατί έχει θεμελιώσει πλέον ισχυρούς εσωτερικούς μηχανισμούς ανάπτυξης και κοινωνικής συνοχής, οι οποίοι της επιτρέπουν να συνεχίσει στον ίδιο ρυθμό. 
Πού οφείλονται αυτοί οι μηχανισμοί όμως; Στους κοινοτικούς πόρους; Βεβαίως υπήρξαν κοινοτικοί πόροι και, ακριβώς επειδή είναι αποτελεσματική η αξιοποίησή τους, θα συνεχίσουν να υπάρχουν στη χώρα μας. Κοινοτικοί πόροι όμως υπήρχαν πάντοτε και πριν από δέκα χρόνια και πριν από οκτώ χρόνια και πριν από τέσσερα χρόνια. Δεν αξιοποιούνται όμως πάντα αποτελεσματικά. Όταν ξεκίνησαν οι κοινοτικοί πόροι από το 1993 και μετά να αξιοποιούνται αποτελεσματικά και να ενσωματώνονται στην ελληνική οικονομία, τα έργα, οι υποδομές, οι τεχνολογίες, οι επιχειρήσεις, τότε άρχισε να αυγατίζει η ανάπτυξη και να απογειώνεται η ελληνική οικονομία. 
Αν θέλετε να μιλήσουμε για τα έργα και για τις αποτελεσματικότητες, επειδή έγινε μεγάλη αναφορά, σας θυμίζω ότι στην ΠΑΘΕ στο Α΄ Κοινοτικό Πλαίσιο Στήριξης, το οποίο έλαβε χώρα την περίοδο 1989-1993, είχαν προγραμματιστεί να κατασκευαστούν διακόσια δέκα χιλιόμετρα. Πόσα κατασκευάστηκαν; Κατασκευάστηκαν πενήντα τέσσερα χιλιόμετρα. Στο Β΄ Κοινοτικό Πλαίσιο Στήριξης είχαν προγραμματιστεί να κατασκευαστούν τετρακόσια δέκα χιλιόμετρα. Πόσα τελείωσαν; Τελείωσαν τριακόσια ενενήντα χιλιόμετρα. Τα είκοσι χιλιόμετρα, είχαν συγκεκριμένα αρχαιολογικά προβλήματα, τα οποία επέβαλαν την καθυστέρησή τους.
Κυρίες και κύριοι, εγώ θα συμφωνήσω σε μια αποστροφή της ομιλίας του Προέδρου της Αξιωματικής Αντιπολιτεύσεως, στο ότι η πολιτική μας απέναντι στην αγορά, η πολιτική μας απέναντι στα θέματα αποκρατικοποιήσεων, διαφέρει πάρα πολύ. Όντως διαφέρει πάρα πολύ, διότι εμείς τις διαρθρωτικές αλλαγές, τις αποκρατικοποιήσεις, την απελευθέρωση αγορών τις βλέπουμε με μια πολύ συγκεκριμένη αναπτυξιακή στόχευση, μια στόχευση η οποία προάγει τις επενδύσεις, διασφαλίζει και αυξάνει την απασχόληση, διασφαλίζει και αυξάνει την επάρκεια και την αξιοπιστία των υπηρεσιών. Και αυτήν την πολιτική θα συνεχίσουμε. Και αυτό φαίνεται καθώς προχωρά η εξυγίανση, καθώς προχωρούν οι αποκρατικοποιήσεις στις δημόσιες επιχειρήσεις. 
Θα μου επιτρέψετε να αναφερθώ και στις συγκεκριμένες επιχειρήσεις, γιατί πιστεύω ότι πρέπει να ξεκαθαρίζονται όλα τα ζητήματα, για να μην αφήνεται η παραμικρή υπόνοια και αμφιβολία. Αναφέρθη το θέμα του ΟΤΕ. Θέλω να τονίσω από το Βήμα της Βουλής ότι ουδέποτε τέθηκε από την Κυβέρνηση θέμα στρατηγικού επενδυτή. Όμως τα τελευταία χρόνια προχωρήσαμε γρήγορα στην αποκρατικοποίηση του ΟΤΕ. Και το δημόσιο σήμερα δεν έχει πλέον την πλειοψηφία, αλλά κατέχει το 41,7% και σχεδιάζει να κατέλθει στο 1/3 του 100% εντός του 2000, ακριβώς για να διατηρήσει τον αποφασιστικό λόγο στην επιλογή των στρατηγικών για την ανάπτυξη του Οργανισμού.
Απέδωσαν αυτές οι στρατηγικές; Αρκεί, νομίζω, να σας αναφέρω ότι η αξία του ΟΤΕ τον προηγούμενο χρόνο αυξήθηκε σημαντικά, όταν αντίστοιχες τηλεπικοινωνιακές εταιρείες στην Ευρώπη είχαν σημαντικές πτώσεις. Επιχειρήσεις που είχαν προβλήματα στο παρελθόν, όπως για παράδειγμα τα ΕΛ.ΤΑ., το 2001 θα παρουσιάσουν κέρδη, με αποτέλεσμα να έχουν ανοικτό το δρόμο μπροστά τους για μία σύγχρονη αναδιάρθρωση και αναβάθμιση αξιοποιώντας όλες τις δυνατότητες που παρέχουν οι σύγχρονες εξελίξεις. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, τελειώνετε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Ένα λεπτό, κύριε Πρόεδρε.
Για τη ΔΕΗ πέτυχε η μετοχοποίηση έπειτα από μία πολύχρονη και επίπονη προσπάθεια και πέτυχε με όρους οι οποίοι διασφαλίζουν την επιχείρηση. Η ΔΕΗ μπήκε στις διεθνείς αγορές, σε πολύ απαιτητικές διεθνείς αγορές και μάλιστα σε μία διεθνή συγκυρία, όχι ιδιαίτερα ευνοϊκή, κάθε άλλο μάλιστα. Αλλά μπήκε ως ενιαία μεγάλη επιχείρηση φράζοντας έτσι το δρόμο στα σχέδια εκείνων που ήθελαν την κατάτμηση της επιχείρησης, τη σαλαμοποίησή της για να μπορέσει να χάσει τα πιο αξιόλογα πλουτοπαραγωγικά στοιχεία που είχε. 
Μετά από αυτήν την επιτυχή μετοχοποίηση, η ΔΕΗ έχει πλέον όλη τη δυναμική να προχωρήσει και να συνάψει ισχυρές ενεργειακές συμμαχίες, να έχει μία ισχυρή παρουσία στην ευρωπαϊκή αγορά. 
Ο Προϋπολογισμός είναι ρεαλιστικός και προβάλλει ένα πλαίσιο σιγουριάς και εμπιστοσύνης για τη λειτουργία της οικονομίας.
Νομίζω ότι έχω απαντήσει σε πάρα πολλά ζητήματα από αυτά που έθεσε ο Αρχηγός της Αξιωματικής Αντιπολίτευσης. Θέλω να δηλώσω, όμως, για μία ακόμη φορά ένα σημαντικό θέμα. Θέλω να διαβεβαιώσω την Εθνική Αντιπροσωπεία ότι κρυφό χρέος δεν υπάρχει και πιστεύω ότι κανέναν δεν οφελεί να εφευρίσκουμε επιχειρήματα τα οποία δεν έχουν αντιστοίχηση με την πραγματικότητα. Όλα τα δημοσιονομικά μεγέθη του Προϋπολογισμού κρίνονται ιδιαιτέρως αυστηρά από την Ευρωπαϊκή Επιτροπή και έχουν περάσει όλους τους ελέγχους. Το δημόσιο χρέος θα συνεχίσει να αποκλιμακώνεται, χωρίς όμως αυτό να εμποδίζει τη χρηματοδότηση αναπτυξιακών πρωτοβουλιών. 
Ο Προϋπολογισμός του 2002 είναι ένας προϋπολογισμός επικεντρωμένος στην απασχόληση, γιατί για μας η απασχόληση, η αύξηση των θέσεων εργασίας, η καταπολέμηση της ανεργίας αποτελεί ταυτόχρονα τη μεγάλη κοινωνική και οικονομική προτεραιότητα. Να είσαστε βέβαιος ότι η Εθνική Αντιπροσωπεία θα αναγνωρίσει αυτήν την προτεραιότητα και θα ψηφίσει τον Προϋπολογισμό. Ευχαριστώ.
(Χειροκροτήματα από την πτέρυγα του ΠΑΣΟΚ)
Ο Υπουργός Εσωτερικών, Δημόσιας Διοίκησης και Αποκέντρωσης κ. Σκανδαλίδης έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορεί να παρεμβληθεί ο συνάδελφος κ. Καραμπίνας; Ας μιλήσει μετά τον Υπουργό.
ΠΡΟΕΔΡΟΣ (Απόστολος Κακλαμάνης): Θα του έδινα το λόγο, αλλά δεν είναι μέσα στην Αίθουσα.
Ορίστε, κύριε Υπουργέ.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, λυπάμαι πραγματικά που ο κύριος Πρόεδρος της Αξιωματικής Αντιπολίτευσης δεν βρίσκεται αυτήν τη στιγμή στην Αίθουσα και λυπάμαι γιατί εμφάνισε στο Βήμα της Βουλής μία Ελλάδα της υστέρησης, της μιζέριας, της απομόνωσης και της καταστροφής. 
Σε μια περίοδο που, τουλάχιστον για όσους από μας ζήσαμε όλα τα τελευταία χρόνια, η χώρα αλλάζει ιστορικούς κύκλους χωρίς ήττες, πετυχαίνει στόχους μετά από τόσες δεκαετίες που τη φέρνουμε στις αναπτυγμένες χώρες και προχωράει με ασφάλεια προς το μέλλον. 
Χρησιμοποιεί πολύ συχνά ο κ. Καραμανλής τη λέξη "καθεστώς". Το καθεστώς είχε συνδεθεί με τη λέξη "κατεστημένο" σε παλαιότερες εποχές που δεν είχαν και τόση πολύ δημοκρατία. Η δημοκρατία μας είναι πολύ καλή αυτήν την εποχή και ασφαλώς η νόμιμη διακυβέρνηση της χώρας που βγαίνει με την ετυμηγορία του λαού δεν είναι καθεστώς. Φαντάζομαι ότι ο κ. Καραμανλής θεωρεί καθεστώς το ότι το ΠΑΣΟΚ ψηφίζεται συνεχώς από τον ελληνικό λαό. Μα, γιατί εγγυάται την ασφαλή πορεία του έθνους και του τόπου προς τα εμπρός. Γι' αυτό ψηφίζεται και γι' αυτό είναι τόσα χρόνια στην Κυβέρνηση. 
Μιλάτε, αξιότιμε Αρχηγέ της Αξιωματικής Αντιπολίτευσης, συνεχώς για τον κίνδυνο η Ελλάδα να μην πραγματώσει τους στόχους της. Δεν είναι η πρώτη φορά που γίνεται αυτό. Όπως μιλούσατε απέναντι στα ΜΟΠ λοιδορώντας τον Ανδρέα Παπανδρέου που οδήγησε στη σύγκλιση. Όπως μιλούσατε για το αδύνατο υλοποίησης του προγράμματος σύγκλισης του ΄94, ενώ εσείς δεν καταφέρατε καν να το σχεδιάσετε επί δύο χρόνια. Όπως μιλούσατε για την καταστροφή της οικονομίας με την υποτίμηση. Όπως μιλούσατε για το αδιανόητο και το αδύνατο της ΟΝΕ. Ακόμη ακούμε εδώ αυτές τις φωνές. Όπως μιλούσατε για την απώλεια χρημάτων από το Β΄Κοινοτικό Πλαίσιο Στήριξης λέγοντας "θεαματική απώλεια χρημάτων" όταν παρά τις ελλείψεις, παρά τα προβλήματα που υπάρχουν σε όλες τις χώρες της Ευρώπης, αγγίζουμε σχεδόν πλήρως το 100% της απορρόφησης. Όπως μιλάτε σήμερα για πλασματικό προϋπολογισμό, ενώ ξέρετε ότι και αυτός ο Προϋπολογισμός θα είναι πλεονασματικός παρά τις "Κασσάνδρες" και τις δύσκολες συνθήκες αυτής της εποχής. 
Δυστυχώς η ιστορία σας διαψεύδει με τον πιο περιπαιχτικό τρόπο. 
Εμείς τι εγγυόμαστε; Εγγυόμαστε κάτι πολύ απλό: Διπλάσιο τουλάχιστον ρυθμό ανάπτυξης από το μέσο όρο της Ευρωπαϊκής Ένωσης για τον επόμενο χρόνο. Σύνδεση κάθε έργου, κάθε επένδυσης με την απασχόληση και την πραγματική σύγκλιση. Είναι σειρά μεταρρυθμίσεων που θα βοηθήσουν να προσαρμοστεί η χώρα στην καινούρια εποχή. Προπαντός όμως εγγυόμαστε την ισχυρή Ελλάδα που μπορεί να φέρει την Κύπρο στην Ευρωπαϊκή Ένωση ως ορατό στόχο, που μπορεί να αντιμετωπίζει, όπως γίνεται μετά το Ελσίνκι, από καλύτερη θέση την Τουρκία, που μπορεί να μεγαλώνει την επιρροή και την πρωτοπορία της στην περιοχή και προφανώς να εγκαθίσταται οριστικά στο χώρο των ανεπτυγμένων χωρών. 
Καμιά δημιουργική λογιστική ως ερμηνεία δεν μπορεί να προτρέψει αυτή την πραγματικότητα που νιώθει κάθε Έλληνας. Θα έχουμε δυσκολίες; Βεβαίως. Ο δρόμος είναι στρωμένος με λουλούδια; Ασφαλώς και όχι. 
Όμως τη δημιουργική λογιστική την επιστρατεύετε όταν θέλετε να εκφράσετε κάτι που δεν μπορείτε είτε να καταλάβετε ή να το ομολογήσετε. Για σας δεν υπήρξε σύμφωνα με την ομιλία του Αρχηγού σας η 11η Σεπτεμβρίου. Δεν υπάρχουν αλλαγές ή συνθήκες. Δεν αλλάζουν τα διεθνή οικονομικά δεδομένα. Δεν αλλάζει η παγκόσμια πραγματικότητα. Δεν ανατρέπονται οι προτεραιότητες. 
Τίποτα δεν κατάλαβε ο κ. Καραμανλής απ' αυτήν την εξέλιξη ώστε να μην την αναφέρει; Αδυνατεί να καταλάβει; Ή την αποσιωπά; 
Εάν αδυνατεί να την καταλάβει, είναι επικίνδυνος. Εάν την αποσιωπά είναι ανειλικρινής. Και στη μία και στην άλλη περίπτωση δεν μπορεί να ψηφίσει ο ελληνικός λαός μια τέτοια κυβέρνηση, που αρχηγός της είναι είτε ανειλικρινής είτε δεν καταλαβαίνει πού πάνε τα πράγματα. 
Εμείς λοιπόν πάμε μπροστά και σεις καταστροφολογείτε. 
Μιλάτε, αξιότιμε Αρχηγέ της Αξιωματικής Αντιπολίτευσης, για ανύπαρκτο κράτος εκμεταλλευόμενος και αυτήν τη συγκυρία και τη σημερινή δύσκολη μέρα. Υποτιμάτε τη μεγάλη προσπάθεια που κάνουν χιλιάδες άνθρωποι τόσο καιρό τόσες βδομάδες με ένα μεγάλο συντονισμό και μια τεράστια δύναμη για να αντιμετωπίσουν αυτές τις αλλεπάλληλες θεομηνίες. Το είδατε στην επίσκεψή σας στη Σάμο. Το ζήσαμε τρομακτικά το εξαήμερο που πέρασε. Αντί να μιλάτε για τη Σουηδία και τη Φιλανδία, που δεν έχουν καμία σχέση με την Ελλάδα ούτε ως κλίμα ούτε ως υποδομές ούτε ως τίποτα, καλό θα ήταν να πείτε γιατί η στάση του κόμματός σας στην απεργία των οδοκαθαριστών της Αθήνας ήταν ενισχυτική των αιτημάτων τους όταν ήξερε ότι η θεομηνία που έρχεται και έχει προγνώσει η Μετεωρολογική Υπηρεσία μπορούσε να φέρει την πόλη σε πολύ δυσχερή θέση. 
Είναι σοβαρή Αντιπολίτευση αυτή που προτείνει, όπως λέτε, λύσεις για τα προβλήματα της εποχής μας; Εμείς δεν πρέπει να θριαμβολογούμε αλλά να έχουμε ένα στόχο. Κάθε φορά και πιο καλά και πιο αποτελεσματικά και πιο συντονισμένα. ΄Ετσι θα δείχνουμε ότι πάμε μπροστά, ενώ εσείς καταστροφολογείτε. 
Μιλάτε, αξιότιμε Αρχηγέ της Αξιωματικής Αντιπολίτευσης, για κίνδυνο στην αποκέντρωση και τους θεσμούς από την Κυβέρνηση του ΠΑΣΟΚ που θέλει δήθεν να καταργήσει το ν. 1828 και να φαλκιδεύσει και να καταργήσει τη Νομαρχιακή Αυτοδιοίκηση αποδυναμώνοντας τον "ΚΑΠΟΔΙΣΤΡΙΑ". Είναι σαν να σας ακούω μέσα από ανεστραμμένο καθρέφτη. Κάνετε τον τιμητή των θεσμών που εμείς δημιουργήσαμε, εσείς που απειλήσατε την πολιτειακή οργάνωση της χώρας με μετωπικές συγκρούσεις όταν αυτό το Κοινοβούλιο τους ψήφιζε. 
Ο κ. Πολύδωρας σε μία έξαρσή του στο συνέδριο της ΚΕΔΚΕ είπε "εμείς κάνουμε την αυτοκριτική μας, δεν τα θέλαμε, θέλουμε να υιοθετήσουμε τα δικά σας παιδιά". Λήθη στο πρόσφατο παρελθόν της Νέας Δημοκρατίας; Για το μέλλον όμως τι λέτε; Γενικές προτάσεις, υιοθέτηση διεκδικήσεων που είναι αδύνατον να πραγματοποιηθούν. Και επιπλέον ενώ εμείς βλέπουμε την εξέλιξη, θέλουμε την αξιολόγηση, παρακολουθούμε την πορεία προς την Ευρώπη των πόλεων και των περιφερειών, εσείς ουσιαστικά θέλετε να φαλκιδεύσετε αυτήν τη δυναμική, αυτήν την εξέλιξη. 
Κανείς δεν μπορεί να καταργήσει τον ισχυρό δήμο, τον αιρετό νομάρχη και να σταματήσει αυτήν την πορεία. Εμείς πάμε μπροστά. Εσείς καταστροφολογείτε. Αφήσατε να εννοηθεί ότι σήμερα δεν θέλετε να μιλήσετε για τα θέματα της Δημοκρατίας τόσο πολύ. Είπατε όμως πάρα πολλά πράγματα γι' αυτό. ΄Εχετε μιλήσει εσχάτως εδώ στην Εθνική Αντιπροσωπεία και αλλού για εκλογικά πραξικοπήματα, για προσπάθεια να διατηρηθούμε εμείς στην εξουσία. Ξέρετε καλά ότι η παράδοση χρήσης αυτών των μεθόδων δεν ανήκει σ' αυτήν την παράταξη. Ξέρετε καλά πως όταν εμφανίστηκε η πρακτορολογία και όλα τα άλλα συναφή λίγο πριν και λίγο μετά το 1989 πάντα αφορούσε δικούς σας με δικούς σας ανθρώπους για δικά σας προβλήματα.
Ξέρετε πολύ πως όταν ισχυρίζεστε ότι ενδιαφέρεστε για την ποιότητα της δημοκρατίας, την αντιμετώπιση της διαπλοκής, την αντίθεση στον αυταρχισμό της Κυβέρνησης που δήθεν δεν θέλει διάλογο για τα σοβαρά θέματα, δεν το εννοείτε, διότι όταν σας καλεί για διάλογο συνήθως δεν έρχεστε. Εμείς θέλουμε να ανοίξουμε ένα νέο ιστορικό κύκλο για το πολιτικό σύστημα με αρχές και αξίες που να ταιριάζουν στη νέα εποχή, που να διασφαλίζουν τη δημοκρατία, που να θωρακίζουν τους θεσμούς της διαφάνειας, που να κατοχυρώνουν τη νέα αυτονομία της πολιτικής απέναντι στα κέντρα της οικονομικής δύναμης, που να ενισχύσουν την πολυκομματική Κοινοβουλευτική Δημοκρατία και γιατί όχι να βοηθήσουν ενεργά στη διαμόρφωση μιας νέας αυθεντικής σχέσης των πολιτικών δυνάμεων με το λαό και τις κοινωνικές δυνάμεις. 
ΣΤΑΥΡΟΣ ΔΗΜΑΣ: (Δεν ακούστηκε).
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Αυτά, κύριε Δήμα, είναι θέματα που αφορούν το Υπουργείο Εσωτερικών, τον προγραμματισμό του και τον προϋπολογισμό του. Εσείς δυστυχώς τα λέτε όταν κρούετε ανοιχτές θύρες. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Διαβάζετε την απάντηση γραμμένη. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Όταν φθάνουμε στην "ταμπακέρα" γυρίζετε την πλάτη. Και δεν έχει καμία σημασία αν βλέπει κανείς ή διαβάζει σημειώσεις όταν ακούει...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ΄Οχι, αλλά πού ξέρετε τι θα πει; 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Καμία σημασία. Οι πράξεις έχουν σημασία και από αυτό, αυτός ο τόπος έχει πολύ μεγάλη πείρα για να μην αποδεχθεί ποτέ να ξαναγραφτεί η ιστορία που τόσο καλά κατέχει και ξέρει και ζει. Εμείς προχωρούμε μπροστά. Εσείς καταστροφολογείτε. 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι!
Δεν γράφεται καμία διακοπή. 
ΚΩΝΣΤΑΝΤΙΝΟΣ ΤΣΙΠΛΑΚΗΣ:....
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): ΄Ηρθε λοιπόν ο κ. Καραμανλής και μας είπε ότι δεν θέλει να ανοίξει το θέμα των ελληνοποιήσεων, γιατί έχει να πει πάρα πολλά. Μάλιστα τον είδα ιδιαίτερα προσεκτικό. Όμως, θα το ανοίξουμε εμείς απόψε. Δεν έχουμε κανένα πρόβλημα να το ανοίξουμε.
Το πρόβλημα είναι δικό σας, δεν είναι δικό μας και θα σας πω γιατί είναι δικό σας. Καλά είναι πρώτα-πρώτα να θυμηθούμε την ιστορία. 
Πρώτον, ποιος πήρε την απόφαση μαζικών ελληνοποιήσεων για τους ομογενείς από τον Πόντο και ήταν σωστή η απόφαση; Η υπηρεσιακή κυβέρνηση των εκλογών του 1990. Και όμως διαβάζοντας κανείς το πόρισμα, η μνήμη του κ. Ντογιάκου ενώ περνάει από κει, αφήνει ανέγγιχτη όλη την περίοδο και αρχίζει μετά το 1996. Επειδή το ξεχνάτε, εγώ θα σας το θυμίσω και σπεύδω να πω ότι ήταν σωστή η απόφαση. Θυμίζω τις συνθήκες εκείνης της εποχής. Θυμίζω τι σήμαινε για την Ελλάδα τότε ο ξερριζωμένος Ελληνισμός και η δυνατότητα που είχε να υποδεχθεί ένα κομμάτι αυτού του Ελληνισμού στη χώρα. Και θεωρώ ότι είναι προσβολή και ντροπή γι' αυτούς τους Έλληνες να γίνονται στοιχείο της πιο χαμηλής στάθμης της πολιτικής αντιπαράθεσης από μια παράταξη, προκειμένου να υπάρξει δικαίωση δήθεν για μια νοθεία στις εκλογές. 
Δεύτερον, ποιος κύρωσε με νόμο την απόφαση αυτή; Η κυβέρνηση του κ. Μητσοτάκη. Δεν έβαλε τις προϋποθέσεις, επανέλαβε ακριβώς την απόφαση της υπηρεσιακής κυβέρνησης του 1990. Άφησε δηλαδή το θέμα ακριβώς στο ίδιο σημείο. Εφαρμόστηκε -και το αποκρύπτει ο κ. Ντογιάκος- αυτή η νομοθετική ρύθμιση που έκανε η κυβέρνηση του κ. Μητσοτάκη με το ν. 2130 τον Απρίλιο του 1993. Αυτός ο νόμος εφαρμόστηκε μέχρι η Κυβέρνηση του ΠΑΣΟΚ το Φεβρουάριο του 2000 να έρθει και να κλείσει ουσιαστικά τον κύκλο αυτόν με συγκεκριμένη νομοθετική ρύθμιση την οποία προχώρησε και βάζοντας όλα τα απαραίτητα δικαιολογητικά. 
Τρίτον, πότε από το 1990 έγιναν οι περισσότερες και πότε οι λιγότερες πολιτογραφήσεις κατ' έτος; Να σας πω τους αριθμούς: Οι πιο λίγες πολιτογραφήσεις έγιναν το 1997, τέσσερις χιλιάδες οκτακόσιες εβδομήντα οκτώ και το 1998 έγιναν έξι χιλιάδες τετρακόσιες ογδόντα πέντε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΠΡΟΕΔΡΟΣ (Απόστολος Κακλαμάνης): Σας παρακαλώ να μη γίνονται διακοπές. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Οι περισσότερες πολιτογραφήσεις έγιναν το 1993, είκοσι χιλιάδες εξακόσιες είκοσι οκτώ. 
Του κ. Ντογιάκου η μνήμη όμως αρχίζει μετά το 1996. 
Τέταρτον, ποιος είναι ο τελικός αποδέκτης που πολιτικά επικυρώνει τη διαδικασία και εκδίδει την απόφαση της ελληνοποίησης; Να σας θυμίσω: Είναι οι νομάρχες της χώρας, τότε διορισμένοι και λίγο μετά το νόμο του κ. Μητσοτάκη αιρετοί. Μήπως από την κατανομή εμφανίζεται ότι οι ελληνοποιήσεις γίνονται μονομερώς από νομάρχες που ανήκουν σε μια μόνο παράταξη; Η μεγαλύτερη διαδικασία νομιμοποίησης ομογενών έγινε στη Νομαρχία της Αττικής και ιδιαίτερα τα τελευταία χρόνια στην Ανατολική Αττική. 
Αυτή η ιστορία, λοιπόν, δεν μπορεί να συνεχίζεται μ' αυτήν την ανευθυνότητα που επανειλημμένα έφερε η Νέα Δημοκρατία στη Βουλή και που η Κυβέρνηση έδωσε αποστομωτικές και τεκμηριωμένες απαντήσεις. Αυτά για την πολιτική ιστορία. 
Πάμε τώρα στην ουσία του πορίσματος: Ασάφεια, γενικολογίες και αοριστολογίες.
(Διαμαρτυρίες από την πτέρυγα της Νέας Δημοκρατίας-Κωδωνοκρουσίες)
ΚΩΝΣΤΑΝΤΙΝΟΣ ΤΣΙΠΛΑΚΗΣ: ...
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Λέει ο κ. Ντογιάκος ότι ενώ υπάρχει νομοθετικό πλαίσιο για τη χορήγηση της ιθαγένειας, δεν υπάρχει επιθεώρηση της παλιννόστησης. Όμως η απόφαση της υπηρεσιακής κυβέρνησης το προσδιόριζε. Και σε κάθε περίπτωση -είναι η διεθνής πρακτική- οι θεωρήσεις διαβατηρίων δεν υπακούουν σε τυπικά νομοθετικά καθεστώτα. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, το θέμα αυτό μπορεί να κλείσει κάπου για να προχωρήσετε και σε άλλα θέματα. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Συγγνώμη, κύριε Πρόεδρε. 
Οι δε καταγγελίες που αναγράφονται δεν έχουν παρά αυτά που αναμασημένα παίρνουμε συνεχώς μέχρι τώρα και δεν περιμέναμε να ολοκληρωθεί η ανάκριση που αφορά όλους τους παράγοντες της Αστυνομίας, των νομαρχιών, των δημοσίων υπαλλήλων, αλλά ήρθε αυτήν τη στιγμή μ' αυτόν τον τρόπο που ήρθε τη χθεσινή μέρα. 
Και από πού τεκμαίρονται οι εκατόν πενήντα χιλιάδες πολιτογραφήσεις; Είναι εκατόν τρεις χιλιάδες πεντακόσιες εβδομήντα τρεις...
(Θόρυβος-Διαμαρτυρίες από την πτέρυγα της Νέας Δημοκρατίας-Κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Κύριε Υπουργέ, το αναπτύξατε επαρκώς το θέμα. Ελάτε σε άλλα θέματα, γιατί έχετε πέντε λεπτά ακόμη. 
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ θέλω να σας καλέσω να σταματήσετε...
(Διαμαρτυρίες από την πτέρυγα της Νέας Δημοκρατίας-Κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι!
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο κ. Καραμανλής δεν θέλησε να ανοίξει το θέμα. Σήμερα υπάρχει στην Ελλάδα, στην ελληνική κοινή γνώμη, ένα πόρισμα που αναφέρεται...
ΚΩΝΣΤΑΝΤΙΝΟΣ ΤΣΙΠΛΑΚΗΣ: ...
ΠΡΟΕΔΡΟΣ (Απόστολος Κακλαμάνης): Γιατί κάνετε αυτήν την απαράδεκτη διακοπή, αγαπητέ συνάδελφε; Γιατί δεν σεβόμαστε κάποιον που μιλάει από το Βήμα, όπως έχουμε εμείς την αξίωση να κάνουν οι άλλοι;
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Σήμερα η ελληνική κοινωνία βρίσκεται μπροστά σε ένα φαινόμενο όπου κατηγορούνται Υπουργοί υπεύθυνοι μιας κυβέρνησης, που έκαναν καλά τη δουλειά τους, εντελώς ανεύθυνα για πολιτικές και για ποινικές ευθύνες.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Είναι εκτός θέματος αυτή η διαδικασία; Είναι εκτός θέματος η στιγμή που επέλεξε ο κ. Ντογιάκος;
ΠΡΟΕΔΡΟΣ (Απόστολος Κακλαμάνης): Κύριε Υπουργέ ...
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Το τελευταίο οχυρό της άρνησης, του μηδενισμού και της καταστροφολογίας δεν μπορεί να περάσει. Γι' αυτό εμείς πιστεύουμε ότι και ο ελληνικός λαός ξέρει ποιον εμπιστεύεται και η ελληνική Κυβέρνηση...
(Θόρυβος από την πτέρυγα της Νέας Δημοκρατίας)
ΠΡΟΚΟΠΗΣ ΠΑΥΛΟΠΟΥΛΟΣ: Μιλάει επί του Προϋπολογισμού ο κύριος Υπουργός τώρα;
ΠΡΟΕΔΡΟΣ (Απόστολος Κακλαμάνης): Κύριε συνάδελφε, στον Προϋπολογισμό γίνεται πάντοτε μια γενική συζήτηση. Γιατί οι διακοπές αυτές;
Κύριε Υπουργέ, παρακαλώ, ελάτε σε ένα άλλο θέμα τώρα.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ, σας παρακαλώ!
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΠΡΟΕΔΡΟΣ (Απόστολος Κακλαμάνης): Σας παρακαλώ!
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ! 
Μονίμως θα αμφισβητείτε και είστε άδικοι!
ΠΡΟΚΟΠΗΣ ΠΑΥΛΟΠΟΥΛΟΣ: Όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Είστε άδικοι, είστε άδικοι απέναντι στο Προεδρείο. Είστε άδικοι και υποκειμενικοί απέναντι στο Προεδρείο! 
ΠΡΟΚΟΠΗΣ ΠΑΥΛΟΠΟΥΛΟΣ: Όταν μιλούσα εγώ, κύριε Πρόεδρε, με διακόψατε λέγοντάς μου ότι δεν μιλάω επί του Προϋπολογισμού. Ο κύριος Υπουργός τώρα μιλάει επί του Προϋπολογισμού;
ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ, το θέμα αυτό κλείστε το. Επαρκώς το αναπτύξατε, ελάτε σε άλλα θέματα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΠΡΟΕΔΡΟΣ (Απόστολος Κακλαμάνης): Λυπάμαι πάρα πολύ. Ο Πρόεδρός σας ακούστηκε πενήντα πέντε λεπτά. Χρησιμοποίησε εκφράσεις οι οποίες θα έπρεπε να απαντηθούν και ακούστηκε με σεβασμό. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΠΡΟΕΔΡΟΣ (Απόστολος Κακλαμάνης): Σεις δεν σέβεστε κανέναν όταν ανεβαίνει στο Βήμα και αυτό είναι απαράδεκτο!
ΑΠΟΣΤΟΛΟΣ ΑΝΔΡΕΟΥΛΑΚΟΣ: ....
ΠΡΟΕΔΡΟΣ (Απόστολος Κακλαμάνης): Δείχνει μια απαράδεκτη νοοτροπία, ότι δεν μπορείτε να ακούσετε τον αντίλογο!
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ!
Ορίστε, κύριε Υπουργέ, συνεχίστε.
ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Αυτές οι αντιδράσεις, κύριε Πρόεδρε, θεωρώ ότι θεμελιώνουν την τοποθέτησή μου και πιστεύω ότι δείχνουν ακριβώς ότι και τα τελευταία οχυρά της αμφισβήτησης μιας πορείας του Ελληνισμού με ασφάλεια και πρόοδο για το μέλλον, δεν μπορούν να περάσουν!
(Χειροκροτήματα από την πτέρυγα του ΠΑΣΟΚ)
Γι' αυτό δυστυχώς είστε καταδικασμένοι να είστε στην Αντιπολίτευση και εμείς "καταδικασμένοι" να κυβερνάμε!
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο Πρωθυπουργός κ. Κώστας Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η συζήτηση για τον Προϋπολογισμό είναι μια συζήτηση για το μέλλον. Και ας δούμε το μέλλον σε συνάρτηση με αυτό που υπάρχει σήμερα: 
Όταν ο αιώνας μας θα έχει προσθέσει πάνω του δεκαετίες και όταν κανένας από μας τους τριακόσιους εκπροσώπους του ελληνικού λαού δεν θα βρίσκεται πια στο Κοινοβούλιο, εκείνοι που θα βρίσκονται στις ίδιες θέσεις εδώ δεν θα ασχολούνται με κανένα από τα οικονομικά ζητήματα που σήμερα δημιουργούν είτε ελπίδα είτε αισιοδοξία είτε αντίθεση και προβληματισμό στις διάφορες πτέρυγες της Αίθουσας.
Όταν η χώρα θα έχει προχωρήσει πολύ πιο μπροστά στον εκσυγχρονισμό της, θα έχει εδραιώσει την ευρωπαϊκή προοπτική της και θα είναι μια πιο ισχυρή Ελλάδα, μια πιο ισχυρή κοινωνία συνοχής και αλληλεγγύης, ο πολιτικός αγώνας του σήμερα, οι συζητήσεις αυτές θα φαίνονται μακρινές στο λαό του αύριο. Θα φαίνονται μια παράγραφος στην Ιστορία απαλλαγμένη από κάθε φόρτιση. Όμως ένα γεγονός των ημερών μας θα χαρακτηρίζει και την κοινωνία του αύριο και θα επηρεάζει αποφασιστικά την πραγματικότητα και των επόμενων γενεών. Ένα γεγονός των ημερών μας σηματοδοτεί και εγκαινιάζει μια νέα εποχή, διαφορετική και σίγουρα αυτή η εποχή ήταν ασύλληπτη για τους κυβερνήτες και τους πολιτικούς για το λαό της Ελλάδας του '50, του '60 και του '70.
Και αυτό το γεγονός είναι η κυκλοφορία του ευρώ στην Ελλάδα.
(Χειροκροτήματα από την πτέρυγα του ΠΑ.ΣΟ.Κ.)
Κυρίες και κύριοι συνάδελφοι, με τη Μεταπολίτευση χαράχτηκαν οι πρώτες γραμμές πάνω στο χάρτη με τις επιλογές και το μέλλον της χώρας μας. Ο Κωνσταντίνος Καραμανλής έστρεψε την Ελλάδα προς την Ευρωπαϊκή Κοινότητα. Και ο Ανδρέας Παπανδρέου την οδήγησε με ασφάλεια και διορατικότητα στο δρόμο αυτό. Έδωσε την Ελλάδα στους Έλληνες και ενέπνευσε στο λαό δύναμη και υπερηφάνεια.
(Χειροκροτήματα από την πτέρυγα του ΠΑ.ΣΟ.Κ.)
Στην πορεία της Μεταπολίτευσης υπήρχαν περίοδοι που άλλοτε η πολιτική στάθηκε ανεπαρκής και άλλοτε πολιτικοί έκαναν ατυχείς επιλογές, δημιουργώντας συνθήκες κρίσης και αβεβαιότητας. Μέσα σε αυτές τις συνθήκες η απόφαση για τη δημιουργία του ευρώ και η υπογραφή της Συνθήκης του Μάαστριχτ, πριν από δέκα χρόνια, δεν μπόρεσε να γίνει αντιληπτή από την κοινωνία μας ως απαρχή μιας νέας πορείας. Χάθηκε μέσα στη δίνη μιας γκρίζας εποχής, ενός κλίματος ηττοπάθειας, πολιτικών δικών, διχασμού και παρακμής.
Η ελληνική κοινωνία, όμως, ενωμένη προχώρησε με αποφασιστικότητα και ξεπέρασε τις πολιτικές συμπληγάδες. Ο ελληνικός λαός απαίτησε και επέβαλε καθαρές λύσεις με την καθοριστική του ψήφο στη μεγάλη δημοκρατική παράταξη. Από τα μέσα την προηγούμενης δεκαετίας η συναίνεση ήταν καθαρή, διαταξική, ευρεία και διακομματική, όχι μέσα σε αυτήν την Αίθουσα όσο κυρίως παντού στην κοινωνία, στη νεολαία αλλά και στις μεγαλύτερες ηλικίες, στις γενιές του σήμερα, που ο μόχθος τους και η δράση τους είναι η δύναμη που πάει την Ελλάδα μπροστά.
Η είσοδος στην εποχή του ευρώ είναι η προσφορά αυτών των γενιών της δεκαετίας του '90 στην Ελλάδα. Το ευρώ είναι η προσφορά των Ελλήνων του σήμερα για την Ελλάδα του αύριο. Το ευρώ το κέρδισε ο ελληνικός λαός με το σπαθί του.
Κυρίες και κύριοι συνάδελφοι, η Νέα Δημοκρατία κάτω απ' όλες τις ηγεσίες της δεν αντιστάθηκε στο ευρώ. Η αποδοχή από πλευράς της Αντιπολίτευσης του εθνικού στόχου της ΟΝΕ είναι προς τιμή των πολιτικών που ηγούνται της δεξιάς παράταξης τα τελευταία χρόνια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς υπογράψαμε το Μάαστριχτ.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Έκαναν όμως λάθος εκτιμήσεις. Δεν παρουσίασαν ποτέ καμία αξιόπιστη πολιτική πρόταση και δεν προσέφεραν υπηρεσία στον τόπο, όταν διαρκώς υπέκυπταν στο λαϊκισμό, στην υπερβολή, στον καιροσκοπισμό και στην ατέρμονη επίκληση μιας επερχόμενης καταστροφής. Στην Αίθουσα αυτή εκφράστηκαν χωρίς περίσκεψη, χωρίς μέτρο, χωρίς ευθύνη, μεγαλόσχημες εκτιμήσεις ότι η Ελλάδα δεν θα κατόρθωνε να πετύχει το στόχο της. Υποστηρίχθηκε με πάθος πως το ΠΑ.ΣΟ.Κ. δεν θα μπορούσε να πραγματοποιήσει τις αλλαγές που θα οδηγούσαν στο ευρώ.
Τι έχει μείνει σήμερα από αυτές τις αγορεύσεις, πέρα από μια χρήσιμη διαπίστωση για την ποιότητα της κριτικής και τα κίνητρα του αντιπολιτευτικού λόγου; Μήπως και αυτές οι θέσεις με τις οποίες ελεεινολογούσε την κυβερνητική προσπάθεια είναι παρελθόν με το οποίο δεν θα πρέπει να ασχολείται ο ελληνικός λαός, όπως μας προτρέπει η Νέα Δημοκρατία;
Ο ελληνικός λαός, όμως, με ενιαία βούληση και ενιαία πίστη στο στόχο έδωσε απάντηση στην καταστροφολογία. Η χώρα που ως τις αρχές του 1994 χαρακτηριζόταν από τους εταίρους της ως ο ασθενής της Ευρώπης, που έπρεπε να εγκαταλείψει την Ένωση -έτσι έλεγαν- άρχισε να ανατρέπει σταθερά το κλίμα εις βάρος της στο εξωτερικό και να διαψεύδει τα επιχειρήματα όσων στο εσωτερικό προεξοφλούσαν την αποτυχία και στήριζαν σε αυτήν την αποτυχία την πολιτική τους σταδιοδρομία.
Στην πορεία προς το ευρώ δεν καταδικάστηκε μόνο μία σχολή πολιτικής σκέψης, παράλληλα άρχισε να ανατρέπεται η μεμψιμοιρία, ένα χαρακτηριστικό της ελληνικής κοινωνίας. Δεν είχαμε συνηθίσει ποτέ σε καλά νέα. Θεωρήσαμε πως αυτά τα καλά νέα είναι σπάνια, είναι τυχαία και πως το άσχημο ήταν σχεδόν μοιραίο για τον τόπο. Να έρχονται τα άσχημα, να συσσωρεύονται τα άσχημα. Κάθε κακό νέο ήταν δικαιωμένο, το περιμέναμε. Κάθε καλό νέο ήταν απρόοπτο, σχεδόν δεν το πιστεύαμε. 
Σιγά-σιγά μαθαίνουμε ξανά ως κοινωνία πως το πεπρωμένο το φτιάχνουμε εμείς, το διαμορφώνουμε με τις δικές μας δυνάμεις, τη δική μας εργασία, τη δική μας βούληση και πως τα πράγματα μπορούν να πάνε καλύτερα, αρκεί να εργαστούμε γι΄ αυτό όλοι μαζί με σοβαρότητα, με υπευθυνότητα στα λόγια και στις πράξεις μας.
Κυρίες και κύριοι συνάδελφοι, η κυκλοφορία του ευρώ αλλάζει το πλαίσιο και τον προσανατολισμό της πολιτικής. Ενιαίες πολιτικές που διαμορφώνουν το μέλλον των λαών της Ευρώπης αποφασίζονται από όλες τις κυβερνήσεις μαζί και εφαρμόζονται σε ολόκληρη την ευρωζώνη.
Η Ελλάδα του μέλλοντος είναι ταυτόσημη με την Ευρώπη του μέλλοντος. Το ποια Ευρώπη θέλουμε, ταυτίζεται με το ποια Ελλάδα θέλουμε. 
Στις ευρωπαϊκές διασκέψεις και σε όλα τα όργανα της Ένωσης η Ελλάδα δίνει το παρόν, συμμετέχει ενεργά με θέσεις με προτάσεις. Την Ελλάδα που θέλουμε τη χτίζουμε εδώ στη Βουλή των Ελλήνων. Αλλά και με την ίδια αποφασιστικότητα και με την ίδια ένταση και με την ίδια ευθύνη τη χτίζουμε επίσης στις Βρυξέλλες, στο Λάακεν, στη Νίκαια, στη Λισαβόνα, στη Στοκχόλμη. Την Ελλάδα που θέλουμε και την Ευρώπη που θέλουμε θα συνεχίσουμε να τη διαμορφώνουμε στη Βαρκελώνη, στη Σεβίλη, στην Κοπεγχάγη, στην Αθήνα και στη Θεσσαλονίκη το 2003 με την ελληνική Προεδρία. Οι αποφάσεις και οι πρωτοβουλίες της Προεδρίας θα είναι καθοριστικές για τη διεύρυνση της Ένωσης, για την ένταξη της Κύπρου, για την κοινωνική Ευρώπη.
(Χειροκροτήματα από την πτέρυγα του ΠΑΣΟΚ)
Κυρίες και κύριοι συνάδελφοι, με το ευρώ δώδεκα κυρίαρχα και ανεξάρτητα ευρωπαϊκά κράτη ταξιδεύουμε μαζί στον κόσμο. Για να είναι το ταξίδι πιο ασφαλές, πιο δημιουργικό και πιο ελπιδοφόρο, θέλουμε και προωθούμε τις πρωτοβουλίες για μια πιο δημοκρατική οργάνωση της Ευρώπης, για μια Ευρώπη των λαών, για μια κοινωνική Ευρώπη χωρίς αποκλεισμούς, για μια Ευρώπη προόδου και ανάπτυξης, κοινωνικής δικαιοσύνης και αλληλεγγύης, για μια Ευρώπη του ενιαίου κοινωνικού χώρου. 
Με αυτήν την πολιτική και τη δράση μας στην Ελλάδα και στην Ένωση προχωράμε την πραγματική, την κοινωνική σύγκλιση. Οικοδομούμε τις συνθήκες για την άνοδο του βιοτικού επιπέδου, για το κλείσιμο της ψαλίδας ανάμεσα στην Ελλάδα και στις άλλες χώρες της Ευρωπαϊκής Ένωσης.
Εμάς μας κινητοποιεί το όραμα μιας Ελλάδας που ανατρέπει εμπόδια και ιστορικά προηγούμενα, που πιστεύουν πολλοί ότι μας καθηλώνουν. ΄Ε, δεν μας καθηλώνουν πια, έχουμε πολιτική για να τα ξεπεράσουμε. 
Μας κινητοποιεί το όραμα της Ελλάδας, που προχωρά σε μια νέα ακμή, σε μια νέα δύναμη, σε μια νέα παρουσία.
Μας κινητοποιεί το όραμα της Ελλάδας που προβάλλει ως μια κοινωνία ισχυρή, μια κοινωνία σύγχρονη, μια κοινωνία δυναμική και ισότιμη στον ενιαίο κοινωνικό χώρο της Ευρώπης του μέλλοντος. Μας κινητοποιεί το όραμα της Ελλάδας του μέλλοντος, της Ελλάδας με παρουσία, της Ελλάδας με λόγο. 
Το νέο ισχυρό μας νόμισμα είναι το νόμισμα της Ευρώπης. Το νόμισμα της Ελλάδας είναι το νόμισμα της Ευρώπης και αυτό προσθέτει νέα δυναμική στις δικές μας πολιτικές πρωτοβουλίες για την υλοποίηση αυτού του οράματος. Το ευρώ σηματοδοτεί την απόσταση που έχει διανύσει η χώρα, το πόσο προχώρησε, σηματοδοτεί τους στόχους που η κοινωνία μας κατάφερε να κατακτήσει, παρά τις μεμψιμοιρίες, παρά τις αρνήσεις, παρά τις αμφιβολίες. Δείχνει ότι μπορούμε, ότι προχωρήσαμε μπροστά, ότι καταφέρνουμε, ότι δεν υπάρχει τίποτε που μπορεί να μας φοβίζει για να πάμε μπροστά. 
Η κυκλοφορία του σε δέκα μέρες από σήμερα είναι ένας σταθμός στην πορεία που ενώνει την Ελλάδα με την Ευρώπη, που αλλάζει την Ελλάδα σε μια σύγχρονη ευρωπαϊκή χώρα, ένας σταθμός για το στόχο του ελληνικού λαού, για το στόχο το δικό μας, όλων μας, την πραγματική, την κοινωνική σύγκλιση.
Κυρίες και κύριοι συνάδελφοι, ένα μεγάλο και καθοριστικό κεφάλαιο της προσπάθειάς μας αποτελεί το σύμφωνο για μια ισχυρή κοινωνία. Με το σύμφωνο για μια ισχυρή κοινωνία, οικοδομούμε την Ελλάδα του 2004 και υλοποιούμε τους καθαρούς στόχους του ελληνικού λαού και του ΠΑΣΟΚ, την οικονομική ανάπτυξη, το νέο κοινωνικό κράτος, την ολόπλευρη ενδυνάμωση της διεθνούς θέσης της χώρας. 
Ποιος είναι ο εθνικός στόχος σήμερα; Ο εθνικός στόχος είναι ξεκάθαρος. Είναι η πραγματική και κοινωνική σύγκλιση, να φτάσουμε τα άλλα επίπεδα, τα ίδια επίπεδα με τις άλλες χώρες, να είμαστε και εμείς μαζί τους στην πρόοδο της ευρωπαϊκής ηπείρου. 
Στα επόμενα χρόνια οι δαπάνες για την κοινωνική προστασία προβλέπεται να αυξηθούν τόσο σε ονομαστικούς όρους όσο και ως ποσοστό του Ακαθάριστου Εγχώριου Προϊόντος, έτσι ώστε να συγκλίνουμε με το μέσο κοινοτικό όρο. Στις δαπάνες της κοινωνικής προστασίας έχουμε ως κύριο στόχο να συγκλίνουμε, πριν απ' όλες τις άλλες δαπάνες, με το μέσο κοινοτικό όρο.
Εμείς πιστεύουμε ότι με το ρυθμό αύξησης που έχουμε σήμερα, θα μπορέσουμε να καλύψουμε αυτήν τη διαφορά το 2004. Για πρώτη φορά στην ιστορία της χώρας μας, η χώρα διαθέτει εθνικά σχέδια δράσης για την κοινωνική ενσωμάτωση, για την απασχόληση. Για πρώτη φορά η Ελλάδα σήμερα έχει όλες τις δυνατότητες και τις προϋποθέσεις ώστε να προχωρήσει προς τη σύγκλιση των εισοδημάτων με τα ευρωπαϊκά επίπεδα. Είναι αποτέλεσμα της προσπάθειας που κάναμε, είναι αποτέλεσμα της προοπτικής που δημιουργήσαμε, είναι αποτέλεσμα των δρόμων που ανοίξαμε σ' αυτόν τον τόπο.
Κυρίες και κύριοι συνάδελφοι, μόλις πριν οκτώ χρόνια, το 1993, η Ελλάδα είχε το μεγαλύτερο δημοσιονομικό έλλειμμα στην Ευρωπαϊκή Ένωση. Είχε το δεύτερο ταχύτερα αυξανόμενο δημόσιο χρέος ως ποσοστό του Ακαθάριστου Εγχώριου Προϊόντος και πληθωρισμό τέσσερις φορές μεγαλύτερο από το μέσο όρο της Ευρωπαϊκής Ένωσης. Αυτά δεν είναι τόσο μακριά. Μόλις το 1993 συνέβαιναν αυτά στον τόπο μας. Μόλις το 1993 η Ελλάδα ήταν μια χώρα που βρισκόταν στα πρόθυρα της οικονομικής κατάρρευσης.
Σήμερα, οκτώ χρόνια μετά, μπορεί ο καθένας μας καλόπιστα να δει πού έχει φτάσει η χώρα, πόσο έχει αλλάξει η Ελλάδα από τότε.
Όχι μονάχα κατάφερε να σταματήσει τον κατήφορο και την οπισθοδρόμηση, αλλά κατάφερε να συμμετέχει ισότιμα στις ευρωπαϊκές διεργασίες, να συνδιαμορφώνει το ευρωπαϊκό αύριο. Συμπλήρωσε τον πρώτο χρόνο συμμετοχής στη ζώνη του ευρώ, κάτι το οποίο η Αξιωματική Αντιπολίτευση παρουσίαζε ως ανέφικτο, ότι δεν θα φθάσουμε ποτέ εκεί, ότι είμαστε πολύ μακριά και δεν θα γίνει. Ξεπεράσαμε ως χώρα όλες τις διεθνείς κρίσεις που εκδηλώθηκαν το 2001 χωρίς το παραμικρό πρόβλημα.
Όλα αυτά μοιάζουν σήμερα αυτονόητα. Έχουμε ξεχάσει τις δυσκολίες, βλέπουμε να τρέχουν εύκολα. Δεν ήσαν όμως εύκολα. Δεν ήσαν τόσο αυτονόητα, ώστε μερικοί, που δεν έχουν το θάρρος να αναγνωρίζουν επιτεύγματα, φαντάζονται και λένε ότι υπάρχει κάποιος αυτόματος πιλότος που μας οδηγεί. Δεν υπάρχει αυτόματος πιλότος, κυρίες και κύριοι συνάδελφοι. Δεν τον είχαν βρει, όταν ήταν αυτοί στην κυβέρνηση, τον αυτόματο πιλότο. Είναι η δικιά μας πολιτική που εξασφάλισε αυτό το αποτέλεσμα. Η δικιά μας πολιτική εξασφαλίζει την πρόοδο.
(Χειροκροτήματα από την πτέρυγα του ΠΑΣΟΚ)
Ο Προϋπολογισμός, που κατατίθεται στη Βουλή, έρχεται να διασφαλίσει τις κατακτήσεις των τελευταίων χρόνων, να θωρακίσει ακόμα περισσότερο την οικονομία μας, να καταστήσει την Ελλάδα πιο ισχυρή, να την κάνει πιο ανταγωνιστική, πιο ευνοϊκή στην επιχειρηματική πρωτοβουλία, πιο αποτελεσματική στην αντιμετώπιση της ανεργίας, να ενισχύσει την κοινωνική αλληλεγγύη που θέλουμε όλοι, να ολοκληρώσει την οικοδόμηση ενός κοινωνικού ιστού ασφάλειας. 
Ο Προϋπολογισμός που καταθέτουμε και συζητήσαμε δεν είναι ένας ακόμη προϋπολογισμός, αλλά ο πρώτος προϋπολογισμός αποκλειστικά σε ευρώ, ένα σημαντικό βήμα προς το στόχο μας. 
Πέρσι, ο προϋπολογισμός του 2001 αμφισβητήθηκε έντονα, αμφισβητήθηκε κατ' επανάληψη κατά την κατάθεσή του. Και σε κάθε ευκαιρία, σε όλη τη διάρκεια του χρόνου, όπως θυμόσαστε, η Αντιπολίτευση τον απεκάλεσε πλασματικό, τον αμφισβήτησε σε όλες τις εκτιμήσεις. Κανένα από τα δεδομένα πάνω στα οποία στηρίχθηκε εκείνος ο προϋπολογισμός δεν βρήκε την Αξιωματική Αντιπολίτευση σύμφωνη, όπως και φέτος. Και σήμερα το ίδιο συνέβη. Διαψεύσθηκε πέρσι και θα διαψευσθεί και του χρόνου.
Ο ρυθμός ανάπτυξης μέσα στο 2001, σε συνθήκες διεθνούς οικονομικής κρίσης και γεωπολιτικής αστάθειας, ήταν υπερδιπλάσιος του μέσου ευρωπαϊκού όρου. Παράλληλα, ο προϋπολογισμός παρουσίασε πλεόνασμα της τάξης του 0,1%. Ο πληθωρισμός κινήθηκε σε ιστορικά χαμηλά επίπεδα και το δημόσιο χρέος μειώθηκε ως ποσοστό του Ακαθάριστου Εγχώριου Προϊόντος σε επίπεδα κάτω του 100%, για πρώτη φορά εδώ και πολλά χρόνια!
Ο Προϋπολογισμός του 2002 είναι ο δεύτερος πλεονασματικός προϋπολογισμός της χώρας μετά από τριάντα πέντε χρόνια. Συζητάμε, μετά από τριάντα πέντε χρόνια, το δεύτερο πλεονασματικό προϋπολογισμό της χώρας. Αλλά ακούσατε την Αντιπολίτευση. Αντιμετωπίζει αυτήν την εξέλιξη με την πάγια τακτική της. Πιστεύει ότι ο ελληνικός λαός δεν έχει μνήμη, δεν έχει κρίση, για να καταλάβει αυτήν τη μονότονη "πλασματολογία" και "εικονολογία". 
Αγνοεί η Αντιπολίτευση τις εκθέσεις του ΟΟΣΑ που προβλέπει ότι το 2002 η Ελλάδα θα έχει τον υψηλότερο ρυθμό ανάπτυξης ανάμεσα στις χώρες του ΟΟΣΑ. Και μάλιστα λέει ο ΟΟΣΑ ότι ο ρυθμός ανάπτυξης θα είναι 4%, δηλαδή υψηλότερος από τη δική μας υπόθεση για τον Προϋπολογισμό. Δεν πιστεύει η Αντιπολίτευση την Ευρωπαϊκή Επιτροπή, η οποία ελέγχει, αποδέχεται, δημοσιοποιεί και συγκρίνει τα στοιχεία του Προϋπολογισμού με τα αντίστοιχα στοιχεία άλλων χωρών της Ευρωπαϊκής ΄Ενωσης. Δεν κάνει η Αντιπολίτευση έστω και την παραμικρή ανάλυση, για να διαπιστώσει ότι όποιο δείκτη δημοσιονομικής ευρωστίας και αν επιλέξει, όποια μέθοδο και αν χρησιμοποιήσει, η πρόοδος της χώρας μας μετά από το 1993 από χρόνο σε χρόνο είναι ξεκάθαρη και εμφανής. Και αυτό είναι το δικό μας επίτευγμα, αυτή είναι η δική μας πρόοδος. 
(Χειροκροτήματα από την πτέρυγα του ΠΑΣΟΚ)
Τι ακούσαμε όλα αυτά τα χρόνια; Ακούσαμε πάντα την καταστροφολογία, την οποία ακούσαμε και σήμερα. Ακούσαμε πάντα την αρνητική τοποθέτηση, την οποία ακούσαμε και σήμερα. Ακούσαμε πάντα τη μαύρη προοπτική, την εξέλιξη προς την αδυναμία, την εξέλιξη προς την καταστροφή και τους αποδείξαμε ότι εμείς πορευθήκαμε το σωστό δρόμο και οδηγήσαμε την Ελλάδα στην Οικονομική και Νομισματική ΄Ενωση, οδηγήσαμε την Ελλάδα στο ευρώ. 
(Χειροκροτήματα από την πτέρυγα του ΠΑΣΟΚ)
Δεν διαβάζει η Αντιπολίτευση τις αναλύσεις των διεθνών αξιολογικών οίκων οι οποίοι -ας θυμηθούμε- δεν αξιολογούν την Ελλάδα μόνο σήμερα; Αξιολογήσανε και την Ελλάδα παλιά, αξιολογήσανε και την Ελλάδα, όταν ήταν κυβέρνηση η Νέα Δημοκρατία και τότε είχαν μειώσει τη βαθμολογία της Ελλάδας. Κατέτασσαν τότε την Ελλάδα στο σημείο της κατάρρευσης, δηλαδή ένα σκαλί πριν από την κατηγορία του υψηλού κινδύνου, ενώ στη συνέχεια, με το ΠΑΣΟΚ άρχισαν σταδιακά αλλά σταθερά να αυξάνουν τη βαθμολόγηση.
Δεν γνωρίζει η Αξιωματική Αντιπολίτευση ότι σήμερα είμαστε στην πρώτη κατηγορία, στην κατηγορία Α΄ και ότι η τελευταία αναβάθμιση έγινε μέσα στο 2001, όταν μας ανέβασαν από το σκαλοπάτι άλφα πλην στο σκαλοπάτι άλφα. 
Φαίνεται ότι τα όσα ακούσαμε σήμερα στις ομιλίες της Αξιωματικής Αντιπολίτευσης είναι ισχυρισμοί και γεγονότα τα οποία δεν γίνονται αποδεκτά, δεν γίνονται πιστευτά από τους ξένους οίκους, οι οποίοι βαθμολογούν τη χώρα. Και δεν γίνονται πιστευτά, γιατί έχουν το στοιχείο της υπερβολής, έχουν το στοιχείο της μονομέρειας, γιατί έχουν τη νοοτροπία της καταδίκης του άλλου και δεν έχουν τη νοοτροπία της δημιουργικής παρουσίας, την οποία πιστεύω ότι πρέπει να έχουν όλα τα κόμματα μέσα στη Βουλή. Γιατί πρόκειται για την Ελλάδα και την πρόοδό τους, δεν πρόκειται για την καταστροφή του άλλου, την οποία συστηματικά επιδιώκουν.
(Χειροκροτήματα από την πτέρυγα του ΠΑΣΟΚ)
Δεν είδε η Αντιπολίτευση με πόση ψυχραιμία αντέδρασαν οι αγορές των ελληνικών ομολόγων μετά το τρομοκρατικό κτύπημα της 11ης Σεπτεμβρίου; 'Ότι δηλαδή, αυτήν τη φορά δεν αυξήθηκαν καθόλου οι αποδόσεις των ελληνικών ομολόγων σε σχέση με τα υπόλοιπα ευρωπαϊκά, όπως συνέβαινε στο παρελθόν σε περιόδους κρίσης. Και γιατί αυξάνονταν; Γιατί αυξανόταν ο κίνδυνος και τώρα η διεθνής αγορά θεώρησε ότι δεν υπάρχει κίνδυνος στη χώρα μας, ότι πορευόμαστε με τον ίδιο τρόπο που πορεύονται όλες οι άλλες χώρες της Ευρωπαϊκής ΄Ενωσης. Οι διεθνείς αγορές βλέπουν μια δυνατή Ελλάδα που αντέχει στις κρίσεις και αυτό δεν θέλει να το αναγνωρίσει η Αξιωματική Αντιπολίτευση. Οι διεθνείς αγορές βλέπουν ότι μπορούν να έχουν εμπιστοσύνη στην οικονομική μας πολιτική και στη δημοσιονομική μας πειθαρχία.
Κυρίες και κύριοι συνάδελφοι, τι προσέθεσε η Νέα Δημοκρατία σε αυτήν τη συζήτηση που έγινε αυτές τις ημέρες; Τη μηδενιστική της συμβολή στη σκανδαλολογία, τις διαψευσμένες ελπίδες της για νίκη στις περασμένες εκλογές και τις επαναλαμβανόμενες προσωπικές επιθέσεις. 
Η Δεξιά έχει παράδοση συκοφαντικής συμπεριφοράς. Τη χρησιμοποιεί ιδίως όταν κάποιος, όπως ο κ. Χριστοδουλάκης, είναι πετυχημένος στη δουλειά του. Η Νέα Δημοκρατία αποδείχθηκε σε αυτήν τη συζήτηση αντάξια της παράδοσής της. Επιβεβαίωσε, αλίμονο, ότι η Δεξιά δεν αλλάζει. 
Τα επιχειρήματα της Νέας Δημοκρατίας δεν δικαιολογούν τη μετατροπή της συζήτησης για τον Προϋπολογισμό και την οικονομική πολιτική, σε μια μονότονη αναζήτηση δήθεν σκανδάλων. Η Νέα Δημοκρατία εσκεμμένα και παραπλανητικά, όπως ακούσαμε πριν, επιλέγει επί μέρους στοιχεία. Αγνοεί ή παραποιεί, αλλά και προσπαθεί να αναγάγει οποιοδήποτε θέμα, γιατί θέματα υπάρχουν, γιατί έχουμε να παλέψουμε για μια κοινωνία που αλλάζει, γιατί θέλουμε να αλλάξουμε την κοινωνία, γιατί θέλουμε να ορθωθούμε απέναντι σε κατεστημένες συνήθειες, γιατί απέναντι στις αδρανείς δυνάμεις της κοινωνίας έχουμε εμείς ανοιχτό μέτωπο. Υπάρχουν θέματα, αλλά δεν μπορεί να αναδείξει αυτά τα θέματα σε διογκωμένη απόδειξη αποτυχίας της κυβερνητικής πολιτικής. 
Αν θυμηθεί κανείς τα περασμένα χρόνια, θα δει ότι διαψεύστηκε συνολικά στην πρόβλεψή της για την οικονομική και κοινωνική μας πολιτική. 
Το θέμα των ελληνοποιήσεων, όπως αποκαλείται, έχει επανειλημμένα συζητηθεί στη Βουλή. Καιρός είναι η Νέα Δημοκρατία να συνηθίσει στην εκλογική της ήττα, να αφήσει τα θέματα και να προετοιμαστεί για την επόμενη εκλογική αναμέτρηση.
(Χειροκροτήματα από την πτέρυγα του ΠΑΣΟΚ)
Είναι φανερό ότι οι αιτίες δεν βρίσκονται εκεί που ψάχνει η Νέα Δημοκρατία. Ο ελληνικός λαός δεν θέλει καιροσκοπικές πολιτικές, δεν θέλει κόμματα χωρίς συγκεκριμένη συνεισφορά, δεν θέλει κόμματα χωρίς θετική συνεισφορά, δεν θέλει κόμματα, τα οποία αρνούνται, καιροσκοπούν.
Εμείς δημιουργήσαμε και γι' αυτό πετύχαμε και θα συνεχίσουμε να δημιουργούμε και γι' αυτό θα πετύχουμε και αύριο.
Κυρίες και κύριοι συνάδελφοι, μην αμφισβητείτε την κρίση του ελληνικού λαού. Έχετε μία τάση, κάθε φορά που δεν πετυχαίνετε σε ένα εκλογικό αποτέλεσμα, να ψάχνετε για άλλες αιτίες, που σας οδήγησαν σε αυτό το αποτέλεσμα. Η αιτία είστε εσείς οι ίδιοι. Αυτή είναι η αιτία. 
(Χειροκροτήματα από την πτέρυγα του ΠΑΣΟΚ)
Κυρίες και κύριοι συνάδελφοι, τέσσερις σημαντικοί στόχοι σφραγίζουν τον Προϋπολογισμό. Ο πρώτος είναι η οικονομική σταθερότητα. Ο Προϋπολογισμός του 2002 προβλέπει πλεόνασμα της Γενικής Κυβέρνησης της τάξης του 0,8% και θέτει ως βασικό στόχο, την περαιτέρω αποκλιμάκωση του δημοσίου χρέους. Παράλληλα μειώνονται οι καταναλωτικές δαπάνες του δημοσίου κατά 0,8%.
Ο Προϋπολογισμός συμβάλλει καθοριστικά στην σταθερότητα της οικονομίας και στην επίτευξη χαμηλού πληθωρισμού, στοιχεία απαραίτητα για την εδραίωση ευνοϊκού επενδυτικού κλίματος. 
Η σταθερότητα που διασφαλίσαμε είναι το μέσο για να πετύχουμε υψηλότερους και διατηρήσιμους ρυθμούς αύξησης της παραγωγικότητας, γιατί έτσι βελτιώσαμε και βελτιώνουμε το βιοτικό επίπεδο όλων των πολιτών.
Ο ελληνικός λαός με την ψήφο του μας ανέθεσε τη συνέχιση αυτής της πολιτικής. 
Δεύτερος στόχος του Προϋπολογισμού μας είναι η αποφασιστική προώθηση του εκσυγχρονισμού και της ανάπτυξης. Ο Προϋπολογισμός, πέρα από τη σταθερότητα, ενισχύει και την αναπτυξιακή προσπάθεια. Η ελληνική οικονομία συνεχίζει να αναπτύσσεται με υψηλούς ρυθμούς. Για έκτη συνεχή χρονιά ο ρυθμός ανάπτυξης είναι μεγαλύτερος του ευρωπαϊκού μέσου όρου. Έξι χρόνια πάνω από το μέσο όρο της Ευρώπης, ενώ για το 2001 είναι ο δεύτερος στην Ευρωπαϊκή Ένωση. Και ξέρουμε όλοι ότι η επιτάχυνση της ανάπτυξης οδηγεί σε αύξηση των θέσεων απασχόλησης και στη μείωση του ποσοστού ανεργίας.
Τη σημαντικότερη συμβολή στην οικονομική μεγέθυνση είχαν και έχουν οι επενδύσεις που αυξήθηκαν ραγδαία την τελευταία οκταετία. Η Ελλάδα έχει σήμερα τον υψηλότερο ρυθμό αύξησης επενδύσεων στην Ευρωπαϊκή Ένωση. Είναι και αυτό ένα σημαντικό επίτευγμα. Και επειδή λέγονται διάφορα για αριθμούς, ας κοιτάξουμε τη συνεισφορά των ευρωπαϊκών προγραμμάτων στήριξης του Β΄ Κοινοτικού Πλαισίου Στήριξης, του Γ΄ Κοινοτικού Πλαισίου Στήριξης, του Α΄ Κοινοτικού Πλαισίου Στήριξης για να δούμε, είναι τώρα μεγαλύτερη απ' ό,τι ήταν άλλα χρόνια; Η μεγαλύτερη συνεισφορά ήταν επί ημερών της Νέας Δημοκρατίας. Και παρά αυτήν τη μεγάλη συνεισφορά, η αύξηση του ΑΕΠ ήταν στο μείον επί ημερών της Νέας Δημοκρατίας. Αυτό δείχνει την ανικανότητά της και την αποτυχία της στην οικονομική πολιτική. 
Ας βλέπουμε λοιπόν αυτούς τους αριθμούς και ας αναγνωρίζουμε ότι η Ελλάδα κάνει μία προσπάθεια, ο ελληνικός λαός κάνει μια προσπάθεια και ας χαιρόμαστε γι' αυτήν την προσπάθεια. Ας μη μεμψιμοιρούμε και θεωρούμε ότι όλα έρχονται τυχαία και βρίσκονται σε έναν αυτόματο πιλότο.
Αρωγός της αναπτυξιακής προσπάθειας είναι το Τρίτο Εθνικό Πρόγραμμα Ανάπτυξης. Με τα έργα του στοχεύουμε στον εκσυγχρονισμό των παραγωγικών δομών, στο μετασχηματισμό της παραγωγικής διαδικασίας, στην επιδίωξη σταθερά αυξανόμενων ρυθμών αύξηση της παραγωγικότητας. Θέλουμε να πραγματοποιήσουμε την πραγματική σύγκλιση και έτσι το καταφέρνουμε όχι μόνο σε επίπεδο εθνικής οικονομίας αλλά και σε επίπεδο περιφερειών. Η πολιτική μας συνέβαλε στη δημιουργία ενός πολυπολικού συστήματος ανάπτυξης της χώρας. Πολλές περιοχές αλλά και μια σειρά από αστικά κέντρα απέκτησαν δυνατότητες αυτοτροφοδοτούμενης ανάπτυξης.
Κυρίες και κύριοι συνάδελφοι, τρίτος στόχος μας είναι η αύξηση της απασχόλησης, η τόνωση της επιχειρηματικότητας και η ενίσχυση της ανταγωνιστικότητας. Η αύξηση της απασχόλησης αποτελεί προτεραιότητα. Η ανεργία παραμένει σε επίπεδα που ενοχλούν. Στο στόχο της μείωσής της εστιάζονται σημαντικά μέτρα της οικονομικής μας πολιτικής. Τα έργα του Κοινοτικού Πλαισίου Στήριξης, το πρόγραμμα δημοσίων επενδύσεων, το εθνικό σχέδιο δράσης για την απασχόληση. Πέρα από αυτά, δίνονται φορολογικά κίνητρα σε επιχειρήσεις αν αυξήσουν την απασχόληση και ενισχύεται μεταξύ άλλων η πρόσληψη ανέργων.
Ο δείκτης μέσης ετήσιας ποσοστιαίας αύξησης της απασχόλησης στην Ελλάδα είναι σταθερά μεγαλύτερος από τον αντίστοιχο δείκτη της Ευρωπαϊκής Ένωσης. Αυτό όμως δεν μας ικανοποιεί. Θέλουμε καλύτερα αποτελέσματα. Τα τελευταία χρόνια έχουμε κάνει σημαντικά βήματα προς την κατεύθυνση απλοποίησης των διαδικασιών για την έναρξη επιχειρηματικών δραστηριοτήτων.
Μειώσαμε τη γραφειοκρατία για τη σύσταση εταιρειών. Υλοποιούμε μέτρα όπως η κατάργηση χαρτοσήμου και η μείωση του συντελεστή φορολόγηση κερδών ως 2,5% ανάλογα με την αύξηση της απασχόλησης. Η ένταξη στην ΟΝΕ μας προσφέρει μια μοναδική ευκαιρία για την απόκτηση ανταγωνιστικών πλεονεκτημάτων τα οποία θα μας επιτρέψουν να έχουμε μία ισχυρή παρουσία στο νέο ανταγωνιστικό περιβάλλον. 
Με τα φορολογικά κίνητρα για συγχωνεύσεις ενισχύουμε τη δημιουργία ισχυρών επιχειρηματικών μονάδων για εκμετάλλευση οικονομιών κλίμακος, καθώς και τεχνολογικής και οργανωτικής αναβάθμισής τους. 
Στην ενιαία αγορά της Ευρώπης είναι καθοριστική η ανάγκη για συνεχή προσπάθεια να ενισχύουμε τις δραστηριότητες που προσθέτουν αξία και έχουν ποιότητα. Και θα συνεχίσουμε να ενισχύουμε νέες τεχνολογίες, υψηλή επιχειρηματικότητα. 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Σας παρακαλώ ησυχία. Στην ουρά είμαστε! Κοντεύουμε να τελειώσουμε. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι της Νέας Δημοκρατίας, η παράταξή μας άκουσε τον Πρόεδρό σας με προσοχή. Εσείς φαίνεται ότι δεν μπορείτε να ακούσετε ότι δεν πορευόμαστε στα παλιά τα αχνάρια που εσείς ακολουθείτε, αλλά ότι πάμε μπροστά την Ελλάδα, ότι αλλάξαμε την Ελλάδα. 
(Χειροκροτήματα από την πτέρυγα του ΠΑΣΟΚ)
Ο τέταρτος στόχος είναι η ενίσχυση της κοινωνικής δικαιοσύνης, της κοινωνικής αλληλεγγύης, του κοινωνικού κράτους. 
Αυξήσαμε τις αποδοχές προσωπικού. Αυξήσαμε τις συντάξεις. Το 1999 και το 2000 θεσμοθετήθηκαν και ίσχυσαν μία σειρά από σημαντικές φοροαπαλλαγές. Αυτές έγιναν εφικτές γιατί τα έσοδα αυξάνονται εξαιτίας του υψηλού ρυθμού ανάπτυξης και διεύρυνσης φορολογικής βάσης. Επειδή η φορολογική μας πολιτική συνεχίζει να αποδίδει καρπούς, προχωράμε στην αύξηση κατά 20% του αφορολογήτου ορίου για όλους τους φορολογούμενους. Αυξάνουμε το αφορολόγητο όριο στα 8.423 ευρώ ή 2.870.000 δραχμές για μισθωτούς και συνταξιούχους και καταργούμε την κλίμακα του 5%. 
Καλύψαμε όλες τις κοινωνικές παροχές για τις οποίες δεσμευτήκαμε και αναφέρω επιγραμματικά: Αύξηση των συντάξεων του ΟΓΑ και του επιδόματος κοινωνικής αλληλεγγύης. Αυξήσεις στα επιδόματα των ατόμων με ειδικές ανάγκες. Αύξηση κατά 5% τω επιδομάτων ανεργίας και χορήγηση του επιδόματος ανεργίας σε τριάντα πέντε χιλιάδες μακροχρόνια άνεργους. Αύξηση του επιδόματος των πολυτέκνων χωρίς εισοδηματικά κριτήρια. Ενεργοποίηση του δικτύου κοινωνικής αλληλεγγύης με την εισοδηματική ενίσχυση σε εκατόν σαράντα χιλιάδες περίπου οικογένειες που κατοικούν σε ορεινές και μειονεκτικές περιοχές και έχουν εισόδημα μικρότερο από 2.054 ευρώ. Χορηγούμε το οικογενειακό επίδομα στους δύο συζύγους. Αλλάζουμε τον τόπο, βοηθούμε εκείνους που έχουν ανάγκη, προχωρούμε μπροστά. Αυτή είναι η πολιτική μας.
(Χειροκροτήματα από την πτέρυγα του ΠΑΣΟΚ)
Κυρίες και κύριοι συνάδελφοι, δίνουμε ακόμα μια αποφασιστική ώθηση με έμφαση στην παιδεία και στην υγεία. Θεμελιώνουμε.....
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Σας παρακαλώ πάρα πολύ ησυχία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι ήδη 0.00΄η ώρα....
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ανησυχείτε; Αν ανησυχείτε και ενοχλείστε, θα τελειώσω. Αλλά καλό είναι να ακούσετε μερικά πράγματα, γιατί εκεί πριν ακούσαμε μια μηδενολογία και η Ελλάδα προχωρεί και προχωρεί με εμάς. Δεν προχωρεί με τη δικιά σας βοήθεια. 
Θεμελιώνουμε με βαθιά πίστη μια νέα αντίληψη για την εκπαίδευση, μια δυναμική αντίληψη που την προσανατολίζει αποφασιστικά προς το μέλλον. Θέλουμε και επιδιώκουμε όλοι οι πολίτες να νιώσουν σιγουριά και ασφάλεια στα θέματα της υγείας.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Εγώ νομίζω ότι αυτό που γίνεται είναι απαράδεκτο και είναι πολύ κακή η εικόνα του Κοινοβουλίου σε μια συνεδρίαση που μεταδίδεται και την παρακολουθεί ο ελληνικός λαός. Δεν είναι σωστό αυτό.
ΚΟΣΜΑΣ ΣΦΥΡΙΟΥ: Της παράταξης, κύριε Πρόεδρε, όχι του Κοινοβουλίου.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, έχουν συνηθίσει μονάχα σε καταγγελίες και δεν θέλουν να ακούσουν ποτέ κάτι δημιουργικό. Τους ενοχλεί το δημιουργικό.
(Χειροκροτήματα από την πτέρυγα του ΠΑΣΟΚ)
Η Αντιπολίτευση -την ακούτε- βλέπει σε όλες αυτές τις διαπιστώσεις που κάνουμε, ανεδαφικές θριαμβολογίες. Ποτέ δεν θριαμβολογήσαμε. Επικαλούμαστε γεγονότα. Γνωρίζουμε πολύ καλά εμείς καλύτερα από τον καθένα ότι έχουμε να λύσουμε πολλά προβλήματα, αλλά ξέρουμε πώς να δουλέψουμε για να λύσουμε αυτά τα προβλήματα. Και το δείξαμε αυτά τα χρόνια. Το δείξαμε με την οικονομική μας πολιτική, το δείξαμε με το να πετύχουμε τους στόχους μας, το δείξαμε με το να είμαστε μέλος της Οικονομικής και Νομισματικής Ένωσης, το δείξαμε με το να εισάγεται το ευρώ ως νόμισμα, μαζί με όλες τις χώρες της Ευρωπαϊκής Ένωσης, εδώ στην Ελλάδα.
(Χειροκροτήματα από την πτέρυγα του ΠΑΣΟΚ)
Με την οικονομική μας πολιτική θα συνεχίσουμε την πορεία ανόρθωσης και αναβάθμισης της χώρας, την πορεία για ένα νέο κοινωνικό κράτος που εκφράζει τη μεγάλη πλειοψηφία του ελληνικού λαού.
Διαπιστώνουμε πώς πορεύονται και οι άλλες χώρες. Βλέπουμε τα θετικά και τα προωθούμε. Βλέπουμε τα αρνητικά σε μας και τα διορθώνουμε. Η δύναμή μας είναι ότι δεν είμαστε δογματικοί, ότι έχουμε τη θέληση, έχουμε την πίστη, έχουμε την αποφασιστικότητα για τον κοινωνικό εκσυγχρονισμό. Αυτός μας καθοδηγεί. Τον πετυχαίνουμε αυτά τα χρόνια και θα συνεχίσουμε αποφασιστικά.
Κυρίες και κύριοι συνάδελφοι, σε μια εποχή που η διεθνής οικονομία βρίσκεται σε ύφεση, κατοχυρώνουμε την ασφάλεια της χώρας, τα εισοδήματα των Ελλήνων, τους κόπους και τις προσπάθειες του ελληνικού λαού. Με επίγνωση των δεδομένων που δημιούργησε το τρομοκρατικό κτύπημα της 11ης Σεπτεμβρίου, θωρακίζουμε την οικονομία και προχωράμε με αυτοπεποίθηση στην εποχή του ευρώ. Το ευρώ δεν θα ερχόταν ποτέ στην Ελλάδα αν δεν είχαμε κάνει εμείς βήματα μπροστά, αν δεν είχαμε πετύχει σημαντικές αλλαγές. Δεν έχετε παρά να κοιτάξετε τους αριθμούς στο τέλος της δικιάς σας διακυβέρνησης, πού ήταν η Ελλάδα και πού είναι τώρα, χάρη σε εμάς, χάρη στη δική μας προσπάθεια, στο δικό μας κόπο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Για Καραμανλή ακούσατε τίποτα;
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ακούσαμε, κύριε Κεφαλογιάννη. Ο Καραμανλής του οποίου αναγνώρισα την προσφορά στην αρχή της ομιλίας μου και φαίνεται δεν το προσέξατε απεχώρησε από την πολιτική σκηνή το 1980. Έκτοτε έχουν περάσει είκοσι χρόνια. Και ποιος κυβερνάει εδώ τον τόπο τα περισσότερα χρόνια; Εμείς κυβερνάμε τον τόπο. Και εμείς οδηγήσαμε την Ελλάδα εδώ. Ας το συνηθίσετε λοιπόν αυτό. Και θα συνεχίσουμε να κυβερνάμε, γιατί ο ελληνικός λαός ξέρει ότι εμείς οδηγούμε μπροστά και δεν έχουμε ως κατεύθυνση την παρελθοντολογία. 
Αυτή είναι η στιγμή των μεγάλων αναπτυξιακών ευκαιριών. Και οι ευκαιρίες αυτές δεν θα υπάρχουν για πάντα. Μας προσφέρονται, κύριοι συνάδελφοι, για περιορισμένο χρονικό διάστημα και θα πρέπει να τις εκμεταλλευτούμε τα επόμενα τέσσερα - πέντε χρόνια. Έτσι θα μπορέσουμε, αν παλέψουμε, αν τις εκμεταλλευτούμε, αν δράσουμε αποφασιστικά, να εδραιώσουμε μια ισχυρή οικονομία, μια κοινωνία με συνοχή και αλληλεγγύη τα επόμενα χρόνια.
Κυρίες και κύριοι συνάδελφοι, για σήμερα ας αφήσουμε στην άκρη τις αντεγκλήσεις και τη συγκρουσιακή ρητορική. Ας υπερβούμε τον πολιτικό τακτικισμό. Και πιστεύω ότι στη σημερινή συνεδρίαση δεν υπάρχει έδαφος για κομματική εκμετάλλευση.
Το θέμα που συζητάμε δεν είναι απλώς ένας ετήσιος προϋπολογισμός. Είναι ο πρώτος Προϋπολογισμός, ο προϋπολογισμός που εγκαινιάζει ουσιαστικά και δυναμικά μια άλλη εποχή στην Ελλάδα, την εποχή του ευρώ. Την εποχή που οδηγεί στην ισχυρή κοινωνία, στην Ελλάδα της πραγματικής και κοινωνικής σύγκλισης. Γι΄ αυτό καλώ την Εθνική Αντιπροσωπεία, παρ΄ όλες τις μέχρι σήμερα τοποθετήσεις των διαφόρων κομμάτων, να προσπαθήσει μια τομή με το παρελθόν. Να εκφράσει το πνεύμα των ημερών. Το πνεύμα της αλλαγής που έρχεται σε δέκα μέρες από σήμερα. Να εκφράσουμε έμπρακτα την πλατιά συναίνεση, που υπάρχει στην κοινωνία και να δείξουμε σε ολόκληρο τον ελληνικό λαό μια ισχυρή και διακομματική βούληση για το μέλλον του τόπου, για το μέλλον της Ελλάδας. Να υπερψηφίσει όλη η Βουλή τον Προϋπολογισμό το 2002. Να μπούμε στη νέα εποχή με τους νέους στόχους, τις νέες δράσεις σε εξέλιξη, τις νέες προκλήσεις για πρόοδο και δημιουργία. Να μπούμε σε αυτήν την εποχή ενωμένοι. Όλες οι πολιτικές δυνάμεις μαζί στο όραμα για την Ελλάδα, που θέλει ο ελληνικός λαός. Μια Ελλάδα που κερδίζει το παρόν και κατακτά το μέλλον. Μια Ελλάδα ισχυρή και σταθερή στην Ευρώπη. Μια Ελλάδα σταθερή στα χρόνια και στις δεκαετίες που έρχονται. Μια Ελλάδα πιο ισχυρή. Μια κοινωνία ισχυρή και σύγχρονη. Μια κοινωνία που προνοεί και παρέχει για όλα στα παιδιά της. 
Να ψηφίσουμε για μια Ελλάδα που κατακτά μια νέα εθνική αυτοπεποίθηση στην πορεία για το μέλλον, με βάση τις κατακτήσεις που είχε τα τελευταία χρόνια. 
Σας ευχαριστώ.
(Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, η πενθήμερη συζήτηση για τον Κρατικό Προϋπολογισμό και τους Προϋπολογισμούς ορισμένων Ειδικών Ταμείων και Υπηρεσιών για το οικονομικό έτος 2002, όπως και για τον Ισολογισμό και Απολογισμό του κράτους οικονομικού έτους 2000, κηρύσσεται περαιωμένη και θα προχωρήσουμε στην ψηφοφορία.
Σύμφωνα με τον Κανονισμό της Βουλής η ψήφιση του Προϋπολογισμού γίνεται με ονομαστική ψηφοφορία που διεξάγεται ταυτοχρόνως και με χωριστούς καταλόγους και ψηφολέκτες για τα έσοδα και τις δαπάνες κάθε Υπουργείου. 
Όπως είναι γνωστό, όλα τα Υπουργεία έχουν μόνο έξοδα και το Υπουργείο Οικονομικών έχει και έσοδα. Συνεπώς για τα έσοδα του Υπουργείου Οικονομικών θα διενεργηθεί ιδιαίτερη ψηφοφορία, ενώ για όλα τα Υπουργεία θα διενεργηθεί ψηφοφορία για τα έξοδά τους. 
(Θόρυβος στην Αίθουσα)
Κύριοι συνάδελφοι, δεν τελείωσε η συνεδρίασή μας. Σας παρακαλώ! 
Επίσης θα διενεργηθεί χωριστή ψηφοφορία για τα έξοδα της Προεδρίας της Δημοκρατίας. 
Στον Προϋπολογισμό περιλαμβάνεται και ο Προϋπολογισμός της Βουλής, αλλά δεν θα τεθεί και πάλι υπόψη του Σώματος, δεδομένου ότι ο Προϋπολογισμός της Βουλής, όπως εγκρίθηκε από την Ολομέλεια του Σώματος στη συνεδρίαση της 5ης Νοεμβρίου, είναι κατά τον Κανονισμό υποχρεωτικά εκτελεστός και έχει καταχωρισθεί χωρίς καμιά μεταβολή στο Γενικό Προϋπολογισμό του Κράτους.
Όπως προαναφέρθηκε, η ονομαστική ψηφοφορία θα διεξαχθεί σύμφωνα με τον Κανονισμό ταυτοχρόνως. Δηλαδή, κατά την εκφώνηση των ονομάτων των Βουλευτών από τους επί του καταλόγου συναδέλφους, οι ψηφολέκτες, που θα οριστούν για τα έξοδα κάθε Υπουργείου, τα έξοδα της Προεδρίας της Δημοκρατίας και τα έσοδα του Υπουργείου Οικονομικών, θα σημειώνουν την ψήφο που δίνεται από κάθε Βουλευτή στο χωριστό κατάλογο του Υπουργείου για τον οποίον ορίστηκαν.
Το ερώτημα που τίθεται έχει ως εξής: Εκείνοι που αποδέχονται τα έξοδα κάθε Υπουργείου και της Προεδρίας της Δημοκρατίας απαντούν "ΝΑΙ". Εκείνοι που δεν τα αποδέχονται απαντούν "ΟΧΙ". Είναι αυτονόητο ότι μπορείτε να απαντήσετε "ΝΑΙ" για κάποιο Υπουργείο και "ΟΧΙ" για άλλο.
Παρακαλούνται να προσέλθουν τώρα επί του καταλόγου οι Βουλευτές, κύριοι Νικόλαος Λεβογιάννης από το ΠΑΣΟΚ και Γεώργιος Καλαντζής από τη Νέα Δημοκρατία. 
Θα παρακαλέσω τους καθήμενους συναδέλφους στις έξι πρώτες σειρές της δεύτερης και τρίτης πτέρυγας να παραχωρήσουν τις θέσεις τους στους ψηφολέκτες. 
Παρακαλούνται τώρα να προσέλθουν ως ψηφολέκτες: 
Για τα έσοδα του Προϋπολογισμού, οι κύριοι Ανδρέας Λοβέρδος και Ιωάννης Παπαθανασίου.
Για τα έξοδα της Προεδρίας της Δημοκρατίας, οι κύριοι Λεωνίδας Γρηγοράκος και Ηλίας Καλλιώρας.
Για το Υπουργείο Εθνικής Οικονομίας και Οικονομικών, οι κύριοι Βασίλειος Τσιλίκας και Χρήστος Ζώης. 
Για το Υπουργείο Εξωτερικών, οι κύριοι Ιωάννης Θωμόπουλος και Μιλτιάδης Βαρβιτσιώτης.
Για το Υπουργείο Εθνικής ΄Αμυνας, οι κύριοι Νικόλαος Σαλαγιάννης και Πάνος Παναγιωτόπουλος.
Για το Υπουργείο Εσωτερικών, Δημόσιας Διοίκησης και Αποκέντρωσης, οι κύριοι Αθανάσιος Μάτης και Σπυρίδων Σπύρου.
Για το Υπουργείο Ανάπτυξης, οι κύριοι Ανδρέας Μακρυπίδης και Παναγιώτης Μελάς.
Για το Υπουργείο Περιβάλλοντος, Χωροταξίας και Δημοσίων ΄Εργων, οι κύριοι Παντελής Τσερτικίδης και Σταύρος Καλογιάννης.
Για το Υπουργείο Εθνικής Παιδείας και Θρησκευμάτων, οι κύριοι Κωνσταντίνος Σπηλιόπουλος και Γεώργιος Τρυφωνίδης.
Για το Υπουργείο Εργασίας και Κοινωνικών Ασφαλίσεων, οι κύριοι Μιχαήλ Καρχιμάκης και Θεόδωρος Σκρέκας.
Για το Υπουργείο Υγείας και Πρόνοιας, οι κύριοι Χρήστος Σμυρλής-Λιακατάς και Αντώνιος Μπέζας.
Για το Υπουργείο Γεωργίας, οι κύριοι Γεώργιος Παπαγεωργίου και Αθανάσιος Κατσιγάννης. 
Για το Υπουργείο Δικαιοσύνης, οι κύριοι Νικόλαος Φλώρος και Γεώργιος Καλός.
Για το Υπουργείο Πολιτισμού, η κα Ελεωνόρα Κατσέλη και ο κ. Μάριος Σαλμάς.
Για το Υπουργείο Μεταφορών και Επικοινωνιών, οι κύριοι Παναγιώτης Αντωνακόπουλος και Γεώργιος Γαρουφαλιάς.
Για το Υπουργείο Δημόσιας Τάξης, η κα Φωτεινή Γεννηματά και ο κ. Ιωάννης Λαμπρόπουλος.
Για το Υπουργείο Εμπορικής Ναυτιλίας, οι κύριοι Δημήτριος Λιντζέρης και Κωνσταντίνος Καραμπίνας. 
Για το Υπουργείο Τύπου και Μέσων Μαζικής Ενημέρωσης, οι κύριοι Πέτρος Κατσιλιέρης και Νικόλαος Αγγελόπουλος.
Για το Υπουργείο Μακεδονίας-Θράκης, οι κύριοι Βασίλειος Παπανικόλας και Νικόλαος Λέγκας.
Για το Υπουργείο Αιγαίου, οι κύριοι Αλέξανδρος Χρυσανθακόπουλος και Θεόφιλος Βασιλείου.
Κυρίες και κύριοι συνάδελφοι, παρακαλώ ψηφίζοντας να μην αποχωρήσετε, γιατί θα επακολουθήσει ψηφοφορία με έγερση για τους προϋπολογισμούς των περιφερειακών υπηρεσιών, των δημοσίων επενδύσεων και προσαρτημένων προϋπολογισμών, καθώς και για τους προϋπολογισμούς των ειδικών ταμείων και υπηρεσιών, που αναφέρονται στο άρθρο 2 του νομοσχεδίου: "Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών για το οικονομικό έτος 2002". 
Θα επακολουθήσει ψηφοφορία με έγερση για την κύρωση του Απολογισμού και του Ισολογισμού του κράτους οικονομικού έτους 2000.
Τέλος, σας ανακοινώνω ότι οι συνάδελφοι Ευάγγελος Βλασσόπουλος και Γεώργιος Θωμάς αδυνατούν, όπως γνωστοποίησαν, να παρευρεθούν στην ψηφοφορία και θα εψήφιζαν, αν ήταν παρόντες, τη θέση του κόμματός τους. 
Παρακαλώ τους κυρίους συναδέλφους επί του καταλόγου να αρχίσουν την εκφώνηση των ονομάτων και ο πρώτος εκφωνών, ο κ. Λεβογιάννης, να επαναλαμβάνει το "ΝΑΙ" ή "ΟΧΙ" κάθε συναδέλφου που ψηφίζει. 
Κυρίες και κύριοι συνάδελφοι, αρχίζει η ψηφοφορία. 
(ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
(ΜΕΤΑ ΤΗΝ ΠΡΩΤΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να επαναληφθεί η ανάγνωση του καταλόγου ως προς τους απόντες. 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τελείωσε η εκφώνηση του καταλόγου και κηρύσσεται περαιωμένη η ψηφοφορία για τον Κρατικό Προϋπολογισμό και τους Προϋπολογισμούς ορισμένων Ειδικών Ταμείων και Υπηρεσιών για το οικονομικό έτος 2002.
Παρακαλούνται οι κύριοι ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ)
Στο μεταξύ όμως για τη συντόμευση του χρόνου της συνεδρίασης, αν δεν έχετε αντίρρηση, θα παρακαλούσα να προχωρήσουμε με έγερση στην ψηφοφορία επί του Προϋπολογισμού των δημοσίων επενδύσεων και των προσαρτημένων επί των Προϋπολογισμών των Ειδικών Ταμείων και Υπηρεσιών και επί του Προϋπολογισμού Περιφερειακών Υπηρεσιών οικονομικού έτους 2002.
Τα Ειδικά Ταμεία και Υπηρεσίες είναι τα εξής:
1. Ταμείο Εθνικής ΄Αμυνας.
2. Ταμείο Εθνικού Στόλου.
3. Ταμείο Αεροπορικής ΄Αμυνας.
4. Εθνικά Κληροδοτήματα.
5. Υπηρεσία Κρατικών Λαχείων.
6. Κεντρικό Ταμείο Γεωργίας, Κτηνοτροφίας και Δασών (Κ.Τ.Γ.Κ.Δ.).
7. Κεφάλαια Σποροπαραγωγής (Α΄ Παράρτημα Κ.Τ.Γ.Κ.Δ.).
8. Υπηρεσία Εγγείων Βελτιώσεων (Β΄ Παράρτημα Κ.Τ.Γ.Κ.Δ.).
9. Ειδικός Λογαριασμός Εγγυήσεων Γεωργικών Προϊόντων.
10. Λογαριασμός Πετρελαιοειδών.
11. Επιτροπή Ανταγωνισμού.
Ερωτάται η Βουλή: Δέχεται τον Προϋπολογισμό Δημοσίων Επενδύσεων και προσαρτημένων Προϋπολογισμών οικονομικού έτους 2002;
Παρακαλώ όσοι τον αποδέχονται να εγερθούν.
(Εγείρονται οι Βουλευτές του ΠΑΣΟΚ)
Προφανώς ηγέρθησαν υπέρ της αποδοχής οι περισσότεροι.
Συνεπώς η Βουλή παρεδέχθη.
Ερωτάται επίσης η Βουλή: Δέχεται τον Τακτικό Προϋπολογισμό Περιφερειακών Υπηρεσιών Οικονομικού έτους 2002"; 
Παρακαλώ όσοι τον αποδέχονται να εγερθούν.
(Εγείρονται οι Βουλευτές του ΠΑΣΟΚ)
Προφανώς ηγέρθησαν υπέρ της αποδοχής οι περισσότεροι.
Συνεπώς η Βουλή παρεδέχθη.
Ερωτάται η Βουλή: Δέχεται τους Προϋπολογισμούς των Ειδικών Ταμείων και Υπηρεσιών οικονομικού έτους 2002, τα οποία μνημόνευσα προηγουμένως και τα οποία αναγράφονται στο άρθρο 2 του νομοσχεδίου: "Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2002";
Παρακαλώ όσοι τους αποδέχονται να εγερθούν.
(Εγείρονται οι Βουλευτές του ΠΑΣΟΚ)
Προφανώς ηγέρθησαν υπέρ της αποδοχής οι περισσότεροι.
Συνεπώς η Βουλή παρεδέχθη.
Ερωτάται επίσης η Βουλή: Δέχεται το σχέδιο νόμου: "Κύρωση του Απολογισμού του Κράτους οικονομικού έτους 2000";
Παρακαλώ όσοι το αποδέχονται να εγερθούν.
(Εγείρονται οι Βουλευτές του ΠΑΣΟΚ)
Συνεπώς το σχέδιο νόμου του Υπουργείου Οικονομικών: "Κύρωση του Απολογισμού του Κράτους οικονομικού έτους 2000" έγινε δεκτό, σε μόνη συζήτηση, και έχει ως εξής: 
(Να καταχωριστεί το σχέδιο νόμου 443γ)
ΠΡΟΕΔΡΟΣ (Απόστολος Κακλαμάνης): Ερωτάται η Βουλή:
Δέχεται το σχέδιο νόμου: "Κύρωση του Ισολογισμού του Κράτους οικονομικού έτους 2000";
Παρακαλώ, όσοι το αποδέχονται να εγερθούν.
(Εγείρονται οι Βουλευτές του ΠΑΣΟΚ)
Συνεπώς το σχέδιο νόμου του Υπουργείου Οικονομικών: "Κύρωση του Ισολογισμού του Κράτους οικονομικού έτους 2000" έγινε δεκτό, σε μόνη συζήτηση, και έχει ως εξής:
(Να καταχωριστεί το σχέδιο νόμου)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης ψηφοφορίας.
Συνολικά, ψήφισαν διακόσιοι ενενήντα οκτώ (298) Βουλευτές.
Τα έσοδα του Προϋπολογισμού, όπως και τα έξοδα των Υπουργείων: Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τύπου και Μέσων Μαζικής Ενημέρωσης, Μακεδονίας-Θράκης, Αιγαίου απεδέχθησαν εκατόν πενήντα πέντε (155) Βουλευτές, ενώ εκατόν σαράντα τρεις (143) Βουλευτές τα καταψήφισαν.
Τα πρωτόκολλα ψηφοφορίας καταχωρίζονται στα Πρακτικά και έχουν ως εξής:
(Τα σχετικά πρωτόκολλα βρίσκονται στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης):Τα έξοδα της Προεδρίας της Δημοκρατίας απεδέχθησαν διακόσιοι ογδόντα ένας (281) Βουλευτές, ενώ δεκαεπτά (17) Βουλευτές τα καταψήφισαν.
Τα πρωτόκολλα ψηφοφορίας καταχωρίζονται στα Πρακτικά και έχουν ως εξής:
(Τα σχετικά πρωτόκολλα υπάρχουν στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Συνεπώς το σχέδιο νόμου του Υπουργείου Οικονομικών: "Κύρωση του Κρατικού Προϋπολογισμού και των Προϋπολογισμών ορισμένων Ειδικών Ταμείων και Υπηρεσιών οικονομικού έτους 2002" έγινε δεκτό, σε μόνη συζήτηση, κατά τον Κανονισμό της Βουλής και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, με την ψηφοφορία που διεξήχθη και την ανακοίνωση του αποτελέσματος περαιώθηκε η συζήτηση του Προϋπολογισμού.
Παρακαλώ να εξουσιοδοτήσετε το Προεδρείο για την υπ' ευθύνη του επικύρωση των Πρακτικών των συνεδριάσεων της 17ης, της 18ης, της 19ης, της 20ης και 21ης Δεκεμβρίου 2001, στις οποίες περιλαμβάνεται η συζήτηση και η ψήφιση του Προϋπολογισμού.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα εξουσιοδότηση. 
Έχουν επίσης διανεμηθεί τα Πρακτικά της Δευτέρας 3 Δεκεμβρίου 2001, της Τρίτης 4 Δεκεμβρίου 2001, της Τετάρτης 5 Δεκεμβρίου 2001, της Πέμπτης 6 Δεκεμβρίου 2001 και της Παρασκευής 7 Δεκεμβρίου 2001 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Δευτέρας 3 Δεκεμβρίου 2001, της Τρίτης 4 Δεκεμβρίου 2001, της Τετάρτης 5 Δεκεμβρίου 2001, της Πέμπτης 6 Δεκεμβρίου 2001 και της Παρασκευής 7 Δεκεμβρίου 2001 επικυρώθηκαν.
Πριν λύσουμε τη συνεδρίαση, θα παρακαλέσω τις κυρίες και τους κυρίους συναδέλφους να δεχθούν τις ευχές του Προεδρείου για καλές γιορτές και ευτυχισμένο το νέο χρόνο 2002. 
Επίσης, κύριοι συνάδελφοι, ζητώ τη συναίνεση του Σώματος να διακόψουμε για τις γιορτές των Χριστουγέννων και της Πρωτοχρονιάς και να δεχθείτε να επαναληφθούν οι εργασίες της Βουλής στις 7 Ιανουαρίου 2002, ημέρα Δευτέρα και ώρα 18.00'.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 01.05' λύεται η συνεδρίαση για τη Δευτέρα 7 Ιανουαρίου 2002 και ώρα 18.00', με αντικείμενο εργασιών του Σώματος: κοινοβουλευτικό έλεγχο, σύμφωνα με την ημερήσια διάταξη που θα διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



