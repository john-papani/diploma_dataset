(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΞΗ’
Τρίτη 20 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Ο. Κεφαλογιάννη και Ε. Κουτμερίδη, σελ.
2. Ευχές για ανάληψη Κυβερνητικών καθηκόντων, σελ.
3. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Οικονομίας και Οικονομικών:
i. σχετικά με τις διεκδικήσεις της Κτηματικής Εταιρείας του Δημοσίου από τον «Θαλασσόκοσμο» του Ελληνικού Κέντρου Θαλάσσιων Ερευνών (ΕΛΚΕΘΕ), σελ.
ii. σχετικά με την αξιοποίηση των εγκαταστάσεων του πρώην ραδιοφωνικού σταθμού «Φωνή της Αμερικής» στην Ξάνθη, σελ.
β) Προς τον Υπουργό Μεταφορών και Επικοινωνιών, σχετικά με τη χρήση υλικών από Τουρκία στις νέες γραμμές του Οργανισμού Σιδηροδρόμων Ελλάδος (Ο.Σ.Ε.) στο Νομό ‘Εβρου, σελ.
 
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό ‘Εργο Μεσοχώρας και άλλες διατάξεις», σελ.
2. Κατάθεση Εκθέσεων Διαρκών Επιτροπών:
Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
α) «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)», σελ.
β) «Κύρωση της Σύμβασης και του Πρόσθετου σ’ αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο», σελ.

ΟΜΙΛΗΤΕΣ
Α. Επί προσωπικού θέματος:
ΑΠΟΣΤΟΛΑΤΟΣ Β., σελ.
ΤΖΑΜΤΖΗΣ Ι., σελ.

Β. Επί των αναφορών και ερωτήσεων:
Α’Ι’ΒΑΛΙΩΤΗΣ Κ., σελ.
ΜΠΕΖΑΣ Α., σελ.
ΜΠΕΚΙΡΗΣ Μ., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.

Γ. Επί του σχεδίου νόμου του Υπουργείου Ανάτπυξης:

Α’Ι’ΒΑΛΙΩΤΗΣ Κ., σελ.
ΑΘΑΝΑΣΙΑΔΗΣ Α., σελ.
ΑΛΥΣΑΝΔΡΑΚΗΣ Κ., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΥΓΕΝΑΚΗΣ Ε., σελ.
ΓΕΙΤΟΝΑΣ Κ., σελ.
ΓΚΕΡΕΚΟΥ Α., σελ.
ΖΗΣΗ Ρ., σελ.
ΚΑΣΑΠΙΔΗΣ Γ., σελ.
ΚΑΤΣΙΦΑΡΑΣ Α., σελ.
ΜΑΓΚΡΙΩΤΗΣ Ι., σελ.
ΜΑΡΚΟΠΟΥΛΟΣ Κ., σελ.
ΜΕΡΕΝΤΙΤΗ Α., σελ.
ΜΠΟΥΓΑΣ Ι., σελ.
ΝΙΚΗΤΙΑΔΗΣ Γ., σελ.
ΝΤΟΛΙΟΣ Γ., σελ.
ΠΑΝΑΓΙΩΤΟΠΟΥΛΟΣ Ν., σελ.
ΠΑΠΑΔΟΠΟΥΛΟΣ Μ., σελ.
ΠΑΠΑΚΩΝΣΤΑΝΤΙΝΟΥ Γ., σελ.
ΠΑΠΟΥΤΣΗΣ Χ., σελ.
ΠΑΥΛΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ι., σελ.
ΤΣΙΑΡΤΣΙΩΝΗΣ Ν., σελ.
ΤΣΙΡΩΝΗΣ Δ., σελ.
ΦΙΛΙΝΗ Α., σελ.
ΨΑΡΙΑΝΟΣ Γ., σελ.
      
      ΠΡΑΚΤΙΚΑ ΒΟΥΛΗΣ
      ΙΒ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΗ΄
      Τρίτη 20 Ιανουαρίου 2009
      Αθήνα, σήμερα στις 20 Ιανουαρίου 2009, ημέρα Τρίτη και ώρα 18.02’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρεία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Αλυσανδράκη, Βουλευτή Ιωαννίνων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  οι  Σύλλογοι  Γονέων και Κηδεμόνων  του 3ου Γενικού Λυκείου και του 4ου Γυμνασίου Πολίχνης  ζητούν τη βελτίωση της κτηριακής υποδομής  των πιο πάνω σχολείων. 
        2) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  αδιόριστοι εκπαιδευτικοί,γονείς παιδιών με αναπηρία ζητούν να διορίζονται κατά προτεραιότητα όλοι οι γονείς παιδιών με αναπηρία άνω του 67%.
        3) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  το Σωματείο Εργατοτεχνιτών Γούνας , Δέρματος, Ιματισμού και Κλωστοϋφαντουργίας Νομού  Καστοριάς ζητεί τη  χορήγηση έκτακτου οικονομικού βοηθήματος στους άνεργους γουνεργάτες.
        4) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Φοροτεχνικών Ελευθέρων Επαγγελματιών Νομού Ηρακλείου Κρήτης ζητεί την παράταση μέχρι 30 Ιουνίου 09, του χρόνου για την περαίωση εκκρεμών φορολογικών υποθέσεων κ.λπ..
        5) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  ο Σύλλογος Ιδιωτικών Υπαλλήλων Νομού Σάμου και το Σωματείο Εργαζομένων στα Ξενοδοχεία, Τουριστικά Γραφεία και Επισιτιστικά Επαγγέλματα Σάμου  ζητούν να καταργηθεί το πλαφόν, που αφορά σε ιατρικές εξετάσεις εργαζομένων του νομού στο Ιατρικό Κέντρο του κ. Παπαϊωάννου.
        6) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ  κατέθεσε αναφορά με την οποία  η Πανελλήνια Ένωση Αναπληρωτών Εκπαιδευτικών ζητεί τη θέσπιση μέγιστου χρόνου παραμονής στην αναπλήρωση τα δύο διδακτικά έτη, πέραν του οποίου οι αναπληρωτές καθηγητές θα μονιμοποιούνται στη δημόσια εκπαίδευση κλπ.
        7) Οι Βουλευτές Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Εμπορικός Σύλλογος Παλαμά Καρδίτσας διαμαρτύρεται για την έλλειψη γιατρού καρδιολόγου από την περιοχή του για την κάλυψη των ιατρικών αναγκών των ασφαλισμένων στον ΟΑΕΕ.
        8) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  το Τεχνικό Επιμελητήριο Ελλάδας, Τμήμα Βορειοανατολικού Αιγαίου ζητεί τη στελέχωση του γραφείου ΤΣΜΕΔΕ Μυτιλήνης- Χίου, με διοικητικό προσωπικό και ορισμό ελεγκτών ιατρών.
        9) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία  πρώην υπάλληλοι άμισθων  υποθηκοφυλακείων ,οι οποίοι διορίσθηκαν ως δημόσιοι υπάλληλοι ή υπάλληλοι ΝΠΔΔ και ΟΤΑ ζητούν την αναγνώριση προϋπηρεσίας τους ως δημόσιας υπηρεσίας προκειμένου να προσμετρηθεί στη μισθολογική τους εξέλιξη.
        10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Σύνδεσμος Πολιτικών Συνταξιούχων Λέσβου ζητεί  την επαναφορά και κατάταξή των μελών του στο μισθολογικό κλιμάκιο βάση του κλάδου που είχαν ενταχθεί κατά την έξοδό τους από την υπηρεσία.
        11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο κ. Λουκάς Αποστολίδης, πρώην Αντιπρόεδρος της Βουλής, ζητεί την επαναχορήγηση του περικοπέντος επιδόματος εθνικής αντίστασης σε όλους ανεξαιρέτως  τους δικαιούχους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4105/9-1-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. ΤΚΕ/Φ2/2563/28-1-2008 έγγραφο από τον Υφυπουργό Εσωτερικών, η ακόλουθη απάντηση:
      «Σε απάντηση της ερώτησης με αριθμό πρωτ. 4105/9-1-08, που κατέθεσε στη Βουλή ο βουλευτής κ. Κ. Αϊβαλιώτης, με θέμα «Ανυπαρξία και μη τήρηση κανόνων ασφάλειας και υγιεινής για τους εργαζόμενους στο Δημόσιο», σας πληροφορούμε τα εξής:
      Με τις διατάξεις του ν. 1568/1985 (ΦΕΚ 177 Α') ρυθμίστηκαν τα θέματα υγιεινής και ασφάλειας των εργαζομένων.
      Η υπηρεσία μας με εγκυκλίους της προς τις Περιφέρειες έχει ενημερώσει για την επέκταση, με την αριθ. 88555/30-9-1988 Κοινή Υπουργική Απόφαση, των διατάξεων του ν. 1568/85 και στους ΟΤΑ.
      Ειδικότερα, έχουμε επισημάνει στους Ο.Τ.Α. ότι είναι σκόπιμο να προσλαμβάνουν Γιατρούς Εργασίας και Τεχνικούς Ασφαλείας με σύμβαση μίσθωσης έργου, δεδομένου ότι όπως προβλέπεται από την παρ. 4 του άρθρου 12 του ν. 1568/85, ο ίδιος τεχνικός ασφαλείας ή γιατρός εργασίας επιτρέπεται να χρησιμοποιείται από ομάδα ομοειδών επιχειρήσεων (ομάδα ΟΤΑ) ή κατά περιοχή, και επειδή στους περισσότερους ΟΤΑ η απασχόληση δεν μπορεί να είναι πλήρης, γιατί ο νόμος προβλέπει τις ειδικότητες αυτές σε ΟΤΑ που απασχολούν πάνω από 50 εργαζόμενους.
      Επιπλέον, όσον αφορά στους ΟΤΑ α' βαθμού, εφόσον υπάρχουν αντίστοιχες κενές οργανικές θέσεις, μπορούν με πρωτοβουλία τους να καλύπτουν τις θέσεις αυτές χωρίς να απαιτείται η έγκριση της τριμελούς εξ Υπουργών Επιτροπής, όπως προβλέπεται από τις διατάξεις της παρ. 3 του άρθρου 30 του ν.3274/2004, αλλά με τήρηση της διαδικασίας του άρθρου 18 του ν.2190/94, όπως ισχύει, και τον προβλεπόμενο έλεγχο του ΑΣΕΠ.
      Επίσης, για τους μονίμους υπαλλήλους των Ο.Τ.Α. α' βαθμού μετά την ισχύ της αριθμ. 53361/2-10-2006 (ΦΕΚ 1503/8'/11-10-2006) Κοινής Υπουργικής Απόφασης των Υφυπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Απασχόλησης και Κοινωνικής Προστασίας, όπως τροποποιήθηκε και ισχύει, η οποία έχει επεκταθεί και στο με σχέση εργασίας Ιδιωτικού Δικαίου προσωπικό δυνάμει των άρθρων 13 των Συλλογικών Συμβάσεων Εργασίας της Π.Ο.Ε.-Ο.Τ.Α. και της Π.Ο.Π.-Ο.Τ.Α, προβλέφθηκε σε νέα βάση η παροχή των Μέσων Ατομικής Προστασίας, προκειμένου να διασφαλίζεται η ατομική και δημόσια υγεία.
      Η παροχή των ανωτέρω μέσων ατομικής προστασίας στους υπαλλήλους των ΟΤΑ ανάλογα με τη θέση εργασίας τους είναι υποχρεωτική για τον εργοδότη και ο εργαζόμενος υποχρεωτικά φέρει τα μέσα ατομικής προστασίας κατά τον χρόνο της εργασίας του, προς διαφύλαξη τόσο της ατομικής όσο και της δημόσιας υγείας.
      Τα ανωτέρω μέσα πρέπει σε κάθε περίπτωση να έχουν επιλεγεί με πρόνοια για τις εργονομικές ανάγκες και τις ανάγκες προστασίας της υγείας των εργαζομένων. Ειδικότερα πριν την επιλογή του εξοπλισμού ατομικής προστασίας ο εργοδότης υποχρεούται να λαμβάνει υπόψη του την έγγραφη γνώμη τεχνικού ασφαλείας ή και του γιατρού εργασίας.
      Επίσης στην προαναφερθείσα ΚΥΑ προβλέπεται και η χορήγηση ενός (1) λίτρου φρέσκου γάλακτος σε ημερήσια βάση στους εργαζομένους στους οποίους παρέχονται τα μέσα ατομικής προστασίας καθώς και στους μουσικούς πνευστών οργάνων, για την προστασία της υγείας τους λόγω των ειδικών συνθηκών απασχόλησης.
      Επιπλέον, βάσει της νέας ΚΥΑ το εν λόγω προσωπικό πρέπει να υποβάλλεται σε ιατρικές εξετάσεις για την επίβλεψη της υγείας του.
      Περαιτέρω επισημαίνουμε ότι με την προαναφερόμενη ΚΥΑ δεν επιτρέπεται πλέον η αποτίμηση και παροχή σε χρήμα των μέσων ατομικής προστασίας και του γάλακτος. Σε περίπτωση αντικειμενικής αδυναμίας των ΟΤΑ να χορηγήσουν 1 λίτρο φρέσκο γάλα, μέσα στον προβλεπόμενο χρόνο, χορηγείται ίση ποσότητα γάλακτος μακράς διαρκείας ή τύπου εβαπορέ με ειδική σήμανση επί του κιτίου, ώστε να μην είναι εφικτή η περαιτέρω διάθεση.
      Όσον αφορά στο δεύτερο ερώτημα σας γνωρίζουμε ότι σύμφωνα με την διάταξη του άρθρου 61 παρ. 2 του ν. 3584/2007 «Κύρωση του Κώδικα Κατάστασης Δημοτικών & Κοινοτικών Υπαλλήλων» (ΦΕΚ 143Α'), σε περίπτωση ατυχήματος κατά την εκτέλεση και εξαιτίας της υπηρεσίας καθώς και λόγω επαγγελματικής ασθένειας, το προσωπικό που απασχολείται στους χώρους υγειονομικής ταφής απορριμμάτων (ΧΥΤΑ), στους σταθμούς μεταφόρτωσης απορριμμάτων, σε εργοστάσια μηχανικής ανακύκλωσης, στις υπηρεσίες καθαριότητας, στους χώρους νεκροταφείων, στην αποχέτευση καθώς και στα συνεργεία συντήρησης απορριμματοφόρων οχημάτων δικαιούται αναρρωτική άδεια με αποδοχές, ανεξαρτήτως χρόνου υπηρεσίας.
      Επισημαίνουμε ότι η διασφάλιση καλών συνθηκών υγιεινής και ασφάλειας στους χώρους εργασίας των φορέων του δημοσίου τομέα καθορίζει την αποδοτικότητα του προσωπικού και επιδρά ευνοϊκά στην αύξηση της παραγωγικότητας των υπηρεσιών. Για το λόγο αυτό το Υπουργείο Εσωτερικών έχει θέσει ως μία από τις βασικές του προτεραιότητες τη διασφάλιση συνθηκών υγιεινής και ασφαλείας.
      Άλλωστε, η διασφάλιση συνθηκών υγιεινής και ασφαλείας στο χώρο εργασίας αποτελεί ένα θεμελιώδες δικαίωμα των υπαλλήλων του Δημοσίου, το οποίο ρητώς κατοχυρώνεται στον Υπαλληλικό Κώδικα (ν. 3528/2007, άρθρο 44).
      Επιπλέον, πρέπει να σημειωθεί ότι κατ' εξουσιοδότηση της διάταξης του άρθρου 44 του ν. 3528/2007 (Υπαλληλικός Κώδικας) έχει ήδη ξεκινήσει η προεργασία για τη σύσταση ειδικής οργανικής μονάδας, η οποία θα μεριμνά για την εφαρμογή των όρων υγιεινής και ασφαλείας του χώρου εργασίας των υπαλλήλων. Ειδικότερα, στο εν λόγω άρθρο προβλέπεται ότι με προεδρικό διάταγμα, που εκδίδεται με πρόταση των Υπουργών Εσωτερικών και Οικονομίας και Οικονομικών και ύστερα από γνώμη της Α.Δ.Ε.Δ.Υ, ιδρύεται στο Υπουργείο Εσωτερικών οργανική μονάδα για την εποπτεία και τήρηση των όρων υγιεινής και ασφάλειας του χώρου εργασίας των υπαλλήλων του Δημοσίου και των νομικών προσώπων δημοσίου δικαίου. Με το ίδιο προεδρικό διάταγμα καθορίζονται το επίπεδο της οργανικής μονάδας και κάθε άλλο θέμα που αφορά στη λειτουργία της.
      Πέρα από την ανωτέρω διάταξη επισημαίνεται ότι για το προσωπικό του Δημοσίου τυγχάνουν εφαρμογής και οι διατάξεις του ν. 1568/1985 για την «Υγιεινή και ασφάλεια των εργαζομένων», η ισχύς των οποίων έχει επεκταθεί με ορισμένες ειδικότερες ρυθμίσεις (π.χ. άρθρο 39 του ν. 1836/1989, π.δ. 17/1996 περί μέτρων για την βελτίωση της ασφαλείας και της υγείας των εργαζομένων, π.δ. 176/1997 περί μέτρων προστασίας των εγκύων, λεχώνων και γαλουχισών κατά την εργασία).
      Για τους Ιατρούς Εργασίας και τους Τεχνικούς Ασφαλείας σχετική είναι η διάταξη του άρθρου 8 του π.δ. 17/1996. Σημειώνεται ότι έως σήμερα τέτοιου είδους θέσεις δεν έχουν συσταθεί στις δημόσιες υπηρεσίες.
      Ειδικά για τις έγκυες, λεχώνες και γαλουχούσες υπαλλήλους επισημαίνεται ότι βάσει του άρθρου 9 παρ. 4 του ν. 3174/2003 μέχρι την πρόσληψη Ιατρών Εργασίας και Τεχνικών Ασφαλείας, οι Ελεγκτές-Ιατροί του άρθρου 60 του ν. 1943/1991, καθώς και οι Μηχανικοί του Δημοσίου, στο πλαίσιο της χωρικής τους αρμοδιότητας, προβαίνουν στη γραπτή εκτίμηση και αξιολόγηση των κινδύνων των χώρων εργασίας, κατά τη διάρκεια της κύησης, της λοχείας και της γαλουχίας, σύμφωνα με τα κριτήρια που ορίζονται στις διατάξεις του άρθρου 12 του π.δ. 176/1997.
      Αναφορικά με την επαγγελματική ασθένεια και το εργατικό ατύχημα στο Δημόσιο, επαναλαμβάνουμε ότι ήδη έχουν θεσπιστεί οι έννοιες αυτές στον Κώδικα Κατάστασης Δημοτικών και Κοινοτικών Υπαλλήλων (ν. 3584/2007) για τους υπαλλήλους των ΟΤΑ α' βαθμού. Η επέκταση της εννοίας της επαγγελματικής ασθένειας και του εργατικού ατυχήματος και στο λοιπό προσωπικό του δημοσίου εξετάζεται από την υπηρεσία μας σε συνεργασία πάντοτε με την ΑΔΕΔΥ.
      Ο Υφυπουργός
      ΧΡΗΣΤΟΣ ΖΩΗΣ»
     2. Στην με αριθμό 9795/12.11.08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 147530 π.ε./ΙΗ/5.1.09 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9795/12-11-08 την οποία κατέθεσε η Βουλευτής κ. Σ. Μερεντίτη και αφορά στην επιλογή των εκπαιδευτικών που αποσπώνται στο εξωτερικό σας γνωρίζουμε τα ακόλουθα:
      Με τη Φ.821/3275Π/135464/Ζ1/27-11-2007 Προκήρυξη «Πλήρωση θέσεων Συντονιστών Εκπαίδευσης Εξωτερικού», προκηρύχθηκαν είκοσι οκτώ (28) θέσεις Συντονιστών Εκπαίδευσης σε ελληνικές διπλωματικές και προξενικές αρχές του εξωτερικού.
      Διευκρινίζεται ότι τα προσόντα, η μοριοδότηση και η διαδικασία επιλογής Συντονιστών/Εκπαίδευσης του Εξωτερικού, καθορίζονται από την Φ.821.2/Σ271/Ζ1/3157/9-8-2001 (ΦΕΚ 1075/τ.β/13-8-2001) Κανονιστική Απόφαση «Καθορισμός προσόντων, κριτηρίων και διαδικασίας επιλογής Συντονιστών Εκπαίδευσης του Εξωτερικού», και συγκεκριμένα στο άρθρο 2. Επομένως, απλώς ακολουθήθηκε η υπάρχουσα από πολλών ετών Υπουργική Απόφαση.
      Το Συμβούλιο Επιλογής Συντονιστών έκανε έλεγχο των αιτήσεων υποψηφίων «Συντονιστών Εκπαίδευσης Εξωτερικού», αποφάσισε ποιοι από τους υποψηφίους έχουν τα τυπικά προσόντα για να γίνουν δεκτοί στη διαδικασία επιλογής, ποιοι αποκλείονται.  Ακολούθως, καταρτίσθηκε αλφαβητικός πίνακας με το σύνολο των μονάδων κάθε υποψηφίου που προκύπτουν από τα μοριοδοτούμενα στοιχεία κατά κατηγορία κριτηρίων. Ο πίνακας κοινοποιήθηκε στους υποψηφίους και ορίσθηκε πενθήμερη προθεσμία για την υποβολή τυχόν γραπτών αντιρρήσεών τους. Σύμφωνα με την Πράξη 5/12-6-2008 του Συμβουλίου Επιλογής Συντονιστών, καταρτίστηκαν οι τελικοί πίνακες μοριοδότησης υποψηφίων Συντονιστών, για την Πρωτοβάθμια και τη Δευτεροβάθμια Εκπαίδευση.
      Ακολούθησε η διαδικασία της προφορικής συνέντευξης. Επισημαίνεται ότι η συνέντευξη ορίζεται στις περ.11 και 12, του άρθρου 2, της Φ.821.2/Σ271/Ζ1/3157/9-8-2001 Κανονιστικής Απόφασης «Καθορισμός προσόντων, κριτηρίων και διαδικασίας επιλογής Συντονιστών Εκπαίδευσης του Εξωτερικού». Στη συνέχεια και μετά το πέρας της προφορικής συνέντευξης όλων των υποψηφίων, το Συμβούλιο Επιλογής Συντονιστών Εξωτερικού, κατέγραψε την αποτίμηση σε αξιολογικές μονάδες των κριτηρίων συνολικά και κατήρτισε με αξιολογική σειρά πίνακες επιλογής για αγγλόφωνες, γαλλόφωνες, γερμανόφωνες και λοιπές χώρες (σύμφωνα με την αρ.14/23-7-2008 Πράξη του Συμβουλίου Επιλογής Συντονιστών) τους οποίους διαβίβασε προς τον Υπουργό Εθνικής Παιδείας και Θρησκευμάτων προς κύρωση και οι οποίοι κυρώθηκαν με την Φ.821/2361Σ/101204/Ζ1/29-7-2008 Υπουργική Απόφαση και δημοσιεύθηκαν στην Εφημερίδα της Κυβερνήσεως (ΦΕΚ 1723 τ.Β/27-8-2008).
      Οι κενές θέσεις τις οποίες εκλήθησαν οι εκπαιδευτικοί να καλύψουν με την προαναφερθείσα πρόσκληση υποβολής δήλωσης προτίμησης, μειώθηκαν κατά μία, διότι σύμφωνα με την αρ.Φ.821/2715/Α/ 110781/Ζ1/27-8-2008 (ΦΕΚ 1915/τ.Β/18-9-2008) Απόφαση «Επανακαθορισμός έδρας και περιοχής ευθύνης Συντονιστών Εκπαίδευσης Ο.Α. Γερμανίας», καταργήθηκε η θέση του Συντονιστή Εκπαίδευσης με έδρα στο Ελληνικό Γενικό Προξενείο στην Φρανκφούρτη και μετετράπη σε θέση Συντονιστή για Θέματα Σχολικού Επαγγελματικού Προσανατολισμού (Σ.Ε.Π.), και Επαγγελματικής Εκπαίδευσης για όλη τη Γερμανία, που θα έχει ως αρμοδιότητα και τη Φραγκφούρτη, ως προς τα εκπαιδευτικά θέματα. Μέχρι την προκήρυξη της θέσης, η περιοχή διοικητικής ευθύνης της καταργούμενης θέσης εντάχθηκε προσωρινώς στον Συντονιστή Δευτεροβάθμιας Εκπαίδευσης Μονάχου. Το στοιχείο αυτό είχε προφορικώς ανακοινωθεί κατά τη διαδικασία της προφορικής συνέντευξης.
      Ειδικότερα:
      1. Η επιλογή και τοποθέτηση των υποψηφίων εκπαιδευτικών στις κενές θέσεις Συντονιστών, γίνεται με βάση την Φ.821.2/ Σ271/Ζ1/3157/9-8-2001 Κανονιστική Απόφαση «Καθορισμός προσόντων, κριτηρίων και διαδικασίας επιλογής Συντονιστών Εκπαίδευσης του Εξωτερικού». Επισημαίνεται ότι, σε γενικές γραμμές, η χαμηλότερη βαθμολογία των υποψηφίων στην προφορική συνέντευξη κυμάνθηκε γύρω στο 20 με άριστα το 35.
      2. Η προφορική συνέντευξη, καθώς και η συνέντευξη στη ξένη γλώσσα δεν υπερτερεί των άλλων μετρήσιμων προσόντων των υποψηφίων, αλλά αθροίζονται οι Μέσοι Όροι των μετρήσιμων προσόντων, της συνέντευξης, καθώς και της συνέντευξης στη ξένη γλώσσα. Ο τελικός βαθμός κατατάσσει τον υποψήφιο στη σειρά εγγραφής του αξιολογικού πίνακα. Ο τρόπος υπολογισμού όλων των κριτηρίων έχει αποφασισθεί από τον τότε Υπουργό Παιδείας κ. Ευθυμίου και δεν έχει αλλάξει.
      3. Οι υποψήφιοι οι οποίοι γνωρίζουν Αγγλικά, Γαλλικά ή Γερμανικά, έχουν δικαίωμα να δηλώσουν και χώρες στις οποίες οι προαναφερθείσες γλώσσες δεν είναι η γλώσσα υποδοχής της χώρας. Στην περίπτωση αυτή, ο βαθμός της γλώσσας μειώνεται στο ήμισυ, σύμφωνα με το άρθρο 2, παρ.11 της Φ.821.2/ Σ271/Ζ1/3157/9-8-2001 Κανονιστικής Απόφασης «Καθορισμός προσόντων, κριτηρίων και διαδικασίας επιλογής Συντονιστών Εκπαίδευσης του Εξωτερικού». Σύμφωνα με τα προαναφερθέντα, στα Συντονιστικά Γραφεία της Ρουμανίας, της Ουκρανίας και της Ρωσίας, αποσπάσθηκαν και τοποθετήθηκαν εκπαιδευτικοί οι οποίοι γνώριζαν μια από τις κύριες γλώσσες, δηλαδή Αγγλικά, Γαλλικά ή Γερμανικά, εφ' όσον η δήλωση προτίμησής τους και η σειρά εγγραφής τους στους αξιολογικούς πίνακες επέτρεπε την απόσπασή τους στις ανωτέρω χώρες.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
     3. Στην με αριθμό 7104/3.10.08 ερώτηση των Βουλευτών κύριων Αθανασίου Πλεύρη και Σπυρίδωνα-Άδωνι Γεωργιάδη δόθηκε με το υπ’ αριθμ. 128573/ΙΗ/20.11.2008 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7104/3-10-08, την οποία κατέθεσαν οι Βουλευτές κ. κ. Αθανάσιος Πλεύρης και Σπυρίδων-Άδωνις Γεωργιάδης, σχετικά με τη στέγαση του 139ου Δημοτικού Σχολείου Αθηνών, σας γνωρίζουμε τα ακόλουθα:
      Ο Ο.Σ.Κ έχει προγραμματίσει την ανέγερση Διδακτηρίου για τη στέγαση του συγκεκριμένου Σχολείου στον αποκτηθέντα χώρο των εγκαταστάσεων του Βιομηχανικού συγκροτήματος της «Ελληνικής Εριουργίας» εμβαδού 9.733 τετ. μέτρων (Ο.Τ. 94108 και 94168, τα οποία περικλείονται από τις οδούς Κιλικίας, Τραλλέων, Λ. Ιωνίας και Αγ. Αντωνίου στα Πατήσια).
      Έχουν εγκριθεί από το Τεχνικό Συμβούλιο του Ο.Σ.Κ. οι προμελέτες (οι οποίες και εκπονήθηκαν από τις Υπηρεσίες του Ο.Σ.Κ.) των Διδακτηρίων που πρόκειται να κατασκευαστούν στο χώρο:
      - 68ου Γυμνασίου και 139ου Δημ. Σχολείου την 22η-2-2007,
      - 99ου και 100ου Νηπιαγωγείων την 10η-1-2008.
      Εκκρεμεί ο απαραίτητος χαρακτηρισμός του χώρου ως «Σχολικού» από το Δήμο Αθηναίων, ο οποίος έχει ζητηθεί από τον Ο.Σ.Κ. την 12η-5-2003.
      Έκτοτε έχουν γίνει συνεχείς έγγραφες υπομνήσεις (έγγραφα ΟΣΚ:15537/19-6-2008, 12877/22-5-2008, 12591/20-5-2008, 843/15-1-2008, 486/28-12-2007, 485/28-12-2007, 404/8-11-2007,25173/1-11-2007, 13143/15-6-2006, 10184/12-5-2003) με τελευταία εκείνη της 19ης -6-2008.
      Παράλληλα, στο Κεντρικό Συμβούλιο Νεωτέρων Μνημείων, εκκρεμεί ο χαρακτηρισμός ή μη ως «Νεωτέρων Μνημείων» κτηρίων του συγκροτήματος της «Ελληνικής Εριουργίας».
      Επισημαίνεται κατά συνέπεια ότι κατά τις διαδικασίες απόκτησης χώρων υπεισέρχονται και τρίτες Υπηρεσίες με αποτέλεσμα να παρατηρούνται καθυστερήσεις για τις οποίες δεν έχει ευθύνη έχει ο Ο.Σ.Κ..
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      4. Στην με αριθμό 11289/10-12-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Φ.900α/7044/10022/2-1-2009 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 11289/10-12-2008 ερώτησης που κατέθεσε στη Βουλή των Ελλήνων, ο Βουλευτής κ. Κυριάκος Βελόπουλος, με θέμα την αφαίρεση πυρομαχικών από στρατιωτική αποθήκη, σας γνωρίζουμε τα ακόλουθα:
      Στο Στρατόπεδο «ΚΑΡΑΜΑΝΙΔΗ», όπου βρίσκεται το συγκεκριμένο συγκρότημα αποθηκών, εφαρμόζονται πλήρως τα προβλεπόμενα από τις υφιστάμενες διαταγές και το Σχέδιο Ασφαλείας του στρατοπέδου μέτρα, τα οποία είναι απολύτως επαρκή για την ασφάλεια του υπόψη χώρου, ο οποίος ανήκει στην κατηγορία των κρίσιμων στρατιωτικών εγκαταστάσεων. Για το εν λόγω θέμα έχει διαταχθεί ένορκη προανάκριση από την Εισαγγελία Στρατοδικείου Ξάνθης, η οποία βρίσκεται σε εξέλιξη.
      Στο πλαίσιο του γενικότερου προγράμματος ενίσχυσης των μέτρων ασφαλείας στα στρατόπεδα με ηλεκτρονικά συστήματα βρίσκονται σε εξέλιξη στο συγκεκριμένο στρατόπεδο οι παρακάτω ενέργειες:
      - Τοποθέτηση συστημάτων συναγερμού στο σύνολο των αποθηκών.
      - Τοποθέτηση κατά απόλυτη προτεραιότητα στο συγκρότημα αποθηκών σύγχρονου Ηλεκτρονικού Συστήματος Ασφαλείας (ΗΣΑ) με κάμερες ασφαλείας.
      Τέλος, και πέραν των ανωτέρω, όπως σε όλα τα στρατόπεδα της χώρας,  εφαρμόζονται και στο συγκεκριμένο οι ισχύουσες διαταγές περί ασφαλείας εγκαταστάσεων, ενώ, εφόσον απαιτηθεί, ενεργοποιείται η συνεργασία με τις αρμόδιες Υπηρεσίες της Ελληνικής Αστυνομίας.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      5. Στην με αριθμό 8853/27-10-2008 ερώτηση των Βουλευτών κυρίων Γιάννη Κουτσούκου και Μιχάλη Κατρίνη δόθηκε με το υπ’ αριθμ. 2/78449/Α0024/21-11-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με τα θέματα της ερώτησης με αρ. πρωτ. 8853/27-10-2008, η οποία κατατέθηκε από τους Βουλευτές κ. Γιάννη Κουτσούκο και κ. Μιχάλη Κατρίνη σας πληροφορούμε τα κατωτέρω:
      Στις καταστρεπτικές πυρκαγιές του Αυγούστου 2007, η Πολιτεία προέβη σε άμεσες ενέργειες και μερίμνησε για την ανακούφιση των πληγέντων. Διαμορφώθηκε ένα πλαίσιο μέτρων το οποίο περιγράφεται αναλυτικά στην πράξη νομοθετικού περιεχομένου (ΦΕΚ 205/29.8.2007), η οποία κυρώθηκε με το Νόμο 3624/2007 (ΦΕΚ Α 289). Συγκεκριμένα στην αρ. Π2α/ΓΠ/οικ.109463/29-08-07 ΚΥΑ των Υπουργών Οικονομίας & Οικονομικών και Υγείας & Κοινωνικής Αλληλεγγύης άρθρο 1 ορίζονται οι δικαιούχοι της οικονομικής ενίσχυσης ως εξής:
      Α) οικονομική ενίσχυση σε κάθε οικογένεια μονίμου κατοίκου του οποίου καταστράφηκε ή υπέστη ζημιά η οικία ή η λοιπή περιουσία. Σε περίπτωση που ο κάτοικος είναι μισθωτής της πληγείσας οικίας, η ενίσχυση καταβάλλεται κατά ισομοιρία στον κύριο και στον μισθωτή της οικίας.
      Β) οικονομική ενίσχυση ανά νοικοκυριό για αντικατάσταση οικοσκευής (κύριες κατοικίες και δευτερεύουσες).
      Γ) οικονομική ενίσχυση σε πρόσωπα που εξαιτίας της πυρκαγιάς υπέστησαν μόνιμη και μη αναστρέψιμη βλάβη που οδηγεί σε αναπηρία 67% και άνω.
      Δ) οικονομική ενίσχυση στον ή στην σύζυγο, ή αν δεν υπάρχει, στον πλησιέστερο συγγενή θανόντος εξαιτίας τέτοιας πυρκαγιάς.
      Στην ανωτέρω απόφαση αναφέρονται αναλυτικά και κατά περίπτωση τα σχετικά δικαιολογητικά τα οποία πρέπει να υποβληθούν από το δικαιούχο στην κατά τόπο αρμόδια Υπηρεσία Δημοσιονομικού ελέγχου.
      Με την απόφαση αρ. 2/44510/0021/11-06-08 (ΦΕΚ 1088/08) των Υπουργών Οικονομίας και Οικονομικών και Υγείας και Κοινωνικής Αλληλεγγύης ελήφθησαν άμεσα οικονομικό μέτρα για την ανακούφιση και τη στήριξη, από πλευράς Πολιτείας, των κατοίκων που επλήγησαν από το σεισμό της 8ης Ιουνίου στους νομούς Αχαΐας και Ηλείας καθώς και Αιτωλοακαρνανίας.
      Η καταβολή της οικονομικής ενίσχυσης της ανωτέρω απόφασης, χορηγείται με την υποβολή από το δικαιούχο αίτησης-υπεύθυνης δήλωσης για την κατάρρευση της κύριας κατοικίας του και τις λοιπές ζημιές που υπέστη από το σεισμό. Η αίτηση-υπεύθυνη δήλωση συνοδεύεται από βεβαίωση της οικείας δημοτικής αρχής ότι ο δικαιούχος κατοικούσε μόνιμα στην περιοχή, καθώς και βεβαίωση της Υπηρεσίας Αποκατάστασης Σεισμοπλήκτων, για τις ζημιές που υπέστη η κατοικία του δικαιούχου και για το μη κατοικήσιμο αυτής και υποβάλλεται εντός προθεσμίας δύο (2) μηνών από την ημερομηνία εκδήλωσης του σεισμού. Στις 30-06-08 με το έγγραφό μας 2/49321 δόθηκαν οδηγίες για τον έλεγχο των οικονομικών ενισχύσεων των σεισμοπλήκτων και δε συντρέχει λόγος ανάκλησης αυτών.
      Ο Υφυπουργός
      ΝΙΚΟΣ ΛΕΓΚΑΣ»
      6. 	Στην με αριθμό 4506/16-1-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 388/5-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ανωτέρω σχετικών ερωτήσεων και για την εκταμίευση των πιστώσεων από το Ειδικό Ταμείο Αρωγής για τους πυρόπληκτους και την καθυστέρηση των διαδικασιών για την ανέγερση των κατεστραμμένων σπιτιών, σας γνωρίζουμε τα εξής:
      1. Οι διαδικασίες ένταξης στο Πρόγραμμα Δημοσίων Επενδύσεων, των έργων της ΣΑΕ 269, που αφορούν στην αποκατάσταση των πυρόπληκτων, με τη συνεισφορά πιστώσεων του Ειδικού Ταμείου Αρωγής, έχουν ολοκληρωθεί.
      Το ΥΠΕΧΩΔΕ έχει προωθήσει σχετικό αίτημα για χρηματοδότηση των έργων, προς το Υπουργείο Οικονομίας και Οικονομικών και αναμένει τη σχετική έγκριση. Αμέσως μόλις εγκριθεί από Υπουργείο Οικονομίας και Οικονομικών η αιτούμενη χρηματοδότηση, θα ξεκινήσει η διαδικασία καταβολής των αποζημιώσεων στους δικαιούμενους πυρόπληκτους.
      2. Τα θιγόμενα θέματα των ερωτήσεων έχουν επαρκώς αναλυθεί και στην με αρ.πρ. 412 επίκαιρη ερώτηση του Βουλευτή κ. Γιάννη Κουτσούκου, κατά τη συζήτηση που έγινε στη Βουλή των Ελλήνων, στις 17.1.08, από τον υπογράφοντα την παρούσα απάντηση Υφυπουργό ΠΕΧΩΔΕ, και τα σχετικά πρακτικά της Βουλής επισυνάπτονται για την ενημέρωσή σας.
Ο Υφυπουργός
Θ. ΞΑΝΘΟΠΟΥΛΟΣ»
	7. Στην με αριθμό 4695/18-1-08 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 10156/5-2-08 έγγραφο από τον Υφυπουργό Υγείας και Κοινωνικής αλληλεγγύης η ακόλουθη απάντηση:
      «Απαντώντας στην με αρ. 4695/18-1-2008 ερώτηση που κατατέθηκε στη Βουλή από το Βουλευτή κ. Ι. Σκουλά με θέμα «Ελλείψεις στο Τμήμα Αιμοληψίας του ΠΑΓΝΗ», σας γνωρίζουμε τα ακόλουθα:
      Οι αιμοληψίες στο ΠΓΝ Ηρακλείου γίνονται στα εξωτερικά ιατρεία. Ο μέσος ημερήσιος αριθμός ασθενών που προσέρχονται για αιμοληψία κυμαίνεται περί τους 150, ενώ ο κύριος όγκος αιμοληψιών πραγματοποιείται καθημερινά στο τρίωρο από 08:00 έως 11:00.
      Το τμήμα στελεχώνεται από τρεις (3) Παρασκευάστριες, εκ των οποίων οι δύο πραγματοποιούν αιμοληψίες και μία ασχολείται με την καταγραφή, ταξινόμηση και κωδικοποίηση των δειγμάτων κατά τύπο εξέτασης, προκειμένου τα δείγματα να προωθηθούν στα κατάλληλα εργαστήρια με τις ζητούμενες εξετάσεις.
      Πρόσφατα μία από τις Παρασκευάστριες του τμήματος βρισκόταν σε κανονική άδεια ενώ συνέπεσε την ίδια μέρα να ασθενήσει και δεύτερη Παρασκευάστρια του ίδιου τμήματος. Το θέμα διευθετήθηκε ωστόσο με προσωρινή μετακίνηση προσωπικού από άλλο εργαστήριο και η κατάσταση εξομαλύνθηκε την ίδια μέρα.
      Σημειώνεται ότι για την καλύτερη εξυπηρέτηση των ασθενών μελετάται το ενδεχόμενο οι αιμοληψίες να γίνονται σε άλλο μεγαλύτερο χώρο που θα διαμορφωθεί κατάλληλα, ο οποίος ευρίσκεται πλησιέστερα στα εργαστήρια. Το γεγονός αυτό, παράλληλα με την εγκατάσταση του Ολοκληρωμένου Πληροφοριακού Συστήματος που βρίσκεται ήδη σε εξέλιξη, αναμένεται να μειώσουν τους χρόνους αναμονής των ασθενών, αφού θα εξοικονομηθεί χρόνος από τη διακίνηση παραπεμπτικών και δειγμάτων ασθενών προς τα εργαστήρια.
      Τέλος, θα εκλείψουν φαινόμενα δυσλειτουργιών λόγω απροσδόκητης απουσίας προσωπικού, αφού το προσωπικό των εργαστηρίων θα μπορεί να υποστηρίζει τις αιμοληψίες όποτε χρειαστεί.
Ο Υφυπουργός
Γ. ΚΩΝΣΤΑΝΤΟΠΟΥΛΟΣ»
      8. Στην με αριθμό 4151/10-1-08 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. 5729/4-2-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Aπαvτώντας στην με αρ. 4151/10-1-2008 ερώτηση που κατατέθηκε στη Βουλή από το Βουλευτή κ. Ε. Νασιώκα σχετικά με την Ελληνική Βιομηχανία Νοσοκομειακού Υλικού (ΕΛΒΙΟΝΥ). σας γνωρίζουμε τα ακόλουθα:
      Η μεγάλη οικονομική δυσπραγία της εταιρίας οφείλεται αφενός μεν στο μεγάλο ανταγωνισμό της αγοράς, αλλά και στην καθυστέρηση των εισπράξεων από τα κρατικά νοσοκομεία, που αποτελούν το 95% του συνολικού τζίρου της εταιρίας. Έτσι η εταιρία δεν δύναται να ανταποκριθεί αντίστοιχα και στις υποχρεώσεις των πληρωμών της, είτε προς προμηθευτές, είτε προς το προσωπικό της.
      Όσον αφορά τις μετατάξεις που αποφάσισε η Διοίκηση της εταιρίας, με σύμφωνη γνώμη του Υπουργείου Υγείας και Κοινωνικής Αλληλεγγύης, βρίσκoνται πλέον στο τελικό στάδιο της υπογραφής του Υφυπουργού Οικονομικών κ. Λέγκα.
      Σχετικά με τα οκτώ άτομα που έχουν προσληφθεί στην περίοδο Mαρτίoυ-Noεμβρίoυ 2007, οι τέσσερις προσληφθέντες στο εργοστάσιο της Κορίνθου αντικατέστησαν οκτώ εργαζομένους που απεχώρησαν με σύνταξη, ενώ στη Μαγούλα προσελήφθη μια υπάλληλος Λογιστηρίου σε αντικατάσταση υπαλλήλου που συνταξιοδοτήθηκε και ένας εργάτης σε αντικατάσταση απoβιώσαντος.
      Δύο μόνον εργαζόμενοι, οι οποίοι προσλήφθηκαν 25/10/07 και 1/11/07, εντάχθηκαν στο δυναμικό της εταιρίας, με σκοπό την ενημέρωσή τους, διότι προορίζονται για δύο σημαντικά νευραλγικά πόστα του Υπεύθυνου Συμβάσεων και του Προσωπάρχη.
      Τέλος, μετά την παραίτηση του Δ/νοντος Συμβoύλoυ, ο Αντιπρόεδρος ανέλαβε τα καθήκοντα Αναπληρωτή Δ/νοντος Συμβούλου, με απόφαση του ΔΣ της εταιρίας και με τη σύμφωνη γνώμη της Ειδικής Γραμματείας ΔΕΚΟ του Υπουργείου Οικονομίας και Οικονομικών.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      9. Στην με αριθμό 9697/11-11-2008 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. Δ10/Γ/Φ11.1.68/115955/2.1.2009 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω (α) σχετικής ερώτησης, που διαβιβάσθηκε στο Υπουργείο Ανάπτυξης από το ΥΠΕΧΩΔΕ δια του (β) σχετικού, και πέραν της ενημερώσεως που αναμένεται να σας παράσχει το ΥΠΕΧΩΔΕ με βάση τα στοιχεία που ζήτησε από την καθ' ύλη αρμόδια Ν.Α. Ανατολικής Αττικής, σας πληροφορούμε τα ακόλουθα:
      1. Σε περιπτώσεις διενέργειας παρανόμων εξορύξεων αδρανών υλικών, η αρμοδιότητα του Υπουργείου Ανάπτυξης, δια της εντεταλμένης υπηρεσίας του, της Επιθεώρησης Μεταλλείων Νότιας Ελλάδας, περιορίζεται: α) στην επιβολή χρηματικών ποινών και β) στην εισήγηση προς την οικεία Νομαρχιακή Αυτοδιοίκηση για τη σφράγιση των ηλεκτρομηχανολογικών εγκαταστάσεων επεξεργασίας των παρανόμως εξορυχθέντων αδρανών υλικών (όπου υφίστανται), σε περίπτωση υποτροπής.
      2. Στο πλαίσιο των ανωτέρω αρμοδιοτήτων, η Επιθεώρηση Μεταλλείων Νοτίου Ελλάδος έχει επιβάλει, επανειλημμένως, είτε κατόπιν αυτοψίας είτε με βάση τις μηνύσεις των αρμόδιων Αστυνομικών Αρχών, χρηματικές ποινές στις εν λόγω επιχειρήσεις για παράνομη διενέργεια εξορυκτικών εργασιών (μόνο για τα τέσσερα τελευταία χρόνια έχουν επιβληθεί χρηματικές ποινές άνω των 2.000.000.000 ευρώ σε κάθε μία, ενώ αντίστοιχα πρόστιμα έχουν επιβληθεί και από την Ειδική Υπηρεσία Επιθεωρητών Περιβάλλοντος του ΥΠΕΧΩΔΕ. Επιπλέον, η Επιθεώρηση Μεταλλείων εισηγήθηκε, επανειλημμένως, στην αρμόδια Νομαρχιακή Αυτοδιοίκηση της Ανατολικής Αττικής τη σφράγιση των ηλεκτρομηχανολογικών εγκαταστάσεων των λατομείων, η οποία τελικά και πραγματοποιήθηκε τον Αύγουστο του 2007.
      3. Ακόμη και μετά τη σφράγιση των ηλεκτρομηχανολογικών  εγκαταστάσεων του λατομείου, η Επιθεώρηση Μεταλλείων Νοτίου Ελλάδος εξακολουθεί να επιβάλει χρηματικές ποινές, κυρίως με βάση τις μηνύσεις των αρμόδιων αστυνομικών αρχών (Αστυνομικό Τμήμα Μαρκοπούλου και Τμήμα Ασφαλείας Μαρκοπούλου), οι οποίες αστυνομεύουν τον χώρο του λατομείου σε καθημερινή βάση.
      4. Πλέον των ανωτέρω το Υπουργείο Ανάπτυξης, προκειμένου να είναι δυνατή ανά πόσα στιγμή η διαπίστωση της τυχόν διενέργειας παρανόμων εξορύξεων και του εύρους αυτών, τον Σεπτέμβριο του 2008 ανέθεσε στο ΙΓΜΕ την πραγματοποίηση τοπογραφικής αποτύπωσης του χώρου των λατομείων μέσω αεροφωτογραφιών.
      5. Δεν τίθεται θέμα ανακλήσεως των αδειών εκμετάλλευσης των εν λόγω λατομείων δεδομένου ότι δεν διαθέτουν τέτοια άδεια.
      Ο Υφυπουργός
      Σ. ΚΑΛΑΦΑΤΗΣ»
      10. Στην με αριθμό 9906/8-4-08 ερώτηση του Βουλευτή κ. Ντίνου Βρετού δόθηκε με το υπ’ αριθμ. 26288/29-4-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ντίνος Βρεττός, θέτουμε υπόψη σας, κατά λόγο αρμοδιότητάς μας, τα ακόλουθα:
      Στο άρθρο 2 παρ. 1 του νόμου 2971/2001 «Αιγιαλός, παραλία και άλλες διατάξεις» ορίζεται ότι:«ο αιγιαλός, η παραλία είναι πράγματα κοινόχρηστα και ανήκουν κατά κυριότητα στο Δημόσιο, το οποίο τα προστατεύει και τα διαχειρίζεται». Αντίστοιχα, στην παρ. 3 του ίδιου άρθρου διευκρινίζεται ότι ο κύριος προορισμός των χώρων αυτών είναι η ελεύθερη και ακώλυτη πρόσβαση προς αυτούς. Επομένως, ο αιγιαλός και η παραλία είναι πράγματα κοινόχρηστα (δηλαδή εξυπηρετούν την κοινή χρήση), ανήκουν στη δημόσια περιουσία του κράτους και ως τέτοια είναι εκτός συναλλαγής . Όσα θέματα άπτονται του αιγιαλού και της παραλίας εμπίπτουν κυρίως στην αρμοδιότητα του Υπ. Οικονομίας και Οικονομικών, ως αρμόδιου για τη διοίκηση και διαχείριση της δημόσιας περιουσίας.
      Περαιτέρω, με την παράγραφο 5 του άρθρου 13 του ίδιου νόμου, επιτρέπεται η απ' ευθείας παραχώρηση, με ή χωρίς αντάλλαγμα, της απλής χρήσης του αιγιαλού και της παραλίας σε Δήμους και Κοινότητες, με κοινή απόφαση των Υπουργών Εσωτερικών και Οικονομικών. Κατ' εξουσιοδότηση της διάταξης αυτής, εκδόθηκε η υπ' αριθ. 1047427/4612/Β0010/3.6.2002 κοινή απόφαση των Υπουργών Εσωτερικών και Οικονομικών, με την οποία παραχωρήθηκε απ' ευθείας και έναντι ανταλλάγματος (20% επί των εισπράξεων από την αξιοποίηση του αιγιαλού και της παραλίας) στους ΟΤΑ α' βαθμού, το δικαίωμα απλής χρήσης του αιγιαλού και της παραλίας, που βρίσκονται στα όρια της διοικητικής τους περιφέρειας, για το χρονικό διάστημα από 1.6.2002 έως 31.5.2005. Μετά από διαδοχικές τροποποιήσεις της ΚΥΑ, η παραχώρηση έχει παραταθεί μέχρι την 01.03.2009.
      Σκοπός της παραχώρησης αυτής, όπως μνημονεύεται στην ανωτέρω υπουργική απόφαση, ήταν, μεταξύ άλλων, η επίτευξη ενιαίας, πειθαρχημένης και αποτελεσματικής προστασίας των κοινόχρηστων χώρων του αιγιαλού και της παραλίας, αλλά και η οικονομική ενίσχυση των πρωτοβάθμιων ΟΤΑ, με τελικό στόχο την ανάδειξη και αναβάθμιση του ρόλου και της αποστολής τους. Στο πλαίσιο της ανωτέρω παραχώρησης, οι οικείοι ΟΤΑ είναι υποχρεωμένοι να μεριμνούν για τον καθημερινό καθαρισμό των κοινοχρήστων αυτών χώρων, για την προστασία και ανάδειξή τους και για τη λήψη κάθε πρόσφορου μέτρου προς διασφάλιση του κοινόχρηστου χαρακτήρα τους και της ελεύθερης και απρόσκοπτης πρόσβασης των πολιτών, όπως οι προϋποθέσεις αυτές διατυπώνονται αναλυτικά στη σχετική υπουργική απόφαση.
      Όσον αφορά το θέμα της οικονομικής ενίσχυσης των ΟΤΑ για τον εξωραϊσμό και ευπρεπισμό των παραλιών, επισημαίνεται ότι η χρηματοδότηση των πρωτοβάθμιων ΟΤΑ της Χώρας από τους Κεντρικούς Αυτοτελείς Πόρους (ΚΑΠ), γίνεται βάσει των πιστώσεων που εγγράφονται κάθε έτος στον Κρατικό Προϋπολογισμό, ο οποίος ψηφίζεται από την Εθνική Αντιπροσωπεία και κατανέμονται με κοινή απόφαση των Υπουργών Εσωτερικών και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδας (ΚΕΔΚΕ), αναφορικά με τα κριτήρια και τη διαδικασία κατανομής τους. Η διάθεση των σχετικών πιστώσεων στους πρωτοβάθμιους ΟΤΑ γίνεται με σκοπό την κάλυψη λειτουργικών αναγκών τους.
      Στο πλαίσιο των ανωτέρω, θέτουμε υπόψη σας ότι στη σχετική απόφαση κατανομής των Κεντρικών Αυτοτελών Πόρων των Δήμων και Κοινοτήτων για το έτος 2008, προβλέφθηκε ποσό ενισχυμένο κατά 12,30 %, σε σχέση με το αντίστοιχο του έτους 2007, το οποίο θα διατεθεί σε όλους τους Δήμους και τις Κοινότητες της χώρας, ως τακτική επιχορήγηση, βάσει ιδίως του πληθυσμού και του αριθμού των τοπικών διαμερισμάτων τους.
      Επίσης, στους πρωτοβάθμιους ΟΤΑ παρέχεται η δυνατότητα να εντάξουν έργα εξωραϊσμού της παραλίας στο αναπτυξιακό πρόγραμμα «ΘΗΣΕΑΣ» του Υπουργείου και, ειδικότερα, στο μέτρο 2.8, το οποίο αφορά σε οικονομικές δραστηριότητες και, συγκεκριμένα, στην αξιοποίηση φυσικών πόρων για τουριστική εκμετάλλευση.
      Σε ό,τι αφορά τον προγραμματισμό για τα θέματα λειτουργίας, διαμόρφωσης των τιμών των προσφερόμενων ειδών κλπ στις οργανωμένες παραλίες, αρμόδιο να σας ενημερώσει είναι το Υπουργείο Οικονομίας και Οικονομικών, στο οποίο κοινοποιούμε αντίγραφο της ερώτησης.
      Ο Υφυπουργός
      ΘΑΝΑΣΗΣ ΝΑΚΟΣ»
      11. Στην με αριθμό 10830/18-4-2008 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 839/6-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ανωτέρω σχετικών ερωτήσεων και αναφορών σας γνωρίζουμε τα εξής:
      1. Μέχρι το 2006 που ο Υπουργός ΠΕΧΩΔΕ εισηγήθηκε στη Βουλή το νόμο για τον καθορισμό των αρμοδιοτήτων για την συντήρηση και την καλή λειτουργία των δρόμων, επικρατούσε πλήρης σύγχυση αρμοδιοτήτων.
      Με βάση τον νόμο 3481/2006, ορθολογικοποιήθηκε και καταγράφηκε με σαφήνεια ποιοι δρόμοι μείζονος Εθνικής σημασίας ανήκουν στην αρμοδιότητα του ΥΠΕΧΩΔΕ. Οι υπόλοιποι κατανεμήθηκαν με αποφάσεις των Γενικών Γραμματέων των Περιφερειών στις Περιφέρειες, τις Νομαρχίες και τους Δήμους, αποτρέποντας έτσι την επίρριψη ευθυνών από τον έναν φορέα στον άλλο. Ειδικότερα το ΥΠΕΧΩΔΕ κράτησε στην αρμοδιότητα του την ευθύνη των Εθνικών Αυτοκινητοδρόμων (ΠΑΘΕ κ.λπ.) και ορισμένων μεγάλων κεντρικών δρόμων της Αττικής.
      Είναι επομένως γνωστά, με κάθε λεπτομέρεια τα τμήματα των δρόμων που ανήκουν στην αρμοδιότητα του κάθε φορέα.
      2. Από την παραπάνω ορθολογική κατανομή αρμοδιοτήτων προκύπτουν και οι δαπάνες συντήρησης, οι οποίες υποβάλλονται και εγκρίνονται στη συνέχεια από το ΥΠΟΙΟ μέσω του Κεντρικού και των Περιφερειακών προγραμμάτων και στη συνέχεια χρηματοδοτούνται απευθείας οι Περιφέρειες.
      3. Η χρηματοδότηση των Νομαρχιών και των Δήμων για την συντήρηση και την καλή λειτουργία των επαρχιακών και δημοτικών οδών ποτέ δεν αποτελούσε αρμοδιότητα του ΥΠΕΧΩΔΕ. Οι Νομαρχίες και οι Δήμοι είχαν την αρμοδιότητα για την συντήρηση και την καλή λειτουργία των δρόμων τους και για την άσκηση αυτής της αρμοδιότητάς τους χρησιμοποιούσαν πόρους του Κρατικού Προϋπολογισμού κυρίως δια του Υπουργείου Εσωτερικών.
      4. Η αρμοδιότητα για αναπροσαρμογή και ανακαθορισμό της ημερήσιας εκτός έδρας αποζημίωσης και εκτός έδρας μετακίνησης όλων των υπαλλήλων του δημοσίου πλην των Διπλωματούχων Μηχανικών και Μηχανικών πτυχιούχων ΤΕΙ (άρθρο 2 παρ. 6 του Ν.3554/07 ΦΕΚ 80/Α), ανήκει στο ΥΠΟΙΟ.
      Ο Υφυπουργός
      Θ. ΞΑΝΘΟΠΟΥΛΟΣ»
      12. Στην με αριθμό 9199/27-3-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 14560/6-5-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε, σε ό,τι μας αφορά, τα εξής:
      1. Ο νόμος 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», όπως έχει τροποποιηθεί με το άρθρο 37 του Ν. 3522/2006, παρέχει αυξημένες ενισχύσεις σε ιδιωτικές επενδύσεις που καλύπτουν το σύνολο σχεδόν των τομέων της οικονομικής δραστηριότητας (πρωτογενής, δευτερογενής, τομέας τουρισμού, υπηρεσίες), κάνοντας σαφή διάκριση μεταξύ μικρομεσαίων και μεγάλων επιχειρήσεων, προβλέποντας για τις πρώτες, που αποτελούν και την πλειοψηφία των επιχειρήσεων της χώρας, μεγαλύτερα ποσοστά κινήτρων.
      Ειδικότερα, όσον αφορά τον τομέα των γεωργικών προϊόντων, παρέχονται ενισχύσεις σε μεγάλο αριθμό επενδυτικών σχεδίων, είτε αμιγώς του πρωτογενούς τομέα (γεωργικές και κτηνοτροφικές εκμεταλλεύσεις κτλ.) είτε και όσων το αντικείμενο αφορά τη μεταποίηση των προϊόντων του (τομέας δημητριακών, ελαιούχων προϊόντων, οίνου, οπωροκηπευτικών, κρέατος ζώων και πτηνών, γάλακτος, ζωοτροφών κτλ.).
      2. Οι ενισχύσεις του νόμου 3299/2004 λαμβάνουν τη μορφή της επιχορήγησης, της δωρεάν δηλαδή χορήγησης από το Δημόσιο χρηματικού ποσού για την κάλυψη τμήματος της ενισχυόμενης δαπάνης του επενδυτικού σχεδίου, της επιδότησης χρηματοδοτικής μίσθωσης (Ieasing), της επιδότησης του κόστους της δημιουργούμενης απασχόλησης και της φορολογικής απαλλαγής.
      Όσον αφορά τις ενισχύσεις που παρέχονται με τη μορφή της επιχορήγησης, της επιδότησης χρηματοδοτικής μίσθωσης και της επιδότησης του κόστους της δημιουργούμενης απασχόλησης, ορίζονται για το Νομό Ηρακλείου, ο οποίος ανήκει στην Περιοχή Β, ποσοστά της τάξεως του 25% (επενδυτικά σχέδια της Κατηγορίας 2 π.χ. μεταποίηση, πρωτογενής τομέας - άρθρο 4 παρ. 1 του ν. 3299/2004).
      Επιπρόσθετα, και σύμφωνα με την υπ' αριθμ. 33019/25.7.2007 απόφαση των Υπουργών Οικονομίας & Οικονομικών και Ανάπτυξης προβλέπονται για τις επενδύσεις αυτές, οι οποίες θα υλοποιηθούν από τις μικρομεσαίες επιχειρήσεις επιπλέον ποσοστά επιχορήγησης, ύψους 9% για τις μικρές (14% για τα διακριτά τμήματα) και 5% για τις μεσαίες επιχειρήσεις (7% για τα διακριτά τμήματα).
      Σχετικά με το κίνητρο της φορολογικής απαλλαγής το αντίστοιχο ύψος της ενίσχυσης ανέρχεται στο 100% της αξίας της ενισχυόμενης δαπάνης του επενδυτικού σχεδίου.
      3. Επομένως, οι μικρές και μεσαίες επιχειρήσεις του Νομού Ηρακλείου, οι οποίες δραστηριοποιούνται στο γεωργικό τομέα της οικονομίας, δύνανται να πραγματοποιήσουν βιώσιμες επενδύσεις, επιλέγοντας την προσφορότερη για αυτές κρατική χρηματοδότηση, με στόχο την ενσωμάτωση της σύγχρονης τεχνολογίας, τη διαφοροποίηση των μεθόδων παραγωγής, την επέκταση ή τη διεύρυνση των υφιστάμενων δράσεων τους και γενικότερα τη βελτίωση των οικονομικών τους μεγεθών και την αύξηση του βαθμού ανταγωνιστικότητάς τους.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      13. Στην με αριθμό 11339/6.5.2008 ερώτηση των Βουλευτών  κυρίων Εύας Μελά, Κωνσταντίου Καζάκου, Γαρυφαλλιάς Κανέλλη, Ευθαλίας Καφαντάρη, Γεωργίου Μαυρίκου και Ιωάννη Πρωτούλη δόθηκε με το υπ’ αριθμ. 2204Β/29.5.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η αξιοποίηση του κτηρίου του Μεγάρου Μουσικής Αθηνών είχε συμπεριληφθεί στις ρυθμίσεις του ν. 3207/03 «Ρύθμιση θεμάτων Ολυμπιακής Προετοιμασίας και άλλες διατάξεις» ( ΦΕΚ 302 Α΄ ) και συγκεκριμένα στο εδάφιο β, της παρ. 9, του άρθρου 7 αυτού, το οποίο προέβλεπε:
      «Τυχόν απαιτούμενες οικοδομικές άδειες, τροποποιήσεις και αναθεωρήσεις αυτών ή ήδη εκδοθεισών αδειών για το έργο "προσθήκη κατ' επέκταση υπογείων κλπ του Μεγάρου Μουσικής Αθηνών" εκδίδονται με απόφαση Υπουργού ΠΕΧΩΔΕ και σύμφωνα με τη διαδικασία που ορίζεται στην περ. β, της παρ. 1, του άρθρου 5, του N.2730/99, όπως ισχύει, ύστερα από αίτηση του Οργανισμού Μεγάρου Μουσικής Αθηνών. Με την ίδια ή όμοιες αποφάσεις εγκρίνονται τυχόν παρεκκλίσεις που προβλέπονται από το άρθρο 6 παρ. 16 του Ν. 2052/92, όπως ισχύει, σε συνδυασμό με τις διατάξεις του Ν. 205/1975 και τις ρυθμίσεις του Π.Δ. 23.11.95 (ΦΕΚ 1061 Δ΄) και σύμφωνα με τη διαδικασία που ορίζεται στο προηγούμενο εδάφιο».
      Ο Οργανισμός Μεγάρου Μουσικής Αθηνών με το υπ' αριθμ. 41/ΤΥΕ/επ/9-1-2004 έγγραφο του, ζήτησε την έκδοση υπουργικής απόφασης παρεκκλίσεων και αναθεώρηση της υπ' αριθ. 702/96 οικοδομικής άδειας της Δ/νσης Πολεοδομίας Αθηνών, της Νομ/κής Αυτ/σης Αθηνών Πειραιώς, ως προς την τροποποίηση των μελετών του έργου και παράταση ισχύος και υπεβλήθησαν τα προβλεπόμενα δικαιολογητικά και σχέδια.
      Μετά τη συμπλήρωση του φακέλου και την προσκόμιση της υπ' αριθ. 17015/1809/20-9-95 απόφασης Νομάρχη Αθηνών «Εγκριση Μελέτης Περιβαλλοντικών Επιπτώσεων και Περιβαλλοντικών Όρων του υπογείου χώρου στάθμευσης αυτοκινήτων του Μεγάρου Μουσικής Αθηνών στο Πάρκο Ελευθερίας Αθηνών Ο.Τ. 33" εκδόθηκε η υπ' αριθ. 558/6-2-04 απόφαση Υπουργού ΠΕΧΩΔΕ «Καθορισμός πολεοδομικών και κτιριοδομικών όρων για το Μέγαρο Μουσικής Αθηνών, που βρίσκεται επί των οδών Βασ. Σοφίας και Κόκκαλη, και αναθεώρηση της υπ' αριθ. 702/96 οικοδομικής άδειας της Δ/νσης Πολεοδομίας Αθηνών, Ν. Αττικής.» αντίγραφο της οποίας σας διαβιβάζουμε συνημμένα.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
    14. Στην με αριθμό  9914/8.4..2008 ερώτηση των Βουλευτών κυρίων Ιωάννη Ζιώγα και Σοφίας Καλαντίδου δόθηκε με το υπ’ αριθμ. 1595/21.4.2008 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Το σύστημα ελέγχου στο οποίο εντάσσονται εθελοντικά οι «επιχειρηματίες» για την εφαρμογή της βιολογικής μεθόδου παραγωγής γεωργικών προϊόντων και τροφίμων, θεσπίστηκε κατ' αρχήν με την αριθμ. 332221/11-1-2001 (ΦΕΚ Β/Ι0) ΚΥ Α, η οποία αντικαταστάθηκε με την αριθμ. 245090/10-2-2006 (ΦΕΚ ΒΊ157) ΚΥ Α «Καθορισμός συμπληρωματικών μέτρων για την εφαρμογή του Καν. (ΕΟΚ) 2092/91 "περί του βιολογικού τρόπου παραγωγής γεωργικών προϊόντων και των σχετικών ενδείξεων στα γεωργικά προϊόντα και στα είδη διατροφής, ως έχει τροποποιηθεί και ισχύει"».
      Βάσει του Καν.(ΕΟΚ) 2092/91 και σύμφωνα με τις ανωτέρω ΚΥΑ, ορίσθηκαν ως αρμόδιες αρχές εποπτείας και επίβλεψης του συστήματος αυτού η Διεύθυνση Βιολογικής Γεωργίας του Υπουργείου Αγροτικής Ανάπτυξης και Τροφίμων και ο Οργανισμός Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π.) αντίστοιχα, καθώς και οι εγκεκριμένοι από το Υπουργείο Αγροτικής Ανάπτυξης και Τροφίμων Ιδιωτικοί Οργανισμοί Ελέγχου και Πιστοποίησης (ΟΕ&Π) Προϊόντων Βιολογικής Γεωργίας (ΠΒΓ), ως αρμόδιοι φορείς ελέγχου.
      Σύμφωνα με τον Καν. (ΕΟΚ) 2092/91, πρόσβαση στο σύστημα ελέγχου έχει κάθε επιχειρηματίας που πληρώνει την εισφορά του για την κάλυψη των εξόδων ελέγχου.
      Επίσης, στην ανωτέρω εθνική νομοθεσία, προβλέπεται ότι ένας επιχειρηματίας που είναι ήδη ενταγμένος στο σύστημα ελέγχου, δύναται να αποχωρήσει από τον ΟΕ&Π. ΠΒΓ, με τον οποίο έχει συνάψει σύμβαση, υπό την προϋπόθεση, μεταξύ άλλων, να έχει εξοφλήσει τις οικονομικές του υποχρεώσεις που απορρέουν από τους σχετικούς όρους της καταγγελλόμενης σύμβασης. Συγκεκριμένα, οι παραγωγοί Τριανταφύλλου Κων/νος και η σύζυγός του Μπακαβού Παρασκευή, κάτοικοι του δήμου Πανοράματος Θεσσαλονίκης, εντάχθηκαν στο σύστημα ελέγχου του βιολογικού τρόπου παραγωγής του Καν.(ΕΟΚ) 2092/91 στις 9/8/2005, με την υπογραφή συμβάσεων με τον εγκεκριμένο Ιδιωτικό Οργανισμό Ελέγχου και Πιστοποίησης (ΟΕ&Π) «ΔΗΩ» (EL-01 ΒΙΟ) , ενώ τα αιτήματά τους για λύση των συμβάσεων τους στον Οργανισμό, υποβλήθηκαν στις 29/10/2007.
      Στο ενδιάμεσο διάστημα, ο ΟΕ&Π. ΠΒΓ «ΔΗΩ», προχώρησε στις προβλεπόμενες από την κοινοτική και εθνική νομοθεσία ενέργειες (αρχικό έλεγχο, ετήσιο έλεγχο, έκδοση βεβαιώσεων συμμόρφωσης των παραγωγών με τον ανωτέρω κανονισμό, κ.λπ.).
      Εν συνεχεία, στις 9/11/2007, ο ΟΕ&Π «ΔΗΩ», απαντώντας με έγγραφο στους προαναφερόμενους παραγωγούς στα αιτήματά τους για διακοπή των συμβάσεων, τους υπενθυμίζει ότι: α) θα πρέπει να εξοφλήσουν πρώτα τις οικονομικές υποχρεώσεις τους και β) σε περίπτωση μη εξόφλησης των οικονομικών τους υποχρεώσεων υπέχουν αστικές και ποινικές ευθύνες.
      Σημειώνεται ότι, μεγαλύτερο μέρος του κόστους ελέγχου και πιστοποίησης βιολογικών προϊόντων συμπεριλαμβάνεται στο ύψος ενίσχυσης που προβλέπεται για το Μέτρο 3.2 «Βιολογική Κτηνοτροφία», στο πλαίσιο του Άξονα 3 «Γεωργοπεριβαλλοντικά μέτρα» του Εγγράφου Προγραμματισμού Αγροτικής Ανάπτυξης (ΕΠΑΑ) 2000-2006.
      Οι εν λόγω παραγωγοί εντάχθηκαν στο μέτρο αυτό το 2005. Λόγω, όμως, μη προσκόμισης της σχετικής άδειας λειτουργίας της κτηνοτροφικής τους μονάδας, δεν κατέστη δυνατή η καταβολή της επιδότησης για το α΄ έτος 2006. Έκτοτε και μέχρι σήμερα, δεν έχουν υποβάλει ακόμα την άδεια λειτουργίας της κτηνοτροφικής τους μονάδας.
      Επισημαίνεται ότι, ο Ο.Π.Ε.ΓΕ.Π., δεν εμπλέκεται καθ' οιονδήποτε τρόπο στις υποχρεώσεις των ενταγμένων επιχειρήσεων στο σύστημα ελέγχου και πιστοποίησης προϊόντων βιολογικής γεωργίας που απορρέουν από τους όρους της σύμβασης που υπογράφουν με τους Οργανισμούς Ελέγχου και Πιστοποίησης.
      Βάσει της ισχύουσας νομοθεσίας, ο Οργανισμός Πιστοποίησης και Επίβλεψης Γεωργικών Προϊόντων (Ο.Π.Ε.ΓΕ.Π.) - AGROCERT είναι η αρμόδια Αρχή:
      · αξιολόγησης και επίβλεψης των εγκεκριμένων Οργανισμών
      	Ελέγχου και Πιστοποίησης Προϊόντων Βιολογικής Γεωργίας,
      · χορήγησης ενιαίου εθνικού σήματος αναγνώρισης στα
      	προϊόντα βιολογικής γεωργία και  ελέγχου της εμπορίας των προϊόντων βιολογικής γεωργίας.
      Βασική προτεραιότητα του Ο.Π.Ε.ΓΕ.Π. είναι η θωράκιση της διαφάνειας και της αξιοπιστίας του συστήματος για την προστασία των συμφερόντων των παραγωγών, την εδραίωση της εμπιστοσύνης των καταναλωτών στα προϊόντα βιολογικής γεωργίας και την αποφυγή φαινομένων παραπλάνησής τους.
      Ο Υφυπουργός
      Κ. ΚΙΛΤΙΔΗΣ»)
	ΠΡΟΕΔΡΕΥΟΥΣΑ (Βέρα Νικολαϊδου): Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
	Αναφορές και ερωτήσεις πρώτου κύκλου:
	Πρώτη είναι η με αριθμό 10176/18-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τις διεκδικήσεις της Κτηματικής Εταιρείας του Δημοσίου από τον «Θαλασσόκοσμο» του Ελληνικού Κέντρου Θαλάσσιων Ερευνών (ΕΛΚΕΘΕ).
	Το περιεχόμενο της ερώτησης του κυρίου συναδέλφου έχει ως εξής:
	«Έντονες αντιδράσεις προκαλούν στους υπεύθυνους του ενυδρείου του «Θαλασσόκοσμου», το οποίο ανήκει στο ΕΛΚΕΘΕ και βρίσκεται στο Ηράκλειο, όπως και σε όλους τους αρμόδιους τοπικούς φορείς, οι διεκδικήσεις της Κτηματικής Εταιρείας του Δημοσίου (ΚΕΔ).
	Επειδή οι οικονομικές διεκδικήσεις τις οποίες ζητάει η ΚΕΔ από το ενυδρείο ανέρχονται στις 65.000 ευρώ και επιπλέον απαιτεί την καταβολή ποσοστού επί των εισιτηρίων που διατίθενται καθημερινά στους επισκέπτες,
	Επειδή πρόκειται για απαιτήσεις οι οποίες πέρα από προκλητικές είναι και αδικαιολόγητες και οφείλει η πολιτεία να λάβει άμεσα μέτρα,
	Επειδή παραμένει σε εκκρεμότητα και το ζήτημα της διευθέτησης του χώρου της πρώην Αμερικανικής Βάσης Γουρνών όπου στεγάζεται το ενυδρείο και το οποίο οι τοπικοί φορείς ζητούν με συγκεκριμένες μελέτες και προτάσεις να αποδοθεί στην τοπική κοινωνία, χωρίς ωστόσο να δίνεται λύση από το Υπουργείο παρά τις επανειλημμένες ερωτήσεις μου,
	Ερωτάται ο κύριος Υπουργός:
	1) Σε ποιες ενέργειες προτίθεται να προβεί προκειμένου να σταματήσουν οι αδικαιολόγητες οικονομικές διεκδικήσεις της Κτηματικής Εταιρείας του Δημοσίου (ΚΕΔ) από το ενυδρείο «Θαλασσόκοσμος» που βρίσκεται στο Ηράκλειο τόσο για τις 65.000 ευρώ όσο και για την καταβολή ποσοστού από τα εισιτήρια που διατίθενται καθημερινά στους πολίτες;
	2) Εάν προτίθεται να προβεί στις απαιτούμενες ενέργειες προκειμένου ο χώρος της πρώην Αμερικανικής Βάσης Γουρνών, στην οποία στεγάζεται και το ενυδρείο, να αποδοθεί στην τοπική κοινωνία.
	Στην ερώτηση του κ. Στρατάκη θα απαντήσει ο Υφυπουργός Οικονομίας και Οικονομικών κ. Μπέζας.
	Κύριε Υφυπουργέ, έχετε το λόγο.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.

	Κύριε συνάδελφε, η Κτηματική Εταιρεία του Δημοσίου το 1998 παραχώρησε κατά χρήση στο τότε Ινστιτούτο Θαλάσσιας Βιολογίας Κρήτης, δηλαδή το τωρινό Ελληνικό Κέντρο Θαλάσσιας Έρευνας, το ΕΛΚΕΘΕ, έκταση πενήντα οκτώ στρεμμάτων, μέρος της συνολικής έκτασης της πρώην Αμερικανικής Βάσης των Γουρνών για διάρκεια εικοσιπέντε ετών με σκοπό αφ’ ενός την κάλυψη των στεγαστικών της αναγκών και αφ’ ετέρου τη δημιουργία ενυδρείου με εκθεσιακό και ερευνητικό χαρακτήρα.
    Η συγκεκριμένη παραχώρηση δεν έγινε δωρεάν το 1998. Η παραχώρηση αυτή έγινε με συμφωνία καταβολής ανταλλάγματος και το αντάλλαγμα αυτό συμφωνήθηκε μεταξύ του ΕΛΚΕΘΕ και της ΚΕΔ προκειμένου να καλύπτει η ΚΕΔ μέρος των λειτουργικών της εξόδων για την διαχείριση γενικά των δημόσιων ακινήτων. 
    Όπως με πληροφόρησε η ΚΕΔ, το 2006 μετά από αίτημα του ΕΛΚΕΘΕ και για την εξυπηρέτηση και διευκόλυνσή του, η ΚΕΔ ενέκρινε την προσωρινή αναστολή εκτέλεσης των χρηματικών καταλόγων του ανταλλάγματος και την διαγραφή χρεών ύψους 445.000 ευρώ με έκδοση ατομικού φύλλου έκπτωσης που αφορούσε τις χρήσεις από το 2003 ως το 2005. Έχουμε, δηλαδή, μια πρώτη διαγραφή χρεών ύψους 445.000 ευρώ, του ΕΛΚΕΘΕ προς την ΚΕΔ. 
    Ακολούθησαν συνεννοήσεις της ΚΕΔ με το ΕΛΚΕΘΕ για τον καθορισμό νέου ανταλλάγματος και με απόφαση του Διοικητικού Συμβουλίου της ΚΕΔ η οποία ελήφθη τον Ιούλιο του 2007 εγκρίθηκε η βεβαίωση για το έτος 2007  ποσού 65.000 ευρώ και επιπλέον 80.000 ευρώ για την χρήση 2006 κατανεμημένο ισόποσα στα έτη 2007, 2008, 2009 και 2010, γεγονός που σημαίνει ότι οι υποχρεώσεις του ΕΛΚΕΘΕ προς την ΚΕΔ για την χρήση του 2007 είναι 65.000+20.000=85.000 ευρώ, για την χρήση του 2008 20.000 ευρώ κ.λπ. 
    Η ΚΕΔ με νεότερη απόφαση του Διοικητικού της Συμβουλίου ικανοποίησε ένα ακόμα αίτημα του ΕΛΚΕΘΕ για ολιγόμηνη αναστολή της βεβαίωσης αυτού του συγκεκριμένου ποσού των 85.000 ευρώ προκειμένου να μπορέσει το ΕΛΚΕΘΕ να λάβει φορολογική ενημερότητα. Πρέπει να τονίσω ότι η ΚΕΔ εξάντλησε στον προσδιορισμό του ανταλλάγματος κάθε δυνατότητα ελαχιστοποίησής του. Το ΕΛΚΕΘΕ έχει έσοδα από ανταποδοτικές εκμεταλλεύσεις στο ακίνητο που του έχει παραχωρηθεί γιατί εκτός του ενυδρείου λειτουργεί και κυλικείο. 
    Δεν νομίζω ότι πρόκειται για αδικαιολόγητες οικονομικές διεκδικήσεις. Πρόκειται για τα συμφωνηθέντα. Το ΕΛΚΕΘΕ γνωρίζει τις συμφωνημένες υποχρεώσεις προς την ΚΕΔ και πρέπει να φροντίσει για την έγκαιρη τακτοποίηση αυτών των υποχρεώσεων. 
    Σ’ αυτήν την κατεύθυνση βέβαια εμείς ως πολιτική ηγεσία εφόσον υπάρχει κάποια δυσκολία ανταπόκρισης από το ΕΛΚΕΘΕ προτιθέμεθα να δώσουμε οδηγίες στην ΚΕΔ να παράσχει και άλλη διευκόλυνση στο ΕΛΚΕΘΕ αν αυτό απαιτείται, αν αυτό χρειάζεται. 
    Ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
     Κύριε Υπουργέ, θα μπορούσα να εξηγήσω τη συλλογιστική σας και την σκέψη σας πράγματι αν το ίδιο που συμβαίνει με το ΕΛΚΕΘΕ συνέβαινε και με τους ιδιώτες που έχουν σχέση με το δημόσιο. Συμβαίνει όμως στην πράξη το ακριβώς αντίθετο. Το ΕΛΚΕΘΕ δεν είναι κάποια ιδιωτική επιχείρηση. Είναι ένας φορέας του δημοσίου. Είναι νομικό πρόσωπο. Κάνει ερευνητική προσπάθεια. Δημιουργεί αν θέλετε προϋποθέσεις παραπέρα ανάπτυξης της περιοχής αλλά και την εξέλιξη της επιστήμης σε έναν χώρο και σε έναν τομέα που δεν είχαμε μέχρι σήμερα τα θεαματικά αποτελέσματα που έχουμε μετά τη δημιουργία του ΙΘΑΒΙΚ και όλων αυτών των επιστημονικών ιδρυμάτων τα οποία ουσιαστικά συμβάλλουν στην παραπέρα ανάπτυξη του τόπου μας. 
     Εγώ να δεχθώ ότι υπάρχουν κάποια έσοδα. Ασφαλώς και θα πρέπει να υπάρχουν. Αλλά θα πρέπει να βάλλουμε εισιτήριο στα παιδιά που επισκέπτονται το ενυδρείο επειδή η ΚΕΔ θέλει να έχει έσοδα; Θα πρέπει να δημιουργήσουμε, δηλαδή, αρνητικές προϋποθέσεις για την γνώση την πληροφόρηση που μπορεί να παρέχεται  από το ενυδρείο από το ΕΛΚΕΘΕ συνολικά από το ΙΘΑΒΙΚ απ’ όλους αυτούς τους επιστημονικούς σε τελευταία ανάλυση φορείς που τους έχουμε ανάγκη; Μα εδώ οι άλλες χώρες συμβάλλουν σε πολύ μεγάλο ποσοστό στην έρευνα και εμείς συμμετέχουμε με τόσο ελάχιστο ποσοστό και αυτά τα ελάχιστα έσοδα που έχουν αυτοί οι φορείς που δραστηριοποιούνται σ’ αυτούς τους τομείς θέλουμε να τα πάρουμε να τα πάμε στο δημόσιο; 
     Δεν μπορώ να κατανοήσω πραγματικά αυτήν τη λογική σας και διερωτώμαι πώς είναι δυνατόν το Υπουργείο να ταυτίζεται με τις απόψεις της ΚΕΔ όταν η ΚΕΔ, εκ των πραγμάτων προκύπτει, ότι ουσιαστικά σκέφτεται μόνο πως θα έχει περισσότερα έσοδα. 
Δεν σκέφτεται με ποιο τρόπο θα κάνει την καλύτερη δυνατή αξιοποίηση της δημόσιας περιουσίας.
    Και οφείλω να σας γνωστοποιήσω –και δεν απαντήσατε, βέβαια, στο δεύτερο ερώτημά μου- ότι εκεί υπάρχει μία τεράστια έκταση -που την έχει τώρα η ΚΕΔ- η οποία τόσα χρόνια μένει αναξιοποίητη και υπάρχει ληστρικό καθεστώς.
    Και αντί να φροντίσει να εκμεταλλευτεί την περιουσία που έχει στη δικαιοδοσία της, προσπαθεί να εισπράξει από αυτούς που μπήκαν μέσα σε αυτήν την περιουσία, με την παραχώρηση, βέβαια, του δημοσίου και αξιοποίησαν τα ακίνητα του δημοσίου. Θεωρώ ότι αυτό είναι παράλογο. 
    Θα έπρεπε άμεσα, κύριε Υπουργέ, να παρέμβετε για να μην υπάρξει καμμία είσπραξη από πλευράς ΕΛΚΕΘΕ και να συμβάλετε, ώστε το συντομότερο δυνατό να παραχωρηθούν αυτές οι εκτάσεις στους αρμόδιους τοπικούς φορείς. Διότι όσο έχει αυτές τις εκτάσεις η ΚΕΔ, παραμένουν αναξιοποίητες, παραμένουν ανεκμετάλλευτες σε βάρος του Ελληνικού Δημοσίου και σε βάρος της ανάπτυξης της χώρας.
    Πρέπει να σας πω ότι οι εγκαταστάσεις, που έχουν δημιουργηθεί, όπως για παράδειγμα το Εκθεσιακό Κέντρο, συγκεντρώνουν εκατοντάδες χιλιάδες κόσμου. Χθες, προχθές έγινε η 18η Έκθεση Τουριστικών Ειδών. Καταλαβαίνετε τι συγκέντρωση ανθρώπων έγινε, ποιες δραστηριότητες αναπτύχθηκαν. Αντίθετα, στα περιουσιακά στοιχεία, που διατηρεί ακόμα υπό την κυριότητά της η ΚΕΔ, δεν υπάρχει τίποτα. Είναι όλα ερειπωμένα. 
    Αυτό νομίζω ότι πρέπει να σας οδηγήσει στην κατεύθυνση να παραχωρήσετε και τα υπόλοιπα στους αρμόδιους τοπικούς φορείς προς όφελος της τοπικής κοινωνίας. Θα πρέπει, όμως, να σταματήσει η ΚΕΔ να διεκδικεί και από έναν επιστημονικό φορέα, όπως είναι το ΕΛΚΕΘΕ, που ουσιαστικά συμβάλλει στην ανάπτυξη μέσα από αυτές τις δράσεις.
    Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, ακριβώς επειδή είναι επιστημονικός φορέας, η παραχώρηση έγινε με τίμημα, το οποίο είναι κατά πολύ μικρότερο από την πραγματική αξία του ακινήτου που πήρε το ΕΛΚΕΘΕ. Η παραχώρηση αυτή, όμως, έγινε με τίμημα. Και δεν έγινε από εμάς, κύριε συνάδελφε. Η παραχώρηση αυτή έγινε το 1998 από την ΚΕΔ στο ΕΛΚΕΘΕ. 
      Το ΕΛΚΕΘΕ έχει έσοδα, τα οποία θα πρέπει να διαχειριστεί με τον καλύτερο δυνατό τρόπο. Και καλά κάνει και έχει έσοδα. Η ΚΕΔ έχει ελαχιστοποιήσει τις απαιτήσεις της. Έχει ελαχιστοποιήσει το αντάλλαγμα. Και το ΕΛΚΕΘΕ, όπως και ο κάθε ιδιώτης, ο οποίος χρησιμοποιεί εκτάσεις του ελληνικού δημοσίου, θα πρέπει να ανταποκριθεί σε αυτές τις υποχρεώσεις του.
      ΕΜΜΑΝΟΥΗΛ ΣΤΡΑΤΑΚΗΣ: Επιτρέψτε μου να σας πω ότι συμβαίνει το ακριβώς αντίθετο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σχετικά με την έκταση της πρώην Αμερικανικής Βάσης Γουρνών: Η έκταση αυτή προτάθηκε να αξιοποιηθεί ως μία πρότυπη ανάπτυξη του δημοσίου σε συνεργασία με τον ιδιωτικό τομέα. Έχουμε απαντήσει επανειλημμένως σε ερωτήσεις συναδέλφων της Κρήτης γι’ αυτό το θέμα. Έχουν γίνει μακροχρόνιες διαβουλεύσεις, συνεννοήσεις και συμφωνίες ανάμεσα στην ΚΕΔ και τους τοπικούς φορείς και έχει υπογραφεί μνημόνιο συνεργασίας, όπως γνωρίζετε, μεταξύ της ΚΕΔ, της Νομαρχιακής Αυτοδιοίκησης Ηρακλείου και του Δήμου Γουβών και φορέων της περιοχής.
      Η διαμόρφωση του σχετικού σχεδίου ανάπτυξης είναι αποτέλεσμα συνεννοήσεων και συμφωνιών και θα γίνει βέβαια με την έγκριση του ΥΠΕΧΩΔΕ.
      Ζητάτε παραχώρηση εκτάσεων προς τους τοπικούς φορείς. Πρέπει, λοιπόν, να υπενθυμίσω εδώ ότι η ΚΕΔ έχει παραχωρήσει σημαντικά τμήματα του συνολικού ακινήτου σε τοπικούς φορείς, όπως για παράδειγμα, στο ΕΛΚΕΘΕ, το τμήμα για την κατασκευή του Κέντρου «Θαλασσόκοσμος». Έχει παραχωρήσει τμήμα για την κατασκευή Δημαρχείου, για την εκπαίδευση, για τον αθλητισμό. Όλες αυτές οι παραχωρήσεις θα λαμβάνονται δεσμευτικά υπ΄όψιν στον όποιο σχεδιασμό για την αξιοποίηση της συγκεκριμένης έκτασης.
      Οι διαγωνιστικές διαδικασίες, τις οποίες θέλει να προωθήσει η ΚΕΔ, στοχεύουν στην ισόρροπη ανάπτυξη αυτού του τμήματος του δημοσίου ακινήτου, που δεν έχει παραχωρηθεί μέσω μακροχρόνιας μίσθωσης. Διότι –επαναλαμβάνω- ένα σημαντικό τμήμα έχει ήδη παραχωρηθεί στους τοπικούς φορείς. Πιστεύω ότι μέσα από αυτήν την αξιοποίηση, την οποία προωθεί η ΚΕΔ και αφού ολοκληρωθεί ο κύκλος των διαβουλεύσεων με τους τοπικούς φορείς –διότι εκ των υστέρων εκφράστηκαν αντιρρήσεις από ορισμένους τοπικούς φορείς- τα μελλοντικά οφέλη θα είναι σημαντικά και άμεσα τόσο για το ελληνικό δημόσιο όσο βέβαια και για την τοπική κοινωνία.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Υφυπουργέ.
      Η Βουλευτής κ. Όλγα Κεφαλογιάννη και ο Βουλευτής κ. Ευστάθιος Κουτμερίδης ζητούν άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε τη ζητηθείσα άδεια.
      Η δεύτερη, η με αριθμό 8818/24.10.2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την επίλυση του κτηριακού προβλήματος στην πρωτοβάθμια και δευτεροβάθμια εκπαίδευση στη Νέα Ιωνία Αττικής, δεν θα συζητηθεί λόγω κωλύματος του κυρίου Βουλευτή.
      Τρίτη είναι η με αριθμό 11351/11.12.2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Μεταφορών και Επικοινωνιών, σχετικά με τη χρήση υλικών από Τουρκία στις νέες γραμμές του Οργανισμού Σιδηροδρόμων Ελλάδος (ΟΣΕ) στο Νομό Έβρου.
      Το περιεχόμενο της ερώτησης του κ. Αϊβαλιώτη έχει ως εξής:
      «Πληροφορίες από τον Έβρο αναφέρουν ότι τουρκικά φορτηγά που μεταφέρουν χαλίκι περνούν συνεχώς από τους Κήπους και αδειάζουν το υλικό αυτό στις νέες σιδηροδρομικές γραμμές που τοποθετεί ο Ο.Σ.Ε. στον ακριτικό αυτό νομό.
      Κατόπιν τούτου ερωτάσθε:
      Πόσο στοιχίζει αυτή η εισαγωγή χαλικιού και γιατί γίνεται, αφού θα μπορούσε να χρησιμοποιηθεί το χαλίκι που υπάρχει ήδη στην Αλεξανδρούπολη και αλλού;»
      Στην ερώτηση του κ. Αϊβαλιώτη θα απαντήσει ο Υφυπουργός Μεταφορών και Επικοινωνιών κ. Μιχαήλ Μπεκίρης.
      Ορίστε, κύριε Υφυπουργέ, έχετε το λόγο για τρία λεπτά.
      ΜΙΧΑΗΛ ΜΠΕΚΙΡΗΣ (Υφυπουργός Μεταφορών και Επικοινωνιών): Κύριε συνάδελφε, στην περιοχή του Νομού Έβρου βρίσκονται σε εξέλιξη εργασίες αναβάθμισης της σιδηροδρομικής γραμμής μεταξύ του σιδηροδρομικού σταθμού Σουφλίου και της στάσης Μαρασίων. Το έργο αυτό, όπως κάθε έργο αναβάθμισης του σιδηροδρομικού δικτύου, είναι ιδιαίτερης σημασίας για την τοπική κοινωνία, αφού συμβάλλει στη βελτίωση της ποιότητας ζωής των κατοίκων της. 
      Στο μέρος που αφορά την παρούσα ερώτηση, θα ήθελα να σας ενημερώσω ότι στο τμήμα της γραμμής μεταξύ Μάνδρας και Ψαθάδων φορέας του έργου είναι η «Εγνατία Οδός», ενώ στο υπόλοιπο τμήμα είναι η «ΕΔΙΣΥ Α.Ε.», καθώς και ότι τα έργα αυτά απαιτούν για τη σκυρόστρωση της γραμμής σκύρα υψηλής σκληρότητας. 
      Ειδικότερα, όσον αφορά τα έργα της «ΕΔΙΣΥ Α.Ε.», σύμφωνα με τους όρους των συμβατικών υποχρεώσεων, οι ανάδοχοι επιλέγουν το λατομείο της προμήθειας των σκύρων και ο ΟΣΕ ελέγχει την καταλληλότητα του λατομείου και την ποιότητα του σκύρου και εξοφλεί τον εργολάβο μετά την επιμέτρηση των κυβικών μέτρων σκυρόστρωσης, ανεξαρτήτως της απόστασης μεταφοράς. 
      Έτσι, στο ένα από τα δυο έργα της «ΕΔΙΣΥ Α.Ε.», δηλαδή στο έργο αναβάθμισης της σιδηροδρομικής γραμμής Αλεξανδρούπολης-Ορμενίου μεταξύ Σουφλίου και Διδυμοτείχου, ο ανάδοχος μεταφέρει σιδηροδρομική σκύρα από το Νομό Κοζάνης, καταβάλλοντας ασφαλώς τα κόμιστρα, ενώ στο άλλο, δηλαδή στο έργο για την αναβάθμιση της σιδηροδρομικής γραμμής μεταξύ Αλεξανδρούπολης-Ορμενίου, στο τμήμα Διδυμοτείχου-Μαρασίων, ο ανάδοχος επέλεξε να μεταφέρει οδικώς σκύρα από το λατομείο της Τουρκίας, πλησίον των ελληνοτουρκικών συνόρων. 
      Από το λατομείο της Τουρκίας μεταφέρει σκύρα οδικώς και η «Εγνατία Οδός Α.Ε.» για το έργο που κατασκευάζει μεταξύ της Μάνδρας και της περιοχής Ψαθάδων του Νομού Έβρου. Η ανάγκη αυτή προέκυψε, διότι σε ολόκληρη την ανατολική Μακεδονία και Θράκη δεν υπάρχει λατομείο εξόρυξης και παραγωγής σκύρων υψηλής σκληρότητας που απαιτούν οι προδιαγραφές των νέων έργων, αλλά μόνο ασβεστολιθικών σκύρων πολύ χαμηλής σκληρότητας, ακατάλληλων για την σκυρόστρωση σιδηροδρομικής γραμμής, σύμφωνα με τις σύγχρονες προδιαγραφές. 
      Στην περιοχή λειτουργεί περιοδικά ένα λατομείο στη θέση Βραχόραμα του δημοτικού διαμερίσματος Κίρκης του Δήμου Αλεξανδρούπολης, το οποίο παράγει σκύρο υψηλής σκληρότητας, για τη λειτουργία του οποίου δόθηκε εργοταξιακή άδεια από τη Διεύθυνση Υδάτων της Περιφέρειας Ανατολικής Μακεδονίας και Θράκης, προκειμένου να εξυπηρετηθούν αποκλειστικά οι ανάγκες του συγκεκριμένου έργου εθνικής σημασίας. 
      Το λατομείο λειτουργεί περιοδικά, ενώ μετά την Ολυμπιάδα του 2004 η κατασκευαστική εταιρεία απέσυρε τα μηχανήματα και επαναδραστηριοποιήθηκε πρόσφατα. Μάλιστα, για την έκδοση της άδειας χρειάστηκαν περίπου δυο χρόνια.
      Η σχετική άδεια απαγορεύει ρητά την πώληση πρώτων υλών ή τη διάθεσή τους σε οποιονδήποτε άλλον, με οποιονδήποτε άλλο τρόπο σε τρίτους, πέρα από τη χρήση τους για τις ανάγκες του συγκεκριμένου έργου, κάτι που άλλωστε μπορεί να σας το βεβαιώσει και η αρμόδια υπηρεσία. Άλλωστε, οι παραγόμενες ποσότητες του λατομείου αυτού κάλυπταν μόνο τις ανάγκες για το συγκεκριμένο έργο. 
      Κατόπιν των ανωτέρω, είναι σαφές ότι η ανάδοχος προμηθεύτηκε τα συγκεκριμένα σκύρα, καθόσον από τις συμβατικές της υποχρεώσεις όφειλε να χρησιμοποιήσει σκύρα υψηλής σκληρότητας, τα οποία προμηθεύτηκε το συγκεκριμένο λατομείο, αφού στην ευρύτερη Περιφέρεια της Ανατολικής Μακεδονίας και της Θράκης δεν παράγονται σκύρα αυτών των προδιαγραφών. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υπουργέ. 
      Το λόγο έχει ο ερωτών Βουλευτής κ. Αϊβαλιώτης. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε. 
      Κατ’ αρχάς, κύριε Υφυπουργέ, καλορίζικος! Νομίζω ότι αυτήν την ημέρα θα την θυμούμαστε και οι δυο και πιο πολύ εσείς, διότι νομίζω ότι είναι η πρώτη ερώτηση που απαντάτε ως Υφυπουργός. Καλορίζικος, λοιπόν, για το καλό της Ελλάδος.
      Πρέπει να πω ότι όπου μας ακούσατε πετύχατε ως Κυβέρνηση. Σας θυμίζω την υπόθεση με το διαβόητο βιβλίο της κ. Ρεπούση. Μας ακούσατε, το αποσύρατε, μπράβο σας. Σας θυμίζω την ιστορία με το βέτο -βέβαια, είναι μικροβέτο, ψευτοβέτο- στο πρόθεμα «Βόρεια», «Νότια», «Άνω», «Κάτω», πέρα, δώθε Μακεδονία. Πρέπει να βάλετε βέτο στο όνομα Μακεδονία, διότι είναι προκλητική η εθνικιστική υστερία των Σκοπιανών. 
      Άρα, λοιπόν, όπου μας ακούτε και ανοίγετε τα αυτιά –εννοώ ως Κυβέρνηση φυσικά, όχι προσωπικά- πετυχαίνετε. Αυτό νομίζω ότι θα πρέπει να γίνει και στην περίπτωση που συζητάμε. 
      Πρέπει να σας πω ότι κάποιες κρατικές υπηρεσίες, οι οποίες είναι κομματικοποιημένες μέχρι το μεδούλι, μου έδωσαν μέσω των στημένων επιθέσεων εναντίον μου τη δυνατότητα να υπηρετήσω τη στρατιωτική μου θητεία στον Έβρο και να απολυθώ από το Διδυμότειχο. 
      Ο Έβρος, λοιπόν, είναι μια περιοχή καταπληκτικής ομορφιάς, μια περιοχή με τεράστιο δυναμικό ανάπτυξης. Εκεί θα έπρεπε να λειτουργούν οι συγκοινωνίες ρολόι. Δηλαδή, θα έπρεπε να υπάρχουν τρένα που να δουλεύουν. Όταν υπηρετούσα τη θητεία μου στον Έβρο, θυμάμαι ότι δεν δούλευαν οι αμαξοστοιχίες 601 και 602. 
Έπρεπε να λειτουργεί ο κάθετος οδικός άξονας από την Αλεξανδρούπολη ως τις Καστανιές και τα Ρύζια, έπρεπε να πιάνει EΡT 1 το κέντρο της Αλεξανδρούπολης –δεν έπιανε EΡT 1- και, εν πάση περιπτώσει, έπρεπε να λειτουργεί το κράτος και να φαίνεται η παρουσία του ελληνικού κράτους συνεχώς, διότι εκεί οι Εβρίτες κρατάνε το βάρος του τουρκικού εθνικισμού. Είναι εξωφρενικό, ενώ υπάρχει ελληνικό εβρίτικο χαλίκι να χρησιμοποιείται χαλίκι από την Τουρκία.
      Την αποκάλυψη την έκανε ένα blog. Είναι το «tomadakis.blogspot.com»,  αλλά και η «ΔΕΛΤΑ ΤΗΛΕΟΡΑΣΗ». Είναι μια τηλεόραση η οποία έχει μεγάλη τηλεθέαση στο Νομό Έβρου και δίνει και ένα παράδειγμα για τα «χοντροκάναλα» της Αθήνας. Για να μην παρεξηγηθώ, όταν λέω «χοντροκάναλα», εννοώ τα κανάλια που έχουν χονδρές ευθύνες για ό,τι ζούμε σήμερα. Δίνουν, λοιπόν, ένα παράδειγμα με τη δημοσιογραφική της έρευνα η «ΔΕΛΤΑ ΤΗΛΕΟΡΑΣΗ» και το «tomadakis.blogspot.com» για το τι γίνεται εκεί. Είναι, λοιπόν, χαρακτηριστικό ότι και η δεοντολογία τηρείται από αυτά τα κανάλια και αποκαλύψεις γίνονται. 
      Μάλιστα θα καταθέσω, κύριε Υφυπουργέ, στα Πρακτικά δύο φωτογραφίες. Κάθετος άξονας Αλεξανδρούπολης-Καστανιών. Βλέπουμε τα τουρκικά φορτηγά να κατευθύνονται με το χαλίκι προς τα εργοτάξια του ΟΣΕ. Αυτές τις δύο φωτογραφίες θα τις δώσω στα Πρακτικά της Βουλής. Υπάρχουν αριθμοί κυκλοφορίας για τα αυτοκίνητα, καθώς και η περιοχή στην οποία κυκλοφορούσαν.
      (Στο σημείο αυτό ο Βουλευτής κ. Κωνσταντίνος Αϊβαλιώτης                       καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Αφού, λοιπόν, υπάρχει, όπως μας είπατε, δυνατότητα να χρησιμοποιηθεί εβρίτικο χαλίκι, απορώ για ποιο λόγο χρησιμοποιείται τούρκικο χαλίκι και πόσο κοστίζει αυτό στον ελληνικό λαό. Δυστυχώς είναι μια περιοχή στην οποία δεν γίνονται επενδύσεις, δεν υπάρχουν επιχειρήσεις, ο κόσμος φεύγει –το έζησα με τα μάτια μου. Οι νέοι δεν έχουν δουλειές, αναγκάζονται να φύγουν προς τα μεγάλα αστικά κέντρα. 
      Ας κάνουμε κάτι για να αντιμετωπίσουν οι άνθρωποι αυτοί τον τουρκικό εθνικισμό, ο οποίος είναι υστερικός. Δεν μας έφταναν οι Σκοπιανοί, έχουμε τους Τούρκους και μιλάμε για σκληρούς εθνικιστές. Πρέπει να θωρακίσουμε αυτήν την περιοχή.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
      Κύριε Υφυπουργέ, έχετε το λόγο.
      ΜΙΧΑΛΗΣ ΜΠΕΚΙΡΗΣ (Υφυπουργός Μεταφορών και Επικοινωνιών): Να σας ευχαριστήσω κατ’ αρχάς για τις ευχές σας και τα καλά σας λόγια.
       Θα ήθελα να σας επισημάνω ότι τόσο η ΕΔΙΣΥ Α.Ε. όσο και οι λοιποί ανάδοχοι που δραστηριοποιούνται στην περιοχή του Νομού Έβρου, στα σιδηροδρομικά έργα, μεταξύ των οποίων και οι συγκεκριμένοι ανάδοχοι, προμηθεύονται σκύρα από τα λατομεία της περιφέρειας της Αλεξανδρούπολης, στις περιπτώσεις, όμως, όπου δεν απαιτούνται οι συγκεκριμένες υψηλές προδιαγραφές. Σας αναφέρω, για παράδειγμα, τις προσωρινές παραλλαγές της σιδηροδρομικής γραμμής και τον καθαρισμό έρματος μεταξύ Κομοτηνής και Αλεξανδρούπολης. 
      Μάλιστα, στις 15 Ιουλίου του 2008 πραγματοποιήθηκε δημοπρασία για την προμήθεια και με την μεταφορά εξήντα χιλιάδων τόνων σκύρων με προδιαγραφές σύμφωνες με αυτές των σκύρων των λατομείων της Αλεξανδρούπολης που αναφέρετε. Ο διαγωνισμός αυτός θα επαναληφθεί σύντομα, καθώς απέβη άκαρπος, λόγω μη προσκόμισης των απαιτούμενων δικαιολογητικών από τα δύο υφιστάμενα λατομεία. 
      Πάντως, ο ΟΣΕ σε μελλοντικές συμβάσεις με αναδόχους του θα λάβει υπ' όψιν τις επισημάνσεις τις οποίες καταθέσατε και θα προτείνει σχετικές δεσμεύσεις στις  νέες του συμβάσεις για την αγορά σκύρων από την Ελλάδα, υπό τη σαφή βεβαίως προϋπόθεση ότι αυτά θα καλύπτουν τις τεχνικές προδιαγραφές που απαιτούνται για την ολοκλήρωση των έργων.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
      Αναφορές  και ερωτήσεις δευτέρου κύκλου:
      Τώρα θα συζητηθεί η με αριθμό 7322/7-10-2008 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με την αξιοποίηση των εγκαταστάσεων του πρώην ραδιοφωνικού σταθμού «Φωνή της Αμερικής» στην Ξάνθη.
      Το περιεχόμενο της ερώτησης του κυρίου Σγουρίδη έχει ως εξής:
      «Όπως είναι γνωστό, από τον Μάρτιο του 2006 σταμάτησε η λειτουργία του ραδιοφωνικού σταθμού «Φωνή της Αμερικής» (ΦτΑ) και η αντίστοιχη έκταση με τις εγκαταστάσεις πέρασαν στη δικαιοδοσία της Κτηματικής Εταιρείας του Δημοσίου. 
      Σε εφαρμογή της διακρατικής συμφωνίας, προβλεπόταν η παράδοση του χώρου στην αρχική του μορφή, όμως μετά από συμφωνία διατηρήθηκαν και παραδόθηκαν όλες οι εγκαταστάσεις, όπως αυτές υπήρχαν το Μάρτιο του 2006. Δεν είναι, όμως, ξεκάθαρο αν από αυτήν την συμφωνία ωφελήθηκε το ελληνικό δημόσιο.
      Εκτός από τις κτηριακές εγκαταστάσεις, υπάρχουν μονάδες παραγωγής ηλεκτρικού ρεύματος, κεραίες μετάδοσης σήματος, αλλά και μετασχηματιστές με κλοφέν, καθώς και λοιπές επικίνδυνες εγκαταστάσεις που η ύπαρξή τους δεν συνάδει με τη δημιουργία στην περιοχή του Εθνικού Πάρκου Ανατολικής Μακεδονίας και Θράκης, στην καρδιά του οποίου βρίσκεται η έκταση της πρώην ΦτΑ. 
      Είναι γνωστό ότι για την εκμετάλλευση των εγκαταστάσεων με δραστηριότητες αγροτουρισμού και εναλλακτικού τουρισμού, υπέβαλαν ολοκληρωμένες προτάσεις τόσο η Νομαρχιακή Αυτοδιοίκηση Ξάνθης όσο και ο Δήμος Τοπείρου. 
      Με δεδομένο ότι δυόμισι χρόνια μετά δεν έχει γίνει τίποτε, δηλαδή ούτε απομακρύνθηκαν οι οχλούσες εγκαταστάσεις και τα επικίνδυνα υλικά, αλλά ούτε και παραχωρήθηκε  η έκταση στους Τοπικούς Φορείς για εκμετάλλευση σύμφωνα με τις προτάσεις  τους, ερωτάται ο κύριος Υπουργός:
      1. Έχει συνταχθεί συγκριτική μελέτη κόστους – οφέλους για τη διατήρηση ή μη των εγκαταστάσεων;
      2. Θα απομακρυνθούν οι οχλούσες εγκαταστάσεις  και τα επικίνδυνα υλικά ή όχι; Ποιος θα επιβαρυνθεί την απομάκρυνση; 
      3. Προβλέπεται η διάθεση της έκτασης της πρώην ΦτΑ στους Τοπικούς Φορείς για ανάπτυξη των δραστηριοτήτων τους;»
      Στην ερώτηση του κ. Σγουρίδη θα απαντήσει ο Υφυπουργός κ. Αντώνιος Μπέζας.
      Κύριε Υφυπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, από τις 15 Δεκεμβρίου 2006 η ΚΕΔ έχει παραλάβει την έκταση και τις εγκαταστάσεις των πομπών της πρώην «Φωνής της Αμερικής» που βρίσκονται στο Δέλτα, όπως αναφέρετε και στην ερώτησή σας, του Ποταμού Νέστου και μέχρι σήμερα φροντίζει για την ασφάλεια και την καλή συντήρησή τους. Η φύλαξη, η λειτουργία και η συντήρηση των εγκαταστάσεων που υπάρχουν στο ακίνητο ανατέθηκε σε τρίτους, διότι οι εγκαταστάσεις αυτές απαιτούν συνεχή λειτουργία. Εάν διακοπεί η λειτουργία αυτών των εγκαταστάσεων, θα υποστούν ζημιά και θα απαξιωθούν. 
      Παράλληλα, η ΚΕΔ έχει ξεκινήσει μία προσπάθεια για την αξιοποίηση όλου του δημόσιου ακινήτου. Η συνολική του έκταση είναι περίπου οκτώ χιλιάδες στρέμματα. Στο πλαίσιο αυτής της προσπάθειας διοργάνωσε ευρεία σύσκεψη όλων των ενδιαφερομένων φορέων. Η σύσκεψη έγινε το Μάρτιο του 2007. Συμμετείχαν η Νομαρχιακή Αυτοδιοίκηση Ξάνθης, βουλευτές Ξάνθης, καθηγητές Πολυτεχνείων, εκπρόσωποι Υπουργείων και λοιπά. Στη σύσκεψη αυτή συμφωνήθηκε σε πρώτη φάση να διερευνηθεί η δυνατότητα αξιοποίησης των εγκαταστάσεων του ραδιοφωνικού σταθμού και στη συνέχεια, ανάλογα με τα αποτελέσματα, να διερευνηθούν και οι προοπτικές αξιοποίησης του υπόλοιπου ακινήτου το οποίο ανήκει στο δίκτυο NATURA 2000, προστατεύεται από τη διεθνή Σύμβαση Ραμσάρ και βρίσκεται εντός του εθνικού πάρκου Ανατολικής Μακεδονίας και Θράκης. 
      Με βάση, λοιπόν, τις απόψεις και τις θέσεις που διατυπώθηκαν στη σύσκεψη και τις κατευθύνσεις που δόθηκαν, ολοκληρώθηκαν οι σχετικές διαδικασίες και ετοιμάστηκε το τεύχος διακήρυξης για τη μακροχρόνια μίσθωση των εγκαταστάσεων του ακινήτου του ραδιοφωνικού σταθμού, με σκοπό να διερευνηθούν ρεαλιστικές προοπτικές αξιοποίησης αυτών των εγκαταστάσεων. Η Νομαρχιακή Αυτοδιοίκηση Ξάνθης μεταγενέστερα με έγγραφά της προς την ΚΕΔ διατύπωσε τη διαφωνία της και είπε ότι η μίσθωση και η επαναλειτουργία των ραδιοφωνικών εγκαταστάσεων θα λειτουργήσει ως στοιχείο απαξίωσης του συνολικού ακινήτου. Αυτή, λοιπόν, η εκ των υστέρων αντίθεση της Νομαρχιακής Αυτοδιοίκησης Ξάνθης ανέτρεψε τον μέχρι τότε σχεδιασμό της ΚΕΔ και υποχρέωσε στην επαναξιολόγηση της προοπτικής αξιοποίησης του ακινήτου με την προσθήκη και άλλων εναλλακτικών προτάσεων. Παράλληλα, πρόσφατα εκδόθηκε κοινή υπουργική απόφαση, την οποία προώθησε το ΥΠΕΧΩΔΕ για τις χρήσεις γης της περιοχής και η απόφαση αυτή προφανώς θα προσανατολίσει την όποια προσπάθεια αξιοποίησης του δημόσιου ακινήτου. Στις κατευθύνσεις δηλαδή αυτής της απόφασης που είναι υποχρεωτικές, στις χρήσεις γης τις οποίες προβλέπει η κοινή υπουργική απόφαση, θα στηριχθεί ο όποιος σχεδιασμός για την καλύτερη αξιοποίηση του ακινήτου, λαμβάνοντας βέβαια πάντα υπόψη και τις θέσεις των τοπικών φορέων. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο ερωτών Βουλευτής κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε. 
      Κύριε Υπουργέ, η απάντηση που μου δώσατε στην ερώτηση επιβεβαιώνει τους φόβους μου. Οι φόβοι μου ήταν το κατά πόσον το ελληνικό δημόσιο, εν προκειμένω η Κτηματική Εταιρεία του Δημοσίου, παραλαμβάνοντας αυτό το ακίνητο από την τέως «Φωνή της Αμερικής», από τη στιγμή που έληξε η συμφωνία ανάμεσα στο ελληνικό δημόσιο και στο αμερικανικό δημόσιο για τη χρήση της βάσης της «Φωνής της Αμερικής» προέβη σε μία μελέτη συγκριτική κόστους-οφέλους, δηλαδή τι θα μας στοιχίσει αν διατηρήσουμε τις εγκαταστάσεις αυτές και τι θα κερδίσουμε διατηρώντας αυτές τις εγκαταστάσεις. Γιατί η αρχική συμφωνία προέβλεπε τα εξής, ότι φεύγοντας το αμερικανικό δημόσιο από τη βάση της «Φωνής της Αμερικής» θα έπρεπε να παραδώσει γη, να γκρεμίσει τις εγκαταστάσεις, να γκρεμίσει τους υποσταθμούς παραγωγής ηλεκτρικής ενέργειας ή να τους διαλύσει, καθώς και τις κεραίες και να παραδώσει την έκταση όπως την παρέλαβε, κενή από εγκαταστάσεις.
      Εν προκειμένω, εγώ δεν έχω καμμία αντίρρηση αυτές οι εγκαταστάσεις να παραμείνουν. Αυτές, όμως, οι εγκαταστάσεις να παραμείνουν βάσει ενός σχεδίου το οποίο θα μας αποδώσει. Τώρα φοβάμαι πολύ ότι αν χρησιμοποιηθεί ως εθνικό πάρκο αυτή η συγκεκριμένη έκταση, θα πρέπει οι εγκαταστάσεις αυτές να ξηλωθούν και να παραμείνουν μόνο οι κτηριακές εγκαταστάσεις για να υπάρχουν προγράμματα οικοτουρισμού, τα οποία μπορούν να φτιάξουν κάποια γήπεδα γκολφ ή μικρά ξενοδοχεία, όπου θα υποδεχθούν τουρίστες, για να μπορεί να υπάρχει αξιοποίηση. 
      Επαναλαμβάνω λοιπόν, ότι δεν υπήρξε απ’ ό,τι αποδεικνύεται εκ των υστέρων, αυτή η μελέτη κόστους-οφέλους. Βαδίσαμε με πυξίδα την ελπίδα και φθάνουμε τώρα σ’ ένα σημείο ανάλογα με το κατά πού φυσάει ο άνεμος να δούμε τι θα κάνουμε με το θέμα αυτών των εγκαταστάσεων και τι θα κάνουμε την έκταση την οποία έχουμε πλέον στα χέρια μας.
      Καλό είναι έστω και εκ των υστέρων κύριε Υπουργέ, να υπάρξει μια σταθερή απόφαση για το αν θα πρέπει αυτή η  έκταση να αξιοποιηθεί για οικοτουριστικές δραστηριότητες και όχι για ραδιοφωνικό σταθμό και εάν χρησιμοποιηθεί για ραδιοφωνικός σταθμός ποιες απ’ όλες τις κεραίες θα κρατήσετε. Είναι πάνω από πενήντα έξι κεραίες, τεραστίου ύψους. Ποιες απ’ όλες θα κρατήσετε όταν η βάση της Αμερικής χρησιμοποίησε μόνο κάποιες από αυτές και όχι όλες;
      Πιστεύω ότι στη δευτερολογία σας θα δώσετε κάποιες απαντήσεις πάνω στις απορίες και τα ερωτήματά μου.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Οικονομίας και Οικονομικών κ. Μπέζας για να δευτερολογήσει.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, δεν βαδίζουμε όπου φυσάει ο άνεμος, αλλά την πυξίδα αναζητούμε που θα μας δείξει προς τα πού θα βαδίσουμε. Και η πυξίδα αυτή είναι η μελέτη η οποία θα εκπονηθεί και από την οποία μελέτη θα προκύψουν οι δυνατότητες της βέλτιστης αξιοποίησης της συγκεκριμένης έκτασης και στην εκπόνηση αυτής της συγκεκριμένης μελέτης προφανώς, θα ληφθούν υπ’ όψιν και οι απόψεις των τοπικών φορέων. Αυτή είναι η πραγματικότητα. 
      Έγινε η σύσκεψη το Μάρτη του 2007, ξεκίνησαν να ετοιμάζονται τα τεύχη για την προκήρυξη αυτής της μελέτης. Εκ των υστέρων η Νομαρχιακή Αυτοδιοίκηση Ξάνθης προέβαλε διαφορετικές απόψεις. Υπάρχει η ΚΥΑ η οποία καθορίζει και δεσμεύει τις χρήσεις γης στην περιοχή. Με βάση όλα αυτά τα καινούργια δεδομένα θα προχωρήσουμε στην προκήρυξη της μελέτης που θα μας οδηγήσει στην καλύτερη δυνατή αξιοποίηση αυτού του δημόσιου ακινήτου.
      Υπάρχει και ένα άλλο επίσης θέμα το οποίο θίγετε με την ερώτησή σας. Είναι το θέμα των επικίνδυνων υλικών που υπάρχουν σε αυτές τις εγκαταστάσεις. Έχει διαπιστωθεί ότι υπάρχει αμίαντος σε μονώσεις εγκαταστάσεων, οι οποίες όμως πρέπει να πω ότι είναι πολύ καλά προστατευμένες και δεν υπάρχει κίνδυνος μόλυνσης του περιβάλλοντος και υπάρχει επίσης όπως αναφέρετε και στην ερώτησή σας κλοφέν ως ψυκτικό μέσο σε πηνία και σε πυκνωτές των ραδιοφωνικών πομπών, το οποίο όμως είναι πολύ καλά στεγανοποιημένο και έχει ελεγχθεί και δεν παρουσιάζει καμμία διαρροή. 
      Ακριβώς λοιπόν επειδή υπάρχουν αυτά τα προβλήματα και εκτιμώντας  η ΚΕΔ τα προβλήματα τα οποία μπορεί να δημιουργηθούν από την τυχόν διασπορά αυτών των υλικών, συντηρεί σχολαστικά και φυλάσσει επί εικοσιτετραώρου βάσεως τις εγκαταστάσεις.
      Παράλληλα με την ολοκλήρωση των όποιων διαδικασιών επιλογής του καλύτερου τρόπου αξιοποίησης της έκθεσης θα υπάρχει και απομάκρυνση αυτών των υλικών και αυτή η απομάκρυνση θα γίνει με βάση συγκεκριμένα πρωτόκολλα τα οποία προβλέπονται στην εθνική και την κοινοτική νομοθεσία.
      Τώρα, όσον αφορά στην παραχώρηση μέρους της έκτασης σε τοπικούς φορείς πρέπει να σας πω ότι το μοναδικό αίτημα που έχει υποβληθεί είναι πράγματι από τον Δήμο Τοπείρου, αλλά η απόφαση αν θα παραχωρηθεί ένα μέρος της έκτασης σε τοπικούς φορείς, θα ληφθεί εφόσον αποφασισθεί ο βέλτιστος τρόπος αξιοποίησης της έκτασης και ολοκληρωθεί η μελέτη η οποία πρόκειται να προκηρυχθεί. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι εγγεγραμμένα στην ημερήσια διάταξη.
      Υπουργείου Ανάπτυξης.
      Συνέχιση της συζήτησης επί των άρθρων και του συνόλου του σχεδίου νόμου: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις».
      Κρατείται και θα συνεχιστεί η συζήτησή του αμέσως μετά στη σημερινή συνεδρίαση.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».
      Ερωτάται το Σώμα αν γίνεται δεκτό το νομοσχέδιο.
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΟΥΣΑ (Βέρα Νικολαΐδου): Το νομοσχέδιο κρατείται και θα συζητηθεί κατά τη συνήθη διαδικασία. 
      Επανερχόμεθα στο νομοσχέδιο του Υπουργείου Ανάπτυξης:
      Συνέχιση της συζήτησης επί των άρθρων και του συνόλου του σχεδίου νόμου: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις».
      Στη σημερινή συνεδρίαση θα συζητηθεί η τρίτη ενότητα των άρθρων από το 35 μέχρι το 42 και οι τροπολογίες ως μια ενότητα.
      Το λόγο έχει ο εισηγητής της Πλειοψηφίας κ. Νικόλαος Παναγιωτόπουλος.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Για να διευκολύνω και να επεξηγήσω και τη διαδικασία, σήμερα συζητούμε τις τροπολογίες που είχαμε συζητήσει στην επιτροπή, οι οποίες τώρα αποτελούν συγκεκριμένα άρθρα του νομοσχεδίου, και τις υπόλοιπες τροπολογίες που εισήχθησαν στη συζήτηση στην Ολομέλεια. 
      Την ώρα, λοιπόν, κυρίες και κύριοι συνάδελφοι, που όλος ο κόσμος έχει στρέψει το βλέμμα στην ορκωμοσία του νέου Προέδρου των Ηνωμένων Πολιτειών, στον οποίο η παγκόσμια κοινότητα έχει εναποθέσει -θα έλεγα- ένα σημαντικό και βαρύ φορτίο ελπίδων και προσδοκιών και όχι μόνο βέβαια οι Αμερικανοί πολίτες και οι λαοί όλου του κόσμου αλλά και οι υπέρμαχοι της πράσινης ανάπτυξης, την πράσινης οικονομίας, εμείς εδώ συνεχίζουμε απτόητοι και απερίσπαστοι τη συζήτηση του νομοσχεδίου περί συμπαραγωγής ενέργειας ολοκληρώνοντας σήμερα με τις τροπολογίες και είναι χαρακτηριστικό ότι οι εισαγόμενες αυτές τροπολογίες προσεγγίζουν σε αριθμό άρθρων περίπου τις αρχικές ρυθμίσεις που αριθμούσαν τριάντα πέντε άρθρα. 
      Στις σημαντικότερες, λοιπόν, τροπολογίες που συζητούμε σήμερα ρυθμίζονται τα εξής: Στο άρθρο 36 του νομοσχεδίου ρυθμίζονται λειτουργικά ζητήματα σχετικά με τον αγωγό πετρελαίου Μπουργκάς - Αλεξανδρούπολη. Εδώ προβλέπεται η σύναψη συμφωνίας διέλευσης μεταξύ των κρατών-μερών της συμφωνίας που είναι Ρωσία - Βουλγαρία και Ελλάδα αφ’ ενός και αφ’ ετέρου της διεθνούς εταιρείας σε σχέση με την κατασκευή και λειτουργία του αγωγού αυτού. Ο σκοπός την προτεινόμενης ρύθμισης είναι η υποβοήθηση των αρμόδιων Υπουργείων στις διαπραγματεύσεις για τη διαμόρφωση των όρων αυτής της ανωτέρω συμφωνίας και την παρακολούθηση της κατασκευής και της λειτουργίας του έργου. Προς τον ανωτέρω σκοπό προβλέπεται σύσταση επιτροπής που απαρτίζεται από εκπροσώπους περιφερειακής διοίκησης των οργανισμών Τοπικής Αυτοδιοίκησης Α΄ και Β΄ βαθμού του Νομού Έβρου όπου βρίσκεται ή πρόκειται να εγκατασταθεί και να τεθεί σε λειτουργία ο αγωγός και εκπροσώπους φορέων του Νομού σε σχέση με το έργο της κατασκευής και της λειτουργίας του αγωγού.
      Στο άρθρο 37 ρυθμίζονται ζητήματα σχετικά με την εφεδρική αγορά ενέργειας. Εδώ εναρμονίζεται η ελληνική νομοθεσία με την ευρωπαϊκή νομοθεσία, δηλαδή, την Οδηγία 2003/54 των Ευρωπαϊκών Κοινοτήτων, έτσι ώστε να παρέχεται η δυνατότητα δημιουργίας νέου δυναμικού ηλεκτροπαραγωγής με τη μορφή της άμεσης ένταξης σταθμών συγκεκριμένων τεχνικών προδιαγραφών και ιδίως αεροστροβίλων ταχείας εκκίνησης. Αυτή είναι η τεχνολογία που προωθείται εδώ και σκοπός βέβαια είναι η κάλυψη των άμεσων αναγκών του συστήματος και ως εκ τούτου η ασφάλεια του ανεφοδιασμού με την αξιοποίηση εφεδρικού δυναμικού ηλεκτροπαραγωγής για τα έτη 2009 και 2010, όπου τα χρονικά περιθώρια για την ασφαλή κάλυψη των αναγκών είναι στενά και βέβαια οι ανάγκες είναι υψηλές ιδίως κατά την περίοδο της θερινής αιχμής όπου η ζήτηση για ηλεκτρικό ρεύμα, κυρίως για ψύξη είναι υψηλότατη. Για την ταχεία έναρξη της εμπορικής λειτουργίας των ως άνω σταθμών και την εξασφάλιση οικονομικής βιωσιμότητας χορηγείται δια των παρουσών ρυθμίσεων εύλογο οικονομικό κίνητρο και επιπλέον προβλέπεται για τους συγκεκριμένους σταθμούς η σύντμηση των προθεσμιών ορισμένων σταδίων της αδειοδότησης, ώστε να τεθούν σε λειτουργία και να συνεισφέρουν στο δυναμικό ηλεκτροπαραγωγής αυτοί οι σταθμοί αυτής της τεχνολογίας στο συντομότερο δυνατό χρόνο. 
      Η σημαντικότερη τροπολογία που συζητούμε εδώ σήμερα, που αποτελεί και το άρθρο 38 του νομοσχεδίου, ρυθμίζει ζητήματα σχετικά με την ανάπτυξη της γεωθερμίας, δηλαδή της τεχνολογίας άντλησης και εκμετάλλευσης θερμικής ενέργειας από το εσωτερικό της γης, είτε με τη μορφή της ρηχής λεγόμενης γεωθερμικής ενέργειας που αναπτύσσεται σε σχετικά μικρό βάθος και σε σχετικά χαμηλές θερμοκρασίες, ομιλούμε βέβαια για θερμοκρασίες 100 με 200 βαθμούς Κελσίου, είτε με τη μορφή της βαθιάς γεωθερμικής ενέργειας που αναπτύσσεται σε μεγαλύτερο βάθος και αφορά υψηλότερες θερμοκρασίες.
      Στην ουσία πρόκειται για την τεχνολογία εκμετάλλευσης θερμικής ενέργειας που βρίσκεται σε υπόγειες δεξαμενές. 
      Αυτή είναι με δυο λόγια απλά η γεωθερμία. Αποτελεί μία σημαντική για τη χώρα ανανεώσιμη πηγή ενέργειας, δεδομένου ότι η Ελλάδα διαθέτει αυτήν τη στιγμή τριάντα τέσσερα πιθανά ή βεβαιωμένα γεωθερμικά πεδία χαμηλής θερμοκρασίας και δύο βεβαιωμένα πεδία υψηλής θερμοκρασίας. Καθίσταται προφανές ότι η χώρα μας έχει συγκριτικό πλεονέκτημα και υψηλή προοπτική στην ανάπτυξη αυτής της συγκεκριμένης ανανεώσιμης πηγής. 
      Έχει πολλά πλεονεκτήματα η γεωθερμία. Κατ’ αρχάς, η καύση των ορυκτών καυσίμων που απαιτείται, είναι μηδενική. Δηλαδή, για να πάρεις θερμική ενέργεια από το γεωθερμικό πεδίο στο εσωτερικό της γης δεν χρειάζεται να πάμε σε καύση ορυκτών καυσίμων.
      Επίσης, έχει περιορισμένη επιφάνεια στους σταθμούς παραγωγής, σε σύγκριση με σταθμούς παραγωγής ηλεκτρικής ενέργειας από καύση ορυκτών καυσίμων. Δηλαδή, συμφέρει χωροταξικά –να το πω έτσι- η γεωθερμία, σε σύγκριση με τους συμβατικούς σταθμούς παραγωγής. Έχει υψηλή διαθεσιμότητα παραγόμενης ηλεκτρικής ενέργειας, διότι μπορούμε να έχουμε παραγωγή από γεωθερμία, καθ’ όλη τη διάρκεια του χρόνου. Και βέβαια έχει περιορισμένο κόστος θέρμανσης σε ποσοστό κατά 80%, σε σχέση με τις συμβατικές μεθόδους, όσον αφορά ειδικά τις αγροτικές εφαρμογές, που δεν είναι άλλες από την ανάπτυξη των θερμοκηπίων.
      Εδώ συμπληρώνει το υφιστάμενο νομοθετικό πλαίσιο του ν. 3175/2003 προς το σκοπό της ορθολογικής αξιοποίησης του σημαντικού γεωθερμικού δυναμικού της χώρας, ιδίως σε εφαρμογές αγροτικών και οικιακών χρήσεων, δηλαδή, όσον αφορά τη θέρμανση. Με την παρούσα τροπολογία μπαίνουν οι βάσεις για ένα σταθερό και δεδομένο θεσμικό πλαίσιο, για την ενθάρρυνση επενδυτικών πρωτοβουλιών και βέβαια –διόλου αμελητέο- και την τόνωση της περιφερειακής ανάπτυξης. 
      Οι πλέον σημαντικές διατάξεις για τη γεωθερμία, που θα μπορούσε να αποτελέσει αντικείμενο ξεχωριστής νομοθετικής ρύθμισης, το οποίο είμαι σίγουρος ότι όλοι θα συμφωνούσαμε να ψηφιστεί όπως έχει, προβλέπουν παράταση μίσθωσης του δικαιώματος έρευνας, δυνατότητα ανάληψης του δικαιώματος διαχείρισης σ’ αυτόν που αναλαμβάνει το ρίσκο του δικαιώματος έρευνας διά της προβλεπόμενης διαδικασίας του διαγωνισμού, ώστε έτσι να επιβραβευτεί και να ενθαρρυνθεί η έρευνα, η οποία ενέχει και κίνδυνο, δηλαδή ρίσκο, αλλά και υψηλό κόστος.
      Τρίτον, καθιέρωση ενιαίας διαδικασίας για την αξιοποίηση βεβαιωμένων πεδίων χαμηλής θερμοκρασίας, που περικλείονται ή γειτνιάζουν με πιθανά πεδία, ώστε έτσι να επιτευχθεί η ορθολογική εκμετάλλευση των γεωθερμικών πεδίων. Ορθολογική εκμετάλλευση έχουμε όταν υπάρχει η δυνατότητα να εκμεταλλευθούμε ολόκληρο το γεωθερμικό πεδίο, όχι μόνο το πιθανό, εκεί όπου έχουμε κάνει τις σχετικές έρευνες και έχουμε εντοπίσει γεωθερμικό πεδίο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα χρειαστώ τρία λεπτά ακόμη.
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε και θα έχετε δύο λεπτά επιπλέον.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Εντάξει, δύο λεπτά. Έτσι και αλλιώς τα σημαντικότερα βλέπουμε εδώ, αυτά που αξίζουν. 
      Τέταρτον, λοιπόν, θέσπιση τμηματικής αξιοποίησης, ιδίως για αγροτικές χρήσεις υπό αυστηρές όμως προϋποθέσεις έτσι ώστε να μην αποτελεί αναίρεση στη βασική αρχή της ενιαίας αξιοποίησης. Δηλαδή οι προϋποθέσεις είναι να υπάρξουν δυο άκαρποι διαγωνισμοί κατ’ αρχήν, έτσι ώστε ευθύς αμέσως ο Γενικός Γραμματέας της Περιφέρειας να αναθέσει στο ΙΓΜΕ μελέτη για την τμηματική αξιοποίηση και τελικά να εκμισθώσει τμήματα για αγροτική εκμετάλλευση, να εκμισθώσει δηλαδή μέσω διαγωνισμού τα δικαιώματα διαχείρισης του βεβαιωμένου πεδίου. Αυτές είναι οι αυστηρές προϋποθέσεις. 
      Πέμπτον, η δυνατότητα παροχής ειδικών κινήτρων για την ανάπτυξη εφαρμογών οικιακής χρήσης, δηλαδή στη θέρμανση και έκτον, η απλοποίηση της διαδικασίας αδειοδότησης διανομής θερμικής ενέργειας για αγροτικές εκμεταλλεύσεις ήτοι θερμοκήπια.
      Δύο λόγια, πολύ επιγραμματικά, για τις υπόλοιπες. 
      Στο άρθρο 40 προβλέπεται η λειτουργική ενοποίηση όμορων κυρίων ξενοδοχειακών συγκροτημάτων που τέμνονται από φυσικό ή τεχνητό εμπόδιο. Εδώ η ρύθμιση αφορά στη δυνατότητα λήψης έγκρισης λειτουργικής ενοποίησης με χορήγηση του λεγόμενου ειδικού σήματος λειτουργίας από την αρμόδια υπηρεσία του ΕΟΤ. Θεσπίζονται βέβαια αυστηρές προϋποθέσεις προκειμένου να μπορεί να ληφθεί αυτό το πιστοποιητικό. 
      Στο άρθρο 39 αναφέρονται ήσσωνος σημασίας, θα έλεγα, θέματα ασφάλισης του ΕΛΓΑ και καθορισμού καταβολής υποτροφιών του ΕΛΓΑ.  
      Έχουμε την τροπολογία του Υπουργείου Τουριστικής Ανάπτυξης που ιδρύεται νέος φορέας για την εφαρμογή πολιτικής για τον τουρισμό της υπαίθρου και τις ήπιες εναλλακτικές μορφές τουρισμού με την επωνυμία «Αγροτικός Τουρισμός» και ήπιες «Μορφές Αναψυχής ΑΕ». Επίσης έχουμε κάποιες διεκπεραιωτικής φύσεως οργανωτικές διατάξεις για το υπαίθριο εμπόριο, για την πώληση βιβλίων, για θέματα του οργανισμού λαϊκών αγορών Θεσσαλονίκης, κεντρικές αγορές χονδρικής πώλησης ζωικής φυτικής προέλευσης. 
      Τέλος έχουμε την τροπολογία του Υπουργείου Εσωτερικών με την οποία οι αρμοδιότητες του Υπουργού Τύπου ανήκουν πλέον στο Υπουργείο Εσωτερικών και δεύτερον εντάσσεται στο Υπουργείο Εσωτερικών η Γενική Γραμματεία Ενημέρωσης και η Γενική Γραμματεία Επικοινωνίας. Τρίτον με απόφαση του Πρωθυπουργού δύναται να συσταθεί θέση Υφυπουργού Εσωτερικών επιπλέον των τριών θέσεων που προβλέπονται για Υφυπουργούς και Αναπληρωτές Υπουργούς. Είναι η τροπολογία που θα καταστήσει δυνατή την τοποθέτηση νέου Υφυπουργού Τύπου της παρούσης Κυβέρνησης. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, σας ενημερώνω ότι ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει για τη σημερινή συζήτηση ως Κοινοβουλευτικό Εκπρόσωπο το Βουλευτή κ. Γρηγόρη Ψαριανό. 
      Ο κύριος Υπουργός έχει το λόγο για να κάνει κάποιες τροποποιήσεις.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης):   Κυρία Πρόεδρε, θα ήθελα να κάνω δύο νομοτεχνικές βελτιώσεις.
      Στο άρθρο 36 μετά την αναρίθμηση. 1. Στην παράγραφο 1α (προσθήκη παραγράφου 5 στο ν.2773/1999) η ημερομηνία «1-10-2009» όπου αναφέρεται αντικαθίσταται από την ημερομηνία «1-12-2009». 
      2. Στην παράγραφο 1α (προσθήκη παραγράφου 5 στο ν. 2773/1999) προστίθεται μετά το προτελευταίο εδάφιο («Το ανωτέρω εγγυημένο έσοδο….σε εμπορική λειτουργία») εδάφιο ως εξής: «Το χρονικό διάστημα αυτό μπορεί να παραταθεί για ένα επιπλέον έτος με απόφαση του Υπουργού Ανάπτυξης μετά από γνώμη της ΡΑΕ». 
      (Στο σημείο αυτό ο Υφυπουργός Ανάπτυξης κ. Ιωάννης Μπούγας                   καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής:
      (Να φωτογραφηθεί η σελίδα)
      ΠΡΟΕΔΡΕΥΟΥΣΑ (Βέρα Νικολαΐδου): Η εισηγήτρια του ΠΑΣΟΚ κ. Μερεντίτη έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ:  Κύριε Υπουργέ, μετά θα δω τις αλλαγές που κάνετε.
      Στο άρθρο 35 έχουμε τη δημιουργία μιας επιτροπής με τοπικούς φορείς υποτίθεται για να προσφέρουν στο έργο Μπουργκάς-Αλεξανδρούπολη. Δεν προσδιορίζετε ούτε με τι θα ασχολείται ούτε γιατί χρειάζεται αυτό. Εκτιμάμε ότι κάποιους υμετέρους θέλετε πάλι να τοποθετήσετε. Δηλαδή όλα τα άλλα θέματα για τον Μπουργκάς-Αλεξανδρούπολη τα λύσατε και μόνο η επιτροπή μας έλειπε. Σας είπα και στην πρωτολογία μου όσο δεν δεσμεύονται και δεν πιστοποιούνται με συμβόλαια οι ποσότητες ο αγωγός δεν θα γίνει ποτέ γιατί καμμία τράπεζα δεν θα επενδύσει. Έχετε μεγάλες ευθύνες γιατί μας έχετε κουράσει και εμάς και τον ελληνικό λαό με φιέστες και πανηγύρια. Πάρτε το είδηση. Άλλο είναι η Κυβέρνηση και άλλο είναι τα πανηγύρια. 
      Άρθρο 36, αγορά εφεδρείας. Για μας είναι το σημαντικότερο. Συζητάμε για ένα πολύ κρίσιμο θέμα, για την εφεδρική αγορά εν όψει του θέρους. Απορώ πώς περιμένατε στο παρά πέντε το Δεκέμβριο του 2008 για να φέρετε αυτό το θέμα. Θεωρώ ότι είναι ήδη αργά. Δεν μπορούμε να φανταστούμε ότι μπορεί κάποιος να προλάβει σ΄ αυτά τα χρονικά περιθώρια. Θεωρητικά αυτή τη χρονική στιγμή οι μόνοι που μπορούν να ανταποκριθούν είναι η ΔΕΗ για το λόγο που ξέρετε, γιατί έχει μηχανή ανοικτού κύκλου έτοιμη στην Κομοτηνή και τα ΕΛΠΕ. Μπορεί και αυτοί να μην τα καταφέρουν αλλά μόνο αυτό θεωρώ δυνατό. Ξέρετε ότι το σενάριο να είναι έτοιμη κάποια μονάδα το καλοκαίρι είναι τελείως μεταφυσικό.
      Δύο σχόλια. Κατ΄αρχήν θεωρώ ότι η αλλαγή του τίτλου είναι αδόκιμη. Το ορθό είναι ρυθμίσεις για την εφεδρική αγορά ενέργειας, γιατί διαπραγματεύεται την εφεδρεία και όχι την ενέργεια. Μπορεί ακόμη να μας εξηγήσει κάποιος πώς μια μονάδα που θα τεθεί σε λειτουργία την 1 Δεκεμβρίου 2009 θα συμβάλλει στα περιθώρια ισχύος του 2009; Κατά την πάγια τακτική σας όλα τα άλλα παραπέμπονται σε υπουργική απόφαση η οποία θα εκδοθεί μετά από δύο μήνες. Δηλαδή περί το τέλος Μαρτίου θα ξέρουν οι επενδυτές τι θα ισχύει. 
      Ένα άλλο σημαντικό έχει να κάνει μ' αυτό, το ότι δε γίνονται διαγωνισμοί. Είστε σίγουρος, κύριε Υπουργέ, ότι αυτό είναι σύμφωνο με τις προϋποθέσεις που βάζει η Ευρωπαϊκή Ένωση ή αυτό θα τιναχθεί στον αέρα; Ερώτηση κάνω.  
      Ο ΔΕΣΜΙΕ συζητά την ανάγκη όλων αυτών των μονάδων από το 2006-2007 και δεν έχει εκπονήσει ή δημοσιεύσει μέχρι τώρα κάποια σχετική μελέτη, ούτε καν αυτή που προβλεπόταν από το ν.3175 του 2003. Παράλληλα, ενώ προβλέπονταν διαγωνισμοί για ένταξη έως 900 MW, προκηρύξατε μόνο τα 400 MW. Γιατί; Ας μας εξηγήσετε. Μάλιστα παρατάθηκε και ο χρόνος μέχρι 31 Δεκεμβρίου 2010.
      Θέλω και κάποιες άλλες ερωτήσεις να κάνω. Γιατί, ενώ υπήρχαν προβλέψεις για την εξασφάλιση νέου δυναμικού παραγωγής, δεν ακολουθήθηκαν οι μέριμνες των νόμων του 2003 και του 2005, ώστε τώρα να μη βρισκόμαστε σε αυτήν τη δύσκολη θέση; Γιατί τόσα χρόνια δεν έγινε τίποτα, ενώ είχαν δοθεί τα απαραίτητα εργαλεία στους αρμόδιους φορείς και στο Υπουργείο Ανάπτυξης; 
      Ένα συμπέρασμα προσωπικό και νομίζω κάθε σκεπτόμενου σωστά -και όχι με άλλους τρόπους- εάν δεν υπήρξε μεθόδευση, σίγουρα υπήρξε αδιαφορία καθυστέρηση και αναλγησία. Τώρα ζητάτε να εκβιάσετε τη συγκατάθεσή μας, γιατί ξέρετε ότι είναι απολύτως αναγκαίο, αφού με τις αδιέξοδες επιλογές σας όλο και περισσότερο η χώρα κινδυνεύει τους θερινούς μήνες μ’ ένα μπλακ άουτ. 
      Άλλη ερώτηση. Πώς προέκυψε το τίμημα των 70.000 ευρώ ανά MW; Υπάρχουν σχετικές μελέτες; Υπάρχει κόστος οφέλους; Απ’ ότι ξέρω και απ’ ότι καταλαβαίνω δεν υπάρχει. Βάλατε ένα ποσό περίπου στον αέρα. Έχετε υπολογίσει αν η μονάδα μ' αυτό το ποσό θα είναι βιώσιμη; Εάν δεν είναι, πώς προχωράτε σε δημιουργία μη βιώσιμων μονάδων και μάλιστα όλα αυτά την τελευταία στιγμή;
      Σε γενικές γραμμές οι μονάδες αυτές είναι υψηλού μεταβλητού κόστους και δεν αναμένεται να λειτουργήσουν πολλές ώρες το χρόνο, άρα η απόσβεση της επένδυσης δεν μπορεί να εξασφαλιστεί μόνο από την παραγωγή ενέργειας. Ερχόμαστε, λοιπόν, με το 86% να φορτώσουμε τους καταναλωτές.
      Σ’ όλα αυτά τα θέματα –θέλω να το τονίσω και εδώ- δεν δόθηκε η δυνατότητα στη ΡΑΕ και το ΔΕΣΜΙΕ να μας εξηγήσουν, γιατί είναι πολύ σημαντικά θέματα, αν έχουν μελέτες, τι και πως. Στην επιτροπή αρνηθήκατε με επιμονή να ακούσουμε τη ΡΑΕ και το ΔΕΣΜΙΕ.
      Είναι δυνατόν να αναμένουμε –με όλα αυτά που σας λέω, όσο μπορώ πιο γρήγορα- ότι κάποιος σοβαρός επενδυτής, όταν βγουν οι απαιτούμενες αποφάσεις, θα προλάβει να εξετάσει το επενδυτικό πλαίσιο, να λάβει επιχειρηματική απόφαση, να υλοποιήσει σχετικό έργο και να θέσει σε εμπορική λειτουργία τη μονάδα του μέσα σε τέσσερις ή το πολύ επτά μήνες; Αν υπάρξει  τέτοιος επενδυτής, επιτρέψτε σε εμένα και σε όλους μας να σκεφθούμε ότι είχε άλλου είδους ενημέρωση, εκτός από αυτή που έχουν όλοι οι Έλληνες επισήμως, εκτός βέβαια από τη Δ.Ε.Η. και τα ΕΛΠΕ, που -σας το είπα και το επαναλαμβάνω- πιστεύω ότι δεν θα καταφέρουν να είναι μέσα στα χρονικά περιθώρια. 
      Υπάρχει, κατά την άποψή μου, μεθόδευση, ασύμμετρη πληροφόρηση και μετακύληση του κόστους όλης αυτής της ιστορίας στους καταναλωτές. Πραγματικά θα ήταν πολύ ενδιαφέρον να μας εξηγήσετε τι σχεδιασμό έχετε τελικά, πόσες μονάδες θέλετε, για πότε τις θέλετε, πόσο πιστεύετε ότι κοστίζουν και πόσο θέλετε να τις επιδοτήσετε. Πού είναι οι σχετικές γνωμοδοτήσεις των αρμοδίων φορέων,  ΡΑΕ και ΔΕΣΜΙΕ, πού είναι οι μελέτες, πώς προκύπτουν οι ανάγκες για τις νέες μονάδες, τι μεγέθους θα είναι αυτές οι ανάγκες; Όλα αυτά δεν μας τα έχετε εξηγήσει. 
      Θα έχουμε επάρκεια στο τέλος του καλοκαιριού του 2009, εφόσον με όλες αυτές τις τροποποιήσεις που κάνετε, θέλετε να δώσετε βοήθεια για να έχουμε την αγορά εφεδρείας για το καλοκαίρι του 2009 ή η χώρα θα έχει τελικά ένα μεγάλο μπλακ άουτ; Είναι πάρα πολλά τα θέματα. Και γι΄ αυτά τα ποσά που θα μετακυλήσετε με το χρόνο, έχω κάποιες ερωτήσεις και δεν έχω καταλάβει πως προέκυψαν. 
      Πάμε τώρα στην τροπολογία για τη γεωθερμία, άρθρο 37. Η προτεινόμενη τροπολογία για μας έχει αντιεπιστημονικές προσεγγίσεις, κυρίως ως προς τη διαχείριση. Δεν προβλέπονται κίνητρα τιμολόγησης, όπως στα φωτοβολταϊκά. Έχει αντιαναπτυξιακή διάθεση. Δεν έγινε καμμιά διαβούλευση, απλά στηρίχθηκε σε μία επιτροπή που είχε συσταθεί από το Υπουργείο Αγροτικής Ανάπτυξης και Τροφίμων με εκπρόσωπο του Ανάπτυξης. 
	Οι βασικές μας διαφωνίες είναι οι εξής. Διπλασιάζετε το χρόνο από πέντε σε δέκα χρόνια, δηλαδή θέλουμε ανάπτυξη αλλά πάμε πίσω. Δεν γίνεται κανένας έλεγχος προστασίας των πεδίων γιατί δεν υπάρχουν στελέχη στις διευθύνσεις μεταλλείων και ποιος θα χρηματοδοτήσει αυτές τις μελέτες; Δυστυχώς ο χρόνος είναι απίστευτος και πρόκειται για ένα νομοσχέδιο που θα έπρεπε να είναι δέκα, κατά τη γνώμη μου. 
	ΕΛΓΑ, o ΕΛΓΑ έχει αυτή την ώρα 3.000.000.000 χρέη. Οι εισπράξεις του είναι 90.000.000.000. Πληρώνει ΠΣΕΑ, πληρώνει ποιοτική υποβάθμιση προϊόντος –πρωτοφανές αυτό!- και αφού δώσατε για το βαμβάκι γιατί δεν θα δώσετε αύριο για κάποιο άλλο προϊόν ή γιατί θα αρνηθείτε να δώσετε; Δίνετε επιλεκτικά σε νομούς αναλόγως του τι συμφέρει. Εμείς σας προτείνουμε, ως ΠΑΣΟΚ: Ελάτε να επανεξετάσουμε την όλη λειτουργία του ΕΛΓΑ, γιατί η εξέλιξη, οι κλιματολογικές συνθήκες και όχι μόνον έφεραν καινούργιες ανάγκες. Υπάρχουν ανάγκες κάλυψης που χάθηκαν, όπως και άλλες που δημιουργήθηκαν. Χρειάζεται εκσυγχρονισμός του ΕΛΓΑ.
      Όσον αφορά τις υποτροφίες μην κοροϊδευόμαστε μεταξύ μας. Υπάρχει το Ίδρυμα Κρατικών Υποτροφιών. Εκεί να πάτε, να εντάξουμε και τα παιδιά των αγροτών και όχι να πάρουμε από τα συνδικαλιστικά όργανα. Και επιπλέον –εδώ επιτρέψτε μου να σας το υπενθυμίσω λίγο- ο κ. Καραμανλής θα πήγαινε στις Βρυξέλλες για να υποστηρίξει τα δικαιώματα των αγροτών. Δεν μπορεί να ασχοληθεί τουλάχιστον και με τον ΕΛΓΑ; Γιατί τον έχετε καταστρέψει επί των ημερών σας. 
      Πάμε τώρα στα γραφεία του ΕΟΤ και την ενοποίηση. Άλλο αυτό! Μας φέρνετε εδώ δύο θέματα για τον τουρισμό, ένα Υπουργείο Τουριστικής Ανάπτυξης που είναι ανύπαρκτο μέχρι τώρα, που ακούμε και διαβάζουμε και βλέπουμε και τρέμουμε και τρέμουν κυρίως αυτοί που ασχολούνται με τον τουρισμό και μας φέρνετε μια «φωτογραφική» διάταξη. Διότι λέτε να ενοποιηθούν όσες ανήκουν στον ίδιο ιδιοκτήτη και αν ποτέ ξαναχωρίσουν θα έχουν αυτά τα προνόμια που θέλει ο συγκεκριμένος, τον οποίο «φωτογραφίζετε». Το έχω πει πάρα πολλές φορές. Έχετε μια μοναδικότητα στις φωτογραφίες! Καμμιά φορά μπορεί να είναι θολές, αλλά φωτογραφίες πάντως. 
      Πάμε τώρα στην τροπολογία που φέρατε για τον αγροτοτουρισμό. Προτείνετε τη δημιουργία ενός νέου φορέα για τον τουρισμό της υπαίθρου, ο οποίος θα αντικαταστήσει την «ΑΓΡΟΤΟΤΟΥΡΙΣΤΙΚΗ Α.Ε.». Η «ΑΓΡΟΤΟΤΟΥΡΙΣΤΙΚΗ» βρίσκεται σε εκκαθάριση εν λειτουργία και απολύει προσωπικό. Δεν υπάρχει κανένας υπολογισμός για τα πέντε τελευταία χρόνια. Και δεν μας είπατε ποτέ πού απέτυχε η «ΑΓΡΟΤΟΤΟΥΡΙΣΤΙΚΗ» και γιατί απαιτείται ο νέος φορέας, ένας νέος φορέας όπου μιλάμε για 2.230.000 ευρώ από τα οποία 1.500.000 αφορά την καταβολή αποζημιώσεων και εξόδων παράστασης στα εννέα μέλη του διοικητικού συμβουλίου και αποδοχών στο προσωπικό της εν λόγω εταιρείας. Μόνο μία φράση θα πω. Είναι ντροπή, όταν ήρθατε με τη «σημαία» του να πατάξετε το σπάταλο κράτος του ΠΑ.ΣΟ.Κ.! Μας έχετε κουράσει πλέον, αλλά κυρίως έχετε καταπονήσει το λαό και τον προϋπολογισμό του κράτους! 
      Προχθές ο Πρωθυπουργός σας, όταν έκανε τον περιβόητο ανασχηματισμό, μίλησε για περιορισμό δαπανών και εδώ μιλάμε για καινούργια «golden boys», που μάλιστα έχουν προκλητικότατες αμοιβές.
      Και για να μην σας κουράσω, θα αναφερθώ και στην τελευταία τροπολογία που καταθέσατε. Άκουσα τον κύριο συνάδελφο της Πλειοψηφίας να μιλάει για τη δημιουργία ενός Υφυπουργείου. Επιτρέψτε μου να πω –είμαι μεγάλη σε ηλικία- ότι κάτι μου θυμίζει αυτό. Μια παλιά επταετία είχαμε τέτοιο θεσμό. Όμως πάλι έχουμε επιπλέον επιβάρυνση του κρατικού προϋπολογισμού. Αναρωτιέμαι, τα λέτε για ποιον; Ο κύριος Πρωθυπουργός όταν κάνει τις δηλώσεις για ποιον τα λέει; Εκτός αν όλα αυτά αφορούν τους ΣΕΠ που θέλει ο κάθε Υπουργός να μεταφέρει στο εκάστοτε Υπουργείο του. Όμως ο προϋπολογισμός της χώρας δεν αντέχει. Δεν άντεχε ούτε με την καλή οικονομική κατάσταση στην οποία σας παραδώσαμε εμείς τη χώρα, πόσω μάλλον στη δεινή οικονομική κατάσταση που φέρατε τη χώρα. 
      Δεν προλαβαίνω δυστυχώς να αναφερθώ σε όλες τις τροπολογίες. Για το Συνήγορο του Καταναλωτή τι να πω; Πάτε πάλι με πλάγιους τρόπους να αυξήσετε, να μειώσετε, να δώσετε, να κάνετε, για να εξυπηρετήσετε δεν ξέρω ποιους. Μήπως εσείς την αποσύρετε τώρα; Διότι ήταν «φωτογραφική» διάταξη άλλου Υπουργού. Λέω μήπως το κάνετε. Γιατί νομαρχιακός σύμβουλος δεν είσαστε στην ίδια εκλογική περιφέρεια. Καταλαβαίνετε, κύριε Υπουργέ. Πάλι «φωτογραφικές» διατάξεις! Καταλαβαίνουμε κι εμείς όμως και καταλαβαίνουν κι όλοι οι Έλληνες που μας ακούνε.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Βέρα Νικολαϊδου): Πρέπει να ολοκληρώσετε, κυρία Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Λυπάμαι, δεν προλαβαίνω. Θέλω μόνο κλείνοντας να πω ότι υποτιμήσατε, κύριε Υπουργέ, το όλο θέμα της ενέργειας. Δεν υποτιμήσατε μόνο το Κοινοβούλιο. Υποτιμήσατε το μέλλον και τις ανάγκες της χώρας και των παιδιών μας μ’ αυτό το νομοσχέδιο. Φέρατε πιεστικά τόσα πολλά θέματα σ’ ένα μόνο νομοσχέδιο και κυρίως με τόσες, μα τόσες πολλές «φωτογραφικές» διατάξεις. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Το λόγο έχει ο εδικός αγορητής του Κομμουνιστικού Κόμματος Ελλάδας κ. Κωνσταντίνος Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κυρία Πρόεδρε. 
      Κύριε Υφυπουργέ, κυρίες και κύριοι συνάδελφοι, δεν ξέρω αν πράγματι –όπως είπε ο εισηγητής της Νέας Δημοκρατίας- όλος ο κόσμος έχει στραμμένο το βλέμμα του στην ορκωμοσία του κ. Ομπάμα. Ενδεχομένως ναι, διότι πρόκειται για μία φαντασμαγορική τελετή, γιορτές και πανηγύρια, κάτι σαν την τελετή έναρξης των Ολυμπιακών Αγώνων που κόστισε αρκετά απ’ ό,τι μαθαίνουμε και μάλιστα σε μία περίοδο οικονομικής κρίσης. 
      Βέβαια, οι κομμουνιστές δεν περιμένουν τίποτα από τον καινούργιο Πρόεδρο των Ηνωμένων Πολιτειών και προτείνουμε στους εργαζόμενους επίσης να μην περιμένουν. Και μόνο το γεγονός ότι ο κ. Ομπάμα διατηρεί τον Υπουργό Άμυνας του κ. Μπους και μόνο το γεγονός ότι ενδιαφέρεται ιδιαίτερα να πετύχει η ξένη κατοχή στο Αφγανιστάν, κάνοντας ενδεχομένως κάποιες υποχωρήσεις σε σχέση με το Ιράκ –έχοντας βρει βέβαια σοβαρές δυσκολίες και στις δύο περιπτώσεις- αυτό δείχνει ότι η  νέα διοίκηση των Ηνωμένων Πολιτειών της Αμερικής δεν έχει να ζηλέψει πολλά πράγματα από την προηγούμενη.
      Τώρα, ως προς το θέμα μας και τα υπόλοιπα άρθρα και τις τροπολογίες που κατατέθηκαν στην Ολομέλεια, έχω να πω τα εξής.
      Το άρθρο 37 προβλέπει ταχείας εκκίνησης αεροστροβιλικούς σταθμούς παραγωγής ηλεκτρικής ενέργειας. Υποτίθεται ότι γίνεται για να αντιμετωπίσει πρόβλημα εφοδιασμού σε περιόδους αιχμής, ένα πρόβλημα υπαρκτό και το οποίο εντείνεται από την ιδιωτικοποίηση και την αναρχία που δημιουργεί ο ανταγωνισμός στο πλαίσιο της αγοράς. Εν τούτοις, η λύση που επιχειρείται, πάλι στο πλαίσιο της αγοράς, είναι με πανάκριβη ενέργεια από τους αεροστροβιλικούς σταθμούς. Σημειώνω ότι θα υπογράφονται συμβάσεις, χωρίς καν διαγωνισμό. Σημειώνω επίσης ότι θα προσφέρεται εγγυημένο έσοδο στις επιχειρήσεις που θα λειτουργούν αυτούς τους αεροστροβιλικούς σταθμούς. Θα εισπράττεται αυτό το έσοδο είτε παράγουν ενέργεια είτε δεν παράγουν. 
      Να σημειώσω ακόμη ότι στο ίδιο άρθρο προβλέπεται η κατάργηση της δυνατότητας το κράτος να παραχωρεί αποκλειστικά δικαιώματα στη ΔΕΗ για έρευνα και εκμετάλλευση στερεών ορυκτών καυσίμων, λιγνίτη, τύρφη κ.λπ.. Προφανώς και αυτό θα πάει σε ιδιωτικές επιχειρήσεις. 
      Άρθρο 38 για τη γεωθερμία, όπως και για όλες τις Ανανεώσιμες Πηγές Ενέργειας το Κομμουνιστικό Κόμμα Ελλάδας πιστεύει ότι πρέπει να αξιοποιηθεί. Και εδώ υπάρχει η δυνατότητα, αν θυμηθούμε ότι πριν από τρεις χιλιάδες χρόνια το μισό Αιγαίο καταστράφηκε από την έκρηξη του ηφαιστείου της Σαντορίνης. 
      Η γεωθερμική ενέργεια όμως χαρίζεται σε ιδιωτικές επιχειρήσεις με ασαφές πλαίσιο, ασαφή κριτήρια αξιολόγησης. Το κράτος δηλαδή που θα μπορούσε να αναλάβει την έρευνα της αποδοτικότητας των γεωθερμικών πεδίων, την αξιοποίηση αυτών των γεωθερμικών πεδίων, παραχωρεί κατ΄αρχάς τα δικαιώματα έρευνας σε επιχειρήσεις και στη συνέχεια –εφόσον η έρευνα είναι αποτελεσματική- και τα δικαιώματα εκμετάλλευσης. Μισθώνονται, λοιπόν, αυτά τα δικαιώματα και μάλιστα έχουμε μια αύξηση της διάρκειας της μίσθωσης από πέντε σε δέκα χρόνια. Σαν να μην έφθαναν αυτά, θεσπίζονται και ειδικά κίνητρα και –σε περίπτωση παραγωγής ηλεκτρικής ενέργειας- εγγυημένη τιμή πώλησης. Εννοείται ότι είμαστε εναντίον.
      Για την τροπολογία με γενικό αριθμό 433 υπάρχει μια σειρά διακηρύξεις στην εισηγητική έκθεση περί τουρισμού που θα σέβεται το φυσικό περιβάλλον, τα πολιτισμικά χαρακτηριστικά κ.λπ.. Όμως, αυτές οι διακηρύξεις περιορίζονται στην εισηγητική έκθεση. Στο κείμενο το μόνο που υπάρχει είναι η φράση «ήπιες εναλλακτικές μορφές τουρισμού».
      Κύριε Υπουργέ, στο πρώτο μέρος του κεφαλαίου έχετε μια σελίδα περίπου ορισμούς. Τι σημαίνει συμπαραγωγή ενέργειας, τι σημαίνει το ένα, τι σημαίνει το άλλο. Γιατί δεν βάλατε και σ’ αυτή την τροπολογία έναν ορισμό, τι σημαίνει «ήπιες εναλλακτικές μορφές τουρισμού». Την καταψηφίζουμε. 
      Τροπολογία 434. Έχει τέσσερις παραγράφους. Κύριοι συνάδελφοι, δεν ξέρω αν το προσέξατε, αλλά ανάμεσα στις κάβες που είναι η πρώτη παράγραφος και το Συνήγορο του Καταναλωτή που είναι η τέταρτη παράγραφος υπάρχει μια παραγραφούλα που αφορά τους πλανόδιους μικροπωλητές βιβλίων. 
      Μέχρι τώρα για να πουληθούν βιβλία με αυτό τον τρόπο έπρεπε να είχαν εκδοθεί πριν από δέκα χρόνια. Τώρα αυτό περιορίζεται στα πέντε χρόνια. Αποτέλεσμα; Το αποτέλεσμα, κυρίες και κύριοι συνάδελφοι, είναι η απαξίωση του βιβλίου. Μια απαξίωση που επιδρά όχι μόνο στα βιβλιοπωλεία που κινδυνεύουν ακόμα περισσότερο με αυτή τη διάταξη, αλλά σε όλη τη διαδικασία της συγγραφής και της έκδοσης, από τα συγγραφικά δικαιώματα μέχρι την κάλυψη των εξόδων έκδοσης. Αν θέλετε να βοηθήσετε τη διάδοση του βιβλίου, κύριε Υπουργέ, καταργήστε το ΦΠΑ στο βιβλίο. Δημιουργήστε δυνατότητες επιδότησης. 
      Υπάρχουν, κυρίες και κύριοι συνάδελφοι, δυο τροπολογίες που αφορούν το Νομό Κοζάνης. Κύριε Υπουργέ,  δεν ξέρω αν θα τις δεχθείτε, αλλά εμείς θα σας προτείναμε να τις δεχθείτε για μια σειρά από λόγους. Ο Νομός Κοζάνης και ιδιαίτερα η περιοχή Πτολεμαΐδας Κοζάνης έχει υποστεί σοβαρές συνέπειες από τη λειτουργία της εξόρυξης του λιγνίτη, του θερμοηλεκτρικού σταθμού. Έτυχε να βρεθώ στη Κοζάνη πριν από μερικές εβδομάδες γιατί γινόταν μια δίκη. Οι κάτοικοι που είχαν διαμαρτυρηθεί για τις περιβαλλοντικές επιπτώσεις από τη λειτουργία των σταθμών, αλλά και από τον ταινιόδρομο που μεταφέρει το λιγνίτη και ο οποίος είναι ακάλυπτος με αποτέλεσμα να διαχέεται η σκόνη σε όλη την περιοχή –μάλιστα παρενθετικά προσθέτω ότι έχει αρκετά υψηλό ρυθμό κρουσμάτων καρκίνου η περιοχή- σύρθηκαν στα δικαστήρια γιατί ζητούσαν απλά και μόνο να προστατεύσουν την υγεία τους και να προστατεύσουν το περιβάλλον.
      Η μια τροπολογία ζητάει τη μετεγκατάσταση του οικισμού της Ακρινής Κοζάνης. Μια μετεγκατάσταση, κατά τη γνώμη μας, απόλυτα δικαιολογημένη και θα ήθελα, κύριε Υπουργέ, να διεκδικήσω εκ μέρους των κατοίκων να κάνετε δεκτή αυτή την τροπολογία. Θυμίζω ότι η αποκατάσταση των περιοχών που έχουν ήδη χρησιμοποιηθεί από τη ΔΕΗ και δεν χρειάζονται πλέον δεν γίνεται, όπως θα έπρεπε να γίνεται. Συνεπώς είναι δικαιολογημένη απόλυτα –και όχι μόνο δικαιολογημένη αλλά αναγκαία- αυτή η μετεγκατάσταση του οικισμού Ακρινής Κοζάνης. 
      Υπάρχει και άλλη μια τροπολογία για δύο δημοτικά διαμερίσματα, το δημοτικό διαμέρισμα Κλείτου και το δημοτικό διαμέρισμα Κομάνου για τους κατοίκους των οποίων –που έχουν ήδη μετεγκατασταθεί- ζητείται ένα επίδομα κοινωνικής αποκατάστασης έτσι ώστε να αντιμετωπιστούν οι δυσκολίες που προκάλεσε η μετεγκατάσταση. Και πάλι, κύριε Υπουργέ, επαναλαμβάνω ότι ζητούμε να κάνετε δεκτές αυτές τις τροπολογίες.
      Τέλος, για την τροπολογία για τη νέα θέση Υφυπουργού στο Υπουργείο Εσωτερικών είναι κάτι που αφορά την Κυβέρνηση, το πώς θέλει να λειτουργήσει και όχι εμάς. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Συνεχίζουμε με την ειδική αγορήτρια του ΣΥΡΙΖΑ κ. Ευαγγελία Αμμανατίδου-Πασχαλίδου. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κυρία Πρόεδρε.
      Είμαστε στην τρίτη ενότητα ενός πολυνομοσχεδίου που αφορά τη συμπαραγωγή, τη Μεσοχώρα, τη γεωθερμία και έχει και τροπολογίες. Τα είπαμε και στις άλλες τρεις συνεδριάσεις και λόγω του ότι είναι πολλά αυτά που έχω να πω, θα ξεκινήσω κατευθείαν από το άρθρο 36, αυτό που μιλάει για το κομμάτι του αγωγού πετρελαίου Μπουργκάς-Αλεξανδρούπολη.
      Εμείς από την αρχή της υλοποίησης αυτής της διακρατικής συμφωνίας ήμασταν αντίθετοι, αλλά για πολύ συγκεκριμένους λόγους. Είναι ένα έργο πολυδιαφημισμένο και για μια περίοδο φάνηκε να μοιάζει σαν το γεφύρι της Άρτας. Όσο δεν δίνονται συγκεκριμένες απαντήσεις σε καθοριστικής σημασίας ερωτήματα, όπως είναι η περιβαλλοντική και οικονομική διάσταση του έργου, εμείς δεν θα μπορέσουμε να το στηρίξουμε.
      Ο αγωγός είναι μια ιδιωτική επένδυση και μάλιστα, μια επένδυση με σημαντικά ρίσκα. Οι ελληνικές ιδιωτικές εταιρείες μπορεί να αλλάξουν χέρια και να περιέλθουν σε ξένες εταιρείες.
      Η δεύτερη πτυχή του έργου έχει ως εξής. Το διαφορετικό αναπτυξιακό μοντέλο που δημιουργείται για τον Έβρο δεν είναι συγκεκριμένο και έρχεται σε αντίθεση με το υφιστάμενο, που η τοπική κοινωνία αποδέχεται και υπερασπίζεται.
      Ακούσαμε τον προκάτοχό σας -βέβαια, δεν είναι εδώ ο κύριος Υπουργός, είναι, όμως, ο κύριος Υφυπουργός- να μας μιλάει για την επιτροπή που θέλει να συστήσει, αλλά εμείς θέλουμε και τα απαραίτητα εχέγγυα που θα διασφαλίζουν τα παραπάνω, αλλά και ότι θα υπάρξει μια ισχυρή συμμετοχή επιστημονικών φορέων και βέβαια της τοπικής κοινωνίας.
      Άρθρο 38. Τα θέματα της γεωθερμίας μπορούσε και έπρεπε να αποτελούν ένα ξεχωριστό νομοσχέδιο. Επομένως, αν από την πλευρά σας, κύριε Υπουργέ, κάνατε δεκτές προτάσεις του Eλληνικού Κοινοβουλίου, ίσως και να μπορούσαμε να το στηρίξουμε. Το ότι το φέρνετε ενταγμένο σ’  ένα πολυνομοσχέδιο δείχνει ότι δεν αξιολογείτε την γεωθερμία ως μια σημαντική πηγή ενέργειας. Εδώ θα πρέπει να στηριχθούμε στις μελέτες του ΙΓΜΕ και του ΕΘΙΑΓΕ. Είναι δύο ινστιτούτα που μπορούν να παίξουν έναν πρωταγωνιστικό ρόλο, αφού έχουν και τη γνώση και την κατάρτιση, μια γνώση που εσείς δεν λαμβάνετε υπ΄όψιν, αφού προωθείτε την κατάτμηση των γεωθερμικών πεδίων, το οποίο μας βρίσκει αντίθετους ως θέση αρχής. Ο λόγος είναι ότι θα παρατηρηθεί και εδώ το φαινόμενο της αλόγιστης και χωρίς έλεγχο χρήσης του νερού, όπως συνέβη με τις ανεξέλεγκτες και παράνομες γεωτρήσεις.
      Το θέμα της γεωθερμίας πρέπει κάποια στιγμή να το εξετάσουμε σοβαρά και να δούμε και τα κίνητρα που πρέπει να δοθούν για την ανάπτυξή της, τόσο για τη χαμηλή όσο και για τη μέση και υψηλή ενθαλπία.
      Όσον αφορά τώρα στο άρθρο 39, τον ΕΛ.Γ.Α., θα ήθελα να πω ότι η προτεινόμενη ρύθμιση έχει μοναδικό σκοπό να νομιμοποιήσει το δικαίωμα της Κυβέρνησης να καλύπτει ζημιές που δεν αναφέρονται στον κανονισμό του ΕΛΓΑ. Συγκεκριμένα, τις κατ’ εξαίρεση αποζημιώσεις τις οποίες η Κυβέρνηση επί ΠΑΣΟΚ, ως αξιωματική αντιπολίτευση, κατήγγειλε και απειλούσε, μάλιστα, με φυλάκιση Υπουργούς και υπαλλήλους του ΕΛΓΑ και τώρα, ως Κυβέρνηση, το έχει συστηματοποιήσει και αποζημιώνει ανάλογα με τις πιέσεις που δέχεται το κομματικό της συμφέρον και το παρουσιάζει ότι έτσι ασκεί μια φιλοαγροτική πολιτική.
      Τελικά ο ΕΛΓΑ είναι ένας υπερχρεωμένος οργανισμός. Οι αποφάσεις θα πρέπει να εκδίδονται ύστερα από εισήγηση του Δ.Σ. του ΕΛ.Γ.Α. και οι αποζημιώσεις να είναι νόμιμες για ζημιές που περιλαμβάνονται στον κανονισμό, με βάση, βέβαια, μια αναλογιστική μελέτη.
      Κύριε Υπουργέ, είμαστε, λοιπόν, υπέρ της κάλυψης των ζημιών στην αγροτική παραγωγή άμεσα για να καλύπτεται στο μέγιστο βαθμό η απώλεια του αγροτικού εισοδήματος. Τώρα, μάλιστα, που ο αγροτικός κόσμος και ο αγροτικός τομέας συρρικνώνονται -γι’ αυτό βρίσκονται σε μια ετοιμότητα οι αγρότες με τα τρακτέρ στους δρόμους- τα περιθώρια ικανοποίησης μεγαλύτερου αριθμού περιπτώσεων ζημιών είναι εφικτά, επίσημα, νόμιμα και με πρόβλεψη στον κρατικό προϋπολογισμό και όχι από συνεχείς δανειοδοτήσεις που διαμορφώνουν έναν υπερχρεωμένο ΕΛΓΑ, με άγνωστο και αβέβαιο μέλλον.
      Η αφαίρεση νομοθετημένων πόρων στήριξης του αγροτικού συνδικαλιστικού κινήματος αποτελεί μια επίθεση στο χώρο και στοχεύει στην εξαφάνιση κάθε προσπάθειας στήριξης του αγροτικού κόσμου. Άλλο πράγμα είναι η αδυναμία αποτελεσματικής υπεράσπισης, που, όντως, χαρακτηρίζει στο σύνολό του το αγροτικό κίνημα και άλλο πράγμα η ανυπαρξία που θα επιφέρει το συγκεκριμένο χτύπημα.
      Για την παράτυπη και κομματική λειτουργία των συγκεκριμένων οργανώσεων οι ευθύνες ανήκουν διαχρονικά σε όλες τις ηγεσίες του Υπουργείου Αγροτικής Ανάπτυξης και Τροφίμων ή πιο μπροστά, Γεωργίας. Βέβαια, ο προηγούμενος Υπουργός Αγροτικής Ανάπτυξης και Τροφίμων χρησιμοποίησε ως πρόσχημα το επιχείρημα της διάθεσης των συγκεκριμένων ενισχύσεων σε παιδιά αγροτικών οικογενειών χαμηλού εισοδήματος που φοιτούν σε σχολές ΑΕΙ και ΤΕΙ με γνωστικό αντικείμενο τον γεωργικό τομέα. Πρόκειται, βέβαια, για μια τελείως λαϊκίστικη τακτική που θυμίζει άλλες εποχές.
      Κανένας δεν μπορεί να έχει αντίρρηση στις ενισχύσεις των χαμηλών εισοδημάτων ιδιαίτερα για τα θέματα της εκπαίδευσης, αλλά αυτές δεν μπορούν να παρουσιάζονται ως κρατικές παροχές όταν εν μέρει προέρχονται από εισφορές των ιδίων των ενισχυόμενων. 
      Το ενδιαφέρον του πρώην Υπουργού για τη μόρφωση των αγροτοπαίδων αναιρείται από την αναστολή λειτουργίας των Κέντρων Γεωργικής Εκπαίδευσης -τα γνωστά σε όλους μας ΚΕΓΕ- που προωθεί το Υπουργείο Αγροτικής Ανάπτυξης και Τροφίμων, λόγω αδυναμίας να συνεχίσει την τακτική χρηματοδότησή τους και την κάλυψη των λειτουργικών τους δαπανών.
      Ως γνωστό, τα Κέντρα αυτά διαχειριζόταν ο Οργανισμός Επαγγελματικής Γεωργικής Εκπαίδευσης, Κατάρτισης και Απασχόλησης, ο «ΟΕΓΕΚΑ – ΔΗΜΗΤΡΑ». 
      Η συμμετοχή στα προγράμματα αυτά συνδεόταν και είχε την υποχρεωτική μορφή φοίτησης για τους αγρότες που ήθελαν να εισπράττουν κοινοτικές επιδοτήσεις μέσω των προγραμμάτων. 
      Με την ευκαιρία αυτή, θα θέλαμε να πληροφορηθούμε για το ποιος θα είναι ο φορέας που θα καλύψει στο εξής τις ανάγκες επιμόρφωσης των αγροτών και τι θα γίνει με τους αγρότες που ήδη συμμετέχουν σε προγράμματα του Γ΄ Κοινοτικού Πλαισίου Στήριξης, στα οποία απαιτούνται συγκεκριμένες ώρες επιμόρφωσής τους; 
      Καλούμε το νέο Υπουργό και Υφυπουργό Αγροτικής Ανάπτυξης και Τροφίμων να πάρει πίσω τη ρύθμιση αυτή. Έτσι κι αλλιώς, έτσι όπως είναι αυτό το άρθρο δεν το στηρίζουμε. 
      Το άρθρο 40 αφορά τη λειτουργική ενοποίηση όμορων και κύριων ξενοδοχειακών συγκροτημάτων. Εκ πρώτης όψεως φαίνεται λογικό, αφού επιτρέπει σε όμορες μονάδες που ανήκουν στην ίδια επιχείρηση να ενοποιούνται λειτουργικά εξασφαλίζοντας έτσι μειωμένο λειτουργικό κόστος. Εντούτοις, δεν μπορούμε να αποφύγουμε ορισμένες παρατηρήσεις, όπως είναι οι μονάδες που σήμερα υφίστανται σε όμορα οικόπεδα, γήπεδα και εμπίπτουν στην περίπτωση της διάταξης. Διαθέτουν και λειτουργούν η κάθε μια υποχρεωτικά πλήρεις, κοινόχρηστες εγκαταστάσεις και ως εκ τούτου θεωρητικά απασχολούν χωριστό προσωπικό για τις κοινόχρηστες εγκαταστάσεις στις εξυπηρετήσεις τους. 
      Στην πράξη βέβαια, αυτές οι επιχειρήσεις εφόσον υφίσταται τρόπος επικοινωνίας μεταξύ τους, έχουν ήδη προβεί σε ενοποίηση, εκμεταλλευόμενες και τους αραιούς ελέγχους. Επομένως, δεν χρησιμοποιούν το ανωτέρω πρόσθετο προσωπικό. Πάντως, υπάρχει θεωρητικά περίπτωση νόμιμης μείωσης προσωπικού. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, μπορώ να έχω την ανοχή σας; 
      ΠΡΟΕΔΡΕΥΟΥΣΑ (Βέρα Νικολαΐδου): Θα έχετε τον ίδιο χρόνο που είχαν και οι προηγούμενοι εισηγητές. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κυρία Πρόεδρε, έχω μόνο ένα λεπτό για τις τέσσερις, πέντε τροπολογίες; 
      ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κύριοι συνάδελφοι, θα πρέπει βέβαια να λάβουμε υπ΄όψιν ότι το εν λόγω πρόβλημα είναι συγκριτικά περιορισμένο μπροστά στον κίνδυνο εν όψει της τουριστικής κρίσης που έχει ήδη εκδηλωθεί και θα βαθαίνει πολύ μέσα στο 2009. Δηλαδή, να γίνουν την επόμενη τουριστική περίοδο συνολικά λιγότερες προσλήψεις και επαναπροσλήψεις στα ξενοδοχεία και για μικρότερο χρονικά διάστημα λόγω ανεπαρκούς ζήτησης. 
      Η λειτουργική ενοποίηση παραβιάζει στην πράξη τις ειδικές χωροταξικές μελέτες και τα αντίστοιχα διατάγματα που ισχύουν σε ορισμένες περιοχές σύμφωνα με τα οποία τίθεται «οροφή» στον αριθμό κλινών ανά μονάδα ιδιοκτησίας, για παράδειγμα εκατό κλίνες. Έτσι, δύο ή τρεις μονάδες των εκατό κλινών μπορούν να ενοποιηθούν σε μία μονάδα των τριακοσίων κλινών και η «οροφή» παύει στην πράξη να ισχύει. Εάν η «οροφή» έχει νόημα για τον έμμεσο προσδιορισμό του μεγέθους της δόμησης και των τουριστικών συγκεντρώσεων -για παράδειγμα στις Κυκλάδες- την προστασία του τοπίου και άλλα πολλά, πρέπει να διατηρηθεί, αλλιώς οδηγούμαστε σε επικίνδυνα προηγούμενα. Υπάρχουν σοβαρές περιβαλλοντικές συνέπειες. 
      Θα ήθελα εδώ να πω στα γρήγορα ότι θα θέλαμε να παραμείνει ο ΕΟΤ και όχι να μεταφερθούν οι υπηρεσίες στο Υπουργείο Τουριστικής Ανάπτυξης, γιατί ο ΕΟΤ είναι ένας οργανισμός ο οποίος έχει εξειδικευμένο προσωπικό και θα πρέπει να παραμείνουν εκεί. 
      Τώρα, θα ήθελα να περάσω στα γρήγορα στις τροπολογίες. 
      Όσον αφορά τον αγροτοτουρισμό, φέρνετε μία τροπολογία η οποία για μας πραγματικά είναι ντροπή! Όπως όλοι γνωρίζουμε, η «ΑΓΡΟΤΟΥΡΙΣΤΙΚΗ ΑΕ» που ανήκε στο δημόσιο κατά 100% μέσω της «ΕΤΑ ΑΕ» και στη συνέχεια ιδιωτικοποιήθηκε σε ποσοστό μικρότερο του 50% κατά την ύστερη περίοδο του ΠΑΣΟΚ, βρίσκεται σήμερα σε εκκαθάριση εν λειτουργία και απολύει προσωπικό. 
      Την ίδια στιγμή, επιχειρείτε να συσταθεί μία νέα εταιρεία 100% κρατική, ώστε να μπορεί να υλοποιεί κοινοτικά προγράμματα. Αυτή τη στιγμή, το Υπουργείο Τουριστικής Ανάπτυξης και ο ΕΟΤ έχουν προσωπικό πλέον των χιλίων ατόμων. Στον ΕΟΤ υπηρετούν έμπειροι άνθρωποι που μένουν σταδιακά χωρίς δουλειά, διότι οι αρμοδιότητες και το κέντρο βάρους περιέρχονται είτε στο Υπουργείο –με άλλα λόγια, ανασυγκεντρώνονται- είτε σε φορείς ιδιωτικού δικαίου που επιχορηγούνται από το κράτος. Δεν είναι ακριβής η αιτιολογική έκθεση, όταν προσπαθεί να δώσει την εντύπωση ότι ο ελληνικός τουρισμός -τώρα όμως και με τη συγκεκριμένη εταιρεία- θα προσεγγίσει τη βιώσιμη ανάπτυξη. 
	Είναι προφανές ότι ο ΕΟΤ ασχολείται με τη βιώσιμη ανάπτυξη εδώ και πάρα πολλά χρόνια –τουλάχιστον δεκαπέντε- και αυτό προκύπτει και από πληθώρα κειμένων, εκδόσεων και μελετών του ΕΟΤ, που αφορούν σε ήπιες μορφές τουρισμού. Αν χρειαστεί, μπορώ να καταθέσω και έναν ολόκληρο κατάλογο μελετών, κύριε Υπουργέ, στα Πρακτικά. Αν συσταθεί η εταιρεία, τότε ο ΕΟΤ θα χάσει πολλές και σοβαρές αρμοδιότητές του, ενώ η Κυβέρνηση θα μπορεί να προσλάβει και άλλους συμβούλους, νέα ηγεσία, με υψηλούς μισθούς και υπαλλήλους για έναν ακόμη φορέα άνευ λόγου. 
	Ας σημειωθεί ότι το συγκρότημα Λαμπράκη έχει μέχρι σήμερα ασκήσει σοβαρές πιέσεις, για να δημιουργηθεί κρατικός φορέας αγροτοτουρισμού ιδιωτικού δικαίου, με στόχο κοινοτικά προγράμματα, δεδομένου ότι ο επικεφαλής του έχει ασχοληθεί στο παρελθόν με τη δημιουργία γιορτής αγροτικών και τοπικών προϊόντων στην παλιά Επίδαυρο, βαπτίζοντάς την «γιορτή αγροτοτουρισμού». 
	Κατά την πρόεδρο της σημερινής «ΑΓΡΟΤΟΥΡΙΣΤΙΚΗΣ ΑΕ» κυρίας Παπασταύρου, ο αγροτουρισμός είναι λίγο-πολύ όλες οι μορφές τουρισμού στην ύπαιθρο, γι’ αυτό άλλωστε και η «ΑΓΡΟΤΟΥΡΙΣΤΙΚΗ» είναι σύμβουλος του μεγάλου τουριστικού συγκροτήματος –ξενοδοχεία, γήπεδα γκολφ και τουριστικές κατοικίες- που ανεγείρεται στην Αταλάντη. 
	Θεωρούμε πως όταν υπάρχει φορέας που είναι σε θέση να ασκήσει τις αρμοδιότητες με την αναγκαία τεχνογνωσία, η δημιουργία ενός νέου φορέα είναι σπατάλη πόρων και γίνεται μόνο για πελατειακούς λόγους. 
	Την τροπολογία για τα ΜΜΕ -ήδη έχει τοποθετηθεί, νομίζω, και στη Διάσκεψη των Προέδρων ο συνάδελφός μου Φώτης Κουβέλης- θα τη στηρίξουμε. Φέρνετε εδώ μια τροπολογία με την οποία, φυσικά, δεν συμφωνούμε. Προτείνετε τη ρύθμιση υπαγωγής των καταστημάτων αυτών σε μια απόφαση του ν. 2194/1994. 
	Είναι θετική η ρύθμιση για τις ευπαθείς κατηγορίες πληθυσμού ως προς τη δυνατότητα απόκτησης ανανέωσης άδειας υπαίθριου εμπορίου. Μιλάμε για τους ανθρώπους που είναι παραγωγοί -απ’ ό,τι καταλαβαίνω- και πουλούν τα προϊόντα τους χωρίς να έχουν κάποια συγκεκριμένη θέση. 
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    	ΠΡΟΕΔΡΕΥΟΥΣΑ (Βέρα Νικολαΐδου): Κυρία συνάδελφε, έχετε ξεπεράσει κατά πολύ τον προβλεπόμενο χρόνο. Προσπαθήστε να ολοκληρώσετε. 
    ΛΙΤΣΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ: Προσπαθώ, κυρία Πρόεδρε. 
    Όμως, με το κομμάτι αυτό στο οποίο μιλάτε για τα βιβλία που θέλετε από δέκα χρόνια να τα κάνετε πέντε στους υπαίθριους χώρους εμείς δεν συμφωνούμε, διότι θέλουμε τη βιωσιμότητα των μικρών βιβλιοπωλείων. Παρακάτω ασχολείστε με την παράταση του Συνηγόρου του Καταναλωτή, χωρίς να εξετάζετε γιατί μέχρι τώρα δεν έχει σοβαρή παρουσία και μία παρέμβαση υπέρ των καταναλωτών. Δηλαδή η τροπολογία αυτή πραγματικά είναι «ναι μεν, αλλά». 
    Το ίδιο είναι και η επόμενη που καταθέσατε για τις ομοσπονδίες που δραστηριοποιούνται στην περιοχή Μακεδονίας-Θράκης και Θεσσαλονίκης. Εμείς θα θέλαμε τα έσοδα που έχουν εισπραχθεί για το 2008 να αποδοθούν στις ομοσπονδίες αυτές που δραστηριοποιούνται. Κατά τα άλλα, θα λέγαμε ότι είναι σε μια θετική κατεύθυνση. 
    Θα περάσω τώρα στις τροπολογίες που…
    (Στο σημείο αυτό κτυπάει επαναληπτικό κουδούνι λήξεως του χρόνου ομιλίας της κυρίας Βουλευτού)
    ΠΡΟΕΔΡΕΥΟΥΣΑ (Βέρα Νικολαΐδου): Κυρία Αμμανατίδου, έχετε υπερβεί κατά 50% το χρόνο σας. Παρακαλώ, ολοκληρώστε. 
    ΛΙΤΣΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ: Τελειώνω, κυρία Πρόεδρε. 
    Την τροπολογία για το Δημοτικό Διαμέρισμα Κλείτου και Κομάνου του Δήμου Ελλησπόντου εμείς θα τη στηρίξουμε, γιατί σαφέστατα υπάρχει μια μεγάλη αδικία. Όπως, επίσης, θα στηρίξουμε και την τροπολογία που κατέθεσε η συνάδελφος κυρία Ροδούλα Ζήση για την Κάρλα. Βέβαια, …
    ΠΡΟΕΔΡΕΥΟΥΣΑ (Βέρα Νικολαΐδου): Θα συνεχίσετε στη δευτερολογία σας. Έχει τελειώσει ο χρόνος σας. 
    ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Εντάξει. Θα συνεχίσω με τις υπόλοιπες τροπολογίες στη δευτερολογία. 
    (Χειροκροτήματα από την πτέρυγα του ΣΥΡΙΖΑ)
    ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
    Συνεχίζουμε με τον ειδικό αγορητή του ΛΑΟΣ κ. Ηλία Πολατίδη. 
    ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε. 
    Κύριε Υπουργέ, μέσα σε αυτό το πολυνομοσχέδιο υπάρχουν πάρα πολλές ρυθμίσεις που αμέσως ή εμμέσως αναφέρονταν στην αγροτική παραγωγή. ΄
      Και δεν πρέπει να ξεχνάμε ότι σήμερα αναγκάστηκαν οι αγρότες να πάνε σε πολλά μέρη της Ελλάδος από τη Μακεδονία μέχρι την Κρήτη και να κλείσουν τους δρόμους, να κλείσουν αεροδρόμια, ούτως ώστε να πιέσουν την Κυβέρνηση να λάβει κάποια μέτρα τα οποία θα μπορέσουν να τους γλιτώσουν από τη δυσχερή κατάσταση στην οποία βρίσκονται φέτος. Και βρίσκονται φέτος σ΄ αυτήν τη δυσχερή κατάσταση, διότι ακολουθείται με συνέπεια μία πολιτική παγκοσμιοποίησης από τα δύο κυβερνητικά κόμματα, με αποτέλεσμα να έχουν οδηγηθεί σε αυτό το αδιέξοδο. 
      Οφείλετε, λοιπόν, να λάβετε υπ’ όψιν αυτά τα πράγματα και να δούμε όλοι μαζί με ποιο τρόπο μπορούμε να λύσουμε αυτό το πρόβλημα. Εν αντιθέσει με κάποιες κοινωνικές ομάδες ή με κάποια μεμονωμένα πρόσωπα τα οποία καίνε την ελληνική σημαία, οι αγρότες πάνω στα τρακτέρ, όταν κάνουν καταλήψεις, έχουν την ελληνική σημαία και αυτό σημαίνει κάτι.
      Αναφέρεσθε εδώ στο άρθρο για τη γεωθερμία ότι κατά προτεραιότητα η ενέργεια που θα προέρχεται από τη γεωθερμία θα χρησιμοποιείται για αγροτικές χρήσεις. Στην τροπολογία που ενσωματώθηκε μέσα στο νομοσχέδιο για τον ΕΛΓΑ αναφέρεται ότι θα δίνονται υποτροφίες στα παιδιά των αγροτών. Όμως, με ποια χρήματα; Λέτε ο ΕΛΓΑ. Όμως, απ’ ό,τι ξέρουμε, ο ΕΛΓΑ είναι ελλειμματικός και αυτό είναι μία άλλη περίπτωση. Αγρότες, όμως, δεν θα υπάρχουν για να πάρουν όλα αυτά τα προτερήματα και όλα αυτά που λέτε εσείς ότι θέλετε να διαθέσετε. 
      Έρχομαι τώρα σε αυτό καθεαυτό το νομοσχέδιο. 
      Στο άρθρο 35 για το Νομό Έβρου, όπως έχει τροποποιηθεί, το βασικό πρόβλημα σ΄ αυτήν την περίπτωση είναι σε ποια κατάσταση βρίσκεται ο πετρελαιαγωγός. Νομίζω ότι το Υπουργείο σας είναι υπεύθυνο κατ’ αρχήν να πει σε ποια κατάσταση είναι ο πετρελαιαγωγός. Πρώτα είχαμε τον κ. Σιούφα, είχαμε τον παρόντα κ. Φώλια, οι οποίοι μας έλεγαν ότι πραγματικά είχε φθάσει σε ένα πολύ καλό σημείο ο αγωγός. Δυστυχώς, εμείς βλέπουμε μία στασιμότητα, ενδεχομένως και η μείωση των τιμών του πετρελαίου να έχει συμβάλει σε αυτό. Αλλά δεν καταλαβαίνω τι ακριβώς συμβουλεύουν όλοι αυτοί την Κυβέρνηση, πώς θα μπορέσει να υποβοηθήσει τα αρμόδια Υπουργεία για τη διαπραγμάτευση των όρων της συμφωνίας με την εταιρεία του έργου «TRANSFOR CUP» και λοιπά. Για ποιο λόγο χρειάζεται; Δεν αναφέρεται τίποτα ούτε στην αιτιολογική έκθεση και θα ήθελα να τοποθετηθείτε πάνω σε αυτό το θέμα, τι ακριβώς σκοπό θα εξυπηρετήσει αυτή η Επιτροπή, πέραν των δημοσίων σχέσεων; Λέτε δημόσιες σχέσεις, τραπέζια με χαβιάρι και λοιπά με κάποιους προσκεκλημένους από τη Ρωσία ή τη Βουλγαρία. Ενδεχομένως να υπάρξουν δημόσιες σχέσεις και αυτό θα είναι πολύ καλό για τους δημάρχους, τους νομάρχες και τους προέδρους επιμελητηρίων του Έβρου. Είναι εμφανές τι πρόκειται να υπάρξει και ποιος είναι ο λόγος που δημιουργείται. 
      Ως προς το πολύ σοβαρό θέμα των αεριοστρόβιλων ταχείας εκκινήσεως, το οποίο τίθεται στο επόμενο άρθρο, στο άρθρο 36 με την αναρίθμηση, κατ’ αρχάς θεωρώ ότι είναι μία σωστή κίνηση, διότι υπάρχει το πρόβλημα ότι η εγκατεστημένη ισχύς είναι πολύ μικρή. Άρα θέλετε με αυτόν τον τρόπο να δημιουργήσετε τα οικονομικά κίνητρα, ούτως ώστε κάποιες μονάδες να δημιουργηθούν από τη ΔΕΗ ή από άλλους ιδιώτες, οι οποίες θα είναι ταχείας εκκινήσεως και άρα θα μπορούν σε περιπτώσεις αιχμής, το καλοκαίρι, δηλαδή τον Ιούνιο ή τον Ιούλιο, που συνήθως είναι σε κρίσιμη κατάσταση το σύστημα παροχής ηλεκτρικής ενέργειας, θα μπορούν εκεί πέρα να δώσουν αυτή την επιπλέον ισχύ. 
      Επειδή, όμως, το πρόβλημα είναι ότι πέραν αυτού του χρονικού διαστήματος, του καλοκαιριού και μάλιστα των θερμότερων ημερών, δεν μπορούν να εργαστούν αυτές οι μονάδες, επιλέγετε αυτήν τη λύση. 
      Είπα και στη συζήτηση επί των άρθρων ότι το θέμα είναι πολύ σοβαρό και λόγω των κλιματικών συνθηκών και λόγω των υπόλοιπων πολιτικών συνθηκών, υπάρχει μία τεράστια στροφή προς τα κλιματιστικά. Αυτά δημιουργούν ένα μεγάλο πρόβλημα διαφοράς ανάμεσα στην αιχμή και στη μέση ισχύ. 
      Ο τρόπος ο οποίος επιλέγετε να το λύσετε είναι πυροσβεστικά καλός, αλλά θα πρέπει να υπάρξει και ο προβληματισμός για τη μετέπειτα πορεία και πώς θα λυθεί το πρόβλημα συνολικά, όχι απλώς πυροσβεστικά. Να πω δηλαδή ότι φέρνω αυτήν τη λύση. Δεν ξέρω, αλλά τουλάχιστον στο σημείωμα το οποίο μας έδωσε η ΔΕΗ στην επιτροπή, ισχυρίζεται ότι τα οικονομικά κίνητρα δεν είναι επαρκή, ούτως ώστε να μπορέσουν είτε η Δ.Ε.Η. είτε άλλοι παραγωγοί να αποσβέσουν αυτές τις επενδύσεις. 
      Άρα δεν θα γίνουν οι επενδύσεις και πάλι θα έχουμε τα γνωστά σενάρια περίπου το Μάρτιο και Απρίλιο να μιλάμε για black out, το οποίο θα συμβεί όταν θα αρχίσουν οι μέρες του καύσωνα, τον Ιούνιο και τον Ιούλιο. 
      Για τη γεωθερμία συμφωνούμε ότι θα έπρεπε αυτό να είναι ένα χωριστό νομοσχέδιο. Πάνω από όλα δεν λέει γιατί απέτυχε ο προηγούμενος νόμος. Τι ακριβώς συνέβη και έχουμε φθάσει στο σημείο αυτό, να μην μπορεί να αξιοποιήσει η Ελλάδα τη γεωθερμία με την οποία και σε αυτόν τον τομέα φυσικά η χώρα μας είναι προικισμένη, αλλά δυστυχώς τα αποτελέσματα ήταν πενιχρά; 
      Το μόνο που αλλάζει –γιατί αλλάζει παραδείγματος χάριν η παράγραφος 2 του άρθρου 4 του ν. 3175/2003- είναι ότι γίνεται πλειοδοτικός διαγωνισμός. 
      Για να μιλήσουμε πρακτικά, επειδή πλειοδοτικός διαγωνισμός σε ένα γεωθερμικό πεδίο -το οποίο δεν είναι πολύ εύκολο εκ της φύσεως του να καθοριστεί- καταλαβαίνετε ότι δεν μπορεί να γίνει και η διαδικασία θα έπρεπε να είναι πιο σφιχτή, πάτε γενικώς να βάλετε μία νοοτροπία απελευθερώσεως μέσα στο νομοσχέδιο και στο θέμα της γεωθερμίας, να εμπλακεί πιο πολύ η αγορά με την ευρύτερη έννοια, αλλά αυτό το εγχείρημα είναι αρκετά δύσκολο και ελπίζω πίσω από αυτό να υπάρχει η διάθεση ούτως ώστε να στηριχθεί αυτή η κίνηση προς αυτήν την κατεύθυνση. 
      Πάνω από όλα είναι βέβαια μόνιμο πρόβλημα της Κυβερνήσεώς σας ότι ποτέ και σε τίποτα δεν υπάρχουν στόχοι. Δεν λέτε γιατί απέτυχε το προηγούμενο νομοθετικό πλαίσιο, δεν λέτε τι πάτε να επιλύσετε με τις συγκεκριμένες ρυθμίσεις και δεν λέτε ποια μετρήσιμα μεγέθη είναι αυτά τα οποία θα σας επιτρέψουν να πείτε ότι πραγματικά η συγκεκριμένη νομοθετική παρέμβαση ήταν πετυχημένη ή όχι. Αυτά απουσιάζουν. Γενικώς έχουμε ευχολόγια, τα οποία αντικαθιστούν προηγούμενα ευχολόγια. Κάνουμε μία ρύθμιση η οποία ελπίζουμε ότι τελικά θα μπορέσει να δουλέψει. 
      Όσον αφορά στο άρθρο 38, στην παράγραφο 10, άρθρο 10, λέτε για τα κίνητρα για την ανάπτυξη της γεωθερμίας. Μέσα όμως γράφετε ότι είναι θέρμανση – ψύξη του άρθρου 11. Το άρθρο 11 αναφέρεται στο ν. 3175/2003. Εδώ έχει γίνει κάποιο σφάλμα και πρέπει να γίνει κάποια διόρθωση. 
      Το άρθρο 11, εφόσον προστίθεται άρθρο 10, θα έχει γίνει άρθρο 12. Αυτό έγινε, διότι η τροπολογία αναφερόταν στον αριθμό άρθρων του παλαιού νόμου κι εδώ γίνεται η ρύθμιση αυτή, αλλά πρέπει να γίνεται αναρίθμηση των άρθρων και του ν. 3175. 
      Ως προς το θέμα του άρθρου 38 για τον ΕΛΓΑ, κατ’ αρχάς ο ΕΛΓΑ ξέρουμε ότι είναι μία αμαρτωλή υπόθεση, δημιουργήθηκε υποτίθεται για να λειτουργήσει με πιο υγιή κριτήρια, να μην εξαρτάται κάθε φορά από υπουργικές αποφάσεις, αλλά δυστυχώς δεν το γλιτώσαμε αυτό και ερχόμαστε εδώ να έχουμε διάφορες αποφάσεις του Υπουργού Αγροτικής Ανάπτυξης και να υπάρχουν υποτροφίες. 
      Μία απλή ερώτηση: Έχει χρήματα ο ΕΛΓΑ για να δώσει αυτές τις υποτροφίες; Από τον ένα ελλειμματικό προϋπολογισμό πώς θα βγάλετε χρήματα για να δώσετε στις υποτροφίες; Δηλαδή, θα πάρετε δάνειο εν ονόματι του συγκεκριμένου φοιτητή, θα του δώσετε υποτροφίες και μετά θα έχετε χρεώσει αυτόν, τα παιδιά του, την οικογένειά του και όλο το κοινωνικό σύνολο με δάνεια, ούτως ώστε να κάνετε μία παροχή και να φανείτε καλοί. Αυτή δεν είναι υπεύθυνη πολιτική και γι’ αυτού του είδους την πολιτική κατηγορούσατε και συνεχίζετε να κατηγορείτε το ΠΑΣΟΚ. Και έρχεστε εσείς εδώ και επαναλαμβάνετε ακριβώς το ίδιο πράγμα, ό,τι έκανε το ΠΑΣΟΚ, το κάνετε κι εσείς, να φανούμε ευχάριστοι ότι δήθεν δίνουμε υποτροφίες με δανεικά. 
      Στο άρθρο 39 όσον αφορά στη λειτουργική ενοποίηση όμορων κτηρίων ξενοδοχειακών συγκροτημάτων κατ’ αρχάς όλη αυτή η κατάσταση έχει τόσες πολλές λεπτομέρειες οι οποίες δείχνουν ότι υπάρχει φωτογραφία. Όχι δηλαδή με την κακή έννοια, αλλά ότι ήλθε κάποιος συγκεκριμένος επιχειρηματίας και ζήτησε όλα αυτά τα πράγματα, ότι θέλουμε να είναι κοντά και ότι θέλουμε να είναι της ίδιας ιδιοκτησίας. Εφόσον η λογική είναι να μειωθεί το κόστος, εγώ λέω γιατί να μην είναι διαφορετικής ιδιοκτησίας; Αν δύο επιχειρηματίες που είναι κοντά οι μονάδες τους και πληρούν όλες τις άλλες προϋποθέσεις θέλουν να μειώσουν το κόστος τους και μία εβδομάδα να διαθέτει ο ένας το προσωπικό και μία εβδομάδα ο άλλος, αφού ο σκοπός είναι η μείωση του λειτουργικού κόστους, γιατί να μη δίνεται και αυτή η δυνατότητα; Όλο αυτό εδώ είναι μία «φωτογραφία», όχι με την κακή έννοια, αλλά είναι μία «φωτογραφία» και θα έπρεπε να είναι γενικότερη η διατύπωση.
	Πηγαίνω στις τροπολογίες. Θα αναφερθώ κατ’ αρχάς στην τροπολογία του τουρισμού. Εδώ έχουμε πάλι την ίδια διαδικασία, να ιδρύονται κρατικές υπηρεσίες και μάλιστα με υψηλότατο κόστος 2.230.000 ευρώ και εφάπαξ δαπάνη 450.000 ευρώ η οποία τι ακριβώς προσπαθεί να κάνει; Προσπάθησα στην αιτιολογική έκθεση να καταλάβω τι ακριβώς θα κάνει ο καινούργιος φορέας. Ειλικρινά δεν μπόρεσα να καταλάβω. Λέγεται ότι καλείται να διαμορφώσει τη διαδικασία της εφαρμογής της πολιτικής του Υπουργείου Ανάπτυξης για τον τουρισμό υπαίθρου και τις ήπιες εναλλακτικές μορφές τουρισμού. Αυτήν ακριβώς τη διαδικασία η οποία είναι καθαρά πολιτική δεν μπορεί να την κάνουν τα στελέχη του Υπουργείου; Πρέπει να ιδρύσετε μία χωριστή εταιρεία; Να κάνει τι ακριβώς; Έχει ή δεν έχει τα απαιτούμενα άτομα, το απαιτούμενο προσωπικό το Υπουργείο Τουριστικής Ανάπτυξης, ούτως ώστε να φέρει σε πέρας και αυτό; Φυσικά και το έχει. Δεν ξέρω τι κρύβεται από πίσω. Εμείς πάντως την καταψηφίζουμε διότι θεωρούμε ότι το δημόσιο δεν έχει ανάγκη από άλλες υπηρεσίες και από άλλες εταιρείες. Φτάνει πια. Ας αξιοποιηθούν επιτέλους. Εάν δεν μπορείτε να βάλετε τους υπαλλήλους των Υπουργείων να δουλέψουν, δεν είναι η λύση το να προσθέτουμε συνεχώς και άλλα golden boys ή έστω silver boys. 
	Για το θέμα της Πτολεμαϊδας και των δύο τροπολογιών που έχουν κατατεθεί, τις ψηφίζουμε ανεπιφύλακτα, διότι θεωρούμε και εδώ ότι είναι σφάλμα κάθε φορά να γίνονται για συγκεκριμένες περιοχές οι ρυθμίσεις και αυτές να μην καλύπτουν οποιαδήποτε παρόμοια περίπτωση σ’ όλη την Ελλάδα. Θα έπρεπε οι τροπολογίες να είναι έτσι διατυπωμένες, ώστε να μη λένε μέσα για πολύ συγκεκριμένες περιοχές, όπως έγινε με το φράγμα της Μεσοχώρας. Νομίζω ότι σε παρόμοια περίπτωση όπως είναι οι συμπολίτες μας της Μεσοχώρας είναι και σε πάρα πολλές περιοχές και γι’ αυτό συμφωνούμε με τις δύο τροπολογίες που έχουν σχέση με τη περιοχή της Πτολεμαΐδας και με το Νομό Κοζάνης εν γένει.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω σε ένα λεπτό, κυρία Πρόεδρε.
	Ως προς το θέμα του Υπουργείου Εσωτερικών και τη μετατροπή του, κατ’ αρχάς έχουμε εδώ πέρα μία κλασική περίπτωση, όπου έχουμε προσωποπαγή Υπουργεία. Υπάρχει ένα πρόσωπο, όπως παραδείγματος χάριν ο κ. Ρουσόπουλος που δημιουργήθηκε ένα Υπουργείο γι’ αυτόν και μετακινήθηκαν εκεί αρμοδιότητες. Όταν αλλάζουν και υπάρχουν άλλες προσωπικότητες εξίσου ισχυρές ή φεύγει ο κ. Ρουσόπουλος από την Κυβέρνηση, αλλάζουμε. Δεν είναι σοβαρό κράτος αυτό. Ο κανονισμός του κράτους και ο τρόπος με τον οποίο δουλεύει πρέπει να είναι ανεξάρτητος από πρόσωπα. Είναι δυνατόν κάθε φορά ανάλογα με την προσωπικότητα του Υπουργού και τις ιδιαίτερες ικανότητές του να αλλάζει το ποιος θα είναι και το πώς θα είναι η διάρθρωση των Υπουργείων; Έχουμε Υπουργείο Δημοσίας Τάξεως, μετά φεύγει το Υπουργείο Δημοσίας Τάξεως…
	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Βέρα Νικολαΐδου): Κύριε Πολατίδη, πρέπει να ολοκληρώσετε.
	ΗΛΙΑΣ ΠΟΛΑΤΙΔΗΣ: Τελειώνω, κυρία Πρόεδρε. Για τα υπόλοιπα θα μιλήσω στη δευτερολογία μου.
	Είναι χαρακτηριστικό ότι μ’ αυτόν τον τρόπο δεν μπορεί να κυβερνηθεί καμμία χώρα -πολύ περισσότερο μία χώρα όπως η Ελλάδα, η οποία είναι ούτως ή άλλως δυσκολοκυβέρνητη- κάνοντας κάθε φορά αλλαγές στα σημαντικότερα των Υπουργείων.
	Σας ευχαριστώ.
(Χειροκροτήματα από την πτέρυγα του ΛΑΟΣ)
	ΠΡΟΕΔΡΕΥΟΥΣΑ (Βέρα Νικολαΐδου): Κι εμείς σας ευχαριστούμε.
	Κυρίες και κύριοι συνάδελφοι, ολοκληρώθηκε ο κατάλογος των εισηγητών και των ειδικών αγορητών. 
	Εισερχόμαστε τώρα στον κατάλογο των ομιλητών. Πρώτος ομιλητής είναι ο Βουλευτής του ΠΑΣΟΚ κ. Γείτονας. Υπενθυμίζω ότι ο χρόνος ομιλίας είναι ακριβώς οκτώ λεπτά.
	Ορίστε, κύριε Γείτονα, έχετε το λόγο.
	ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
	Θέλω να θυμίσω στον μόλις κατελθόντα του Βήματος εκλεκτό συνάδελφο ότι δεν είναι δυσκολοκυβέρνητη η χώρα. «Δεν είναι στραβός ο γιαλός, στραβά αρμενίζουμε», εμείς οι πολιτικοί!	 
    Κυρίες και κύριοι συνάδελφοι, πήρα το λόγο κυρίως για μία πολιτική επισήμανση ως προς τον τρόπο που νομοθετούμε.
    Στην ενότητα των άρθρων, που συζητούμε, όλα τα άρθρα προέκυψαν από τροπολογίες, οι οποίες ενσωματώθηκαν στην επιτροπή. Και συζητούμε αυτή την ενότητα και με νέες τροπολογίες, τροπολογίες της τελευταίας στιγμής.
    Έχουμε όλα αυτά σε ένα νομοσχέδιο, το οποίο ουσιαστικά είναι σκούπα, αποτελείται από πληθώρα, πανσπερμία ρυθμίσεων, πολλών άσχετων μεταξύ τους που περιλαμβάνει ενσωμάτωση κοινοτικής οδηγίας. 
    Αυτό δεν προάγει τον κοινοβουλευτισμό, δεν αποκαθιστά την αξιοπιστία που θέλουμε ως πολιτικό σύστημα. Είναι κοινοβουλευτικός κατήφορος. Πρέπει να σταματήσει. Δεν είναι δυνατόν, πέρα από τα άλλα, να έχουμε τροπολογίες και μάλιστα φωτογραφικές -πληθώρα τροπολογιών και στην επιτροπή και στην Ολομέλεια- να έχουμε, όπως είπα, νομοσχέδια χωρίς αρχή, ενιαίο θέμα, σαφές περιεχόμενο και μάλιστα και ενσωμάτωση κοινοτικών οδηγιών.
    Έχω πει ξανά από αυτό το Βήμα, κυρίες και κύριοι συνάδελφοι, ότι η ενσωμάτωση κοινοτικών οδηγιών έχει καταντήσει πλέον τυπικού χαρακτήρα διεκπεραίωση. Πολλές φορές κυρώνουμε οδηγίες, χωρίς να ξέρουμε ποιες είναι οι επιπτώσεις τους στην κοινωνικοοικονομική ζωή του τόπου. Και δεδομένου ότι όσο προχωράει η ενσωμάτωσή μας στην ενιαία Ευρώπη και η ενοποίησή της και διαμορφώνεται το Εθνικό μας Δίκαιο σε μεγάλο ποσοστό με βάση κοινοτικές οδηγίες, θα πρέπει να είμαστε πολύ πιο προσεκτικοί. Τουλάχιστον, να ενσωματώνουμε κοινοτικές οδηγίες αυτοτελώς, να κωδικοποιούνται οι διατάξεις, έτσι ώστε να μπορεί να παρακολουθήσει ο καθένας που ενδιαφέρεται την εξέλιξη του δικαίου.
    Η ποιότητα του νομοθετικού έργου άλλωστε έχει σχέση με την εξυπηρέτηση των πολιτών, των φορέων της επιχειρηματικότητας, έχει σχέση και με την αντιμετώπιση της γραφειοκρατίας. 
    Έχω πει πάλι από αυτό το Βήμα –αλλά χρειάζεται να λέμε πολλές φορές, τα ίδια για να τα συνειδητοποιήσουμε εμείς οι ίδιοι- ότι από μελέτες που έχουν γίνει –σοβαρές μελέτες- η γραφειοκρατία παίζει σημαντικό αρνητικό ρόλο. Η γραφειοκρατία που πηγάζει από την κακή ποιότητα των νόμων, υποβαθμίζει σε αρκετό βαθμό την ανταγωνιστικότητα στην ελληνική οικονομία. 
    Κάπου πρέπει να σταματήσει, κύριε Υπουργέ –συγχαρητήρια, επ’ ευκαιρία, είστε νέος στην Κυβέρνηση- αυτός ο κατήφορος, με προσπάθεια όλων μας. Ποτέ η αντιπολίτευση –εγώ δεν θυμάμαι όσα χρόνια υπηρετώ σε αυτή την Αίθουσα- δεν εμπόδισε την εκάστοτε κυβέρνηση στη νομοθετική της διαδικασία το νομοθετικό έργο. Καταλαβαίνουμε ότι μία κυβέρνηση για  να κυβερνήσει, χρειάζεται να προχωρήσει και σε νομοθετικές πρωτοβουλίες. Πολλές φορές, μάλιστα, η αντιπολίτευση παρακινούσε τις κυβερνήσεις να υπάρχουν νομοθετικές πρωτοβουλίες. Γιατί πρέπει να να συνεχίζουμε αυτόν τον κατήφορο στη νομοθέτηση; Νομίζω ότι είναι λάθος. Δεν μας πρέπει.
    Έρχομαι τώρα στα άρθρα. Όσον αφορά το άρθρο για τη λειτουργική ενοποίηση ομόρων ξενοδοχείων –για να ξεκινήσω από αυτό- εγώ δεν καταλαβαίνω γιατί χρειάζεται νομοθετική ρύθμιση σε αυτό. Προβλέπεται, λέει, δυνατότητα υπό προϋποθέσεις ενοποίησης λειτουργικής –γάμος δηλαδή μεταξύ ομόρων- και μάλιστα προβλέπεται και τι θα γίνει όταν υπάρξει διαζύγιο, αν ξαναχωριστούν αυτά.
    Πέραν του ότι αποπνέει φωτογραφικά χαρακτηριστικά αυτή η διάταξη, εγώ δεν κατάλαβα γιατί δεν μπορεί να γίνει με Διοικητική Πράξη. Δεν υπάρχει εξουσιοδότηση από το ισχύον νομοθετικό πλαίσιο, για να μπορεί να γίνει διοικητικά αυτό; Θα ήθελα να το απαντήσει στην Αίθουσα ο Υπουργός αφού συμβουλευτεί τους υπηρεσιακούς παράγοντες. Νομίζω ότι είναι υπερβολή να νομοθετούμε για τέτοιες διοικητικές στην ουσία πράξεις, οι οποίες μπορεί να προωθούνται κανονικά μέσα από τη διοίκηση, με βάση φυσικά εξουσιοδοτήσεις νόμων, κανονιστικές αποφάσεις κριτήρια και προϋποθέσεις.
      Επίσης, για την τροπολογία σύστασης νέου Υφυπουργείου. Απλώς ήθελα να θυμίσω λίγο εκείνο «το μικρό και ευέλικτο κυβερνητικό σχήμα, που είχε τάξει στην αρχή ο Πρωθυπουργός. Πάει περίπατο. Το «σεμνά και ταπεινά» πάει, βούλιαξε στο Βατοπέδι, στους κουμπάρους, στους κολλητούς. Το ευέλικτο σχήμα φαίνεται ότι και αυτό πνίγηκε από την ανάγκη  μοιράσματος μεταξύ σας των αξιωμάτων και της εξουσίας. Όπως και η επανίδρυση του κράτους ουσιαστικά πνίγηκε από τον «κομματικό βόα», που δημιουργήσατε ο οποίος τώρα σας απειλεί και τον εξορκίζετε. 
      Άκουσα επιθέσεις Βουλευτών της Νέας Δημοκρατίας για τα golden boys κ.λπ. στελέχη. Δικά σας είναι όλα αυτά τα δημιουργήματα. Εσείς δεν επιδιώξατε να επανιδρύσετε το κράτος, να δημιουργήσετε ένα αποτελεσματικό, αποκεντρωμένο, επιτελικό, δίκαιο κράτος με βάση τις αρχές της αξιοκρατίας, με βάση τις αρχές της διαφάνειας. Εσείς θέλατε ουσιαστικά να ξαναχτίσετε, κινούμενοι από αταβιστικά σύνδρομα της παράταξής σας, κομματικό κράτος. Και αυτό έχει αρχίσει και σας πνίγει. Και βλέπουμε τώρα στελέχη σας να επιτίθενται κατά όλων αυτών, των golden boys και με άλλα επίθετα δεύτερης και τρίτης κατηγορίας, αργυρά και χάλκινα. Εσείς δημιουργήσατε όλη αυτή την κατάσταση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Τελειώνω, για να είμαι στο χρόνο μου, κυρία Πρόεδρε, με το άρθρο 37 για τη γεωθερμία. Γενικά έγινε πολλή συζήτηση απ’ ό,τι είδα σε προηγούμενα άρθρα, σχετικά με τις ανανεώσιμες πηγές ενέργειας, γιατί όταν μιλάμε για γεωθερμία, μιλάμε για ανανεώσιμη πηγή ενέργειας. Ανεδείχθη στη συζήτηση ότι παραμένει η γραφειοκρατία παρά τις προσπάθειες που γίνονται, καθώς και η έλλειψη συντονισμού. Κάτι που δεν ενθαρρύνει τις επενδύσεις σε ανανεώσιμες πηγές ενέργειας που θέλουμε επιδιώκουμε και χρειαζόμαστε. 
      Όπως ειπώθηκε μάλιστα, διάβαζα στα Πρακτικά ότι κάποιος φορέας το είπε -εκατοντάδες υπογραφές απαιτούνται ακόμα για τη λειτουργία ενός αιολικού πάρκου. Επίσης, με τις ρυθμίσεις για τα φωτοβολταϊκά συστήματα όπως προβλέπονται, εμποδίζεται ουσιαστικά  η ανάπτυξη τέτοιων συστημάτων σε μικρά κτίρια. Το Τεχνικό Επιμελητήριο, νομίζω ανέφερε, ότι τριπλασιάζεται το κόστος, με τις προϋποθέσεις που τίθενται για ένα μικρό φωτοβολταϊκό σύστημα που πρέπει να εγκατασταθεί στο  κτήριο.
      Με το άρθρο αυτό, επιδιώκεται ιδιαίτερα η ενίσχυση της γεωθερμίας κυρίως σε αγροτικές χρήσεις. Ουσιαστικά τροποποιείται ο ν. 3175/2003. Αλλά εγώ συμφωνώ με τον προλαλήσαντα συνάδελφο που είπε «ότι θα ήθελε μία εκτίμηση γιατί και σε τι ο νόμος αυτός δεν απέδωσε». Δεν απέδωσε κυρίως κατά τη γνώμη μου γιατί δεν υπήρχε πολιτική βούληση. Εάν δεν απέδωσε γιατί είχε ατέλειες ο νόμος, να δοθεί απάντηση. 
      Όπως διαμορφώνεται, όμως, το θέμα –και με αυτό τελειώνω, κυρία Πρόεδρε- η ρύθμιση αυτή περιέχει αντιεπιστημονικές προσεγγίσεις κυρίως ως προς τη διαχείριση. Επίσης, δεν προβλέπονται κίνητρα τιμολόγησης, όπως στα φωτοβολταϊκά. Από την ενιαία διαχείριση γεωθερμικού πεδίου πάμε σε τμηματική. Επομένως, αντί για επιτάχυνση, διπλασιάζεται μάλιστα η περίοδος έρευνας, γίνονται βήματα πίσω. Δεν επισπεύδονται, δηλαδή, τελικά οι διαδικασίες, δεν επιτυγχάνεται ο στόχος. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
      Για εμένα είναι πρόδηλη η ανάγκη επεξεργασμένης πολιτικής για τις ΑΠΕ  με συγκεκριμένες δράσεις και μετρήσιμους στόχους. Αλλιώς θα μείνουμε πάλι σε ευχολόγια και κάθε φορά την Παγκόσμια Ημέρα Περιβάλλοντος όλοι θα χύνουμε κροκοδείλια δάκρυα.
      ΠΡΟΕΔΡΕΥΟΥΣΑ (Βέρα Νικολαϊδου): Πρέπει να τελειώσετε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και όταν θα εγκαλούμαστε για αθέτηση υποσχέσεων έχουμε δεσμεύσεις γι’ αυτό το θέμα, μην το ξεχνάμε τότε θα απολογούμαστε.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο κ. Παναγιώτης Σγουρίδης, Βουλευτής του ΠΑΣΟΚ.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε.
      Τα περί του τρόπου νομοθέτησης τα έχω πει, όταν τοποθετήθηκα επί της αρχής αυτού του νομοσχεδίου. 
      Έρχομαι στην ενότητα των άρθρων για τα οποία συζητάμε σήμερα.
      Στο άρθρο 35, όπως αυτό έχει αναριθμηθεί, για τον αγωγό πετρελαίου Μπουργκάς-Αλεξανδρούπολη, η παρατήρησή μου είναι η εξής: Όσες επιτροπές και αν συστήσουμε, έστω και αν αυτές προβλέπονται από τη σύμβαση την οποία υπογράψαμε, το ζητούμενο είναι να βρεθούν αγοραστές και να συμβολαιοποιηθούν ποσότητες αργού πετρελαίου οι οποίες θα ρεύσουν μέσα στον αγωγό. Γιατί, εάν δεν γίνει αυτό, δεν πρόκειται να βρεθούν τράπεζες να χρηματοδοτήσουν το consortium.
      Έρχομαι τώρα στο άρθρο 36 που αφορά τις ρυθμίσεις για την εφεδρική αγορά ενέργειας. Κατά βάση, η φιλοσοφία αυτού του άρθρου είναι σωστή. Σε ώρες αιχμής, όπως είναι οι περίοδοι του καλοκαιριού, χρειαζόμαστε μονάδες παραγωγής ηλεκτρικής ενέργειας ταχείας εκκινήσεως, να μπουν δηλαδή στο σύστημα μονάδες που να δώσουν ενέργεια για να μην έχουμε μπλακ άουτ. 
      Όμως, εδώ η παρατήρησή μου έχει να κάνει με το εξής: Κατά βάση, παίζετε με το πριμ, το εγγυημένο έσοδο δηλαδή, κατά τέτοιο τρόπο, ώστε με τον τρόπο με τον οποίο θα γίνει ο διαγωνισμός για να μπουν αυτές οι μονάδες ταχείας εκκίνησης μέσα στο σύστημα, φωτογραφικά να δίνει μόνο δυο λύσεις, είτε τη ΔΗΕ είτε τα ΕΛΠΕ.  Άλλος κανένας από το Φεβρουάριο του 2009 μέχρι τον Ιούνιο του 2009 δεν πρόκειται να βρει μονάδα για να τη ρίξει στο σύστημα. Άρα αυτό σημαίνει ότι τα 70.000 ευρώ ανά MW και για όσο χρονικό διαστήμα αυτές θα λειτουργούν, για τρία χρόνια, θα τα πάρουν μόνο δυο εταιρίες, η ΔΕΗ και τα ΕΛΠΕ. Κανένας άλλος δεν θα προλάβει. Έτσι, λοιπόν, το φτιάξατε. Έπρεπε να μεριμνήσετε και να προνοήσετε, ώστε κάτι τέτοιο να γίνει πριν από ένα χρόνο. 
      Έρχομαι τώρα στο άρθρο 37 που αφορά τις ρυθμίσεις για τη γεωθερμία. Η παρατήρησή μου είναι η εξής: Τα γεωθερμικά πεδία, για να υπάρχει πραγματικά επιστημονική εκμετάλλευσή τους και στο σύνολο, θα πρέπει συνολικά να τα αξιοποιούμε. Όταν τα αξιοποιούμε αποσπασματικά, τίθενται πολλά προβλήματα και στο γεωθερμικό πεδίο, αλλά παράλληλα και στον τρόπο με τον οποίο θα ενοικιάσουμε το τμήμα του γεωθερμικού πεδίου. Εδώ θα ήθελα να σας πω ότι αυτήν την ευελιξία, την οποία προσπαθείτε να φέρετε με το άρθρο αυτό, κατά βάση, με τον τρόπο με τον οποίο στήνετε το άρθρο, όχι μόνο δεν δίνει ευελιξία αλλά μας πάει και πίσω.
      Όσο δε για το θέμα των αγροτικών εκμεταλλεύσεων, ότι μπορούν μεμονωμένα να χτυπούν γεωτρήσεις, το πώς θα τις χτυπήσουν και πώς θα μετρήσουν το γεωθερμικό ρευστό, ένας θεός ξέρει. Μόνον εσείς μπορείτε να το προσδιορίσετε.
      Έρχομαι στο άρθρο 38 για την ασφάλιση ΕΛΓΑ και τον κανονισμό υποτροφιών του Υπουργείου Αγροτικής Ανάπτυξης. 
      Κατ’ αρχάς, για τις υποτροφίες θέλω να πω ότι δίνετε τα λεφτά των ίδιων των αγροτών. Δεν βάζει ο κρατικός κορβανάς κανένα φράγκο, για να δοθούν αυτές οι υποτροφίες, τα λεφτά των αγροτών αξιοποιείτε, λεφτά τα οποία είναι από τις κρατήσεις των επιδοτήσεων. Με αυτά τα λεφτά, λοιπόν, προχωράτε σε υποτροφίες. 
      Όσο δε αφορά το κύριο μέρος του άρθρου 38 για τις ασφαλίσεις του ΕΛΓΑ, θα σας πω ότι ενώ στο πρώτο κομμάτι λέτε ότι μόνο εκείνα που καθορίζονται από τους κανονισμούς ασφάλισης του ΕΛΓΑ θα πληρώνονται, στη δεύτερη παράγραφο λέτε τα εξής: Όσα δεν ασφαλίζονται, με αποφάσεις του Υπουργού Αγροτικής Ανάπτυξης και Τροφίμων και του Υπουργού Οικονομίας και Οικονομικών -δηλαδή για ασθένειες οι οποίες δεν περιλαμβάνονται στον κανονισμό, για τυχόν καταστροφές που δεν περιλαμβάνονται- αυτά με απόφαση των δύο αυτών Υπουργών θα δοθούν. 	
    Σας ερωτώ, τι διασφάλιση αντικειμενικότητας μπορεί να έχει αυτό το άρθρο; Έχουμε έναν ΕΛΓΑ που χρησιμοποιήθηκε -και δεν λέω αξιοποιήθηκε- για να κάνει πολιτική. Τον χρεώσατε 3.000.000.000 ευρώ. Και τα έσοδα του ΕΛΓΑ είναι μόνο 90.000.000 ευρώ απ’ αυτά που καταθέτουν οι αγρότες. Πώς θα ξεπληρωθεί αυτό; Αν πρόκειται να ξεπληρωθεί. Εκτός αν το πουν ότι είναι ένας έμμεσος τρόπος επιδότησης των αγροτών. Αλλά αυτός ο έμμεσος τρόπος επιδότησης των αγροτών να μην είναι κατευθυνόμενος προς μια κατεύθυνση. Να δίνεται σε όλους τους αγρότες. Να βρεθεί ένας τρόπος να δίνεται σε όλους τους αγρότες. Όχι να το παίρνουν μερικοί ανάλογα με το αν ο Υπουργός ή ο Υφυπουργός είναι από εκείνη την περιφέρεια. 
    Και έρχομαι τώρα στα δυο τελευταία άρθρα: στο άρθρο 39 «λειτουργική ενοποίηση ομόρων κυρίων ξενοδοχείων συγκροτημάτων» και το άρθρο 40 που είναι η παράταση παραμονής των γραφείων τουρισμού του εξωτερικού στον ΕΟΤ εφόσον δεν έχουν πάει να λειτουργήσουν υπό την αιγίδα του Υπουργείου Τουριστικής Ανάπτυξης. Και στην τροπολογία για την ίδρυση της «ΑΓΡΟΤΗΜΑ ΑΕ». 
    Αυτά τα τρία άρθρα είναι η απόδειξη ότι το Υπουργείο Τουριστικής Ανάπτυξης είναι ένα Υπουργείο-φάντασμα. Ιδρύθηκε χωρίς καμμία αρμοδιότητα, χωρίς να προχωρήσει τίποτα ουσιαστικά και κατά βάση ήταν ένα Υπουργείο προκάλυμμα ή ένα Υπουργείο για να δοθεί μια θέση σε κάποιον Υπουργό. Χωρίς καμμία αρμοδιότητα. Και ενώ γνωρίζουμε ότι ο τουρισμός είναι το 25% του Εθνικού μας Ακαθάριστου Προϊόντος και το 18% των εργαζομένων. Αυτός είναι ο τουρισμός. Και βάλαμε ένα Υπουργείο φάντασμα χωρίς καμμία αρμοδιότητα. 
    Κατ’ αρχάς για το άρθρο 39 φανταστείτε πού φτάνει η γραφειοκρατία του ελληνικού δημοσίου, να ψηφίζουμε νόμο για να μπορούμε να ενώσουμε δύο όμορα συγκροτήματα ξενοδοχείων που τα χώρισε ένας δρόμος ή ένα ρυάκι. Νόμος! Και δεν μπορεί να είναι εξουσιοδοτημένη η Νομαρχιακή Αυτοδιοίκηση ή κάποια άλλη αρχή. Φανταστείτε τι γραφειοκρατία συναντάει αυτός ο έρμος ο Έλληνας πολίτης. Δεν φταίτε μόνο εσείς. Και εμείς έχουμε ευθύνες. Και κάποια στιγμή πρέπει να συνέλθουμε, κύριοι συνάδελφοι. Να συνέλθουμε. 
    Για το ότι δίνετε παράταση παραμονής των γραφείων του εξωτερικού στον ΕΟΤ τι άλλο να πω; Αυτό το Υπουργείο φάντασμα ακόμα δεν μπόρεσε να αναλάβει τα γραφεία του εξωτερικού του τουρισμού υπό την αιγίδα του και τα αφήνει στον ΕΟΤ; Η δε τροπολογία είναι αυτό που λέγατε εσείς μικρό και ευέλικτο κράτος. Αντί να μικραίνετε το κράτος το βαραίνετε για να βάζετε κόσμο από την πίσω πόρτα. Ντροπή σας! Το μόνο που μπορώ να πω είναι αυτό. Δημιουργείτε μια εταιρεία 100% κρατική χωρίς σκοπό όταν ο ιδρυτικός νόμος του ΕΟΤ δίνει το δικαίωμα να δημιουργηθούν τμήματα πάνω στα οποία μπορούν να εξειδικευθούν. Και ο ΕΟΤ έχει, κύριοι συνάδελφοι ακούστε, χίλιους εκατό υπαλλήλους. Το δε Υπουργείο Τουρισμού έχει διακόσιους πενήντα  υπαλλήλους. Και ψηφίζετε αυτή τη διάταξη εδώ σε νόμο; Τι να σας πω; Τι να πω; Ντροπή μας. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
     α) «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)».
     β) «Κύρωση της Σύμβασης και του Πρόσθετου σ’ αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο».
     Ο κ. Νικητιάδης Γεώργιος έχει το λόγο.
     ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, υποθέτω ότι οι παριστάμενοι Υπουργοί ενδεχομένως να μην έχουν σκεφτεί ότι η χώρα μας το 2008 ξόδεψε 11,5 δις. ευρώ για πετρέλαιο. Και αναρωτιέμαι αν οι οκτώ σύμβουλοι που βλέπω εδώ, δεν ξέρω τώρα αν είναι ακόμα οκτώ, ή και όσοι άλλοι έχουν κάνει κάποιον υπολογισμό για να σας πουν ότι αυτά τα 11,5 δις. είναι 4% του Ακαθάριστου Εγχώριου Προϊόντος.   
      Αν   δηλαδή καταφέρναμε μέσα σε μία πενταετία να μειώσουμε   αυτή την κατανάλωση με αυτές τις ανανεώσιμες πηγές ενέργειας, θα γλiτώναμε άμεσα 5.000.000.000. 
      Κοιτάξτε. Στη Γερμανία 50%  καλύπτονται οι ανάγκες από τις ανανεώσιμες πηγές ενέργειας. Στη Δανία  80%-90% από αιολική ενέργεια και η Δανία εξάγει και ενέργεια. Στην Ισλανδία 90% η ενέργεια που χρησιμοποιείται είναι από γεωθερμία. Στην Ισπανία και την Ιταλία υπάρχει η φωτοβολταϊκή ενέργεια. 
      Και, κύριε Μπούγα, να σας θυμίσω – επειδή ξέρω ότι ήσασταν και στην Πορτογαλία προσφάτως- ότι εκεί κατασκευάζεται τώρα το μεγαλύτερο αιολικό πάρκο. Υποθέτω θα πληροφορηθήκατε γι’ αυτό, ενδεχομένως και να το είδατε. 
      Και λέω.  Σε τι υπερτερούν οι Πορτογάλοι ημών και μπορούν να εκμεταλλεύονται μ' αυτόν τον τρόπο τις πηγές ενέργειας και εμείς  με μεγαλύτερα  πλεονεκτήματα, εμείς με το εκπληκτικό δυναμικό που έχουμε σε φωτοβολταϊκή ενέργεια σε γεωθερμία, σε αιολική ενέργεια,  να μην μπορούμε, να μην καταφέρνουμε να προχωρήσουμε, να  μην καταφέρνουμε να μειώσουμε τα έξοδά μας και τη μόνιμη εξάρτησή μας από το πετρέλαιο; 
      Πρόκειται για 11,5 δισεκατομμύρια τρομακτικό ποσό. Και αυτό το ποσό δεν ξέρουμε εάν τον επόμενο χρόνο μπορεί να είναι  μεγαλύτερο, γιατί, όπως είπαμε, είμαστε σε  μια μόνιμη εξάρτηση. 
      Βέβαια λίγο πολύ θα μπορούσαμε να αποδώσουμε αυτή την έλλειψη ενδιαφέροντος για να προχωρήσουν κάποια πράγματα σε μία συνειδητή και σκόπιμη καθυστέρηση, επειδή υπάρχουν κάποια συμφέροντα τα οποία διαπλέκονται για το ποιος θα πάρει το μεγαλύτερο κομμάτι της πίτας από τις ΑΠΕ και ως εκ τούτου η Κυβέρνηση προσπαθεί, πότε τα καταφέρνει, πότε όχι, πότε μοιράζει, πότε δεν μοιράζει, αλλά δεν μπορεί να προχωρήσει. Και αυτό βέβαια είναι θέμα ιδεολογίας και φιλοσοφίας. 
      Αναρωτιέμαι κύριοι Υπουργοί και απευθύνομαι και στους τρεις που παρίσταστε εδώ, κυρίως επειδή είσαστε της νεότερης γενιάς αν κάποτε θα  πρέπει να αντιληφθούμε ότι δε μπορεί να πάει άλλο αυτή η ιστορία για τη χώρα μας. Δεν έχουμε καμμία αιτιολογία, δεν μπορεί να δικαιολογήσουμε το γεγονός ότι έχουμε τόση ηλιοφάνεια, έχουμε τόσον αέρα και δεν μπορούμε να  εκμεταλλευτούμε αυτά τα πλεονεκτήματα. Εγώ προέρχομαι και από μία περιοχή που δόξα τω Θεώ στη Δωδεκάνησο στο νότιο Αιγαίο και ανέμους και ήλιο, δέκα, έντεκα, δώδεκα μήνες το  χρόνο ήλιο έχουμε και γεωθερμικά πεδία. Δεν μπορούν να δικαιολογηθούν.
       Ό,τι έγινε με τους παλαιότερους , όποιοι και αν είναι και εγώ εάν  θέλετε θα καταλογίσω και ευθύνες στο ΠΑΣΟΚ που όμως προχώρησε πάρα πολύ αυτήν την ιστορία, έ πρέπει κάποτε αυτή η ιστορία να τελειώσει. 
       Θα σχολιάσω τις δύο τροπολογίες για τον τουρισμό και χαίρομαι που ο νέος Υπουργός Τουρισμού είναι παρών. Θα πω για τα όμορα ξενοδοχεία. Κύριε Υπουργέ, εγώ πίστευα ότι σας κληροδότησαν αυτή την τροπολογία και είχατε τη δυνατότητα να αποποιηθείτε, δεν αποποιηθήκατε, αποδεχθήκατε. 
      Θα ήθελα όμως πραγματικά να ξέρω ποιος φορέας, να μου πείτε έναν, να δηλώσετε εδώ έναν φορέα που ζήτησε αυτήν την τροπολογία. Η Ένωση Ξενοδόχων, ο Σύνδεσμος Ελληνικών Τουριστικών Επιχειρήσεων, οι ξενοδοχοϋπάλληλοι, οι τουριστικοί πράκτορες, οι καταστηματάρχες; Ποιος; Ποιος  φορέας του τουρισμού, επίσημος  φορέας ζήτησε την τροπολογία; 
      (Στο σημείο αυτό την Προεδρική ΄Εδρα  καταλαμβάνει ο  Ζ’ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      Αναφερόμαστε σε μια φωτογράφηση όχι έγχρωμη, όχι ασπρόμαυρη, κατάμαυρη. Και θα εξηγήσω με δύο μόνο περιπτώσεις. 
      Περίπτωση πρώτη. Επειδή ενδεχομένως να μην έχει γίνει αντιληπτό τι υποκρύπτει, η κομπίνα είναι λίγο κρυμμένη και δεν φαίνεται ακριβώς, θα πρέπει να δούμε τα αποτελέσματά της, θα σας διαβάσω το έβδομο άρθρο όπου αναφέρεται ότι: «Οι κοινόχρηστοι χώροι να καλύπτουν το σύνολο της δυναμικότητας ενιαίας μονάδας». Εδώ είναι η ιστορία, στο να καλύπτουν οι κοινόχρηστοι χώροι που θα συντμηθούν, το σύνολο. Γιατί το λέει αυτό και πού αποβλέπει αυτή η ιστορία με αυτή τη φωτογράφηση; Πολύ απλά ένα ξενοδοχείο όσο αυξάνονται οι κλίνες του, μειώνονται οι κοινόχρηστοι χώροι. Εκ των πραγμάτων, λοιπόν, όταν δεν μπορείς να εξαντλήσεις το συντελεστή, επειδή είσαι υποχρεωμένος να έχεις κοινόχρηστους χώρους, δεν τον εξαντλείς και ενώ μπορούσες για παράδειγμα να κάνεις χίλια κρεβάτια, έχεις κάνει οkτακόσια διότι είσαι υποχρεωμένος να έχεις συγκεκριμένους κοινόχρηστους χώρους.
      Τώρα που έχουμε τα όμορα και τα ενώνουμε, ενοποιούνται οι χώροι, μικραίνουν οι κοινόχρηστοι, μειώνονται οι κοινόχρηστοι, διότι αφού αυξάνεται η δυναμικότητα της κλίνης δεν έχεις υποχρέωση και άρα παραμένει ο μη εξαντληθείς συντελεστής και μπορείς να τον εξαντλήσεις και να χτίσεις περισσότερα.
      Και μη μου πείτε ότι αναφέρεται μέσα ότι δεν μπορούν να αυξηθούν οι κλίνες, διότι εδώ μιλάμε γι’ αυτά που επιτρέπονται, τα νόμιμα, αυτά που δεν εξαντλήθηκαν, διότι δεν μπορούσε και με την ένωση των δύο οικοπέδων, τώρα θα μπορεί να τα ενώσει. 
      Να σας πω άλλο ένα παράδειγμα. Στην εκτός σχεδίου δόμηση παίρνουμε δύο οικόπεδα είκοσι έξι και είκοσι πέντε στρέμματα και τα ενώνουμε. Όταν ήταν το καθένα είκοσι έξι και είκοσι πέντε διέποντο από συγκεκριμένες διατάξεις. Όμως στην εκτός σχεδίου δόμηση οικόπεδα πάνω από πενήντα στρέμματα τυγχάνουν ευεργετικών διατάξεων που έχουν σχέση με την απόσταση από τον αιγιαλό και ένα σωρό άλλα. Άρα, να ξανά η ιστορία και όχι δήθεν το σήμα και η ενοποίηση στο σήμα που θα εξυπηρετήσει τα όμορα οικόπεδα. 
      Να έρθω στη δεύτερη τροπολογία όπου δεν έχω να σχολιάσω πολλά. Θα παρατηρήσω μόνο το εξής: Πέραν του νομικού –και εσείς, κύριε Μπούγα, που είσαστε νομικός αν το διαβάσετε- θα δείτε ότι όποιος θέλει αύριο να ρίξει το πληρεξούσιο με το οποίο θα γίνει αυτό το καταστατικό, μπορεί πολύ εύκολα, διότι δεν είναι πλήρες, διότι δεν περιέχει τα στοιχεία εκείνα που απαιτούνται προκειμένου ο Υπουργός να μπορεί να παράσχει την κατάλληλη πληρεξουσιότητα. Ας το αφήσουμε όμως αυτό, είναι νομοτεχνικό ζήτημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εγώ θα αναφερθώ στο εξής: Ειδική έκθεση. Κοιτάξτε να δείτε…..
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε σας παρακαλώ. 
      ΓΕΩΡΓΙΟΣ ΝΙΚΗΤΙΑΔΗΣ: Τελειώνω σε ένα λεπτό. 
      Εννεαμελές διοικητικό συμβούλιο. Δεν υπήρχε η τόλμη να βάλουμε δύο θεσμικούς στους εννέα; Έπρεπε και οι εννέα να είναι της οποιασδήποτε άλφα επιλογής; Δύο, έναν, να υπάρχει ένα μάτι που να μην έχει διοριστεί από μια πλευρά μόνο. 
      Αφήστε όμως αυτό και δείτε στην ειδική έκθεση. Εφάπαξ δαπάνη 450.000 χιλιάδες για επίπλωση. Μα, 450.000 είναι κοντά 160.000.000 δραχμές. Τι επίπλωση είναι αυτή; Έβενος; Πού θα κάθονται; Δεν είναι πολύ ακριβά; Μήπως θα έπρεπε να τα έχουμε δει αυτά τα πράγματα; Μετά αναφέρεται 1,5 εκατομμύριο καταβολή αποζημιώσεων για το διοικητικό συμβούλιο, για προσωπικό. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Κύριε Νικητιάδη, έχουν περάσει και τα δύο λεπτά. Σας παρακαλώ ολοκληρώστε. 
      ΓΕΩΡΓΙΟΣ ΝΙΚΗΤΙΑΔΗΣ: Θα μας πείτε εδώ πόσο θα είναι το προσωπικό; Θα μας πείτε πόσα θα παίρνουν τα μέλη του διοικητικού συμβουλίου; Εγώ δεν λέω να μην παίρνουν. Αν αξίζουν, να παίρνουν. Αλλά θα μας πει κάποιος γιατί τα παίρνουν; 
      Τελείωσα, κύριε Πρόεδρε, και σας ευχαριστώ, αλλά αναρωτιέμαι τι θα πει ο κύριος Υπουργός.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το ότι είμαστε αντίθετοι επί της αρχής του νομοσχεδίου το είπαμε στη σχετική συζήτηση, αλλά είμαστε αντίθετοι γιατί το σχέδιο νόμου αυτό προσπαθεί να επιβάλει λογικές που είναι αντίθετες με κάθε έννοια που θέλει να υπηρετήσει μια σωστή αξιοποίηση γενικότερα των ανανεώσιμων πηγών ενέργειας. 
      Και βέβαια θα  μπορούσε κανείς να αναφέρει σωρεία περιπτώσεων και προτάσεων που έχουν κατατεθεί που θα μπορούσαν να αξιοποιηθούν και να αποδώσουν το γρηγορότερο δυνατόν μια καλύτερη και περισσότερη αξιοποίηση των ανανεώσιμων πηγών ενέργειας. Όμως, προς αυτή την κατεύθυνση η Κυβέρνηση δεν κάνει τίποτα. Αντίθετα παρατηρείται κάτι το πολύ γενικό, ότι και εκεί που έχει τη δυνατότητα να επιβάλει κάποιες ρυθμίσεις δεν το κάνει με το παρόν σχέδιο νόμου. Όλα τα αναθέτει, όλα τα μεταθέτει σε κοινές υπουργικές αποφάσεις. Και αυτό βέβαια δείχνει μια λογική προχειρότητας ή, αν θέλετε, μια προχειρότητα η οποία δεν ξέρω γιατί προκύπτει. Είναι γνωστό ότι εδώ βλέπουμε σωρεία συμβούλων. Πριν από λίγο μέτρησα δώδεκα συμβούλους να έχει ο Υπουργός. Και διερωτώμαι: αυτοί οι δώδεκα σύμβουλοι δεν μπορούν να συμβάλουν θετικά, ώστε να έρθουν εδώ νομοθετήματα που θα διαλαμβάνουν όλες τις περιπτώσεις, όλα εκείνα τα πράγματα που έπρεπε  να διαλαμβάνονται στα νομοσχέδια, ώστε και η Βουλή να είναι ενήμερη για το ποια κίνητρα θα δοθούν, με ποιες διαδικασίες και τι αποτέλεσμα μπορεί να υπάρξει; 
      Θέλω να αναφέρω ένα παράδειγμα. Υπάρχει μια πρόταση της Ένωσης Εργοληπτών Γεωπόνων Πρασίνου, η οποία λέει ότι θα έπρεπε το προϊόν από την ηλιακή ενέργεια να χαρακτηριστεί ως αγροτικό προϊόν. Και το συνδυάζω με τη σημερινή μέρα και το αναφέρω γιατί είναι μέρα κινητοποιήσεων. Το αγροτικό εισόδημα –μιας και παρευρίσκεται εδώ και ο αρμόδιος Υφυπουργός Αγροτικής Ανάπτυξης- έχει συρρικνωθεί μέχρι εκεί που δεν παίρνει. Δεν θα έπρεπε, λοιπόν, να αξιοποιήσουμε προτάσεις που μπορεί να δώσουν ένα πρόσθετο εισόδημα στον αγροτικό κόσμο της χώρας μας; Γιατί δεν γίνεται καμμία προσπάθεια προς αυτήν την κατεύθυνση αλλά τα αφήνουμε όλα να χάνονται; Και βέβαια χωρίς κανείς να θέλει να υποτιμήσει την αξιοποίηση της γης που θα μπορούσε να αξιοποιηθεί και αυτή με τον καλύτερο τρόπο όταν πραγματικά τα πάνελ τα φωτοβολταϊκά θα μπορούσαν να τοποθετηθούν σε ένα ικανοποιητικό ύψος πάνω από το έδαφος, ώστε και το έδαφος να αξιοποιείται αλλά και η ηλιακή ενέργεια στη συγκεκριμένη περίπτωση να δίνει ένα πρόσθετο εισόδημα στους αγρότες, στους παραγωγούς. Αυτά είναι ζητήματα τα οποία θα έπρεπε ένα σχέδιο νόμου που διαλαμβάνει τις ανανεώσιμες πηγές ενέργειας να τα καλύπτει στο σύνολό τους και τα οποία θα μπορούσαν να δώσουν πραγματικά μια καλύτερη προοπτική. 
      Έρχομαι στο άρθρο 37 που αναφέρεται στα συστήματα θέρμανσης, ψύξης και στη γεωθερμία γενικότερα. Ούτε με αυτή τη ρύθμιση που επιβάλετε εδώ, παρ’ όλο που σας έχουμε επισημάνει από καιρό ότι έπρεπε να υπάρξουν ρυθμίσεις, και κίνητρα για να αξιοποιηθούν οι χίλιες επτακόσιες πηγές γεωθερμίας που υπάρχουν στην Ελλάδα, ούτε τώρα πρόκειται να γίνει αυτό. Διότι παρ’ ότι προβλέπεται από αυτό το άρθρο, εν τούτοις δεν νομοθετείτε τα κίνητρα μέσα από τα οποία θα μπορούσαν να αξιοποιηθούν με τον καλύτερο δυνατό τρόπο οι πηγές γεωθερμίας, με αποτέλεσμα βέβαια η κατάσταση να βαλτώνει και να μη γίνεται στην ουσία τίποτα, και μάλιστα όταν πολλές από τις πηγές αυτές και το προϊόν τους θα μπορούσε να αξιοποιηθεί στην αγροτική παραγωγή, στον αγροτικό τομέα, που είπα και πριν ποια τεράστια προβλήματα αντιμετωπίζει. 
      Έρχομαι στο άρθρο 38 που συμπεριελήφθη η τροπολογία εκείνη που αφορούσε τον ΕΛΓΑ. Σας είπα και παλαιότερα στη Βουλή με την ευκαιρία συζήτησης άλλου νομοσχεδίου ότι όποια λάθη κάνει κανείς τα πληρώνει. Κάνατε ένα λάθος όταν θεσμοθετήσατε αυτές τις καινούργιες διαδικασίες και καταργήσατε την εταιρεία εκείνη που προέβλεπε πώς θα καλύπτονται οι κίνδυνοι που δεν εντάσσονται στον κανονισμό του ΕΛΓΑ και όμως δεν μας ακούσατε. Και τώρα έρχεστε πάλι να κάνετε τροπολογία, να φέρετε διάταξη για να τις εντάξετε και αυτές κατ’ εξαίρεση πάλι μέσα σε κάποιες διαδικασίες που δεν είμαι σίγουρος αν αυτές είναι αποδεκτές από το καθεστώς που ισχύει στην Ευρωπαϊκή Ένωση.
      Και βέβαια έχουμε έναν ΕΛΓΑ ο οποίος κάνει επιλεκτικές πολιτικές. Και διαβάζουμε στις εφημερίδες ότι τώρα θα καλύψει την ακαρπία των πυρηνοκάρπων με νέα κοινή υπουργική απόφαση. Θέλω, όμως, κύριε Υπουργέ, να σας πω ότι πυρηνόκαρπο είναι και η ελιά. Και ο ελαιόκαρπος, έχει πυρήνα. Γιατί δεν καλύπτετε τους ελαιοκαλλιεργητές που πραγματικά αντιμετωπίζουν προβλήματα με τις τιμές που έχει και με τη μειωμένη παραγωγή που έχουν; Γιατί κάνετε αυτές τις επιλεκτικές πολιτικές και αποζημιώνετε μόνο σε ορισμένες κατηγορίες πυρηνοκάρπων που καλύπτουν συγκεκριμένες περιφέρειες της χώρας; Ήθελα να ήξερα πώς το αντιμετωπίζετε αυτό ως αντίληψη και γιατί πραγματικά λειτουργείτε με επιλεκτικό τρόπο και προς την εξυπηρέτηση μόνο συγκεκριμένων καλλιεργητών. 
      Εμείς θα θέλαμε ο ΕΛΓΑ, πράγματι να θεσμοθετηθεί με νέες διαδικασίες, να υπάρχει κάλυψη όλων των κινδύνων μέσα από τον κανονισμό του, να επεκταθούν οι κίνδυνοι που καλύπτει ο ΕΛΓΑ ώστε η αγροτική παραγωγή να διασφαλίζεται στο σύνολό της, αν είναι δυνατόν και, εν πάση περιπτώσει, να υπάρξει ένα καλύτερο κλίμα στους αγρότες και να μην υπάρχει αυτή η αβεβαιότητα η οποία πραγματικά τους ταλανίζει και τους τσακίζει. 
      
      Σε σχέση με τις υποτροφίες, καλό είναι να δίνονται υποτροφίες, αλλά έχουμε θεσμοθετήσει -εκτός αν αναφέρεστε σε άλλο κράτος- το Ίδρυμα Κρατικών Υποτροφιών, όπου, εάν ο ΕΛΓΑ είχε διαθέσιμα ή αν το Υπουργείο Αγροτικής Ανάπτυξης είχε διαθέσιμα, θα μπορούσε πραγματικά να συνεισφέρει στο να επεκταθούν οι υποτροφίες του Ιδρύματος Κρατικών Υποτροφιών, του ΙΚΥ. Είναι άλλο το ΙΚΥ και άλλο ο ΕΛΓΑ; Ποια προσωπική πολιτική επιδιώκετε μέσα από αυτές τις ρυθμίσεις; Ήθελα να ήξερα, γιατί πραγματικά εδώ πρέπει να λέγονται όλα. Όλοι οι Έλληνες πολίτες είναι ίσοι έναντι του νόμου, όμως, εάν θέλουμε σε ειδικές κατηγορίες να δώσουμε επιπλέον υποτροφίες ή, εν πάση περιπτώσει, να δώσουμε παραπάνω κίνητρα σε κάποιες κατηγορίες πολιτών που υπάρχει δυνατότητα και ενδεχομένως επιβάλλεται, θα έπρεπε με τις συνήθεις διαδικασίες να δώσουμε τα κίνητρα αυτά και όχι μέσα από φωτογραφικές διατάξεις που δεν ξέρουμε ποιες άλλες σκοπιμότητες υπηρετούν. 
      Και έρχομαι στο άρθρο 39 που αναφέρεται στα ξενοδοχεία και τη συγχώνευσή τους και τη δυνατότητά τους να συγχωνευθούν και να λειτουργήσουν κάτω από την ενιαία άδεια. Είναι φωτογραφική η διάταξη και έχω την αίσθηση ότι με τη διάταξη αυτή ουσιαστικά υποβαθμίζεται το τουριστικό προϊόν, διότι, αν έχουμε μια τουριστική μονάδα η οποία δεν μπορεί να λειτουργήσει, γιατί δεν έχει τους κατάλληλους κοινόχρηστους χώρους, αλλά, επειδή θα συγχωνευθεί με την απέναντι που δεν μπορούσε να πάρει άδεια λειτουργίας, μπορεί μετά τη συγχώνευσή τους και την ενοποίησή τους με γέφυρα ή με υπόγεια διάβαση να πάρουν άδεια λειτουργίας, καταλαβαίνουμε όλοι μας ότι αυτό οδηγεί σε υποβαθμισμένο τουριστικό προϊόν. Άρα, λοιπόν, είναι καθ’ ολοκληρίαν -πέρα από το ό,τι μπορεί να φωτογραφίζει και συγκεκριμένη περίπτωση στη χώρα μας- φωτογραφική διάταξη και ουσιαστικά συμβάλλει στην υποβάθμιση του τουριστικού προϊόντος. 
      Και έρχομαι στην τροπολογία 435/50 της 4/12. Η κατ’ εξαίρεση χονδρική πώληση προς το λιανικό εμπόριο προϊόντων φυτικής και ζωικής προέλευσης εκτός των κεντρικών αγορών από υπεραγορές, όπως λέτε, μεικτά καταστήματα και αποθήκες τι σκοπό εξυπηρετεί; Θα σας πω εγώ τι σκοπό εξυπηρετεί. Εξυπηρετεί την ελληνοποίηση ξένων προϊόντων, τη δυνατότητα δηλαδή να πωληθούν από μεγάλες αλυσίδες σούπερ μάρκετ από έναν ειδικό χώρο που θα διαμορφώνουν, γιατί προβλέπει και ειδικό τμήμα γι’ αυτό να πουλήσουν ελληνοποιημένα προϊόντα ζωικής παραγωγής και, εν πάση περιπτώσει, να δώσουμε τη δυνατότητα εισαγόμενα προϊόντα να πωληθούν σε πολλές περιπτώσεις και ως ελληνικά μέσα από αυτές τις διαδικασίες και βέβαια σε βάρος εμπόρων της χώρας μας, που θα έπρεπε με άλλους τρόπους να τους ενισχύσουμε ή, εν πάση περιπτώσει, να τους βοηθήσουμε να συμβάλουν ουσιαστικά στην καλύτερη πραγματοποίηση των εμπορικών πράξεων. 
      Δυο κουβέντες ακόμα για την τροπολογία με αριθμό 433/48 που αφορά τον αγροτουρισμό. Θεωρώ ότι ένα τόσο μεγάλο κεφάλαιο δεν μπορεί να ρυθμίζεται με μια τροπολογία, η οποία ουσιαστικά τι σκοπεύει να κάνει; Να δημιουργήσει εννιά θέσεις διοικητικών συμβούλων για να εξυπηρετηθούν κάποιοι άνθρωποι, τίποτα περισσότερο δεν κάνει και δεν αποσκοπεί και βέβαια με ένα κόστος που υπερβαίνει τα 3.000.000 ευρώ και που, εν πάση περιπτώσει, δεν λύνει το πρόβλημα του αγροτουρισμού. Εάν θέλαμε να λύσουμε το πρόβλημα του αγροτουρισμού, θα έπρεπε να φέρουμε εδώ ένα νομοσχέδιο που να πιάνει όλες τις πτυχές του και  πώς μπορούμε πραγματικά να τον αναπτύξουμε. 
      Και μια κουβέντα ακόμα για την τροπολογία 462, αυτή που φέρνετε για τη δημιουργία της επιπλέον θέσης Υφυπουργού στο Υπουργείο Εσωτερικών κατ’ εξαίρεση των υφιστάμενων διατάξεων και καθ’ υπέρβαση του αριθμού. Είναι αυτό το ολιγομελές και ευέλικτο κυβερνητικό σχήμα; Εάν μ’ αυτήν τη λογική πραγματικά νομίζετε ότι μπορείτε να κυβερνήσετε δηλαδή με περισσότερους Υπουργούς ή Υφυπουργούς, με περισσότερους συμβούλους, τότε είστε προς λάθος κατεύθυνση. Στην ουσία αυτή δεν είναι πολιτική, είναι γραφειοκρατική επιλογή. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ. 
      Το λόγο έχει από το Λαϊκό Ορθόδοξο Συναγερμό ο κ. Κωνσταντίνος Αϊβαλιώτης. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Κυρίες και κύριοι Βουλευτές, στο νομοσχέδιο διαβάσαμε για ανανεώσιμες πηγές ενέργειας, ακούσαμε για αεροστροβίλους σήμερα, για νέα τεχνολογία, για καινοτομία. Να θυμίσω ότι διανύουμε ήδη το Ευρωπαϊκό Έτος Καινοτομίας και οι δαπάνες στον κρατικό προϋπολογισμό για την έρευνα και την τεχνολογία στην Ελλάδα είναι μείον 15% εν σχέση με πέρυσι. Αυτό σημαίνει ότι τα κονδύλια για την έρευνα και την τεχνολογία είναι 10% μικρότερα από τα κονδύλια που δίνουμε για ολυμπιακά έργα –στο Θεό που πιστεύετε- στην Ελλάδα του 2009, λες και έχουμε αναλάβει Ολυμπιάδα. 
      «Δεν έχουμε φορέα για έρευνα στο πετρέλαιο», αυτή είναι η απάντηση που μου έδωσε ο κ. Φώλιας σε κοινοβουλευτική ερώτηση που είχα κάνει, τα έχει γράψει ο Κυριάκος ο Βελόπουλος εκατό φορές στα βιβλία του. Δεν υπάρχει έρευνα, δεν υπάρχει κρατικός φορέας για έρευνα για πετρέλαιο στο Αιγαίο. «Θα» φτιάξουμε τώρα κρατικό φορέα και έτσι «θα» κάνουμε έρευνα σε πέντε τέρμινα και όταν φυσικά ξεπεράσουμε και τη φοβική συμπεριφορά που έχουμε έναντι των Τούρκων, στην οποία και η Κυβέρνησή σας έχει πάρει διδακτορικό, αλλά βέβαια και το ΠΑΣΟΚ έχει πάρει Όσκαρ! Είναι γνωστές οι τακτικές των δύο παμπάλαιων κομμάτων εξουσίας. 			
      Δεν άκουσα τίποτα για τα 30.000 ευρώ την ώρα που ακουμπάμε στην Τουρκία για να εισάγουμε ρεύμα. Κουβέντα γι’ αυτό. Δεν άκουσα τίποτα. Αυτά είναι έγγραφες απαντήσεις του Προέδρου της ΔΕΗ κ. Αθανασόπουλου στον υποφαινόμενο. Υπήρξε και συγκεκριμένο σχέδιο σύνδεσης όλων των νησιών του Ανατολικού Αιγαίου με την Τουρκία. Εμείς ως ΛΑΟΣ αναλάβαμε πρωτοβουλία ενημέρωσης στην Κομισιόν. Υπέβαλα ερώτηση τον τέως Υπουργό τον κ. Φώλια και ευτυχώς προς τιμήν του ακυρώθηκε αυτό το σχέδιο. Αυτό συνέβη την προπαραμονή της περσινής Πρωτοχρονιάς, του 2008. Και έβλεπα τα αγωνιώδη FAX που έστελνε προς τις υπηρεσίες και τις υπηρεσίες που του απαντούσαν με τα ίχνη των FAX και τις ημερομηνίες. Ακυρώθηκε το σχέδιο σύνδεσης των νησιών του Ανατολικού Αιγαίου με την Τουρκία κατόπιν της πρωτοβουλίας που πήραμε.
      Αποδεικνύεται λοιπόν ότι όπου μας ακούτε πετυχαίνετε. Θυμίζω το βιβλίο της κ. Ρεπούση. Εμείς το αποσύραμε. Θυμίζω την ιστορία με το βέτο. Βέβαια το βέτο που βάλατε στα Σκόπια ήταν ανεμικό, βάλατε βέτο στο πρόθεμα και όχι στο όνομα. Και μπράβο του ο νέος Υφυπουργός ο κ. Μπεκίρης δεσμεύτηκε πριν από λίγη ώρα απαντώντας σε επίκαιρη ερώτησή μου ότι δεν θα χρησιμοποιείται τουρκικό χαλίκι στα εργοτάξια του ΟΣΕ που αλλάζουν τις γραμμές στον Έβρο. Μπράβο στον κ. Μπεκίρη που μας ακούει και «ανοίγετε ως Κυβέρνηση τα αφτιά σας». Ωφελείστε και ωφελείται και η πατρίδα. Καλά κάνετε λοιπόν και θα πρέπει να μας ακούτε περισσότερο.
      Ο κ. Παναγιωτόπουλος, ο εισηγητής της Νέας Δημοκρατίας, αναφέρθηκε στη Γενική Γραμματεία Επικοινωνίας. Αυτή η Γενική Γραμματεία Επικοινωνίας έχει κάνει το «χρυσό αβγό»; Είναι ο τέως τομέας ευθύνης του κ. Ρουσόπουλου. Στον κρατικό Προϋπολογισμό που ήμουν γενικός εισηγητής του ΛΑΟΣ κατήγγειλα στην Αίθουσα, χωρίς να διαψευστώ ότι σύμφωνα με τα στοιχεία του κρατικού προϋπολογισμού αυτή η Γραμματεία παίρνει φέτος 112.000.000 ευρώ. Δηλαδή, δύο φορές περισσότερα από τα κονδύλια του Υπουργείου Μακεδονίας-Θράκης  -βλέπω και τον παριστάμενο εδώ πρώην Υπουργό Μακεδονίας-Θράκης, τον κ. Τσιαρτσιώνη- του Υπουργείου Τουριστικής Ανάπτυξης και της Προεδρίας της Δημοκρατίας μαζί. Όλα αυτά μαζί δεν φτάνουν τα κονδύλια που θα πάρει η Γενική Γραμματεία Επικοινωνίας. Γιατί; Γιατί αυτή η Γενική Γραμματεία παίρνει τόσα χρήματα; Γιατί απασχολεί εκατόν πενήντα τρεις δημοσιογράφους, όπως με ενημέρωσε ο κ. Προκόπης Παυλόπουλος με γραπτή απάντησή του; Τι κάνουν αυτοί οι δημοσιογράφοι; Είδατε εσείς καμμιά διεθνή ενημερωτική εκστρατεία για τα εθνικά μας θέματα; Είδατε τίποτα;  Γιατί απασχολεί δημοσιογράφους αυτή η Γενική Γραμματεία; Πόσο μας κοστίζουν τέλος πάντων; 
      Όσον αφορά τη νέα ανώνυμη εταιρεία που δημιουργείται με την τροπολογία για τον αγροτοτουρισμό τα ανέλυσε καλά ο Ηλία Πολατίδης, ο Βουλευτής μας από το Νομό Σερρών. Όλη αυτή η  ιστορία μυρίζει γαλάζιο ρουσφέτι. Δηλαδή, δεν σας φθάνει το Υπουργείο Τουριστικής Ανάπτυξης; Δεν σας φθάνει ο ΕΟΤ; Έχετε ένα σοβαρό Υπουργό Τουρισμού που συμβαίνει να τον γνωρίζω από παλιούς αγώνες που είχαμε σε άλλα μετερίζια. Δεν μπορεί επιτέλους να γίνει κάποια ρύθμιση για τον αγροτοτουρισμό μέσα στο Υπουργείο Τουριστικής Ανάπτυξης; Πρέπει να φτιαχτεί άλλη ανώνυμη εταιρεία και να προσλάβετε  άλλους; Δεν φθάνουν οι προσλήψεις που έχουν γίνει; Ο κ. Ζώης μου ανακοίνωσε εγγράφως ότι έχουν γίνει εκατόν πενήντα χιλιάδες προσλήψεις από το 2004 έως το 2007. Μόνο πέρσι από τον Οκτώβριο 2007 μέχρι τον Οκτώβριο του 2008 προσλάβατε σαράντα οκτώ χιλιάδες διακόσιους σαράντα πέντε. Αυτά λέει ο κ. Ζώης σε έγγραφη απάντησή του σε ερώτησή μου. Χώρια οι υπόλοιποι της μερικής απασχόλησης. Όλα αυτά τα λέω, γιατί αυτή η νέα εταιρειούλα για τον αγροτοτουρισμό θα στοιχίσει 1.000.000.000 παλιές δραχμούλες, μαζί με τα πάγια κ.λπ.. Δηλαδή, μαρουλόφυλλα είναι τα εκατομμύρια; Λέτε ότι δεν υπάρχουν χρήματα. Μα, γίνονται σπατάλες. Πώς να βρεθούν χρήματα; Αυτά είναι που λέγαμε, όταν ήμασταν όλοι μαζί στη Νέα Δημοκρατία, για την εξοικονόμηση των δαπανών και την περιστολή της σπατάλης; 
      Στο άρθρο 34 διαβάζω για ένα κέντρο διάδοσης επιστημών και για μουσείο τεχνολογίας. Σε αυτό το μουσείο τεχνολογίας να κάνετε και ένα παράρτημα με τις τεχνολογικές  καινοτομίες που είχαμε, που παρουσιάσαμε και που θα μπορούσαμε να είχαμε παρουσιάσει, αλλά και με τα ΙΧ αυτοκίνητα που κάποτε συναρμολογούσαμε σε αυτόν τον τόπο. Τώρα δεν υπάρχει τίποτα. Όλα εισάγονται. Πέρσι εισάγαμε δεκατέσσερις χιλιάδες πεντακόσια ογδόντα οχήματα από την Τουρκία, η οποία έχει κραταιά αυτοκινητοβιομηχανία και εξάγει οκτακόσιες χιλιάδες ΙΧ το χρόνο. 
      Ίσως αυτό το νομοσχέδιο μοιάζει σαν μοιρολόι, αλλά θα πρέπει να βλέπουν οι πολίτες πόσα πολλά θα μπορούσαν να γίνουν σε αυτόν τον τόπο αν δεν είχε την ατυχία να κυβερνηθεί και από εσάς και από το ΠΑΣΟΚ αυτά τα τριάντα πέντε χρόνια μετά τη χούντα.
      Για τον αγωγό Μπουργκάς-Αλεξανδρούπολης καλή είναι η συμβουλευτική επιτροπή που κάνετε με τη συμμετοχή της Τοπικής Αυτοδιοίκησης. Εδώ πρέπει να εξάρω το ρόλο του Προέδρου της Βουλής, ο οποίος ήταν Υπουργός Ανάπτυξης και έδωσε ώθηση στο όλο εγχείρημα. Όμως, εκτός της συμβουλευτικής επιτροπής καιρός είναι να δούμε και πότε θα γίνει αυτός ο αγωγός και κυρίως, αν θα καταλήξει αριστερά, ανατολικά ή δυτικά της Αλεξανδρούπολης, γιατί ακούω ότι οι Τούρκοι δεν θέλουν να καταλήξει ανατολικά, γιατί λένε ότι θα μολύνει τον Έβρο. Τους έπιασε ο πόνος ξαφνικά, ενώ ρίχνουν ό,τι μπορείτε να φανταστείτε στον Έβρο, για τη μόλυνση δήθεν από το νέο αγωγό.
      Θα πάμε δηλαδή να βάλουμε τον αγωγό εκεί που θέλουν οι Τούρκοι, ώστε να καταστρέψουμε το τουριστικό δυναμικό της Αλεξανδρούπολης, μίας πόλης ακριτικής, επειδή έχουν οι Τούρκοι την εντύπωση ότι είμαστε χώρα μειωμένης και περιορισμένης κυριαρχίας; 
      Ε, δεν είμαστε χώρα «περιορισμένης κυριαρχίας», ούτε θα σας αφήσουμε να κάνετε την Ελλάδα χώρα «περιορισμένης κυριαρχίας». Προχωρήστε τον αγωγό και βάλτε τον εκεί που επιβάλλουν τα εθνικά μας συμφέροντα, εκεί που δεν θα καταστρέφονται οι ακτές και όχι εκεί που θέλουν οι Τούρκοι.
      Προχωρήστε, επιτέλους, τις ανανεώσιμες πηγές ενέργειας. Εξηγήστε μας, γιατί εκατοντάδες ανεμογεννήτριες σ’ όλη την Ελλάδα δεν δουλεύουν. Πείτε μας, γιατί καθυστερείτε με την ηλιακή ενέργεια. Εξηγήστε μας, γιατί δεν κάνατε την Ελλάδα κέντρο για τη γεωθερμία. Δώστε, επιτέλους, ένα όραμα σ’ αυτό τον τόπο.
       Αφήστε στην άκρη τα γκάλοπ και τα παλαιοκομματικά «τρικ» που θυμίζουν παλιές ελληνικές ταινίες που πρωταγωνιστούσε ο Γκόρτσος, ο Μαυρογιαλούρος, ο Καλοχαιρέτας. Δεν ξέρω αν είναι εδώ ο Γενικός Γραμματέας Ανάπτυξης, ο κ. Μουσουρούλης. Έχουμε δει όλες αυτές τις ελληνικές ταινίες. Το ζούσαμε και οι δύο στις Βρυξέλλες. Τις έχουμε δει μαζί. Γκόρτσος, Καλοχαιρέτας, Μαυρογιαλούρος. Βέβαια, θυμάμαι, κύριε Γενικέ, ότι η αγαπημένη μας ταινία ήταν ο Ζήκος στο έργο «Της κακομοίρας», με τον Κώστα Χατζηχρήστο. Όλα αυτά που κάνει η Κυβέρνησή σας θυμίζουν Γκόρτσο, Μαυρογιαλούρο και Καλοχαιρέτα. 
      Στο κάτω-κάτω, η χειρότερη ήττα της Νέας Δημοκρατίας καταγράφηκε το 1981, όταν ήταν ο Γεώργιος Ράλλης, αλλά παραδώσατε μία σχετικώς ευημερούσα χώρα με χαμηλό δανεισμό και μέλος της Ευρωπαϊκής Ένωσης. Χάστε, τουλάχιστον, αυτές τις εκλογές με αξιοπρέπεια, γιατί μέχρι τώρα δυστυχώς, η «ιδεολογική κουταμάρα» περί των δήθεν «άκρων» οδήγησε τελικά εσάς στα «άκρα». 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αϊβαλιώτη. 
      Το λόγο έχει από το ΠΑΣΟΚ η Βουλευτής Κερκύρας κ. Αγγελική Γκερέκου για οκτώ λεπτά.
      ΑΝΤΖΕΛΑ ΓΚΕΡΕΚΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, μέσα σ’ αυτό το πολυσυλλεκτικό και ασύνδετο νομοσχέδιο –προσφιλής σας τακτική- θα μου επιτρέψετε να αναφερθώ στις δύο σοβαρές τροπολογίες οι οποίες αφορούν θέματα του Υπουργείου Τουριστικής Ανάπτυξης και νομίζω ότι δεν έχετε αντιληφθεί πραγματικά τη σοβαρότητά τους. 
      Ας ξεκινήσω με την τροπολογία η οποία αφορά τη λειτουργική ενοποίηση όμορων ξενοδοχειακών μονάδων, την οποία, όπως σας είχα πει και στη συζήτηση στην επιτροπή, θεωρώ ξεκάθαρα σκανδαλώδη. Είναι ηλίου φαεινότερο ότι αφορά συγκεκριμένες περιπτώσεις, για να μην πω συγκεκριμένη περίπτωση. Η ρύθμιση που επιχειρείται με τη συγκεκριμένη τροπολογία είναι εντελώς φωτογραφική. Λίγο ακόμα και θα περιλαμβάνατε και το ονοματεπώνυμο. 
      Και αυτό είναι επιπλέον απαράδεκτο, όταν προέρχεται από το Υπουργείο Τουριστικής Ανάπτυξης, που από το 2004 μέχρι και σήμερα δεν έχει καταφέρει να φέρει στη Βουλή ούτε ένα ολοκληρωμένο νομοσχέδιο για τα τόσα πολλά και σημαντικά προβλήματα που αντιμετωπίζει ο ελληνικός τουρισμός. Το μόνο που έχει κάνει είναι να προσπαθεί σε ουσιαστικά άσχετα νομοσχέδια να περνάει τροπολογίες με ρυθμίσεις οι οποίες προφανώς αφορούν θέματα ημετέρων. 
      Τι μας λέτε, λοιπόν, με τη συγκεκριμένη τροπολογία; Μας λέτε με μεγάλη σαφήνεια ότι ανοίγετε διάπλατα ένα τεράστιο νομοθετικό παράθυρο για μία νέα γενιά πολεοδομικών αυθαιρέτων τουριστικών εγκαταστάσεων. Μιλάτε για λειτουργική ενοποίηση, αλλά αφήνετε τον όρο αυτό να έχει μία πολύ ελεύθερη μετάφραση. 
      Σημαίνει ότι δύο διαφορετικές εγκαταστάσεις θα έχουν πλέον ενιαία πολεοδομική αντιμετώπιση; Αν ναι, πώς θα γίνει αυτό, τη στιγμή που βάσει των πολεοδομικών αδειών πρόκειται για δύο διαφορετικά κτίσματα; Ποια πολεοδομία που σέβεται πραγματικά τον εαυτό της θα εκδώσει τέτοιου τύπου άδεια; 
      Και σας ρωτώ εδώ ευθέως ως προς την καταβολή του φόρου ακινήτων, πώς θα φορολογείται ο ιδιοκτήτης του, ενιαία ή ξεχωριστά; Καταλαβαίνετε ότι αυτό είναι σοβαρή λεπτομέρεια.
      Σας είχαμε ζητήσει στη συζήτηση στην επιτροπή να προσθέσετε τη φράση «με τη σύμφωνη γνώμη και άδεια της Πολεοδομίας», κάτι που προφανώς δεν μπορέσατε να κάνετε ή δεν θέλατε να το κάνετε. 
      Όσον αφορά βέβαια το θέμα με την υπαγωγή των γραφείων εξωτερικού του ΕΟΤ στο Υπουργείο Αγροτικής Ανάπτυξης, για άλλη μία φορά επιλέγετε, αντί να λύσετε το ζήτημα, να δώσετε παράταση στην εκκρεμότητα. Σύμφωνα με τη γενική σας χαρακτηριστική νοοτροπία απλά περνάτε το πρόβλημα στον επόμενο. 
      Τώρα, όσον αφορά το θέμα της δεύτερης τροπολογίας σχετικά με την ίδρυση της ΑΓΡΟΤΗΜΑ ΑΕ, εδώ τα πράγματα είναι πολύ πιο σοβαρά, αλλά φαίνεται ότι δεν το έχετε αντιληφθεί. Πρώτα από όλα διαβάζοντας κάποιος το κείμενο της αιτιολογικής έκθεσης της τροπολογίας έχει την αίσθηση ότι ο συντάκτης τον κοροϊδεύει. Εκθειάζονται όλα τα προτερήματα και τα πλεονεκτήματα της ήπιας τουριστικής εκμετάλλευσης, των εναλλακτικών μορφών τουρισμού και φυσικά των αρχών της αειφόρου τουριστικής ανάπτυξης.
Και όλα αυτά προέρχονται από την ίδια Κυβέρνηση, η οποία πριν από λίγο καιρό εισήγαγε προς εφαρμογή και χωρίς κοινοβουλευτική συζήτηση το ειδικό χωροταξικό πλαίσιο για τον τουρισμό το οποίο,  κατά κοινή ομολογία όλων των φορέων, αποτελεί την αποθέωση του real estate και της αδιάκριτης τσιμεντοποίησης των πάντων. Τι άλλη απόδειξη χρειάζεται κάποιος για να διαπιστώσει ότι δεν έχετε κανέναν απολύτως σχεδιασμό, κανένα πλάνο, καμμία απολύτως στρατηγική και κανέναν προσανατολισμό για το πού θέλετε να πάει επιτέλους ο ελληνικός τουρισμός, σε μία πολύ κρίσιμη στιγμή γι’ αυτόν και για την οικονομία της χώρας; 
      Ως προς την ουσία του θέματος σχετικά με το φορέα διαχείρισης των πολιτικών για τις ήπιες και εναλλακτικές μορφές τουρισμού θέλω να ξεκαθαρίσω εξ’ αρχής ότι δεν είμαστε αντίθετοι με το να υπάρχει γενικά, αλλά, πρώτον, αυτό να γίνει με την πρέπουσα προετοιμασία και σοβαρότητα και δεύτερον, να είναι ένας και μοναδικός. Όμως φαίνεται ότι τίποτα απ’ αυτά τα δύο δεν συμβαίνει.
	Κυρίες και κύριοι συνάδελφοι, οι εναλλακτικές μορφές τουρισμού, η ήπια τουριστική ανάπτυξη και η αειφόρος ανάπτυξη του τουρισμού είναι εντελώς κρίσιμα και κομβικά θέματα συνολικά για το μέλλον του ελληνικού τουρισμού. Επομένως, εξίσου κρίσιμος θα είναι και ο φορέας που θα διαχειρίζεται τα εν λόγω θέματα. Η ίδρυση της «ΑΓΡΟΤΗΜΑ ΑΕ» με μία τροπολογία κυριολεκτικά της τελευταίας στιγμής σ’ ένα άσχετο ουσιαστικά νομοσχέδιο δείχνει μόνο προχειρότητα, βιασύνη και κυρίως  δείχνει ότι δεν έχετε αντιληφθεί τη σημασία του θέματος. 
      Πέρα απ’ αυτό όμως έχω τρεις συγκεκριμένες ερωτήσεις να σας κάνω σχετικά με το θέμα αυτό. Πρώτον, υπάρχει ως γνωστόν η «ΑΓΡΟΤΟΥΡΙΣΤΙΚΗ», η οποία βρίσκεται υπό εκκαθάριση. Στα πέντε χρόνια λειτουργίας της επί Νέας Δημοκρατίας δεν υπάρχει κανένας απολογισμός των δραστηριοτήτων και των οικονομικών της. Ποιοι είναι αυτοί οι λόγοι που θα πρέπει να αντικατασταθεί από την καινούργια, αν αντικατασταθεί φυσικά, γιατί πουθενά δεν αναφέρεται πραγματικά με απόλυτη σαφήνεια στο κείμενο της τροπολογίας; 
      Δεύτερον, βρισκόμαστε σε μία εποχή βαθιάς οικονομικής κρίσης, τόσο γενικά όσο και ειδικά για τον τουρισμό. Δεν βρίσκετε ότι είναι εξοργιστικά προκλητικό να ιδρύεται μια νέα, 100% κρατική εταιρεία με ετήσιες δαπάνες 2.230.000 ευρώ εκ των οποίων το 1.500.000 ευρώ αφορούν τις πληρωμές των μισθών των εννέα μελών του διοικητικού συμβουλίου, χωρίς να έχετε έναν αναλυτικό σχεδιασμό για να μας πείσετε ενδεχομένως ότι αυτά τα χρήματα αξίζουν πραγματικά να τα δώσουμε προς όφελος του ελληνικού τουρισμού και της τουριστικής ανάπτυξης; 
	Τρίτον –και πιστεύω ότι είναι πάρα πολύ σημαντικό αυτό- όπως είναι γνωστό, τουλάχιστον τα τελευταία δεκαπέντε χρόνια τον τουρισμό υπαίθρου διαχειρίζεται το Υπουργείο Αγροτικής Ανάπτυξης μέσω των Προγραμμάτων «LEADER» και «ΟΠΑΑΧ». Εδώ το συγκεκριμένο Υπουργείο δεν φαίνεται να υπάρχει πουθενά. Γιατί, κύριε Υπουργέ, το Υπουργείο Αγροτικής Ανάπτυξης δεν συνυπογράφει την τροπολογία; Συμφωνεί ή διαφωνεί με την ίδρυση της νέας εταιρείας;
      Προσωπικά δεν διαφωνώ με το να συγκεντρωθούν οι αρμοδιότητες αυτές στο Υπουργείο Τουριστικής Ανάπτυξης, αλλά διερωτώμαι: Τι θα γίνει με τις συγκεκριμένες διαχειριστικές δομές που έχουν αναπτυχθεί επί τόσα χρόνια στα πλαίσια διαφορετικού Υπουργείου; Και το βασικό ερώτημα είναι: Ποιος πρόκειται τελικά να διαχειρίζεται τα κονδύλια των συγκεκριμένων Προγραμμάτων, τα οποία υπάρχουν και στο ΕΣΠΑ; Υπάρχει πρόβλεψη για το θέμα αυτό και για το ποιες θα είναι, αν θα είναι καν, οι αρμοδιότητες της «ΑΓΡΟΤΗΜΑ ΑΕ» επ’ αυτού; Υπάρχει πρόβλεψη συνεργασίας μεταξύ των δύο Υπουργείων και αν ναι, ποια είναι ακριβώς; Καταλαβαίνετε λοιπόν ότι τα θέματα αυτά είναι ανοιχτά και ασαφή. Είναι όμως πολλά και σημαντικά, που χρειάζονται απαντήσεις πολύ συγκεκριμένες. Επομένως, για να μην μακρηγορούμε, δεν μπορούμε να συμφωνήσουμε και να συναινέσουμε ούτε με τη «φωτογραφική» ρύθμιση της πρώτης τροπολογίας ούτε με την προχειρότητα της δεύτερης, την οποία σας καλούμε να την αποσύρετε και να την επαναφέρετε περισσότερο προετοιμασμένη και αναλυτικότερα επεξεργασμένη προς συζήτηση.
      Η τουριστική ανάπτυξη της χώρας, κυρίες και κύριοι συνάδελφοι, κύριε Υπουργέ, οφείλει πραγματικά σ’ αυτήν την πολύ δύσκολη στιγμή για τον τουρισμό και για την οικονομία γενικότερα να γίνει απόλυτα κυβερνητική προτεραιότητα. Αυτό όμως στην πράξη και όχι στα λόγια! 
      Για τους λόγους αυτούς καταψηφίζουμε και τις δυο αυτές τροπολογίες. 
      Σας ευχαριστώ. 
(Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πάρα πολύ την κ. Αγγελική Γκερέκου. 
      Έχει ζητήσει το λόγο ο Υπουργός Τουριστικής Ανάπτυξης κ. Κωνσταντίνος Μαρκόπουλος. 
      Κύριε Υπουργέ, σας καλωσορίζουμε. Είναι και η πρώτη σας φορά στο αξίωμα, που παίρνετε το λόγο. Καλή δύναμη! Σας ακούμε. 
      Ορίστε, έχετε το λόγο για πέντε λεπτά. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ (Υπουργός Τουριστικής Ανάπτυξης): Ευχαριστώ, κύριε Πρόεδρε, για τα καλά σας λόγια. 
      Ευχαριστώ τους συναδέλφους που στο σύνολό τους σχεδόν επικοινώνησαν μαζί μου και θεωρώ ότι όλοι μαζί θα μπορέσουμε σε κλίμα συναινετικό, συνεννόησης, βγάζοντας τα κομματικά μας καπέλα –εγώ θα το κάνω πρώτος- να επενδύσουμε πολιτικά και να στηρίξουμε τη μεγαλύτερη βιομηχανία του τόπου που είναι η τουριστική βιομηχανία.  
      Έρχομαι στο προκείμενο. Εγώ σέβομαι απολύτως τις επιφυλάξεις της Αντιπολίτευσης και γι’ αυτό το λόγο ήρθα να πω μερικά πράγματα γι’ αυτές τις τροπολογίες, βάζοντας όμως το δάχτυλο επί τον «τύπον των ήλων». Γιατί όταν συζητάμε πολιτικά γι’ αυτή τη βαριά, βαρύτατη, αποδοτικότατη βιομηχανία του τουρισμού σ’ αυτό τον τόπο, πρέπει να ξέρουμε την πραγματικότητα, δηλαδή πρέπει να ξέρουμε και να αναγνωρίζουμε σ’ αυτήν την Αίθουσα τι ακριβώς συμβαίνει γύρω μας. 
      Ξεκινώ από το άρθρο 40 που έχει μία τροπολογία που μας φιλοξένησε το Υπουργείο Ανάπτυξης. Θα ήθελα, λοιπόν, να πω το εξής: Κυρίες και κύριοι συνάδελφοι, οι ξενοδοχειακές μονάδες το 2004 αυτοτοποθετήθηκαν, παρακαλώ, ως προς τα αστέρια –επαναλαμβάνω, αυτοτοποθετήθηκαν- με τη συμφωνία όλων. 
      Ξέραμε και ξέρουμε πολύ καλά πώς έγινε τότε και τι συμβαίνει σήμερα. Γνωρίζουμε πάρα πολύ καλά ότι στο βωμό της τουριστικής ανάπτυξης μιας περιοχής –και βλέπω συναδέλφους κυρίως από την ελληνική περιφέρεια σ’ αυτήν την Αίθουσα σήμερα- όπου το τουριστικό προϊόν έχει να δώσει σε όλες τις κοινωνικές ομάδες, έχουμε κάνει κατά καιρούς ως πολιτικό σύστημα ορισμένες βαρύτατες υποχωρήσεις. 
      Τώρα, λοιπόν, έρχεται το  πλήρωμα του χρόνου, στο οποίο έχουμε μπροστά μας ένα σταυροδρόμι. Ή θα πρέπει να υπαναχωρήσουμε σ’ αυτά, τα οποία ανεχθήκαμε και επομένως πρέπει να πάρουμε πολύ σοβαρές αποφάσεις, παραδείγματος χάριν να γκρεμίσουμε, ή θα πρέπει να προχωρήσουμε σε μία λειτουργική τακτοποίηση των υπαρχόντων δομών, να τραβήξουμε μια κόκκινη γραμμή και να προστατεύσουμε τη βαριά αυτή βιομηχανία, το περιβάλλον, την τοπική κοινωνία και την ανάπτυξη, βάζοντας όρους, τους οποίους όμως πρέπει να τους τηρήσουμε.
      Αυτό δεν καλείται να το κάνει μόνο η σημερινή Κυβέρνηση. Πρέπει να το κάνουν όλες οι κυβερνήσεις από εδώ και στο εξής, στο διηνεκές. Και όταν νομοθετούμε, νομοθετούμε για να χαράξουμε την κόκκινη γραμμή. 
      Η Κυβέρνηση λοιπόν, είναι αποφασισμένη, το κάνει ενσυνειδήτως, γνωρίζει πολύ καλά τι κάνει και αισθάνεται και υπερήφανη γι’ αυτό, για το ότι δηλαδή τραβά μία κόκκινη γραμμή, διότι διαφορετικά περιμένουμε τις άλλες προτάσεις. Διότι η κριτική είναι θεμιτή, είναι αποδεκτή, είναι προσδοκώμενη, αλλά πρέπει να περιλαμβάνει και συγκεκριμένες προτάσεις, σε μία χρονιά όπου το τουριστικό προϊόν πιέζεται, όπου πρέπει να γίνουμε ανταγωνιστικοί, όπου πρέπει από το τουριστικό προϊόν να ζήσουν πάρα πολλές κοινωνικές ομάδες και όπου έχουμε υψηλή προσδοκία απ’ αυτό. 
      Δεν φωτογραφίζουμε κανέναν ούτε γνωστό ούτε άγνωστο. Ούτε βοηθάμε κάποιον. Λύνουμε διαχρονικά προβλήματα με αποφασιστικότητα. Βάζουμε το δάχτυλο επί τον «τύπον των ήλων» και δηλώνουμε ότι αυτό το οποίο γινόταν μέχρι τώρα κάποτε πρέπει να σταματήσει. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Δύο λεπτά, κύριε Πρόεδρε, με την ανοχή του Προεδρείου και των συναδέλφων. 
      Σας δηλώνω δε ότι έρχεται και πολυνομοσχέδιο, το οποίο θα φέρει λειτουργική τακτοποίηση και στα θέματα της πυροπροστασίας για μονάδες οι οποίες πολεοδομικά βρίσκονται σε κάποια «διαμαρτυρία», αλλά θα πρέπει να προστατεύσουμε τους πελάτες, τους Έλληνες και τους ξένους που θα έλθουν, ως προς την ασφάλειά τους. Και αυτό θα το κάνουμε και θα τραβήξουμε την κόκκινη γραμμή. 
      Για την «ΑΓΡΟΤΟΤΟΥΡΙΣΤΙΚΗ» πρέπει να ξέρουμε την ιστορία. Η «ΑΓΡΟΤΟΤΟΥΡΙΣΤΙΚΗ» ιδρύθηκε επί των ημερών κυβερνήσεως Πανελλήνιου Σοσιαλιστικού Κινήματος και ήταν μία σωστή ενέργεια, διότι ο αγροτοτουρισμός προφυλάσσει το περιβάλλον, τα πολιτιστικά χαρακτηριστικά αυτής της χώρας, δίνει διέξοδο στην ύπαιθρο χώρα, δημιουργεί μονάδες εναλλακτικού τουρισμού και είναι το καλύτερο προϊόν όχι μόνο για τον εσωτερικό τουρισμό, αλλά και για τον ξένο και κυρίως τον ευρωπαϊκό. 
      Ιδρύθηκε, λοιπόν, πριν από καμμιά εικοσαριά χρόνια, χρηματοδοτήθηκε, δεν μπορούσε το τότε Υπουργείο Αγροτικής Ανάπτυξης να συνεχίσει τη χρηματοδότηση και πήγε στην Αγροτική Τράπεζα. Χρηματοδοτήθηκε λίγα χρονάκια. Δεν μπορούσε η Αγροτική Τράπεζα να του δώσει κάτι άλλο και πήγε στην ΕΤΑ. Σταμάτησε και η ΕΤΑ να του δίνει χρήματα, διότι δεν υπήρχε και κάποιος ιδιαίτερος προγραμματισμός –ξεκίνησε από τριάντα υπαλλήλους και έφτασε στους οκτώ, δέκα τώρα- και κάποια στιγμή πριν το 2004, επειδή δεν μπορούσε να προχωρήσει και επειδή υπήρχαν χρέη, για τα οποία δεν θα απολογηθούμε εμείς, απεφασίσθη να μπουν κάποιοι ιδιώτες. 
      Μπήκαν, λοιπόν, κάποιοι ιδιώτες –δεν έχω κανέναν ενδοιασμό να σας πω ότι ήταν η εταιρεία του κ. Στέγκου- ολίγον πριν τις εκλογές του 2004. Ό,τι συνειρμό ο καθένας θέλει, τον κάνει. Εγώ βάζω τα ονόματα και τους χρόνους. Πριν το 2004, λοιπόν, μπήκε η εταιρεία του κ. Στέγκου, εμφανίστηκε και άλλη μία μικρή εταιρεία με 4% και αίφνης δημιουργείται μία καταστατική μειοψηφία, η οποία μπλοκάρει την «ΑΓΡΟΤΟΥΡΙΣΤΙΚΗ» από το 2004 μέχρι σήμερα. 
      Ρωτάτε τι μπορούσε να γίνει. Τίποτα δεν μπορούσε να γίνει, διότι η καταστατική μειοψηφία δεν συναινούσε σε τίποτα.
      Είχαμε, λοιπόν, δύο δρόμους: Ή τραβάμε ένα «Χ» στον αγροτοτουρισμό, πετάμε τα χρήματα τα οποία ξοδεύτηκαν από τους Έλληνες φορολογούμενους, ή αποφασίζουμε να βάλουμε την εταιρεία σε εκκαθάριση –το οποίο και κάναμε- να φύγουν οι ιδιώτες από μέσα και παρουσιάζεται μπροστά σας μία ανώνυμος εταιρεία με έναν μέτοχο 100%, το Κράτος, για να προχωρήσουμε όμορφα, σωστά, προγραμματισμένα υπό την αιγίδα του Υπουργείου Τουριστικής Ανάπτυξης τον αγροτοτουρισμό στην Ελλάδα. Τίποτα παραπάνω, τίποτα λιγότερο. Πρέπει να ξέρουμε, όμως, την ιστορία. Πρέπει να ξέρουμε γιατί δεν παρήχθη έργο. Και παρακαλώ, εάν κάποιος συνάδελφος ξέρει εάν υπήρχε κάποιο νομοσχέδιο για τον αγροτοτουρισμό επί των ημερών των προηγούμενων Κυβερνήσεων, να το καταθέσει. 
      Τι συμβαίνει σε ολόκληρη την Ευρώπη; Οι αγροτοτουριστικές μονάδες είναι λαμπρά, μικρά κομμάτια τουριστικής ανάπτυξης ζητούμενα με τη μεγαλύτερη δύναμη. Βρίσκονται στο διαδίκτυο, όπου εμείς δεν έχουμε, γι’ αυτό είναι υψηλός ο προϋπολογισμός, διότι περιλαμβάνει portal αγροτοτουρισμού για ολόκληρο τον κόσμο και μέσω αυτής της ιστορίας θέλουμε να κάνουμε τι; Όχι να χρηματοδοτήσουμε αγροτοτουριστικές μονάδες μέσα από τις οποίες κάποιοι «έξυπνοι» θα φτιάξουν τα σπίτια τους, αλλά θέλουμε πραγματικές μονάδες αγροτοτουρισμού. 
      Τι θα κάνει η εταιρεία; Θα δίνει σήματα; Όχι. Τα σήματα θα τα δίνει ο ΕΟΤ. Δεν αλλάζει αυτό. Θα προγραμματίζει, θα εκπαιδεύει, θα βγάζει σχέδια, θα προτείνει, δηλαδή, δομές εναρμονισμένες για κάθε περιοχή με το περιβάλλον και εν πάση περιπτώσει, θα δημιουργεί τις προδιαγραφές για το ισχυρότερο τουριστικό προϊόν της ελληνικής υπαίθρου, το οποίο το έχουμε ξεχάσει.
      Τίποτα, λοιπόν, δεν κρύβεται μέσα και στο καταστατικό –το οποίο έχω στα χέρια μου και μπορώ να το καταθέσω, αλλά δεν είναι και απολύτως έτοιμο, διότι είναι υπό επεξεργασία- βρίσκονται και εκπρόσωποι παραγωγικών τάξεων στο κατ’ ελάχιστον επταμελές ή εννεαμελές διοικητικό συμβούλιο, όπως υποχρεούμαστε από το νόμο για μία ΔΕΚΟ, για να κάνουμε διαφανή διαδικασία. Τίποτα παραπάνω, τίποτα λιγότερο, γι’ αυτό ζητώ από την Ελληνική Αντιπροσωπεία και όλους τους συναδέλφους, επειδή μας ακούν σε όλη την Ελλάδα και περιμένουν αυτή η δομή που λέγεται «Αγροτοτουρισμός», να προχωρήσει …
      ΑΘΑΝΑΣΙΑ ΜΕΡΕΝΤΙΤΗ: Πέντε χρόνια περιμένουν. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ (Υπουργός Τουριστικής Ανάπτυξης): Περιμένουν πέντε χρόνια και άλλα δεκαπέντε, αγαπητή συνάδελφε, πριν είκοσι χρόνια. 
      Εμείς, λοιπόν, το ξεκινάμε. Αυτός είναι ο ευγενής στόχος, ο οποίος υπάρχει και το βγάζουμε ως ιδιαίτερη εταιρεία, όχι για τίποτε άλλο, αλλά για να δείξουμε την πραγματική του αξία, την πραγματική του δυναμική και να τιμήσουμε την υψηλή προσδοκία του αγροτικού κόσμου.
      Ευχαριστώ, κύριε Πρόεδρε, για την ανοχή, όπως ευχαριστώ και τους συναδέλφους.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ.
       Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. 
      Πρώτα από όλα, θέλω κι εγώ να συγχαρώ τον Υπουργό για την ανάληψη των νέων του καθηκόντων και να του ευχηθώ καλό έργο επ’ ωφελεία του κοινωνικού συνόλου, του ελληνικού τουρισμού της χώρας μας, για το χρόνο που σας απομένει στην Κυβέρνηση της Νέας Δημοκρατίας. 
      ΠΡΟΕΔΡΕΥΩΝ (Βαΐτσης Αποστολάτος): Θα κάνετε την ομιλία σας τώρα;
      ΧΡΗΣΤΟΣ ΠΑΠΟΥΤΣΗΣ: Αργότερα.
      ΠΡΟΕΔΡΕΥΩΝ (Βαΐτσης Αποστολάτος): Θα κάνετε παρέμβαση, λοιπόν.
      ΧΡΗΣΤΟΣ ΠΑΠΟΥΤΣΗΣ: Δύο σχόλια θα ήθελα να κάνω, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Πόσο χρόνο θέλετε;
      ΧΡΗΣΤΟΣ ΠΑΠΟΥΤΣΗΣ: Δύο – τρία λεπτά. 
      ΠΡΟΕΔΡΕΥΩΝ (Βαΐτσης Αποστολάτος): Ορίστε, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κατ’ αρχάς, συμφωνώ με τη διαπίστωση του κυρίου Υπουργού ότι ο τουρισμός είναι η μεγαλύτερη βιομηχανία της χώρας και πράγματι, μέσα στις εποχές που ζούμε θα πρέπει να αναζητούμε και τις εναλλακτικές μορφές τουρισμού, προκειμένου να ενισχύσουμε την τουριστική βιομηχανία. Ταυτόχρονα να προωθήσουμε τη νέα αντίληψη η οποία θέλει την ανάπτυξη της τουριστικής βιομηχανίας με την προστασία του περιβάλλοντος. 
      Εξάλλου, αυτό είναι μία πολιτική η οποία εφαρμόζεται τα τελευταία χρόνια. και όχι τα τελευταία είκοσι χρόνια, στα οποία συμπεριλαμβανόταν και η διακυβέρνηση του ΠΑΣΟΚ, όπως μας είπε ο κ. Μαρκόπουλος μόλις προηγουμένως.
      Όπως θα μπορούσαν να σας ενημερώσουν οι επιτελείς σας, δεν ήταν επιλέξιμα τα έργα για χρηματοδότηση από τους κοινοτικούς προϋπολογισμούς, από το Περιφερειακό Πρόγραμμα Ανάπτυξης, δεν ήταν επιλέξιμες δραστηριότητες για την υποστήριξη από την κοινοτική χρηματοδότηση.
      Επομένως, ο αγροτουρισμός ήταν μία πολιτική η οποία, στην πραγματικότητα, ενισχύθηκε μέσα από τις καλές προθέσεις, μέσα από τις ιδέες, μέσα από την πολιτική βούληση των κυβερνήσεων του ΠΑΣΟΚ και προχώρησε εκεί που προχώρησε, εκεί που έφθασε, με τις συνέργειες του ιδιωτικού τομέα, ορισμένων ανθρώπων που έχουν ιδιαίτερες ευαισθησίες γύρω από αυτά τα ζητήματα και που κατόρθωσαν να προχωρήσουν επενδύσεις οι οποίες πράγματι μπορούσαν να ανταποκριθούν στις απαιτήσεις μιας σύγχρονης αγροτοτουριστικής μονάδας.
      Όμως στα ευρωπαϊκά πλαίσια, από το 1995 και μετά, ιδιαίτερα αν ανατρέξετε στην Πράσινη Βίβλο για τον τουρισμό, θα δείτε ότι είναι η πρώτη φορά που αναφέρεται ο αγροτουρισμός ως μία εναλλακτική μορφή τουριστικής ανάπτυξης, η οποία πολύ αργότερα εντάχθηκε ως επιλέξιμη μονάδα στις χρηματοδοτήσεις από τα περιφερειακά ταμεία.
      Τα λέω αυτά, γιατί είναι εύκολο να κατηγορείτε μεν, αλλά είναι δύσκολο να πείσετε αυτούς που γνωρίζουν για την αλήθεια των δεδομένων και των πραγμάτων.
      Φθάνουμε στο συγκεκριμένο. Εξαιρετική η πρώτη, η παρθενική σας παρέμβαση, ως Υπουργός, στη Βουλή, ελλιπέστατη, όμως, γιατί δεν απαντήσατε στα δύο βασικά ερωτήματα τα οποία μόλις προηγουμένως σας έθεσε η κ. Γκερέκου και εγώ επιμένω να τα ξαναθέσω.
      Πρώτον, μπορείτε να μας πείτε ποιος είναι ο φορέας, έναν φορέα, αυτόν που έχετε υπ’ όψιν σας, διότι δεν μπορεί να μην έχετε κάποιον υπ’ όψιν, δεν μπορεί να νομοθετείτε γενικώς και αορίστως. Πέστε μας, λοιπόν, έναν φορέα ο οποίος έχει ζητήσει τη νομοθέτηση του περιεχομένου της πρώτης τροπολογίας, η οποία αφορά τη λειτουργική ενοποίηση των όμορων ξενοδοχειακών μονάδων.
      Ποιος είναι ο φορέας αυτός, κύριε Υπουργέ; Τον γνωρίζετε; Αν δεν τον γνωρίζετε, πως εισηγείστε στο Σώμα αυτή την τροπολογία;
      Δεύτερον, δεύτερη ερώτηση. Μας είπατε πάρα πολύ ωραία, τι δεν έκανε το ΠΑΣΟΚ. Εγώ σας εξήγησα τι μπορούσε να κάνει, τι έκανε και τι δεν έκανε. Αφήσατε και ένα υπονοούμενο, ο κ. Στέγκος. Τι είναι ο κ. Στέγκος; Αλήθεια, δεν είναι επιχειρηματίας φίλια προσκείμενος προς τη Νέα Δημοκρατία; Είναι αλήθεια ή όχι; Αυτό γνωρίζει όλη η Βόρεια Ελλάδα. Ρωτήστε τους συναδέλφους σας της Χαλκιδικής, ρωτήστε τους συναδέλφους σας της Νέας Δημοκρατίας που εκλέγονται στη Βόρεια Ελλάδα. Τι υπονοούμενα είναι αυτά προς το ΠΑΣΟΚ;
      Και τέλος, επειδή αναφέρατε τον κ. Στέγκο, αλλά ξεχάσατε να μας πείτε, σας το ρωτώ εγώ: Τι έκανε η εταιρεία; Τι έκανε η Κυβέρνηση; Τι έκαναν οι προηγούμενοι τρεις Υπουργοί της Νέας Δημοκρατίας που πέρασαν από το Υπουργείο Τουριστικής Ανάπτυξης για τον αγροτουρισμό στη χώρα μας; Πέστε μας έναν, όχι δεύτερο, ένα μέτρο, μία επιλογή, ένα έργο και μετά, θα σας ακούμε με πάρα πολύ μεγάλη προσοχή.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ, κύριε Παπουτσή.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ (Υπουργός Τουριστικής Ανάπτυξης): Κύριε Πρόεδρε, μου επιτρέπετε για ένα λεπτό μόνο;
      ΠΡΟΕΔΡΕΥΩΝ (Βαΐτσης Αποστολάτος): Μάλιστα, κύριε Υπουργέ, για ένα λεπτό και μετά να μιλήσει ο κ. Ψαριανός, τον οποίο έχουμε σε αναμονή.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ (Υπουργός Τουριστικής Ανάπτυξης): Δεν θα κάνω κατάχρηση. Πρέπει να δώσω μία δίλεπτη απάντηση μόνο προς ενημέρωση του Σώματος.
      Εγώ, κύριε Κοινοβουλευτικέ Εκπρόσωπε και αγαπητοί συνάδελφοι, δεν ήλθα να κατηγορήσω, αλλά την ιστορία πρέπει να την γνωρίζουμε επακριβώς. Κανένα υπονοούμενο δεν άφησα και δεν χαρακτηρίζεται κανένας, εκτός των πολιτικών, με υποθετικές τοποθετήσεις στο ένα ή στο άλλο Κόμμα. Εγώ είπα πολύ συγκεκριμένα πράγματα και γνωρίζω πολύ καλά τι είπα.
      Δεύτερον, πρέπει να ξέρετε ότι στις περισσότερες χώρες της Ευρωπαϊκής Ένωσης, εκτός από τους αντίστοιχους οργανισμούς τουρισμού, υπάρχει -στις περισσότερες, επαναλαμβάνω- ξεχωριστός οργανισμός για τον αγροτοτουρισμό. Το τοποθετώ και αυτό προς ενημέρωση των συναδέλφων, για να μη θεωρηθεί ότι κάνουμε κάποιο ξεχωριστό έργο.
      Τρίτον, θέλω να σας πω ότι ο αγροτοτουρισμός θέλει ιδιαίτερη φροντίδα και βεβαίως, προετοιμάστηκε, διότι φάγαμε ένα χρόνο και παραπάνω για να κάνουμε την εκκαθάριση της εταιρείας. Ασφαλώς, αυτό προετοιμάστηκε με πολιτικές αποφάσεις και ασφαλώς, δεν μπορείτε να μας κατηγορήσετε για κάτι το οποίο το κάνουμε, επειδή είναι απολύτως αναγκαίο και εξήγησα γιατί είναι αναγκαίο, όταν στο παρελθόν, βεβαίως, υπήρχαν καλές προθέσεις, ασφαλώς και το δικό σας Κόμμα ίδρυσε την «ΑΓΡΟΤΟΥΡΙΣΤΙΚΗ», ασφαλώς και μεγαλεπήβολα σχέδια ανακοινώθηκαν, αλλά στα προφορικά.
      Στην πολιτική, όμως, κύριοι συνάδελφοι, στα γραπτά δίνουμε εξετάσεις, στο δια ταύτα. Διότι στα προφορικά είμαστε όλοι καταπληκτικοί.
      Εδώ, λοιπόν, είναι η ώρα των γραπτών. Θα αποκτήσουμε μία ευέλικτη εταιρεία να μας κάνει τη δουλειά; Να ενημερώσουμε τους ανθρώπους για το τι μπορούν να κάνουν; Να τους πούμε πού πάει ο υπόλοιπος κόσμος, μήπως μπορέσουμε και εμείς να ακολουθήσουμε; Αυτό ζητούμε από όλους. Δεν κρύβουμε κάτι. 
      Και θα κλείσω, λέγοντας το εξής: Εγώ καταλαβαίνω ενδεχομένως και την καχυποψία. Σας διαβεβαιώνω, όμως και ήμουν απόλυτα σαφής, ότι είναι απόφαση της Κυβέρνησης και της πολιτικής ηγεσίας. 
      Και επειδή μου είπατε και για τα έργα, όπως και η αγαπητή συνάδελφος  για το ποιος θα διαχειριστεί το ΕΣΠΑ, σας λέω λοιπόν, ότι στην πρόθεση της πολιτικής ηγεσίας του Υπουργείου Τουριστικής Ανάπτυξης είναι να φτιάξει μια διαχειριστική αρχή -κάτι που εξετάζεται αυτές τις μέρες- που να διαχειριστεί το Υπουργείο το ΕΣΠΑ και τα κοινοτικά χρήματα με προγραμματισμό. Και θέλω να πιστεύω ότι αυτό δεν θα τύχει της αντίρρησης ή της αντίδρασης, δοθέντος ότι αν η δυναμικότερη βιομηχανία του τόπου –στο οποίο συμφωνούμε- η τουριστική βιομηχανία, δεν αποκτήσει η ίδια διαχείριση των ευρωπαϊκών κονδυλίων, ποια άλλη βιομηχανία θα το κάνει αυτό; 
      Αυτό το λέω κατ’ αρχάς ως ένα σχεδιασμό ο οποίος εξετάζεται αυτές τις μέρες –επειδή τώρα ξεκινάει το ΕΣΠΑ- για να είμαστε, ας πούμε, πανέτοιμοι να ανταποκριθούμε στις υψηλές προσδοκίες. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό. 
      Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Γρηγόριος Ψαριανός για οκτώ λεπτά. 
      ΓΡΗΓΟΡΙΟΣ ΨΑΡΙΑΝΟΣ: Κύριε Πρόεδρε, κύριοι συνάδελφοι, είπε ο Υπουργός πριν ότι μας ακούν στην τηλεόραση και αν παρακολουθούν από όλη την Ελλάδα τη συνεδρίαση της Βουλής σε συνεδριάσεις σαν τη σημερινή, ο μέσος πολίτης μπορεί να παραφρονήσει, να τρελαθεί. 
      Συζητάμε σήμερα ένα «πολύ-νομοθέτημα χταπόδι», σαν αυτά τα υπόγεια, τεράστια, ας πούμε, καλαμάρια με τα τριάντα έξι-τριάντα επτά πλοκάμια που προσπαθούμε να νομοθετήσουμε και να εγκρίνουμε ή να απορρίψουμε από υδροηλεκτρικούς σταθμούς ως ξενοδοχεία, από αγροτουρισμό ως αγωγούς, από συμπαραγωγή ενέργειας ως τροπολογίες για υφυπουργούς των ΜΜΕ, για άδειες εμπόρων και για καροτσάκια με βιβλία. 
      Ξέρετε, τώρα θα περιοριστώ στο θέμα της ενέργειας. Η κ. Αμμανατίδου μίλησε για όλες τις τροπολογίες, αλλά έχει και εκκρεμότητες, διότι δεν τις έφτασε και ο χρόνος. Θέλω να καταγγείλω ότι διπλασιάστηκε ο χρόνος της, κάτι που είναι σκάνδαλο!
      Για τα θέματα της ενέργειας, λοιπόν, πρέπει να πούμε ότι είναι άρρηκτα συνδεδεμένα εδώ και πάρα πολλά χρόνια –το ξέρουν όλοι αυτό- με τα θέματα της προστασίας του περιβάλλοντος. Ξέρετε, ο Μπάρακ Ομπάμα που –καλή τύχη να έχει!- ορκίζεται, έθεσε ως πρώτο στόχο την προστασία του περιβάλλοντος και τις ανανεώσιμες πηγές ενέργειας. Ε, να πάρουμε, λοιπόν, γραμμή από τις Ηνωμένες Πολιτείες επιτέλους μια φορά στην ιστορία και να ακούσουμε τον Πρόεδρο, τον πλανητάρχη μας και να φροντίσουμε και για τις ανανεώσιμες πηγές ενέργειας και για την προστασία του περιβάλλοντος.
      Πρώτη προτεραιότητα για μας, για την Αριστερά και για όλους εμάς, για την Αριστερά, είναι ήδη -θα πρέπει να είναι κατ’ αρχάς η εξοικονόμηση ενέργειας. Θέλω να πω ότι οι θερμοκρασίες που αναπτύσσονται με τα κλιματιστικά εδώ μέσα είναι τρομακτικές, πάρα πολύ ψηλές, μέχρι που ανοίγουμε τα παράθυρα για να αεριστούμε. Ας χαμηλώσουμε λίγο τη θέρμανση. Το καλοκαίρι γίνεται το αντίθετο. Έχουμε «τσίτα» τα κλιματιστικά και έχουμε πάλι τα ίδια φαινόμενα.
      Πρώτος στόχος, από το σπίτι μας, από τη Βουλή, από τα γραφεία μας, είναι η εξοικονόμηση ενέργειας. 
      Ένας δεύτερος στόχος βέβαια -και ο σοβαρότερος- είναι η ώθηση, όπως γίνεται παγκοσμίως, στην ανάπτυξη και την εκμετάλλευση των ΑΠΕ, των ανανεώσιμων πηγών ενέργειας, οι οποίες υποκαθιστούν τις καθιερωμένες συμβατικές ενεργειακές πηγές και αποτελούν ένα βασικό εργαλείο των τεχνολογικά ανεπτυγμένων χωρών, αλλά όχι τόσο της δικής μας χώρας. 
	Παρά το γεγονός ότι η Ελλάδα είναι πλούσια σε όλες τις μορφές ανανεώσιμων πηγών ενέργειας, η αξιοποίησή τους παραμένει ακόμη σε εμβρυακό στάδιο, συγκρινόμενη με άλλες χώρες και  βέβαια, συγκρινόμενη και με τις ίδιες τις δυνατότητες της χώρας. Μιλάμε για τα αιολικά πάρκα, μιλάμε για φωτοβολταϊκά, για την απέραντη γεωθερμική ενέργεια που μπορεί να εκμεταλλευτεί η Ελλάδα, ακόμη και για την κυματική –τη θαλάσσια- ενέργεια, την επιφανειακή και την υποθαλάσσια. 
	Είμαστε αλυσοδομένοι –το ξέρουμε όλοι αυτό- και αλυσοδενόμαστε ακόμη περισσότερο στα συμφέροντα διακίνησης πετρελαίου και φυσικού αερίου. Εξαρτιόμαστε από τις τιμές των πετρελαίων, από την παγκόσμια πετρελαϊκή κρίση, από το αν η Ρωσία ή η Ουκρανία θα κλείσει τις στρόφιγγες για το φυσικό αέριο και από τις εισαγωγές λιθάνθρακα. Έχουμε μιλήσει ακόμη και για πυρηνικούς σταθμούς. 
	Η ανάπτυξη των ανανεώσιμων πηγών ενέργειας μέσα στα επόμενα χρόνια πρέπει να θεωρηθεί η υπ’ αριθμόν ένα πρόκληση για όλους μας, τόσο για το κράτος όσο και για τους ιδιώτες. Να δώσουμε κίνητρο και νομική δυνατότητα να εκμεταλλεύονται οι ιδιώτες, χωρίς να πληρώνουν σε εργολάβους και σε μεσάζοντες, τον ήλιο και το φως της Ελλάδας. 
	Ερχόμαστε εδώ σήμερα να ψηφίσουμε ένα νομοσχέδιο για το υδροηλεκτρικό εργοστάσιο, τη στιγμή που κατά τη γνώμη μας η ενέργεια από τα μεγάλα υδροηλεκτρικά έργα έχει μικρά περιθώρια για παραπάνω διείσδυση στο ενεργειακό ισοζύγιο της χώρας. Και αυτό, γιατί πέρα από τους γνωστούς περιβαλλοντικούς κινδύνους που κρύβουν για τα τοπικά οικοσυστήματα και την αλλαγή στη χρήση γης που ενδέχεται να προκαλέσουν, η παραγόμενη ενέργεια εξαρτάται άμεσα από την ποσότητα των υδατικών αποθεμάτων της χώρας. 
	Με δεδομένο ότι στην Ελλάδα ξέρετε ότι το νερό λιγοστεύει, βλέπουμε ότι τα υδατικά αποθέματα μειώνονται σημαντικά –να πάρετε για παράδειγμα το φράγμα Πολυφύτου και άλλα πολλά παραδείγματα- η παραγόμενη ενέργεια από μεγάλα υδροηλεκτρικά θα μειώνεται συνεχώς. Όπως έλεγε ο ποιητής, «δεν έχουμε ποτάμια, δεν έχουμε πηγές, μονάχα λίγες στέρνες άδειες και αυτές». Έχουμε, όμως, πολύ ήλιο, πολύ αέρα που μας παίρνει και μας σηκώνει όλο το καλοκαίρι και μεγαλύτερη ηλιοφάνεια σε όλη την Εύρωπη. 
	Πάμε, λοιπόν, εμείς με τον αέρα και τον ήλιο να φτιάξουμε ένα υδροηλεκτρικό με ημερομηνία λήξης. Ενώ το 2005 τα μεγάλα υδροηλεκτρικά παρήγαγαν περίπου το 10% της ενέργειας, μετά από δύο χρόνια, το 2007, το ποσοστό έπεσε στο μισό. Επομένως, η ενέργεια που παράγεται από μεγάλα υδροηλεκτρικά έργα δεν είναι η πλέον αξιόπιστη και κρύβει κινδύνους για την ασφάλεια εφοδιασμού. Πιστεύουμε λοιπόν πολύ περισσότερο σε ένα ενεργειακό μοντέλο που στηρίζεται ισόρροπα στις βιώσιμες και πραγματικά ανανεώσιμες πηγές τόσο σε κεντρικές όσο και σε αποκεντρωμένες εφαρμογές. 
	Έρχομαι τώρα στο υδροηλεκτρικό της Μεσοχώρας. Είναι γνωστό σε όλους ότι αποτελεί έργο παρελκόμενο, η κεφαλή –αν θέλετε- για την εκτροπή του Αχελώου. Το έργο της εκτροπής ξεκίνησε ως έργο επικοινωνιακού χαρακτήρα, χωρίς να έχει εξασφαλίσει ούτε βιωσιμότητα ούτε περιβαλλοντική κατοχύρωση. Χωρίς να έχει εξασφαλίσει όλα αυτά που ήταν απαραίτητα ακόμη και από τις διατάξεις του άρθρου 24 του Συντάγματος. Γιατί όταν λέμε ότι θα πρέπει να υπάρχει προστασία του περιβάλλοντος, εννοούμε ότι θα υπάρχει και προστασία των υδάτινων πόρων και όλων των φυσικών πόρων. 
	Άρα, ποια στοιχεία δικαιολογούν για λόγους άρδευσης την εκτροπή του Αχελώου; Μας κάνει καχύποπτους η μετατροπή του έργου από τον αρχικό σχεδιασμό -ήταν για 1,2 δισεκατομμύρια κυβικά το χρόνο- αν λάβουμε υπ’ όψιν μας ότι τώρα γίνεται για τα μισά κυβικά και αν  λάβουμε υπ’ όψιν και τα ύψη των φραγμάτων και τις διατομές των σηράγγων.  Ποιος μας διασφαλίζει ότι με αυτά τα δεδομένα δεν θα έρθει αύριο μία κυβερνητική απόφαση, άλλης κυβέρνησης, που θα επαναφέρει το σχέδιο της μεγάλης εκτροπής; 
      Η μεγάλη εκτροπή του 1,2 δισεκατομμυρίου από τη Συκιά προς τη Θεσσαλία θα στερήσει τον Αχελώο μεγάλες ποσότητες νερού, που, σύμφωνα με τους υδρολόγους, μπορεί να φθάσει σε περιόδους ξηρασίας μέχρι και στο στέγνωμα, στην 100% απώλεια νερού. Η μείωση αυτής της παροχής θα προκαλέσει μεγάλη ζημιά στους σταθμούς που ήδη λειτουργούν, ζημιά σαν αυτή που είχε κοστολογήσει ο πρώην διευθυντής της ΔΕΗ  και νυν Υφυπουργός κ. Ξανθόπουλος σε περίπου 140.000.000.000 δραχμές για την επόμενη εικοσαετία. Ο ίδιος με επιστολή του το 1999 ζητούσε από την πολιτεία να αποζημιώσει τη ΔΕΗ γι’ αυτό το ποσό. 
      Το άλλο θέμα, για την αναγκαστική απαλλοτρίωση εκτάσεων ταμιευτήρα της Μεσοχώρας. Γνωρίζαμε για την απαλλοτρίωση του κατακλυζόμενου τμήματος του χωριού που είναι περίπου χίλια πεντακόσια στρέμματα, γνωρίζαμε λοιπόν τον αυτονόητο λόγο ότι θα έμπαινε στην τεχνητή λίμνη. Η πολιτεία διαβεβαίωνε ότι το υπόλοιπο τμήμα της Μεσοχώρας που είναι περίπου πεντακόσια σαράντα στρέμματα, δεν έχει πρόβλημα, ότι θα μείνει στη θέση του. Αυτό αποτυπώθηκε στον προηγούμενο νόμο και πολλά έγγραφα δημόσια προς την τότε κοινότητα Μεσοχώρας, διαβεβαίωναν ότι το μη κατακλυζόμενο τμήμα του χωριού θα μείνει στη θέση του. Τι άλλαξε και μετακινείται το χωριό και απαλλοτριώνονται οι εκτάσεις; 
      Στο σχέδιο που είχε φτάσει για διαβούλευση στους κατοίκους της Μεσοχώρας, ως δικαιολογία για την απαλλοτρίωση, ήταν λόγοι ασφάλειας, με βάση μελέτη του ΙΓΜΕ. Διαβουλεύσεις είχε ζητηθεί, είχε προταθεί να γίνουν. Ούτε έγιναν ποτέ, ούτε εκπρόσωποι των κατοίκων ήρθαν στην επιτροπή. Ήρθε ο δήμαρχος, ήρθαν εκπρόσωποι της Νομαρχίας, αλλά εκπρόσωποι των κατοίκων δεν έγιναν δεκτοί εδώ στην επιτροπή να μιλήσουμε. Θα πάμε όμως εμείς εκεί, γιατί μας έχουν καλέσει. 
      Κύριε Υπουργέ, θα πάω αυτό το Σαββατοκύριακο στη Μεσοχώρα, γιατί υπάρχει μεγάλη ένταση στους κατοίκους και υπάρχει και ένα είδος διάσπασης των ανθρώπων και θα εξηγήσω γιατί. 
      Η αναγκαστική απαλλοτρίωση κηρύσσεται για λόγους μεγάλης σημασίας δημόσιας ωφέλειας, οι οποίοι συνίστανται στην αντιμετώπιση των αναγκών του έργου και για την εξασφάλιση των υπόλοιπων εκτάσεων που απαιτούνται για τη λειτουργία του. Αυτό εννοούσατε όταν διευκρινίσατε πως η χρήση της γης προσδιορίζεται από λόγους απαλλοτρίωσης; Ποιες είναι αυτές οι ανάγκες; 
      Εάν η ΔΕΗ έχει ανάγκη παραλίμνιων περιοχών, γιατί δεν επιλέγει μία άλλη περιοχή της λίμνης που θα προκύψει και διαλέγει αποκλειστικά το κατοικημένο τμήμα της Μεσοχώρας; Εάν πράγματι υπάρχουν λόγοι ασφαλείας γιατί δεν περιγράφονται στα κείμενα; 
      Θέλω να πω επίσης ότι όπως λέει ο νόμος, οι απαλλοτριωμένες εκτάσεις θα διαμορφωθούν κατά τέτοιο τρόπο, ώστε να αποτελούν χώρο αναψυχής. Τα έσοδα που προκύπτουν…. κ.λπ.. Ξέρετε γίνεται μία ιστορία με το δήμο και με ιδιώτες και με κάποια συγκεκριμένα συμφέροντα. Θέλετε να το εκμεταλλευθείτε και να βγάλει η ιδιωτική ΔΕΗ τα σπασμένα. Παίρνετε τα φιλέτα της παραλίμνιας που θα προκύψει από τους κατοίκους, στέλνετε τους κατοίκους στα «κατσάβραχα», μετακυλώντας ένα χωριό σε τρία τμήματα, που δεν έχουν ούτε οπτική επαφή μεταξύ τους και αντί να προσποριστούν οι κάτοικοι τα οφέλη που θα προκύψουν τα δίνετε σε κάποια συμφέροντα και σε κάποιες ομάδες συμφερόντων που είναι από δημοτικές αρχές, μέχρι δεν ξέρω εγώ τι άλλο και με τη ΔΕΗ μέσα. Εάν προκύπτει θέμα τουριστικής ανάπτυξης, γιατί να μην καρπωθούν οι κάτοικοι τα οφέλη; 
      Ο νόμος δημιουργεί επίσης δύο κατηγορίες κατοίκων. Η μία κατηγορία αυτών που οικειοθελώς παραχωρούν την έκταση που κατέχουν και η άλλη κατηγορία που μπορούν να προσφύγουν στα δικαστήρια. 
      Ακόμα και αν ένας κάτοικος δεν δεχθεί να παραχωρήσει την περιουσία του, η απαλλοτρίωση θα συντελεστεί όταν θα τελεσιδικήσει η υπόθεση. Μοναδικός λόγος ενδεικτικός γι’ αυτό είναι ότι προσπαθείτε να διασπάσετε το τοπικό κίνημα που αγωνίζεται χρόνια τώρα για τη διάσωση του χωριού και την προστασία του περιβάλλοντος.
      Η εκπόνηση των απαιτούμενων μελετών για την πολεοδόμηση των χώρων μετεγκατάστασης θα γίνει μετά την ψήφιση του νόμου, λέει το άρθρο 21 και την απαλλοτρίωση. Οι μελέτες όμως πρέπει να προηγηθούν της απαλλοτρίωσης, για να ξέρουμε την καταλληλότητα και την χωρητικότητα των εκτάσεων.
      Τελειώνοντας θα ήθελα να πω ότι στο άρθρο 22 δίνεται η δυνατότητα απόκτησης οικοπέδου. Οι ενδιαφερόμενοι για να αποκτήσουν οικόπεδο στις περιοχές θα πρέπει να το δηλώσουν εντός προθεσμίας δύο μηνών από την ημερομηνία έναρξης ισχύος του νόμου. Καλούνται οι κάτοικοι να αγοράσουν οικόπεδο χωρίς να ξέρουν, ούτε που είναι αυτό, ούτε το μέγεθος, ούτε τη θέση του, τίποτα! 
      Να πω και κάτι ακόμα, επειδή πολλά συζητούνται αυτές τις μέρες για το Συμβούλιο της Επικρατείας. Ευτυχώς που υπάρχει στη χώρα μας το Συμβούλιο της Επικρατείας, που τέλος πάντων, στα ζητήματα περιβάλλοντος έχει δώσει θετικά δείγματα γραφής και έχει διορθώσει απαράδεκτες πολιτικές και διοικητικές αποφάσεις. Μερικές φορές μάλιστα οι αποφάσεις του Συμβουλίου της Επικρατείας βγήκαν μετά την καταστροφή, όπως έγινε στο κτήμα Θων από το γνωστό εργολάβο. 
      Το Συμβούλιο της Επικρατείας έδωσε και τώρα άλλη μία απάντηση: Ο ελαιώνας και το εμπορικό κέντρο του Βωβού, που διαχωρίζεται το εμπορικό κέντρο του Βωβού, κατά το Συμβούλιο της Επικρατείας, σαφώς από την κατασκευή του γηπέδου του Παναθηναϊκού -στο οποίο θέμα γίνεται μια ύπουλη «σπέκουλα» εδώ και πάρα πολύ καιρό με στοχοποιημένο τον ΣΥΡΙΖΑ- είναι μια ακόμα μικρή νίκη των κοινωνιών, αλλά και μια θετική συμβολή του Συμβουλίου της Επικρατείας. 
      Έχουμε ακούσει τον τελευταίο καιρό τα συνθήματα για «κορμοράνους» συνθήματα που αναφέρονται εμμέσως και στον κ. Κουβέλη και στον κ. Τσίπρα και στον κ. Αλαβάνο. Αυτά είναι απαράδεκτα πράγματα και πρέπει να είμαστε σαφείς και κατηγορηματικοί. Σας ενημερώνουμε ότι για την υπόθεση αυτή της Μεσοχώρας, αναμένουμε απόφαση του Συμβουλίου της Επικρατείας και του Δικαστηρίου Ευρωπαϊκών Κοινοτήτων αναφορικά με το νόμο Σουφλιά για την εκτροπή του Αχελώου. 
      Με βάση όλα τα παραπάνω, αν πραγματικά θέλετε να λειτουργήσει ο υδροηλεκτρικός σταθμός και να παράξει ενέργεια χωρίς περιβαλλοντική επιβάρυνση, πρέπει να πάρετε πίσω αυτό το κομμάτι του νόμου στο σύνολό του και να εκπονήσετε μια νέα μελέτη με μικρότερο ύψος φράγματος που και την ίδια ποσότητα μπορεί να δώσει αλλά ούτε τη Μεσοχώρα, ούτε τον Αχελώο θα καταστρέφει.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Ψαριανό.
      Ο κ. Ντόλιος Γεώργιος από το ΠΑΣΟΚ έχει το λόγο.
      ΓΕΩΡΓΙΟΣ ΝΤΟΛΙΟΣ: Για ένα άρθρο, κύριε Υπουργέ και κυρίες και κύριοι συνάδελφοι, ανέβηκα στο Βήμα. Αφορά τον πετρελαιαγωγό Μπουργκάς-Αλεξανδρούπολης. Πέραν της ουσίας του άρθρου, όμως, θα μου επιτρέψετε να κάνω μια μικρή αναφορά στο έργο. Είναι πιστεύω σημαντική ευκαιρία που μου δίνεται να ενημερώσω τους συναδέλφους Βουλευτές, αλλά και τον κύριο Υπουργό, ο οποίος είναι καινούργιος στη θέση του και στον οποίο εύχομαι καλή δουλειά, καλή επιτυχία.
      Το έργο αυτό συζητείται πολλά χρόνια όπως σας είναι γνωστό. Αποκαλύφθηκε στην Αίθουσα ότι η πορεία υλοποίησης της διακρατικής συμφωνίας δεν είναι αυτή που εξαγγέλθηκε ή που αναμενόταν εκ μέρους της Κυβέρνησης και μίλησαν συνάδελφοί μας επ’ αυτού του θέματος και δεν θέλω να σταθώ σ’ αυτό το σημείο. Θέλω να πω, όμως, σε σχέση με την ιστορία του έργου ότι από μας εκεί στον Εύρο και την Αλεξανδρούπολη αρχικά υπερεκτιμήθηκαν όταν ξεκίνησε η συζήτηση, οι θετικές οικονομικές επιπτώσεις του έργου και. υποτιμήθηκαν οι περιβαλλοντικές. Και αυτή η υποτίμηση των περιβαλλοντικών επιπτώσεων έγινε γιατί εκείνη την εποχή δεν είχε γίνει ο αγωγός Μπακού-Τσεϊχάν. 
      Εκείνη την εποχή υπήρχε η εκτίμηση ή η βεβαιότητα ότι αν δεν προχωρήσουμε εμείς στην κατασκευή αυτού του αγωγού Μπουργκάς-Αλεξανδρούπολης ο αγωγός θα γινόταν σε μια παράλληλη διαδρομή ακριβώς απέναντι και θα κατέληγε στο ίδιο ακριβώς σημείο το Αιγαίου. Οι περιβαλλοντικές επιπτώσεις θα ήταν ίδιες ή και χειρότερες, μιας και οι δικές μας επιδόσεις στα θέματα του περιβάλλοντος χωρίς αμφιβολία δεν είναι καλές, αλλά δεν μπορούν να συγκριθούν και με τις επιδόσεις που έχει η Τουρκία σε ανάλογου είδους θέματα.
      Επίσης, την εποχή εκείνη η αμυντική αξία του έργου αξιολογήθηκε μόνο θετικά. Υπήρχε άγχος εκείνη την εποχή και μια πιθανή ενεργό σύρραξη με την Τουρκία και θεωρήθηκε από τους κατοίκους της περιοχής ότι το έργο θα λειτουργήσει αμυντικά. Το έργο αξιολογήθηκε μόνο θετικά. Δεν αναλογιστήκαμε εκείνη την εποχή, δεν σκεφθήκαμε ότι  υπάρχει και η αρνητική πλευρά στη δημιουργία ενός τέτοιου αγωγού γιατί πιθανόν να ήταν στόχος σε μια πιθανή πολεμική σύρραξη. 
      Οι οικονομικές επιπτώσεις του έργου σήμερα, όμως, αποτιμώνται με αντικειμενικό τρόπο, μετριούνται, κύριε Υπουργέ. Λέμε, λοιπόν, καθαρά σύμφωνα με την πρώτη μελέτη του έργου που έκανε η ίδια η εταιρεία, οι θέσεις εργασίας που θα δημιουργηθούν θα είναι εκατόν ογδόντα. Αντιπαραβάλλονται σήμερα με τις αρνητικές επιπτώσεις του έργου. Θα χαθούν χωρίς αμφιβολία, θέσεις απασχόλησης στην αλιεία. Τριακόσιες οικογένειες σήμερα ζουν από την αλιεία στην Αλεξανδρούπολη. Είναι βέβαιο ότι η αλιεία θα πληγεί. Θα υπάρξουν αρνητικές επιπτώσεις στον τουρισμό και θα υπάρχουν απώλειες θέσεων εργασίας. 
      Όσον αφορά τις οικονομικές επιπτώσεις, σε καμία περίπτωση δεν θεωρούμε ότι τα συν και τα πλην θα είναι θετικά για το νομό. 
      Η αμυντική σημασία του έργου δεν αξιολογείται πια με τον ίδιο τρόπο. Σήμερα τα πράγματα έχουν αλλάξει, σήμερα βλέπουμε και την αρνητική πλευρά, σήμερα δεν ανησυχούμε ιδιαίτερα για μια άμεση ενεργό πολεμική σύρραξη με την Τουρκία.
      Οι περιβαλλοντικές επιπτώσεις κυριολεκτικά μας τρομάζουν. Εκεί επικεντρώνεται η συζήτηση. Σ’ αυτό θέλω, κύριε Υπουργέ, να έχω την προσοχή σας.
      Κατ’ αρχάς να πω ότι στη διακρατική συμφωνία, στην πρώτη σελίδα, στο κάτω μέρος λέει ότι οι χώρες διέλευσης του αγωγού –η Ελλάδα και η Βουλγαρία δηλαδή- αναλαμβάνουν την υποχρέωση να διευκολύνουν τις κατασκευάστριες εταιρείες για να ξεπερνούν διαδικαστικά ζητήματα, που προκύπτουν από σειρά ζητημάτων όπως είναι το περιβάλλον κ.λπ. 
Δείχνει το βαθμό αξιολόγησης που είχε το θέμα «Περιβάλλον» στην υπογραφή της διακρατικής συμφωνίας. 
      Δεν είναι, όμως, ο μόνος λόγος για τον οποίο ανησυχούμε. Υπάρχουν διαρκείς επαφές, διαρκείς συναντήσεις, δελτία τύπου, δηλώσεις υπευθύνων παραγόντων για τα θέματα του αγωγού. Από τη διακρατική συμφωνία και μετά, από το 2007, σε κανένα από τα δελτία τύπου, σε καμμία δήλωση, το θέμα του περιβάλλοντος δεν αποτέλεσε θέμα συζήτησης στις συναντήσεις των διαφόρων εταίρων ούτε των κρατικών ούτε των εταιρειών. Αυτό μας ανησυχεί ιδιαίτερα. Και βεβαίως, μας ανησυχεί ιδιαίτερα ότι οι πρακτικές δυνατότητες της χώρας μας στα θέματα πολιτικής προστασίας δεν είναι αρκούντως ικανοποιητικές. 
      Εξ’ αυτού, λοιπόν, του λόγου, η τοπική κοινωνία σήμερα θα έλεγα –και είναι χρήσιμο να το σημειώσετε και αυτό- ότι έχει μια ψυχολογικά αρνητική θέση για τον αγωγό. Υπάρχει ένα τμήμα της κοινωνίας που λέει ένα απερίφραστο «όχι». Δεν είναι τίποτα περίεργοι αυτοί, «οικολογούντες» κ.λπ. όπως ονομάζονται, είναι άνθρωποι με γνώμη, με άποψη, με επιχειρήματα που λένε «όχι». 
      Υπάρχει ένα πολύ  μεγάλο τμήμα της κοινωνίας που δεν θα λυπηθεί αν δεν γίνει ο αγωγός. Δεν παρακολουθεί με λύπη τη σημερινή πορεία του έργου. Αυτοί οι άνθρωποι –το μεγαλύτερο τμήμα της κοινωνίας- εκλογικεύουν τη στάση τους αναλογιζόμενοι, αποδεχόμενοι ότι είναι ένα έργο εθνικής σημασίας. Δεν λένε «όχι» στον αγωγό, αλλά επαναλαμβάνω το παρακολουθούν με πολύ μεγάλο ενδοιασμό, με φόβο θα έλεγα. 
      Υπάρχει και ένα τμήμα της κοινωνίας το οποίο έχει θετική στάση. Ένα τμήμα αυτού του τελευταίου τμήματος, έχει θα έλεγα μια θετική στάση, από έναν καημό για ανάπτυξη. Η περιοχή μας, όπως είναι γνωστό σε όλους, είναι μια περιοχή η οποία πλήττεται από μια χρόνια καθυστέρηση και υπανάπτυξη και υπάρχει η λογική να γίνει κάτι και ας αναλάβουμε και ένα ρίσκο. 
      Και βεβαίως, υπάρχει ένα μικρό τμήμα της κοινωνίας που λέει «ναι» στον αγωγό, εκτιμώντας και επιχειρηματολογώντας με τη λογική ότι θα ζούμε σε μια διαφορετική πόλη, σε μια διαφορετική περιοχή, σε μια περιοχή με άλλες παραμέτρους στα αναπτυξιακά μας χαρακτηριστικά και οι οποίοι έχουν βεβαίως τα επιχειρήματά τους. 
      Θα είναι μια άλλη πόλη επαναλαμβάνω, ένας άλλος τρόπος σκέψης. Μέσα από το κλίμα που έχει δημιουργηθεί, οι φορείς του τόπου, μας ζήτησαν από την Κυβέρνηση τη δημιουργία μιας επιτροπής η οποία θα έχει ρόλο, λόγο, άποψη, συμμετοχή στη διαμόρφωση των εξελίξεων από εδώ και πέρα, παραδείγματος χάριν στη διαμόρφωση της συμφωνίας διέλευσης η οποία θα έρθει για ψήφιση στη Βουλή. Αυτήν την επιτροπή με το άρθρο 36 έρχεται σήμερα η Κυβέρνηση να νομοθετήσει. Καλή η πρόθεση, αλλά έχω την γνώμη ότι το βήμα που γίνεται, είναι μισό. Δηλαδή λέει «μπορεί να συνιστάται επιτροπή». θα μπορούσαμε να πούμε «συνιστάται επιτροπή». θα ήμασταν πιο ήσυχοι. Αυτό είναι το ένα ζήτημα. 
      Το δεύτερο ζήτημα. Μιλάει για τη σύνθεση της επιτροπής αλλά δεν διασφαλίζεται ο ρόλος των τοπικών φορέων, του Νομάρχη, του Δημάρχου της Αλεξανδρούπολης. Εγώ θα ήμουν ευτυχής αν υπήρχε στο νόμο ότι πρόεδρος της επιτροπής θα ήταν ο εκάστοτε νομάρχης, ότι αντιπρόεδρος της επιτροπής θα ήταν ο δήμαρχος της Αλεξανδρούπολης. Ακόμη και μια δήλωσή σας η οποία θα γραφτεί στα Πρακτικά, θα είναι σημαντική δέσμευση εκ μέρους της Κυβέρνησης και θα την ακούσουν ευχάριστα οι φορείς του τόπου μας. 
      Αυτή η πρωτοβουλία της Κυβέρνησης, να φέρει την τροπολογία και να την ενσωματώσει ως άρθρο στο νομοσχέδιο με το άρθρο 16, θα είχε νόημα πραγματικά, κύριε Υπουργέ, εάν υπάρχουν συγκεκριμένες δεσμεύσεις. Δεν δεσμεύεται η Κυβέρνηση με αυτό που προβλέπει ο νόμος ότι μπορεί να εκδοθεί κοινή υπουργική απόφαση η οποία θα συνιστά αυτήν την επιτροπή. 
      Επαναλαμβάνω, να είναι ξεκάθαρο ότι υποχρεωτικά συνιστάται αυτή η επιτροπή με κοινή υπουργική απόφαση και στην επιτροπή αυτή προεδρεύει ο εκάστοτε νομάρχης Έβρου και αντιπροεδρεύει ο εκάστοτε δήμαρχος της Αλεξανδρούπολης. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Ντόλιο. 
      Ο κύριος Υπουργός έχει το λόγο. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Άκουσα με πολύ μεγάλη προσοχή αυτά τα οποία είπε ο κύριος συνάδελφος από τον Έβρο. 
      Θα πρέπει να επισημάνω το εξής: κατ’ αρχάς η τοποθέτησή του βρίσκεται σε αντίφαση με τα όσα είπε σχετικά με τη διάταξη αυτή η εισηγήτρια του ΠΑΣΟΚ. Το αντιπαρέρχομαι, όμως, αυτό είναι ένα ζήτημα το οποίο ίσως χρειαστεί να διευκρινιστεί από την ίδια. 
      Πρέπει, όμως, να πω, κύριε Πρόεδρε, ότι η συγκρότηση της επιτροπής -για να απαντήσω και στον συνάδελφο και γι’ αυτό έλαβα το λόγο- γίνεται με απόφαση του νομάρχη. Αυτό δεν είναι στο κείμενο του νόμου το οποίο έχετε στα χέρια σας, πλην, όμως, κατά την έναρξη της συζητήσεως στην Ολομέλεια υπήρξε μια νομοτεχνική βελτίωση στο οικείο άρθρο από τον Υπουργό και προβλέπεται η συγκρότηση της επιτροπής από το νομάρχη. 
      Νομίζω ότι αυτό απαντά και στις ενστάσεις στις οποίες προ ολίγου κατά τη διάρκεια της ομιλίας σας διατυπώσατε.
      Ευχαριστώ.
      ΠΡΟΕΔΡΕΥΩΝ (Βαϊτσης Αποστολάτος): Ο κ. Τζαμτζής έχει το λόγο για οκτώ λεπτά.
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, την ώρα που πολλοί αγρότες βρίσκονται στο δρόμο διεκδικώντας αποζημιώσεις και ενισχύσεις προϊόντων, η Αξιωματική Αντιπολίτευση, το ΠΑΣΟΚ, έρχεται στη συνέχεια και ψηφίζει άρθρα που δίνουν τη δυνατότητα να μπορεί ο ΕΛΓΑ να αποζημιώσει τους αγρότες για ζημιές που έχουν υποστεί. Μιλώ για το άρθρο 38, το οποίο αναφέρεται στη δυνατότητα για κατ’ εξαίρεση αποζημιώσεις από τον ΕΛΓΑ. Δεν είναι η πρώτη φορά που το πράττει το ΠΑΣΟΚ. Σε αυτήν την Αίθουσα έχουμε μνήμη, έχουμε και αφτιά και ακούμε και πρέπει να ακούσει και ο ελληνικός λαός ότι το ΠΑΣΟΚ δεν ήθελε κατ’ αρχάς τον ΕΛΓΑ δημόσιο φορέα, γι’ αυτό και είχε φτιάξει τον αντασφαλιστικό Οργανισμό «ΟΑΣΙΣ», ώστε να βάλει μέσα στη διαδικασία των αποζημιώσεων των αγροτών, στην ασφαλιστική κάλυψη δηλαδή των αγροτικών προϊόντων, ιδιώτες. 
      Μπορείτε να φανταστείτε ποια θα ήταν σήμερα τα αποτελέσματα; Μπορείτε να φανταστείτε σήμερα ιδιώτες εάν θα κάλυπταν ζημιές, εάν θα αποζημίωναν αγρότες, εάν θα στήριζαν ειδικά αυτήν τη στιγμή τους αγρότες; Φυσικά και όχι. 
      Η Νέα Δημοκρατία ξεκαθάρισε τα πράγματα από την πρώτη στιγμή και κράτησε τον ΕΛΓΑ δημόσιο φορέα και φυσικά καλύπτει ζημιές. Δεν είναι σωστό να καλύπτει κατ’ εξαίρεση ζημιές που έχουν υποστεί; Δεν είναι δυνατόν ένας κανονισμός του ΕΛΓΑ, κυρίες και κύριοι συνάδελφοι από το ΠΑΣΟΚ, να συμπεριλάβει όλες τις ενδεχόμενες ζημιές που μπορεί να υποστεί ο αγρότης. Γι’ αυτόν ακριβώς το λόγο και από το 2004 η Νέα Δημοκρατία καλύπτει κατ’ εξαίρεση, μετά από στοιχειοθετημένη έρευνα που γίνεται αν πρέπει μία ζημιά να καλυφθεί ή όχι. Και το έχει κάνει με την ακαρπία. Διότι η ζημιά οφείλετο στους καύσωνες του καλοκαιριού, δεν είχε άμεση σύνδεση χρονική με τη ζημιά που έχει υποστεί το προϊόν, το πότε δηλαδή εμφανίστηκε αυτή η ζημιά. Στα καρποφόρα παραδείγματος χάριν –και το έχω ξαναπεί σε αυτήν την Αίθουσα- η ζημιά έγινε το καλοκαίρι και δεν μπόρεσε να αναπτύξει σωστά τον καρπό των δέντρων και τον πέταξε. Δεν υπάρχει παραγωγή. Και έρχεστε εσείς σήμερα και λέτε ότι δεν πρέπει να αποζημιωθούν αυτοί οι αγρότες. 
      Πραγματικά εμάς δεν μας προξενεί απορία, γιατί τα ίδια λέγατε και πριν από μερικά χρόνια σε αυτήν την Αίθουσα, όταν καταγγέλλατε τέσσερις Βουλευτές από το ΠΑΣΟΚ τον Πρόεδρο του ΕΛΓΑ, γιατί έδινε αποζημιώσεις στους αγρότες. 
      Κυρίες και κύριοι συνάδελφοι, από τη ζημιά κέρδος δεν υπάρχει. Όταν υπάρχει ζημιά, έρχεται η Κυβέρνηση και καλύπτει αυτήν τη ζημιά και ορθά την καλύπτει. Και έχουμε τα κότσια να πούμε ότι προσπαθούμε σήμερα μέσα στα πλαίσια των δυνατοτήτων που έχει ο προϋπολογισμός, σε μία δύσκολη ώρα για τους αγρότες, να εξαντλήσουμε κάθε περιθώριο για να καλυφθούν αυτές οι ζημιές. 
	Από κει και πέρα, άκουσα συναδέλφους από το ΠΑ.ΣΟ.Κ. και πρώτα απ’ όλα την εισηγήτρια του ΠΑ.ΣΟ.Κ. να λέει ότι αυτό δεν μπορεί να γίνεται. 
      Πρέπει να σας ενημερώσω, κυρίες και κύριοι συνάδελφοι, ότι σχετικά με την πρόταση που αφορά την ακαρπία για τα καρποφόρα –και μιλώ για κεράσια, αχλάδια, μήλα, δαμάσκηνα, βερίκοκα, αμύγδαλα- αυτές οι ζημιές θα καλυφθούν πανελλαδικά. 
      Δεύτερον, δεν υπέστησαν ζημιές οι σπαραγγοπαραγωγοί; Δεν έχουμε το πρόβλημα αυτό; Γι’ αυτόν το λόγο υπήρξαν κινητοποιήσεις, γι’ αυτόν το λόγο κι εμείς ως Βουλευτές της Συμπολίτευσης έχουμε καταθέσει μία σειρά από προτάσεις και υπομνήματα στηρίζοντας αυτήν την προσπάθεια. Δηλαδή αυτοί οι αγρότες που θα πάρουν αποζημιώσεις είναι μόνο νεοδημοκράτες; Δεν παίρνουν αποζημιώσεις οι αγρότες που είναι ΠΑΣΟΚ, ΚΚΕ, ΛΑΟΣ ή οτιδήποτε άλλο; Προς Θεού!
      Αυτές οι λογικές είναι πραγματικά παράλογες και δεν μπορώ να καταλάβω πώς θα σταθείτε στα χωριά όταν θα πάτε στο νομό σας. Θα τολμήσετε να πείτε στους αγρότες «εμείς είμαστε αντίθετοι στην κάλυψη των ζημιών»; Τολμήστε να το πείτε. Το λέω αυτό διότι πραγματικά δεν έχει καμμία λογική το να μην ψηφίζετε τέτοιου είδους διατάξεις.
	ΑΘΑΝΑΣΙΑ ΜΕΡΕΝΤΙΤΗ: Τα χρέη του ΕΛΓΑ…
	ΙΟΡΔΑΝΗΣ ΤΖΑΜΤΖΗΣ: Το λέω αυτό διότι ο ΕΛΓΑ ήταν κάποτε «φωλιά» διαφθοράς. Έχουμε ξεκαθαρίσει τα πράγματα. Γίνονται εκτιμήσεις και αποζημιώνονται όλοι οι αγρότες οι οποίοι έχουν υποστεί ζημιές.
	Κυρίες και κύριοι συνάδελφοι, πρέπει να έχετε το θάρρος να πείτε συγκεκριμένες κουβέντες στον ελληνικό λαό και ειδικά στους αγρότες. Πείτε ευθέως «εμείς δεν θέλουμε να αποζημιώνεστε». Αυτό είναι το ΠΑΣΟΚ, αυτή είναι η πολιτική που εφάρμοσε τα προηγούμενα χρόνια.
	Θέλω ακόμη να σταθώ στο άρθρο 39 για τα γεωθερμικά πεδία. Πραγματικά είναι ένα πολύ μεγάλο βήμα αυτό που κάνει η Κυβέρνηση στην κατεύθυνση αυτή της πραγματικής αξιοποίησης των γεωθερμικών πεδίων. Το λέω αυτό διότι τα γεωθερμικά πεδία αυτά τα χρόνια ήταν κυριολεκτικά μπλοκαρισμένα. Εάν έπαιρνε ένας «εκμεταλλευτής» το γεωθερμικό πεδίο –σε εισαγωγικά η λέξη «εκμεταλλευτής», εννοώ αυτόν που θα εκμεταλλευόταν το γεωθερμικό πεδίο- δεν μπορούσε να μπει δεύτερος, άσχετα εάν η δυναμικότητα του γεωθερμικού πεδίου ήταν τέτοια που θα μπορούσε να δεχθεί πολλαπλές παρεμβάσεις και βεβαίως πολλές εκμεταλλεύσεις. Η Κυβέρνηση έρχεται και δίνει λύση στο θέμα αυτό και αυτό είναι πολύ σημαντικό γιατί ιδιαίτερα όσον αφορά τον αγροτικό τομέα, πέρα από την οικιακή χρήση, το περιβάλλον και την προστασία του περιβάλλοντος, έχουμε τη δυνατότητα πλέον στον αγροτικό τομέα να μπούμε σε νέες καλλιέργειες, να μπούμε σε οργανωμένες θερμοκηπιακές καλλιέργειες, σε καλλιέργειες σπαραγγιού, σε καλλιέργειες οπωροκηπευτικών δίνοντας τη δυνατότητα στον αγρότη να έχει πρωιμότητα, να έχει παραγωγή όλο το χρόνο, να έχει τη δυνατότητα του χαμηλού κόστους και επιπλέον της προστασίας του περιβάλλοντος. Μπορείτε να διανοηθείτε το να μην καίει πετρέλαιο, να μην καίει κάρβουνο ή λιγνίτη, να μην επιβαρύνει το περιβάλλον και ταυτόχρονα να έχει κατά 80% περίπου χαμηλότερο κόστος στην παραγωγή του; Μπορείτε να σκεφθείτε τι δυνατότητες αναπτύσσονται για εξαγωγές, τι δυνατότητες έχει πλέον η ανταγωνιστικότητα που αποκτούν τα ελληνικά προϊόντα και τέλος τι δυνατότητα έχει ο αγρότης για υψηλότερες, πολύ καλύτερες τιμές προϊόντος από τις σημερινές; 
      Πραγματικά τα άρθρα που ρυθμίζουν τα θέματα γεωθερμίας είναι πολύ σημαντικά και δίνουν λύση σ’ ένα πρόβλημα το οποίο χρόνιζε και επιζητούσε λύση και έρχεται σήμερα η Κυβέρνηση και ξεμπλοκάρει αυτήν τη διαδικασία δίνοντας νέες προοπτικές στην οικιακή χρήση, δίνοντας καλύτερες προοπτικές για το περιβάλλον αλλά και πολύ καλύτερες προοπτικές για τον αγροτικό τομέα.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κύριο Τζαμτζή.
	Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κύριος Αστέριος Ροντούλης, έχει ζητήσει το λόγο για οκτώ λεπτά.
	Ορίστε, κύριε Ροντούλη, έχετε το λόγο.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
    Εκλεκτέ συνάδελφε, κύριε Τζαμτζή, ακούστε κάτι τώρα. «Δίκαια οι αγρότες μας κατεβαίνουν στους δρόμους…» -διαβάζω από μέσα- «…γιατί δεν έχουν άλλη διέξοδο και γιατί πρέπει να καταλάβει η Κυβέρνηση «των χονδρών γάτων», κατά έναν προσφυή χαρακτηρισμό, ότι δεν νομιμοποιείται να περιφρονεί και να οδηγεί στην εξαθλίωση το 18% του ελληνικού λαού. Από την άλλη πλευρά οι κινητοποιήσεις των αγροτών θα πρέπει να λειτουργήσουν και ως ξυπνητήρι για την κοινωνία μας, που βρίσκεται σε χαρακτηριστική απάθεια και ακινησία.»
    Τάδε έφη Σωτήρης Χατζηγάκης εν έτει 2004 στο βιβλίο του, εκδόσεων Σιδέρης, «Ώρα μηδέν για τους Έλληνες αγρότες».
    Τρία ερωτήματα, κύριε Τζαμτζή.
    Ερώτημα πρώτο. Τώρα είναι «ώρα μηδέν» για τους Έλληνες αγρότες μετά το πολλαπλό κραχ που έχουν υποστεί; Κραχ τιμών, κραχ προϊόντων, κραχ υποδομών. Συνεχίζει να είναι «ώρα μηδέν». Γι’ αυτό είναι στο πεζοδρόμιο. Γι’ αυτό είναι στις κινητοποιήσεις, που πριν από λίγο αναφερθήκατε. Γι’ αυτό!
    Πέρασαν τόσα χρόνια, λοιπόν, διακυβέρνησης Νέας Δημοκρατίας και είμαστε πάλι «ώρα μηδέν». Γι’ αυτό οι άνθρωποι είναι στο πεζοδρόμιο.
    Ερώτημα δεύτερο. Η κυβέρνηση «των χονδρών γάτων» τώρα -κατά την προσφυή έκφραση του Rifkin, δεν είναι του κ. Χατζηγάκη- ήταν πριν από κάμποσα χρόνια η κυβέρνηση ΠΑΣΟΚ. Τώρα εσείς είστε η κυβέρνηση «των χονδρών ποντικιών» προφανώς! 
    Ερώτημα τρίτο…
    ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Αυτά είναι υπερβολές.
    ΑΣΤΕΡΙΟΣ ΡΟΝΤΟΥΛΗΣ: Ο κύριος Υπουργός, αγαπητέ μου. Ο Υπουργός σας τα γράφει αυτά για χονδρούς γάτους. Ο Υπουργός σας. Να τον εγκαλέσετε.
    ΕΛΕΥΘΕΡΙΟΣ ΑΥΓΕΝΑΚΗΣ: Δεν είναι μόνο δικός μας Υπουργός. Είναι Υπουργός της Ελλάδας.
    ΑΣΤΕΡΙΟΣ ΡΟΝΤΟΥΛΗΣ: Καλά. Ωραία. Θα μάθετε να μας ακούτε, σας αρέσει, δεν σας αρέσει, όπως σας ακούσαμε.
    ΠΡΟΕΔΡΕΥΩΝ (Βαΐτσης Αποστολάτος): Απαγορεύεται ο διάλογος. Κύριε Ροντούλη, δεν κάνουμε διάλογο.
     ΕΛΕΥΘΕΡΙΟΣ ΑΥΓΕΝΑΚΗΣ: Κύριε Ροντούλη, να κάνετε αλλού μαθήματα. Το «θα μάθετε» μην το λέτε σε εμάς. Δεν είστε δάσκαλος.
    ΠΡΟΕΔΡΕΥΩΝ (Βαΐτσης Αποστολάτος): Κύριε Αυγενάκη, δεν έχετε το λόγο.
    ΑΣΤΕΡΙΟΣ ΡΟΝΤΟΥΛΗΣ: Ερώτημα τρίτο. Ξυπνητήρι για την ελληνική κοινωνία…
    ΕΛΕΥΘΕΡΙΟΣ ΑΥΓΕΝΑΚΗΣ: Να κάνετε αλλού τα μαθήματα! Έλεος!
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, θα με προστατέψετε;
    ΠΡΟΕΔΡΕΥΩΝ (Βαΐτσης Αποστολάτος): Το έχω ήδη κάνει, κύριε Ροντούλη.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Βαΐτσης Αποστολάτος): Συνεχίστε και μην πέφτετε εσείς στο σφάλμα του διαλόγου.
    ΔΗΜΗΤΡΙΟΣ ΛΙΝΤΖΕΡΗΣ: Κύριε συνάδελφε…
    ΑΣΤΕΡΙΟΣ ΡΟΝΤΟΥΛΗΣ: Δεν ξέρω. Ας μας το πουν.
    Εγώ διαβάζω εκφράσεις του αξιότιμου Υπουργού Αγροτικής Ανάπτυξης και Τροφίμων.
    Ερώτημα τρίτο. Θα λειτουργήσουν, τουλάχιστον, οι τελευταίες κινητοποιήσεις των αγροτών ως ξυπνητήρι, για να ξυπνήσει η Κυβέρνηση από το λήθαργο και να κοιτάξει τον αγροτικό κόσμο της χώρας; Ερώτημα θέτουμε και περιμένουμε. Διότι ωραία τα λόγια, ωραία τα «θα» -θα δούμε παρακάτω και κάποια άλλα «θα»- αλλά η ουσία παραμένει. Πρόβλημα στο κόστος. Πρόβλημα στις υποδομές. Πρόβλημα στις τιμές. Πρόβλημα με τις τράπεζες. Ένα πρόβλημα διογκωμένο παντού. 
    Άρα, λοιπόν, θα λειτουργήσει το ξυπνητήρι;
    Καταθέτω στα Πρακτικά το σχετικό κείμενο, για να παραμείνουν καταγεγραμμένες οι εκφράσεις του κ. Χατζηγάκη, που χρησιμοποιούσε για την τότε κυβέρνηση. Τώρα αν είναι «ώρα μηδέν» ή «πλην του μηδενός», ας το κρίνει ο κόσμος.
    (Στο σημείο αυτό ο Βουλευτής κ. Αστέριος Ροντούλης                        καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Έρχομαι τώρα σε κάτι που ελέχθη για τον ΕΛΓΑ. Προσέξτε να δείτε. Είναι σωστή η άποψη που λέει ότι κατ’ εξαίρεσην καλύψεις πρέπει να υπάρχουν, διότι πρέπει ad hoc να εξετάζουμε μία περίπτωση καταστροφής και να ενεργούμε κατά περίπτωση, κατ’ εξαίρεση. Ωραία. Η άλλη λογική, όμως, είναι η εξής: Ότι χρησιμοποιείται αυτό το σύστημα κατά το δοκούν, ότι κατά την κρίση τους το χρησιμοποιούν οι εκάστοτε κυβερνώντες. Το έκανε και το ΠΑΣΟΚ -δεν είναι σημερινή φάμπρικα- αυτό το «κατ’ εξαίρεση», για να δημιουργήσουν, μέσω κονδυλίων και προϋπολογισμού του ΕΛΓΑ, ένα πελατειακό σύστημα εξυπηρέτησης ημετέρων.
    Ο Λαϊκός Ορθόδοξος Συναγερμός λέει το εξής: Αναμόρφωση του Κανονισμού του ΕΛΓΑ. Αναμόρφωση.
    Πολύ σωστά ο εκλεκτός συνάδελφος κ. Τζαμτζής -που είναι από την επαρχία, τα γνωρίζει τα πράγματα και γι’ αυτό τα λέει όπως είναι- είπε ότι άλλαξαν οι καιρικές συνθήκες. Πλέον φαινόμενα καρπόπτωσης και ακαρπίας, που δεν είναι ευθύνη του παραγωγού, του καλλιεργητή, θα αντιμετωπίζουμε καθημερινά, κύριοι Υφυπουργοί.
    Εμείς λέμε, λοιπόν. Σβήστε αυτό το «κατ’ εξαίρεση», να περάσουμε σε έναν αναμορφωμένο Κανονισμό του ΕΛΓΑ, που θα προνοεί για τέτοιου είδους φαινόμενα, τα οποία συναντούμε την τελευταία 5ετία, τουλάχιστον, σωρηδόν. Γιατί δεν το κάνετε; Ιδού πεδίον δόξης λαμπρόν. 
      Και βεβαίως έρχομαι τώρα σε ένα άλλο ζήτημα, στο ζήτημα της καρπόπτωσης και της ακαρπίας. Θα πρέπει να πω στον εκλεκτό συνάδελφο ότι η καρπόπτωση είναι οδυνηρότερη της ακαρπίας, διότι ακαρπία σημαίνει ότι δεν υπάρχει καρπός. Καρπόπτωση σημαίνει ότι ο καρπός έχει φθάσει σε ένα μέγεθος στραγαλιού, έχουν πέσει λιπάσματα, έχουν πέσει ζιζανιοκτόνα, έχουν πέσει φάρμακα, άρα αυξημένο κόστος. Είναι χειρότερη η καρπόπτωση από την ακαρπία.
      Και το ερώτημα που τίθεται είναι το εξής: Γύριζαν, αγαπητοί συνάδελφοι της Νέας Δημοκρατίας, Βουλευτές δικοί σας στο Νομό Λάρισας δύο μήνες πριν και διατείνονταν σε όλους τους τόνους ότι έχει υπογραφεί Κοινή Υπουργική Απόφαση, η επονομαζόμενη ΚΥΑ, μεταξύ Υπουργείου Αγροτικής Ανάπτυξης και Τροφίμων και Υπουργείου Οικονομίας και Οικονομικών, προκειμένου να δοθεί η αποζημίωση της καρπόπτωσης. 
      Έλα, όμως, που μετά από δύο μήνες και όλο αυτό τον επικοινωνιακό ορυμαγδό περί υποτιθέμενης ΚΥΑ που είχε υπογραφεί, τίποτε δεν έχει γίνει, διότι όλοι συνομολογούν –και χθες ο κ. Χατζηγάκης- ότι δεν υπάρχει ΚΥΑ και θα το δούμε το θέμα. Δύο μήνες πριν δεν το βλέπατε; Δύο μήνες πριν δεν υπήρχε το θέμα; Γιατί κοροϊδεύετε τον κόσμο; Ο κόσμος έχει μπουχτίσει από κουβέντες. Έργα θέλει, πράξεις θέλει. Εγώ, δηλαδή, θα χαιρόμουν να έρθει ο Υπουργός ή ο Υφυπουργός σήμερα με την ευκαιρία αυτή και να ανακοινώσει «κύριοι έχει υπογραφεί η ΚΥΑ με αυτές τις πρόνοιες, με αυτές τις προβλέψεις και σε τακτό χρονικό διάστημα αρχίζει η καταβολή των αποζημιώσεων». Θα χειροκροτούσα και εγώ.
      Άρα, λοιπόν, τα ωραία λόγια τελείωσαν. Ο αγροτικός κόσμος βρίσκεται σε δεινή θέση, σε δεινή κατάσταση. Πρέπει να ληφθούν μέτρα. Πιστεύω ότι και οι Βουλευτές της Νέας Δημοκρατίας το θέλουν, όλων των κομμάτων το θέλουν, διότι είναι η ραχοκοκκαλιά της υπαίθρου οι αγρότες μας. Χωρίς τον αγρότη μας στην περιφέρεια, τα χωριά μας θα σβήσουν, το δημογραφικό μας πρόβλημα θα οξυνθεί, η οικονομία μας θα γνωρίσει έναν τεράστιο κλυδωνισμό, η ανεργία θα αυξηθεί, η αστυφιλία θα κλυδωνίσει επικίνδυνα τον κοινωνικό ιστό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Μισό λεπτό, κύριε Πρόεδρε, και τελειώνω.
      Επομένως εφ’ όσον όλοι μέσα στην Αίθουσα συνομολογούμε την αναγκαιότητα της στήριξης του αγροτικού κόσμου, γιατί δεν παίρνουμε μέτρα πρακτικά και άμεσα; Εάν γίνει αυτό, ο αγροτικός κόσμος θα το καταλάβει και θα μπορέσει να σταθεί στις εστίες του, διαφορετικά τα προβλήματα θα κλιμακωθούν επικίνδυνα, όχι μόνο για την ελληνική οικονομία αλλά και για τη συνοχή της ελληνικής κοινωνίας.
      Ευχαριστώ για την ανοχή σας, κύριε Πρόεδρε.
      (Χειροκροτήματα από την πτέρυγα του ΛΑΟΣ)
       ΠΡΟΕΔΡΕΥΩΝ (Βαΐτσης Αποστολάτος): Ο κύριος Υπουργός έχει το λόγο.
       ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Πραγματικά μόνο εντυπωσιασμένος μπορεί να είναι κάποιος με αυτά που ακούει σήμερα. Άκουσα με προσοχή τους συναδέλφους του ΠΑΣΟΚ, αλλά και το συνάδελφο κ. Ροντούλη και η απορία που γεννάται στους ακροατές των φράσεων αυτών είναι μία και μοναδική. Θέλετε να αποζημιωθούν οι αγρότες, ναι ή όχι;
      ΑΣΤΕΡΙΟΣ ΡΟΝΤΟΥΛΗΣ: Χειροκροτούμε κιόλας.
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Συμφωνείτε με το άρθρο 38, ναι ή όχι;
      ΑΣΤΕΡΙΟΣ ΡΟΝΤΟΥΛΗΣ: Δείξτε μας την ΚΥΑ.
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Πραγματικά, κύριε Πρόεδρε και κύριοι συνάδελφοι, είναι εντυπωσιακό αυτό που συμβαίνει σήμερα. Περνάμε μία κρίσιμη περίοδο και το ξέρουμε όλοι αυτό, μία διεθνή κρίση, η οποία ευτυχώς αγγίζει ελάχιστα και τη χώρα μας μέχρι σήμερα και ευχόμαστε να συνεχίσει να είναι έτσι. Και αυτό είναι ξεκάθαρο ότι οφείλεται στη σημερινή Κυβέρνηση. Οι αγρότες είναι στους δρόμους με δίκαια αιτήματα, τα οποία είναι απόρροια της κρίσης η οποία υπάρχει. Η σημερινή Κυβέρνηση και ο Υπουργός Αγροτικής Ανάπτυξης προσπαθεί με τον καλύτερο τρόπο να χειριστεί τα προβλήματα που υπάρχουν. 
      Προσπαθούμε μέσα από την κρίση αυτή να ενισχύσουμε το εισόδημα των αγροτών. Ακούγονται, όμως, σήμερα θέσεις και πραγματικά απορεί κανείς, με ποιο θράσος θα πάτε στα χωριά σας και θα μιλήσετε στους αγρότες και στους κτηνοτρόφους. Τι θα τους πείτε; Ότι δεν συμφωνούμε ή δεν συμφωνήσαμε να επιδοτηθείτε ή να ενισχυθεί το εισόδημά σας; Πραγματικά είναι απορίας άξιον.
      Για το άρθρο 38, θα ήθελα να πω ότι το άρθρο 3, στην παράγραφο 2, με τα εδάφια β΄, γ΄ και δ΄ του ιδρυτικού νόμου του ΕΛΓΑ, ο ν. 1790/1988, όριζε ότι με ΚΥΑ των Υπουργών Οικονομίας και Αγροτικής Ανάπτυξης στους ασφαλισμένους κινδύνους της παραγράφου 1, στο εδάφιο α΄ του άρθρου αυτού μπορούν να προστεθούν και νέοι κίνδυνοι, ύστερα από μια αναλογιστική μελέτη και πρόταση του Διοικητικού Συμβουλίου του ΕΛΓΑ.
      Το άρθρο 7 στην παράγραφο 3β του ν. 2948/2001 τροποποίησε την ανωτέρω διάταξη και όριζε ότι η ανωτέρω ΚΥΑ εκδίδεται ύστερα από σύνταξη αναλογιστικής μελέτης και εισήγηση του «ΟΑΣΙΣ». Με το ν.3648/2008 καταργήθηκε ο «ΟΑΣΙΣ» και όλες οι διατάξεις που αναφέρονται σε αυτόν. Μεταξύ αυτών, καταργήθηκε και η ως άνω διάταξη του άρθρου 7, παράγραφος 3β του ν.2948/2001 και δεν επανήλθε σε ισχύ η διάταξη του άρθρου 3, παράγραφος 2, εδάφια β, γ και δ του ν.1790/1988. Η μη επαναφορά της διάταξης αυτής είχε ως συνέπεια τη στέρηση του δικαιώματος των αρμοδίων Υπουργών να εκδίδουν νέες ΚΥΑ και να προσθέτουν νέους ασφαλιστικούς κινδύνους ή να ενεργοποιούν κινδύνους προβλεπόμενους και μη ενεργοποιηθέντες στον ιδρυτικό νόμο του ΕΛΓΑ, όπως είναι παραδείγματος χάριν η ξηρασία, εντομολογικές, φυτοπαραγωγικές προσβολές των καλλιεργειών, ασθένειες των ζώων κ.λπ.. 
      Δεδομένου –και σ’ αυτό νομίζω ότι συμφωνούμε όλοι- ότι ο κανονισμός του ΕΛΓΑ χρειάζεται αλλαγή και προσαρμογή στις καινούργιες διαμορφούμενες κλιματολογικές συνθήκες και τους νέους ασφαλιστικούς κινδύνους που δημιουργούνται, επιβάλλεται η επαναφορά της ισχύος της ανωτέρω διάταξης, η οποία επιδιώκει με τον τρόπο αυτό και έχει σαν σκοπό την αντιμετώπιση των όποιων ζημιών προκύψουν από νέες για την ελληνική επικράτεια ασθένειες. Αυτό κάνει το άρθρο 38. Υπάρχει κάποιος που διαφωνεί με το άρθρο 38;  
      ΔΗΜΗΤΡΙΟΣ ΤΣΙΡΩΝΗΣ: Το άρθρο 39;
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Για το άρθρο 38 μιλώ. 
      ΠΡΟΕΔΡΕΥΩΝ (Βαΐτσης Αποστολάτος): Το άρθρο 38…
      ΑΘΑΝΑΣΙΑ ΜΕΡΕΝΤΙΤΗ: Τέλος πάντων, καταλάβαμε. Έτσι όπως είναι το νομοσχέδιο, είναι απορίας άξιο…
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Δεν νομίζω ότι μπορεί κανείς να διαφωνήσει με αυτό και πραγματικά είναι απορίας άξιο, κύριοι συνάδελφοι, το τι να πείτε στις περιφέρειές σας. 
      ΑΘΑΝΑΣΙΑ ΜΕΡΕΝΤΙΤΗ: Εξηγήστε μας τι θα πείτε εσείς και αφήστε τι θα πούμε εμείς.
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): Βγείτε και πείτε στους αγρότες ότι εμείς δεν στηρίζουμε τη λύση που έχει βρει η Κυβέρνηση, ότι δεν θέλουμε να το κάνουμε. Στο κάτω-κάτω, για να είμαστε και ειλικρινείς, αυτό υπήρχε, δεν είναι κάτι καινούργιο, δεν ήρθε από τον ουρανό.
      Όσον αφορά την δεύτερη παράγραφο που παρέχεται η δυνατότητα στον Υπουργό Αγροτικής Ανάπτυξης και Τροφίμων η έκδοση σχετικών αποφάσεων, προκειμένου να προσδιορισθεί στο πλαίσιο χορήγησης υποτροφιών σε παιδιά φτωχών και κατά κύριο επάγγελμα αγροτών που σπουδάζουν στα ΑΕΙ της χώρας, σύμφωνα με τα όσα  προβλέπονται από το ν.3684/2008, άκουσα συναδέλφους του ΠΑΣΟΚ να λένε ότι αυτά είναι χρήματα των αγροτών. Δηλαδή, δεν συμφωνείτε να δίδονται υποτροφίες στα παιδιά αυτά; Και δεν είναι χρήματα των αγροτών, γιατί θα σας θυμίσω ότι ο ΕΛΓΑ έχει γύρω στα 80.000.000 ευρώ και από τον κρατικό προϋπολογισμό παίρνει άλλα 500.000.000 ευρώ. Είναι χρήματα επιπλέον. Διαφωνείτε και με αυτό; Αν ναι, να μου το πείτε.
      Κυρίες και κύριοι συνάδελφοι, νομίζω ότι κάποια στιγμή…
      ΑΘΑΝΑΣΙΑ ΜΕΡΕΝΤΙΤΗ: (Δεν ακούστηκε)
      ΠΡΟΕΔΡΕΥΩΝ (Βαΐτσης Αποστολάτος): Κυρία Μερεντίτη, δεν έχετε το λόγο.
      ΜΙΧΑΛΗΣ ΠΑΠΑΔΟΠΟΥΛΟΣ (Υφυπουργός Αγροτικής Ανάπτυξης και Τροφίμων): …πρέπει να αφήσετε το διπλό πρόσωπο το οποίο έχετε, το λαϊκισμό τον οποίο συνεχίζετε να κάνετε και να βγείτε με ειλικρίνεια και να πείτε στους αγρότες τι θέλετε. Εμείς θα το κάνουμε και να είστε απόλυτα σίγουροι ότι και οι αγρότες και οι κτηνοτρόφοι και η ελληνική κοινωνία θα καταλάβει ποιος τους εμπαίζει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Υπουργέ.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Βαΐτσης Αποστολάτος): Ποιο είναι το προσωπικό, κύριε Τζαμτζή;
      ΙΟΡΔΑΝΗΣ ΤΖΑΜΤΖΗΣ: Θα σας εξηγήσω, κύριε Πρόεδρε. 
      Προηγουμένως ο κ. Ροντούλης αναφέρθηκε προσωπικά σε εμένα, κάνοντας και συγκεκριμένες μάλιστα ερωτήσεις. Θα ήθελα πολύ σύντομα…
      ΠΡΟΕΔΡΕΥΩΝ (Βαΐτσης Αποστολάτος): Με συγχωρείτε. Εγώ προσωπικά δεν κατάλαβα κάτι τέτοιο. Έκανε αναφορά σε βιβλίο του κυρίου Υπουργού.
      ΙΟΡΔΑΝΗΣ ΤΖΑΜΤΖΗΣ: Με συγχωρείτε πολύ. Έκανε αναφορά σε ποντίκια, σε γάτες. 
      ΠΡΟΕΔΡΕΥΩΝ (Βαΐτσης Αποστολάτος): Αυτό δεν θεώρησε κανείς ότι αφορά κάποιον. 
      ΙΟΡΔΑΝΗΣ ΤΖΑΜΤΖΗΣ: Θεωρώ κατ΄αρχάς ότι ήταν υβριστικός ο χαρακτηρισμός ο οποίος έγινε. 
      ΠΡΟΕΔΡΕΥΩΝ (Βαΐτσης Αποστολάτος): Προς Θεού! Θα ήταν όχι υβριστικός, αλλά θα ήταν κάτι ακόμη χειρότερο. Δεν νομίζω, όμως, ότι κάποιος θεώρησε κάτι τέτοιο.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, μπαίνει θέμα προσωπικού και θέλω να το προσέξετε αυτό. Την ώρα που γίνονται αναφορές σε κυβέρνηση ποντικών κ.λπ., με συγχωρείτε πολύ αλλά μπαίνει θέμα πλέον…
      ΠΡΟΕΔΡΕΥΩΝ (Βαΐτσης Αποστολάτος): Στα λογοπαίγνια χρησιμοποιώντας κάποιο για γάτους λεξιλόγιο του βιβλίου…
      ΙΟΡΔΑΝΗΣ ΤΖΑΜΤΖΗΣ: Αφήστε με να εξηγήσω, διότι ταυτόχρονα ο κ. Ροντούλης…
      ΠΡΟΕΔΡΕΥΩΝ (Βαΐτσης Αποστολάτος): Αυτό που κάνετε είναι αυθαίρετη μετάφραση. Με συγχωρείτε πολύ. Δεν έχετε το λόγο, κύριε Τζαμτζή. Το προσωπικό που μου λέτε ποιο είναι; Πείτε μου για να καταλάβω.
      ΙΟΡΔΑΝΗΣ ΤΖΑΜΤΖΗΣ: Ο κ. Ροντούλης, κύριε Πρόεδρε, πέρα από αυτές τις αναφορές, απευθύνθηκε προσωπικά σε μένα κάνοντας αναφορά του ονόματός μου τρεις φορές.
      ΠΡΟΕΔΡΕΥΩΝ (Βαΐτσης Αποστολάτος): Το μόνο που μπόρεσα να κρατήσω ως αναφορά στο όνομά σας είναι ότι κατάγεστε από περιοχή αγροτική και γνωρίζετε πάρα πολύ καλά τα θέματα.
      ΙΟΡΔΑΝΗΣ ΤΖΑΜΤΖΗΣ: Μα, η ομιλία του κύριε Πρόεδρε, δεν ακούσατε ίσως, ξεκίνησε λέγοντας «κύριε Τζαμτζή».
      ΠΡΟΕΔΡΕΥΩΝ (Βαΐτσης Αποστολάτος): Άκουσα πάρα πολύ καλά, να είστε απολύτως σίγουρος. 
      ΙΟΡΔΑΝΗΣ ΤΖΑΜΤΖΗΣ: Ξεκίνησε λέγοντας «κύριε Τζαμτζή» και θα ήθελα μόνο να τονίσω δύο πράγματα.
      ΠΡΟΕΔΡΕΥΩΝ (Βαΐτσης Αποστολάτος): Πείτε τα, μονολεκτικά, αν είναι δυνατόν. 
      ΙΟΡΔΑΝΗΣ ΤΖΑΜΤΖΗΣ: Εγώ χαίρομαι γιατί ο κ. Ροντούλης τοποθετούμενος στο θέμα ιδιαίτερα του ΕΛΓΑ, είχε τη θέση ότι πρέπει να προχωρήσει η διαδικασία. Αυτό το οποίο, όμως, θέλω για άλλη μία φορά να τονίσω και ήδη ο κύριος Υφυπουργός ξεκαθάρισε το θέμα της διάταξης …
      ΠΡΟΕΔΡΕΥΩΝ (Βαΐτσης Αποστολάτος): Ωραία, πού το πρόβλημα; 
      ΙΟΡΔΑΝΗΣ ΤΖΑΜΤΖΗΣ: Ξεκαθάρισε το θέμα και μένει πλέον σε εκκρεμότητα, κύριε Υπουργέ, να ξεκαθαρίσουν και οι πτέρυγες της Βουλής, αρχής γενομένης από την Αξιωματική Αντιπολίτευση, εάν θέλουν να βοηθήσουν τους Έλληνες αγρότες ή όχι. Αν πούνε όχι, λένε όχι στη βοήθεια προς τους αγρότες. 
      ΡΟΔΟΥΛΑ ΖΗΣΗ: Κύριε Πρόεδρε, τώρα να πάρουμε όλοι το λόγο επί προσωπικού. Έχουμε δικαίωμα να ζητήσουμε το λόγο επί προσωπικού. 
      ΠΡΟΕΔΡΕΥΩΝ (Βαΐτσης Αποστολάτος): Έχετε δίκιο να πείτε ό,τι θέλετε τώρα. 
      Η διαδικασία συνεχίζεται με τον κ. Τσιρώνη Δημήτριο.
      Ορίστε, κύριε Τσιρώνη έχετε το λόγο.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, αντιλαμβάνομαι την αγωνία του νέου Υφυπουργού Αγροτικής Ανάπτυξης, ο οποίος ανέλαβε τα καθήκοντά του σε μία πάρα πολύ δύσκολη στιγμή, σε μία εποχή που οι αγρότες βρίσκονται στο δρόμο, βρίσκονται σε κινητοποίηση, γιατί δεν έχουν να περιμένουν τίποτα από την πολιτική της Νέας Δημοκρατίας στον αγροτικό τομέα. 
      Σε μία σειρά από προϊόντα έχουν καταρρεύσει οι τιμές τους, έχουν καταρρεύσει τα ίδια τα προϊόντα, δεν παράγονται πλέον, έχουν καταρρεύσει οι υποδομές τους, έχουν καταρρεύσει τα πάντα. Δεν έχει να περιμένει τίποτα ο Έλληνας αγρότης από τη Νέα Δημοκρατία και από την Κυβέρνησή της.
      Σε ό,τι αφορά την τροπολογία του ΕΛΓΑ, του άρθρου 39, κύριε Υπουργέ, αν θέλετε να κάνετε επέκταση των ασφαλιστικών κινδύνων, να φέρετε εδώ όλους τους κινδύνους και να μας πείτε αν θα περιλάβετε και την ακαρπία, γιατί η ακαρπία κύριε Υφυπουργέ, δεν έχει περιληφθεί και οι αγρότες της Άρτας δεν έχουν πάρει ακαρπία φέτος, γιατί οι πορτοκαλιές τους, τα εσπεριδοειδή και τα ελαιόδεντρα είναι άδεια. Δεν έχουν καθόλου παραγωγή και εσείς δεν τους δίνετε ακαρπία. 
      ΙΟΡΔΑΝΗΣ ΤΖΑΜΤΖΗΣ: Εσείς δεν θέλατε να τους δώσετε. 
      ΔΗΜΗΤΡΙΟΣ ΤΣΙΡΩΝΗΣ: Σας είχα προειδοποιήσει πριν τα Χριστούγεννα ότι θα αφήσετε τους αγρότες της Άρτας χωρίς χρήματα να κάνουν Χριστούγεννα και τους αφήσατε. Μετά τα Χριστούγεννα είπα ότι έτσι που πάτε θα τους αφήσετε και το Πάσχα χωρίς χρήματα. Είστε εδώ και θα έλθω στο γραφείο σας να σας επισκεφθώ και να σας ενημερώσω εσάς και το νέο Υπουργό Αγροτικής Ανάπτυξης για το ζήτημα, γιατί είναι πάρα πολύ σοβαρό. 
      Σε ό,τι αφορά αυτήν τη ρύθμιση για τον ΕΛΓΑ, φέρτε μας και την ΚΥΑ. Ποια θα είναι η ΚΥΑ; Θέλουμε να ξέρουμε τι περιλαμβάνεται. Δεν είμαστε αρνητικοί. Φέρτε μας την ΚΥΑ. Φέρνετε μια διάταξη-πλαίσιο όπου λέτε ότι δίνετε νομοθετική εξουσιοδότηση σε μία κοινή υπουργική απόφαση. 
      Σε ό,τι αφορά τώρα τις υπόλοιπες ρυθμίσεις, σε ό,τι αφορά τη γεωθερμία, το άρθρο 38, κύριε Υπουργέ, εγώ για τη γεωθερμία ακούω πάρα πολλά χρόνια πολλά πράγματα και δεν γίνεται τίποτα. 
      Στην περιοχή μου, στις Συκιές της Άρτας –και αυτό ισχύει σε πάρα πολλές περιοχές- υπάρχει ένα γεωθερμικό πεδίο χαμηλής θερμοκρασίας, αξιοποιήσιμο όμως για αγροτικές χρήσεις, για θερμοκήπια, για αντιπαγετική προστασία, για ζεστό νερό στο νοσοκομείο, στα ξενοδοχεία, στα δημόσια κτήρια, δηλαδή για τεράστια εξοικονόμηση και ηλεκτρικής ενέργειας, αλλά και καυσίμων και δεν γίνεται τίποτα. Πείτε μας πότε θα αξιοποιηθεί αυτό. Εσείς φέρνετε εδώ τη ρύθμιση και λέτε ότι αν γίνει άγονος ο διαγωνισμός μία φορά, θα γίνει και δεύτερος κ.ο.κ.. 
      Πάρτε συγκεκριμένα μέτρα. Πρέπει να φτιάξετε τα δίκτυα. Πρέπει να φτιάξετε δίκτυα στη γεωθερμία για να στείλετε το νερό εκεί που χρειάζεται, όπως είχατε φτιάξει, με χρήματα του ελληνικού λαού, το δίκτυο της Δ.Ε.Η. για να πάει ηλεκτρικό ρεύμα παντού. Έτσι και για τη γεωθερμία θα πρέπει το κράτος να χρηματοδοτήσει τα δίκτυα. Εάν δεν το κάνετε δεν κάνετε τίποτα. Αυτή είναι η ουσία. Θέλετε να αξιοποιήσετε τη γεωθερμία; Βάλτε λεφτά. Εκεί θα έχουμε τεράστια εξοικονόμηση ενέργειας από καύσιμα, από πετρέλαια και ηλεκτρική ενέργεια που σήμερα σπαταλιέται. Αυτές είναι ανανεώσιμες πηγές.
      Φέρτε μου ένα χαρτί κύριε Υπουργέ του Υπουργείου σας, της πολιτικής ηγεσίας, προς τη ΔΕΗ, εάν έχετε δώσει εντολή στη ΔΕΗ να προχωρήσει στην ανάπτυξη, στην αναβάθμιση και στην επέκταση του δικτύου της.
      Και το λέω αυτό γιατί θα μας πείτε σε λίγο καιρό , όταν θα εξετάζετε τις αιτήσεις για τα φωτοβολταϊκά ότι δεν έχετε δίκτυο για να εξυπηρετήσετε και να δώσετε τις σχετικές άδειες. Τα φωτοβολταϊκά είναι ανανεώσιμη πηγή ενέργειας και εκκρεμούν, όπως σας είπα και  την προηγούμενη φορά, 3000 MW στα συρτάρια σας. Θα μας πείτε ότι δεν έχετε δίκτυο. Και δώστε μου εάν έχετε ένα χαρτί του Υπουργείου με το οποίο να δίνετε εντολή να επεκταθεί το δίκτυο, να αναβαθμιστεί, να γίνει πιο μεγάλο. Και στην περιοχή μας  την Άρτα και στην Ήπειρο δεν έχουμε δίκτυο. 
      Στη δυτική πεδιάδα της ‘Αρτας όταν κάνει παγετό και ανοίγουν όλα τα αντιπαγετικά συστήματα, η τάση της ΔΕΗ πέφτει και η παραγωγή παγώνει. Δεν υπάρχει καθόλου επέκταση του δικτύου. Δώστε εντολή τώρα να ξεκινήσει. Δεν θα μπορείτε να αξιοποιήσετε τις ΑΠΕ, δεν θα έχετε δίκτυο. Αυτή είναι η ουσία. 
          Τώρα, την προηγούμενη φορά σας είχα ζητήσει να κάνετε δεκτή μια τροπολογία. Αφορά τα υδροηλεκτρικά έργα τα οποία έχουν ακυρωθεί με αμετάκλητες δικαστικές αποφάσεις, Συμβούλιο Επικρατείας κ.λπ., όπως είναι το Υδροηλεκτρικό έργο-Φράγμα του Αγίου Νικολάου στον Άραχθο, στην Άρτα, όπου ο ιδιώτης υπέβαλε και πάλι νέα αίτηση για το ίδιο ακριβώς έργο στην ΡΑΕ, και εκκρεμεί να εκδοθεί απόφαση για το ίδιο έργο για  τα οποίο είχε απορριφθεί. Μάλιστα μου είπατε ότι εάν δεν είναι αντισυνταγματική θα την κάνετε δεκτή. Θα σας τη διαβάσω όπως την προτείνω. Στο άρθρο 27 προστίθεται παράγραφος 15 ως εξής: «Δεν χορηγείται εκ νέου άδεια κατασκευής και λειτουργίας για υδροηλεκτρικά έργα των οποίων η εκτέλεση έχει ακυρωθεί με αμετάκλητες δικαστικές αποφάσεις. Τυχόν αιτήσεις που έχουν υποβληθεί ή υποβάλλονται στο μέλλον στη Ρυθμιστική Αρχή Ενέργειας απορρίπτονται ως απαράδεκτες».
       Σας την καταθέτω και αν θέλετε να την κάνετε δεκτή. 
      Μάλιστα  θα μπορούσα την ίδια τροπολογία να την επεκτείνω και να σας καταθέσω μια άλλη παραλλαγή της. Επειδή αυτές οι ρυθμίσεις του άρθρου 27 οι πιο πολλές αντίκεινται στην Κοινοτική Οδηγία 60/2000 που αφορά τη  θέσπιση του πλαισίου κοινοτικής δράσης στον τομέα της πολιτικής των υδάτων, αν θέλετε πραγματικά να προστατεύσετε και να περισώσετε κάποια πράγματα, να επεκτείνετε αυτή τη διάταξη που σας διάβασα ως εξής και να την κάνετε αποδεκτή.
      «Δεν επιτρέπεται η κατασκευή φραγματολιμνών σε ακτίνα 7 χιλιομέτρων από τα  όρια των Εθνικών Πάρκων της Χώρας, των περιοχών «NATURA» και των προστατευόμενων περιοχών από τη Συνθήκη Ραμσάρ.
      Δεν επιτρέπεται η κατασκευή φραγματολιμνών όπου δεν συνιστάται κάτι τέτοιο από το Περιφερειακό Πλαίσιο Χωροταξικού Σχεδιασμού».
      Νομίζω ότι θα πρέπει να την κάνετε δεκτή και σε κάθε περίπτωση γιατί να μην την κάνετε δεκτή; Γιατί να τρέχουν οι κάτοικοι και οι φορείς στα δικαστήρια; Να τρέχουν οι ιδιώτες. Να μην δίνει άδεια η ΡΑΕ όταν έχουν ακυρωθεί και να πάνε οι ιδιώτες, οι επιχειρηματίες στα δικαστήρια και όχι να πηγαίνουν για δεύτερη φορά οι κάτοικοι και οι φορείς όταν έχουν πετύχει με αμετάκλητη δικαστική απόφαση την ακύρωση ενός έργου. Αυτή είναι η ουσία. Θέλω μια απάντηση και μια δέσμευση επ’ αυτού. 
      (Στο σημείο αυτό ο Βουλευτής κ. Δημήτριος Τσιρώνης                       καταθέτει για τα Πρακτικά τις προαναφερθείσες τροπολογίες που  βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ένα τελευταίο ζήτημα που αφορά την τροπολογία για τον Αγροτοτουρισμό. Αυτή η τροπολογία, όπως κατατέθηκε από την αρχή, είχε την υπογραφή του κυρίου Αλογοσκούφη και του κυρίου Σπηλιωτόπουλου. Απερχόμενοι και οι δύο, ο ένας αναβαθμίστηκε και έγινε Υπουργός Εθνικής Παιδείας και Θρησκευμάτων,  ο άλλος αποπέμφθηκε από την Κυβέρνηση. Και πριν λίγο ο Υπουργός Τουριστικής Ανάπτυξης την υιοθέτησε αυτήν την τροπολογία και είπε ότι γίνεται για να αναβαθμιστεί ο αγροτοτουρισμός κ.λπ..
      Μα, τις σας εμπόδισε τόσα χρόνια, πέντε χρόνια να αξιοποιήσετε τον αγροτοτουρισμό; 
      Και  θα σας πω το εξής: είχε έλθει στην περιοχή μου στο Βουργαρέλι ως Υπουργός Τουρισμού ο κύριος Αβραμόπουλος και είχε τάξει Χιονοδρομικό Κέντρο. Και ενοχλούσα  συνέχεια τον επόμενο Υπουργό τον κύριο Σπηλιωτόπουλο. Τρείς φορές τον ενόχλησα και στην επιτροπή και με επιστολές και τον επισκέφθηκα στο γραφείο του και του είπα ότι είναι δεσμευμένο έργο και υπεσχημένο έργο από την Κυβέρνηση και δεν έχει γίνει τίποτα. 
      Το λέω αυτό για να γραφεί στα πρακτικά κα να τα πάρει τα πρακτικά ο νέος Υπουργός Τουρισμού που έχει αυτήν την τροπολογία, διότι πρέπει από πλευράς τουριστικής ανάπτυξης να αναβαθμίσουμε και τις άλλες περιοχές. Χρειάζονται εναλλακτικές μορφές τουρισμού ,ορειβατικός, χιονοδρομικός, περιηγητικός, ορεινός τουρισμός των μειονεκτικών περιοχών. Αυτές οι περιοχές έχουν πρόβλημα και πρέπει να αναβαθμιστούν. 
      Με αυτά τα  λίγα κλείνω την εισήγησή μου και θα ήθελα πραγματικά να πάρω κάποιες απαντήσεις. 
      Σας ευχαριστώ. 
      ΠΡΟΕΔΡΕΥΩΝ (Βαϊτσης Αποστολάτος): Το λόγο έχει ο Υφυπουργός Ανάπτυξης κ. Μπούγας, για μια μικρή παρέμβαση. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης):  Μια απάντηση σε όσα είπε ο συνάδελφος, κύριε Πρόεδρε.
      Κατ΄ αρχάς δεν είπα ότι εάν ελεγχθεί από άποψη συνταγματικότητας, θα κάνω δεκτή την τροπολογία. Είπα στον κύριο συνάδελφο ότι πριν ο ίδιος σπεύσει να καταθέσει την τροπολογία, θα πρέπει να ελέγξει εάν είναι συνταγματική η ρύθμιση την οποία εισηγείται. 
      Δεύτερον πρέπει να υπενθυμίσω τα σχετικά άρθρα του Κανονισμού τα οποία προβλέπουν και το χρόνο κατάθεσης των τροπολογιών και τον τρόπο κατάθεσης των τροπολογιών. Κατά συνέπεια δεν μπορεί καν να συζητηθεί μια τροπολογία η οποία δίδεται στα πρακτικά την τελευταία ημέρα της συζητήσεως στη Βουλή.
      Τρίτη παρατήρηση στα όσα είπε ο κύριος συνάδελφος. Υπάρχει νομοθεσία σαφής, η οποία προσδιορίζει το πλαίσιο δεσμεύσεως της διοικήσεως από τις αποφάσεις του Συμβουλίου της Επικρατείας. Αυτό λοιπόν είναι γνωστό. Δεν χρειάζεται καμμία απολύτως τροπολογία, η οποία να δίνει λύση στο συγκεκριμένο ζήτημα, διότι η λύση αυτή δίδεται από γενικές διατάξεις. 
      Και τελευταίο, κύριε Πρόεδρε. Δεν θα καταχραστώ του χρόνου που μου δώσατε. Εάν θέλουμε να αρνηθούμε την υπερψήφιση μιας διατάξεως που προβλέπει έκδοση κοινής υπουργικής αποφάσεως, δεν ζητάμε να έχουμε ταυτόχρονα με το νομοσχέδιο και την κοινή υπουργική απόφαση ή το σχέδιο. Ελέγχεται η διάταξη μόνο ως προς το εύρος της παρεχόμενης νομοθετικής εξουσιοδοτήσεως. Θα πρέπει λοιπόν εάν οι συνάδελφοι θέλουν να αρνηθούν την υπερψήφιση, τουλάχιστον να βρουν κάποιες αληθοφανείς εξηγήσεις και να μη λένε ότι δεν ψηφίζουμε μια διάταξη διότι δεν έχουμε και το σχέδιο της ΚΥΑ. Αυτό το οποίο μπορεί και δικαιούται να ελέγξει η Βουλή είναι το εύρος της παρεχόμενης από τη διάταξη νομοθετικής εξουσιοδοτήσεως και μόνο κύριοι συνάδελφοι.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ.
      Το λόγο έχει ο συνάδελφος κ. Ελευθέριος Αυγενάκης για οκτώ λεπτά.
      ΕΛΕΥΘΕΡΙΟΣ ΑΥΓΕΝΑΚΗΣ: Κύριε Υπουργέ, κυρίες και κύριοι συνάδελφοι, το συγκεκριμένο νομοσχέδιο του Υπουργείου Ανάπτυξης του οποίου η συζήτηση ολοκληρώνεται σήμερα αποτελεί ένα σημαντικό βήμα για την ενίσχυση της «πράσινης» ενέργειας στη χώρα μας και της ενεργειακής αυτάρκειας ρυθμίζοντας μια σειρά εκκρεμών χρόνιων ζητημάτων. Η παρούσα συζήτηση μας δίνει ακόμα μια φορά την ευκαιρία να αναλογιστούμε την ανάγκη να λάβουμε σαφείς και συγκεκριμένες δράσεις στο συγκεκριμένο τομέα και να περιορίσουμε ταυτόχρονα την εξάρτησή μας από τον εξωτερικό ενεργειακό εφοδιασμό. 
      Φτάνοντας στην τέταρτη συνεδρίαση και συζητώντας τις τροπολογίες που συνοδεύουν το παρόν σχέδιο νόμου, θέλω να αναφέρω ότι αυτές προσεγγίζουν σε αριθμό άρθρων αλλά και σε ουσιαστική σημασία τις αρχικές ρυθμίσεις. Προσωπικά επέλεξα σημειολογικά θα έλεγα να δώσω περισσότερο βάρος στην τοποθέτησή μου στην τροπολογία που αναφέρεται στη ρύθμιση των θεμάτων για τον αγωγό πετρελαίου Μπουργκάς- Αλεξανδρούπολης, την εφεδρική αγορά ενέργειας και τη γεωθερμία.
      Πρώτα απ’ όλα να σημειώσω ότι η ελληνική Κυβέρνηση έχει ήδη πάρει ουσιαστικές πρωτοβουλίες για τη σύναψη σημαντικών διεθνών ενεργειακών συμφωνιών, οι οποίες ενισχύουν τον ενεργειακό μας σχεδιασμό, προσφέρουν μεγάλα οικονομικά οφέλη και δυναμώνουν ταυτόχρονα τη γεωδυναμική θέση της χώρας μας. Στρατηγικής σημασίας συμφωνία αποτέλεσε η τριμερής συμφωνία μεταξύ της ελληνικής Κυβέρνησης, της Ρωσίας και της Βουλγαρίας για την κατασκευή, την εκμετάλλευση του αγωγού πετρελαίου Μπουργκάς- Αλεξανδρούπολης η οποία και κυρώθηκε με το ν.3558 το 2007. 
      Η προτεινόμενη τροπολογία που συνοδεύει το νομοσχέδιο που συζητάμε σήμερα προβλέπει τη σύναψη συμφωνίας διέλευσης μεταξύ των κρατών-μελών, δηλαδή της Ρωσίας, της Βουλγαρίας και της Ελλάδας. Βασικός στόχος της είναι η υποβοήθηση των αρμοδίων Υπουργείων στις διαπραγματεύσεις για τη διαμόρφωση των όρων της ανωτέρω συμφωνίας και την παρακολούθηση της κατασκευής και λειτουργίας του έργου. Για το σκοπό αυτό προβλέπεται και  η σύσταση επιτροπής από εκπροσώπους της περιφέρειας διοίκησης, των ΟΤΑ Α’ και Β΄ βαθμού του Νομού Έβρου και εκπροσώπους των φορέων του νομού σε σχέση με το έργο κατασκευής λειτουργίας του αγωγού.
      Στο σημείο αυτό επιτρέψτε μου να υπογραμμίσω τη σημαντικότητα τέτοιων συμφωνιών όχι μόνο για τον ενεργειακό μας εφοδιασμό αλλά και την αναβάθμιση του γεωστρατηγικού μας ρόλου στη βαλκανική. Η χώρα μας αναβαθμίζεται ως σημαντικός ενεργειακός κόμβος, ενδυναμώνεται ο περιφερειακός της ρόλος ώστε να μπορεί να αποτελέσει παράγοντα σταθερότητας και ανάπτυξης. 
      Επιτρέψτε μου επιπλέον, κύριοι συνάδελφοι, να αναφερθώ πολύ σύντομα επί του συγκεκριμένου παραδείγματος. Ο αγωγός Μπουργκάς – Αλεξανδρούπολη που καταλήγει στο Αιγαίο από τη Μαύρη Θάλασσα αποτελεί τον πρώτο ρωσικό κρατικό αγωγό σε ευρωπαϊκό έδαφος και αποτελεί προέκταση του αγωγού του ομίλου της Κασπίας που περνάει από το Καζακστάν και καταλήγει στο ρωσικό λιμάνι Νοβορόσκι που βρίσκεται στη Μαύρη Θάλασσα. Έτσι, το καζακικό πετρέλαιο μπορεί να μεταφερθεί από το Νοβορόσκι στο Μπουργκάς με δεξαμενόπλοια, από εκεί στη χώρα μας μέσω του αγωγού και από εκεί στην ανοιχτή θάλασσα. Ο συγκεκριμένος αγωγός είναι ανταγωνιστικός του αγωγού Κωστάντζα – Τριέστη που υποστηρίζεται από την Ευρωπαϊκή Ένωση. Επιπροσθέτως, είναι ανταγωνιστικός σ’ ό,τι αφορά την εξαγωγή πετρελαίου από το Καζακστάν προς τις τουρκικές ακτές της Μεσογείου μέσω του αγωγού Μπακού – Τζεϊχάν που υποστηρίζεται από τις ΗΠΑ. Από τα παραπάνω γίνεται εύκολα κατανοητό απ’ όλους μας ότι με τόσο μεγάλης σημασίας συμφωνίες η χώρα μας μπαίνει για τα καλά στον ευρωπαϊκό ενεργειακό χάρτη. Η Ελλάδα λόγω της γεωγραφικής της θέσης αποτελεί τη γέφυρα μεταξύ Ανατολής και Δύσης και με τέτοιου είδους συμφωνίες αναβαθμίζεται σε διαμετακομιστικό κόμβο ανάμεσα στις χώρες παραγωγής ενέργειας και στις χώρες κατανάλωσης. 
      Κυρίες και κύριοι συνάδελφοι, αντικείμενο της συγκεκριμένης τροπολογίας αποτελεί και η ρύθμιση των θεμάτων για την εφεδρική αγορά ενέργειας. Ειδικότερα, με την πρώτη παράγραφο της προτεινόμενης διάταξης, εναρμονίζεται πλήρως η ελληνική νομοθεσία προς την κοινοτική σχετικά με τη δυνατότητα των κρατών-μελών να διατηρήσουν ασφάλεια στον ενεργειακό μας εφοδιασμό και δίνεται η δυνατότητα δημιουργίας νέου δυναμικού ηλεκτροπαραγωγής. Σκοπός είναι η κάλυψη των άμεσων αναγκών του συστήματος σε διαθεσιμότητα ισχύος και η διασφάλιση περιθωρίων ισχύος για τα έτη 2009 και 2010, καθώς και η άμεση ένταξη σταθμών συγκεκριμένων τεχνικών προδιαγραφών και ιδίως αεροστροβίλων ταχείας εκκίνησης. Οι τελευταίοι, λόγω των τεχνικών και οικονομικών τους χαρακτηριστικών, δηλαδή της ταχείας εκκίνησής τους, του χαμηλού κεφαλαιουχικού τους κόστους και του σχετικά υψηλού μεταβλητού τους κόστους, είναι κατάλληλοι για να παράσχουν τα αναγκαία περιθώρια εφεδρείας για το σύστημα, ιδίως κατά την περίοδο της θερινής αιχμής. 
      Αξιοσημείωτο, κύριοι συνάδελφοι, είναι ότι για την ταχεία έναρξη της εμπορικής λειτουργίας των σταθμών και προκειμένου να διασφαλιστεί η οικονομική τους βιωσιμότητα χορηγείται εύκολο οικονομικό κίνητρο. Επιπλέον, προβλέπεται για τους συγκεκριμένους σταθμούς η σύντμηση των προθεσμιών ορισμένων σταδίων της αδειοδότησης, ώστε να τεθούν σε λειτουργία και να  συνεισφέρουν στο δυναμισμό ηλεκτροπαραγωγής το συντομότερο δυνατό. Πολύ σημαντικές θεωρώ επίσης και τις διατάξεις της τροπολογίας που αναφέρονται στη γεωθερμία. Υπενθυμίζω ότι τα γεωθερμικά δυναμικά αποτελούν ένα σημαντικό πόρο της χώρας μας και μπορούν να βρίσκουν εύκολες εφαρμογές και πολλές εφαρμογές, όπως, για παράδειγμα, στην ηλεκτροπαραγωγή, σε αγροτικές χρήσεις, αλλά και σε οικιακές χρήσεις ακόμα. Η γεωθερμία ανήκει στις ανανεώσιμες πηγές ενέργειας και η αξιοποίησή της μπορεί να επιφέρει σημαντικό οικονομικό κέρδος καθώς και να ωφελήσει τρεις βασικούς άξονες της αειφόρου ανάπτυξης, δηλαδή την κοινωνία, το περιβάλλον, αλλά και την οικονομία. Ενδεικτικά αναφέρεται ότι έως σήμερα έχουν χαρακτηριστεί ως πιθανά ή βεβαιωμένα τριάντα τέσσερα γεωθερμικά πεδία χαμηλής θερμοκρασίας και δύο δεδομένα υψηλής θερμοκρασίας σ’ όλη τη χώρα. Επιπλέον, υφίστανται και τα χαρακτηριστικά πεδία υψηλής θερμοκρασίας κατά μήκος του ηφαιστειακού τόξου του Αιγαίου. 
      Ο ν.3175/2003 έθεσε το σχετικό πλαίσιο για την προώθηση και εκμετάλλευση της γεωθερμίας. Με τις προτεινόμενες διατάξεις σήμερα επιλύονται τα προβλήματα που προέκυψαν από την εφαρμογή του νόμου, με βασική στόχευση την ορθολογική αξιοποίηση των δυνατοτήτων των γεωθερμικών πεδίων. Ταυτόχρονα, επιχειρείται η δημιουργία ενός σταθερού περιβάλλοντος που να ευνοήσει την ανάπτυξη των επενδύσεων στον τομέα με τελικό αποδέκτη τους πολίτες, τόσο με τη δημιουργία νέων θέσεων εργασίας όσο και με τα πολλαπλά περιβαλλοντικά οφέλη που μπορεί να έχει η αξιοποίηση του ανανεώσιμου αυτού πόρου. Περαιτέρω, προωθείται η αξιοποίηση της γεωθερμίας ειδικά για αγροτικές χρήσεις, καθώς διαπιστωμένα μπορούν να προκύψουν μέσω αυτού νέες δυνατότητες για σύγχρονες και αποδοτικές εκμεταλλεύσεις. Επιπλέον, θεσπίζεται η δυνατότητα για παροχή ειδικών κινήτρων για την ανάπτυξη της γεωθερμίας στη χώρα, γεγονός που συμβαίνει για πρώτη φορά. Αυτά αφορούν τόσο τις γεωθερμικές εφαρμογές για οικιακή χρήση όσο και στην έρευνα και εκμετάλλευση των γεωθερμικών πεδίων της χώρας μας. 
      Κυρίες και κύριοι συνάδελφοι, από τη συζήτηση και των τροπολογιών που συνοδεύουν το συγκεκριμένο σχέδιο νόμου καθίσταται φανερό ότι δίνεται μία σαφής ώθηση στις ανανεώσιμες πηγές ενέργειας και κατ’ επέκταση στην αειφόρο ανάπτυξη και ενεργειακή ασφάλιση και αυτάρκεια της χώρας μας. Σήμερα επιβάλλεται να βιαστούμε, όχι μόνο για να ανοίξουμε νέο επιχειρηματικό κύκλο στον τομέα της πράσινης ενέργειας, αλλά γιατί οι τελευταίες εξελίξεις το επιβάλλουν.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βαΐτσης Αποστολάτος):  Ο κ. Παπακωνσταντίνου έχει το λόγο.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κυρίες και κύριοι συνάδελφοι, θα τοποθετηθώ επί της τροπολογίας που έχουμε καταθέσει μαζί με συναδέλφους του ΠΑΣΟΚ, σχετικά με την μετεγκατάσταση του οικισμού της Ακρινής στο Νομό Κοζάνης. Η τροπολογία είναι εξαιρετικά σύντομη. Επιτρέψτε μου να σας τη διαβάσω: «Κατά παρέκκλιση των ήδη ισχυουσών διατάξεων για τη μετεγκατάσταση οικισμών, αποφασίζεται η μετεγκατάσταση του οικισμού της Ακρινής Νομού Κοζάνης, γιατί έχει υποστεί ανεπανόρθωτη περιβαλλοντική ζημία. Η μετεγκατάσταση θα πραγματοποιηθεί εντός εύλογου χρόνου και ακολουθώντας ανάλογες διαδικασίες μ’ αυτές των άλλων οικισμών». 
      Ο οικισμός της Ακρινής βρίσκεται στο Δήμο Ελλησπόντου στο Νομό Κοζάνης. Είναι ένα χωριό πολύ κοντά στο σταθμό του Αγίου Δημητρίου που είναι από τους μεγαλύτερους σταθμούς παραγωγής της ΔΕΗ. Βρίσκεται δίπλα ακριβώς στο ορυχείο του Νοτίου Πεδίου. 
      Οι κάτοικοι του οικισμού έχουν τριών ειδών προβλήματα. Κατ’ αρχάς έχουν ένα πρόβλημα περιβάλλοντος, τόσο από τη λειτουργία του σταθμού παραγωγής όσο και από τη λειτουργία του ορυχείου. Δίπλα σ’ αυτό έχουν ένα πρόβλημα δημόσιας υγείας. Δυστυχώς, δεν υπάρχουν στο Νομό Κοζάνης επιδημιολογικές μελέτες μακράς διαρκείας για να μπορέσει κάποιος να το πιστοποιήσει απολύτως έγκυρα επιστημονικά. Υπάρχουν, όμως, πολλές μελέτες και πάρα πολλά κρούσματα αυξημένων θανάτων και ασθενειών που δείχνουν ότι υπάρχει ένα σοβαρότατο πρόβλημα υγείας. Νομίζω ότι αυτό το πιστοποιεί κάποιος και με μια απλή επίσκεψη, βλέποντας τις συνθήκες υπό τις οποίες ζουν αυτοί οι άνθρωποι.
      Τρίτον, υπάρχει ένα πρόβλημα οικονομικής βιωσιμότητας των κατοίκων του χωριού. Αυτό είναι, γιατί η ΔΕΗ έχει απαλλοτριώσει μέχρι τώρα τριάμισι χιλιάδες στρέμματα του κάμπου και ετοιμάζεται να απαλλοτριώσει άλλα 4.000. Η προοπτική είναι η απαλλοτρίωση του συνόλου του κάμπου της Ακρινής τα επόμενα χρόνια. 
      Αυτά τα οποία σας λέω δεν είναι απλώς δικές μου διαπιστώσεις. Πριν από μερικούς μήνες επισκέφθηκε την περιοχή η Μόνιμη Επιτροπή Προστασίας Περιβάλλοντος της Βουλής. Σας διαβάζω κάποια από τα κεντρικά προβλήματα που διαπιστώθηκαν από την επιτροπή στο νομό. «Προβληματική εφαρμογή της περιβαλλοντικής νομοθεσίας των εγκεκριμένων περιβαλλοντικών όρων των εγκαταστάσεων. Υψηλές εκπομπές ατμοσφαιρικών ρύπων και αερίων του θερμοκηπίου από τις ενεργειακές μονάδες. Δέσμευση μεγάλων εκτάσεων και μη επαναπόδοσή τους στην τοπική κοινωνία μετά την αποκατάστασή τους. Μη μετεγκατάσταση οικισμών που βρίσκονται πολύ κοντά στις εγκαταστάσεις και έλλειψη ενημέρωσης του πληθυσμού ως προς τα επίπεδα ρύπανσης». 
      Εδώ και τρία χρόνια περίπου έχει ξεκινήσει μία συζήτηση με τους κατοίκους του οικισμού της Ακρινής να ζητούν την μετεγκατάσταση του οικισμού. Αυτή η συζήτηση έχει γίνει με οργανωμένο τρόπο, με συλλογική εκπροσώπηση των κατοίκων. Και σ’ αυτήν τη συζήτηση έχουν εμπλακεί πέραν της ΔΕΗ, η νομαρχία, ο τοπικός Δήμος Ελλησπόντου, η γραμματεία της περιφέρειας και το αρμόδιο Υπουργείο. Το πρόβλημα είναι ότι μετά από τρία χρόνια οι κάτοικοι αισθάνονται ότι πηγαίνουν από τον  Άννα στον Καϊάφα. Πλησιάζουν τη ΔΕΗ και η ΔΕΗ τους παραπέμπει στο Υπουργείο. Πλησιάζουν στο Υπουργείο και το Υπουργείο τους παραπέμπει στη ΔΕΗ. Και κάπου στη μέση βρίσκεται η περιφέρεια, η οποία αγοράζει χρόνο, χωρίς να δίνει καμμία οριστική απάντηση.
      Πρόσφατα σε ακρόασή του στη Βουλή ο Πρόεδρος της ΔΕΗ κ. Αθανασόπουλος ξεκαθάρισε επιτέλους τις προθέσεις της επιχείρησης. Σε δική μου ερώτηση απάντησε «ότι όσον αφορά στην Ακρινή δεσμεύθηκα από το Νοέμβριο ότι δεν προτιθέμεθα να μετεγκαταστήσουμε οικισμούς, οι οποίοι δεν έχουν λιγνίτη. Οπωσδήποτε, όμως, τα θέματα τα οποία αναφέρατε περιβάλλοντος, υγείας κ.λπ., είναι σοβαρά, είναι θέματα στα οποία πρέπει και η πολιτεία να συνδράμει για να βρούμε λύση από κοινού». 
      Εδώ είμαστε, λοιπόν, κυρίες και κύριοι συνάδελφοι, με την πολιτεία να πρέπει να αναλάβει το ρόλο που της ανήκει σ’ αυτό το ζήτημα.
      Παραπέμπω και πάλι στις προτάσεις της μόνιμης Επιτροπής Περιβάλλοντος της Βουλής, η οποία λέει ότι «χρειάζεται εμπεριστατωμένη μελέτη για επέκταση του μέτρου της μετεγκατάστασης οικισμών του νομού, των οποίων το περιβάλλον και η δημόσια υγεία υπόκειται ή πρόκειται να υποστεί σημαντική επιβάρυνση από τις λιγνιτικές δραστηριότητες χωρίς να προαπαιτείται η ύπαρξη κοιτασμάτων λιγνίτη στο υπέδαφός τους».  	
      Να θυμίσω στους συναδέλφους ότι η λιγνιτική νομοθεσία δίνει τη δυνατότητα στη Δημόσια Επιχείρηση Ηλεκτρισμού να προβαίνει σε απαλλοτριώσεις οικισμών και να μετακινεί, να γίνονται δηλαδή μετεγκαταστάσεις οικισμών, όπου υπάρχει κάτω από το χωριό λιγνίτης προς εκμετάλλευση. Αυτό έχει γίνει στο παρελθόν και σύμφωνα με το νέο στρατηγικό σχέδιο της Δ.Ε.Η. αυτό πρόκειται να γίνει για δύο άλλα χωριά του Νομού Κοζάνης, αλλά όχι για το συγκεκριμένο χωριό.
      Και εδώ υπάρχει ένα κενό στη νομοθεσία, ένα κενό το οποίο πρέπει να δούμε. Το κενό αυτό έχει να κάνει με οικισμούς, οι οποίοι ενώ ακριβώς κάτω από το χωριό μπορεί να μην έχουν λιγνίτη, η περιβαλλοντική επιβάρυνση, η επιβάρυνση της δημόσιας υγείας αλλά και η οικονομική ασφυξία στο συγκεκριμένο οικισμό από τις δραστηριότητες της ΔΕΗ είναι τόσο μεγάλη, που πρέπει εδώ ένας συνδυασμός της πολιτείας και της ΔΕΗ να βρουν λύσεις για να μπορέσουν οι άνθρωποι να ζήσουν οι ίδιοι και τα παιδιά τους σ’ ένα σωστό περιβάλλον. 
      Αυτό είναι μια γενική αρχή που προβλέπεται από όλες τις ευρωπαϊκές συμβάσεις, το Σύνταγμα της χώρας μας και έχει να κάνει με τα δικαιώματα και με την προστασία της υγείας των πολιτών. 
      Θέλω με αφορμή την υπόθεση της Ακρινής να θέσω και ένα ευρύτερο ζήτημα που έχει να κάνει με την ανάγκη -ακριβώς επειδή ζητήματα όπως αυτά συναντώνται όλο και περισσότερο- να φροντίσει η πολιτεία να θεσμοθετήσει ένα μόνιμο μηχανισμό συνεννόησης, διαβούλευσης, συναπόφασης της ΔΕΗ με την τοπική κοινωνία. 
      Αυτή τη στιγμή έχουμε κατοίκους οι οποίοι δεν γνωρίζουν τι θα γίνει στο μέλλον και έχουμε τη μεν ΔΕΗ να παραπέμπει στην πολιτεία και η πολιτεία στη ΔΕΗ Αυτή η κατάσταση είναι ανεπίτρεπτη. Χρειάζεται ένας μόνιμος μηχανισμός διαβούλευσης τον οποίο θα θεσμοθετήσει η πολιτεία, στον οποίο να εμπλέκεται η ΔΕΗ, το επίσημο κράτος, η Τοπική Αυτοδιοίκηση, οι κοινωνικοί φορείς, οι περιβαλλοντικές οργανώσεις, ένας μηχανισμός μόνιμος, ο οποίος θα κοιτάει προβλήματα περιβάλλοντος, ζητήματα αποκατάστασης εδαφών, ζητήματα μετεγκατάστασης οικισμών, ζητήματα τοπικής ανεργίας, θέματα σύνδεσης με τις τοπικές επιχειρήσεις, όλο δηλαδή το πλέγμα των ζητημάτων που σ’ ένα νομό, όπως είναι ο δικός μας, στον οποίο οι δραστηριότητες της ΔΕΗ είναι πάρα πολύ σημαντικές, είναι κρίσιμα και πρέπει να αντιμετωπίζονται μ’ ένα συντεταγμένο τρόπο. 
      Ελλείψει ενός τέτοιου μηχανισμού βρισκόμαστε στην αδυναμία και χάνει η πολιτεία από τη δική της μεριά απολύτως την αξιοπιστία της απέναντι στους κατοίκους, η δε ΔΕΗ επικαλείται πότε τον χαρακτήρα της ως εταιρεία εισηγμένη στο Χρηματιστήριο και πότε το δημόσιο χαρακτήρα της ανάλογα με το τι την βολεύει. 
      Άρα, λοιπόν, για να ολοκληρώσω, κύριε Πρόεδρε, σε μεσοπρόθεσμο επίπεδο χρειάζεται πρώτον να ξαναδούμε τη λιγνιτική νομοθεσία και γενικότερα τη νομοθεσία που αφορά τις μετεγκαταστάσεις οικισμών. Δεύτερον, χρειάζεται να δούμε το ζήτημα ενός μόνιμου μηχανισμού διαβούλευσης για να λυθούν τα προβλήματα αυτά. 
      Μέχρι τότε όμως καλώ την Κυβέρνηση να δεχθεί τη συγκεκριμένη τροπολογία που αφορά ένα επείγον ζήτημα -στο οποίο νομίζω ότι θα συμφωνήσουν και οι Βουλευτές του Νομού από το κόμμα της Νέας Δημοκρατίας- ένα ζήτημα για το οποίο χρωστάμε μια καθαρή απάντηση στους κατοίκους του συγκεκριμένου οικισμού. 
      Ευχαριστώ πολύ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Παπακωνσταντίνου. 
      Το λόγο έχει ζητήσει ο Υπουργός Εσωτερικών κ. Προκόπης Παυλόπουλος και έχει το λόγο για πέντε λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κατ’ αρχάς θα ήθελα να ευχαριστήσω -παρεμβαίνοντας για μια τροπολογία που αφορά το Υπουργείο Εσωτερικών- όλα τα κόμματα γιατί δέχθηκαν να μπει αυτή η τροπολογία κατά παρέκκλιση από τη συνήθη διαδικασία. 
      Θέλω να δώσω ορισμένες εξηγήσεις για τη σημασία της και για την ουσία, σ’ ό,τι αφορά την ενσωμάτωση των δύο γραμματειών που υπήρχαν στο τέως Υπουργείο Επικρατείας, δηλαδή της Γραμματείας Επικοινωνίας και της Γραμματείας Ενημέρωσης, καθώς και τη σύσταση τέταρτης θέσης Υφυπουργού στο Υπουργείο Εσωτερικών. 
      Ξεκινάω από το τελευταίο. Είναι γνωστό από τη νομοθεσία από παλιά, μετά την κωδικοποίησή της άλλωστε, ότι πλην του Υπουργείου Οικονομίας και Οικονομικών σε κανένα άλλο Υπουργείο δεν μπορεί να συνιστώνται περισσότερες θέσεις Υφυπουργών και Αναπληρωτή Υπουργού, από τρεις. Μόνο το Υπουργείο Οικονομίας και Οικονομικών υπαγόταν στην εξαίρεση αυτή. Τούτο συνέβαινε γιατί το Υπουργείο Εσωτερικών είχε διαφορετική δομή προηγουμένως. Με τη σημερινή του δομή, όταν δηλαδή πλέον είναι ένα ενιαίο Υπουργείο που περιλαμβάνει και το τέως Υπουργείο Δημόσιας Τάξης, όπως επίσης και τις γραμματείες που υπήγοντο προηγουμένως στον Υπουργό Επικρατείας, πρέπει να υπάρχει και Υφυπουργός. Διότι είναι τόσο εκτεταμένη η αρμοδιότητά του και η δομή του ώστε απαιτείται η ύπαρξη τέταρτου Υφυπουργού σε συνδυασμό με τον Αναπληρωτή Υπουργό. 
	Εκείνο το οποίο ήθελα να τονίσω επίσης είναι το εξής. Γιατί ακούστηκε όχι τόσο από την πλευρά της Αξιωματικής Αντιπολίτευσης, αλλά από την πλευρά της Αριστεράς: Στο ενιαίο πλέον Υπουργείο Εσωτερικών -που έγινε ενιαίο γιατί περιλαμβάνει και το κλασικό Υπουργείο Εσωτερικών και το Υπουργείο Δημόσιας Τάξης, όπως άλλωστε σ’ όλες τις χώρες της Ευρώπης- πώς γίνεται να περιλαμβάνεται και γραμματεία η οποία αφορά την ενημέρωση από τη μία πλευρά και την επικοινωνία; Θεωρώ ότι αυτό που γίνεται τώρα είναι αυτό που γίνεται σε μια δημοκρατική και προηγμένη διοικητικά χώρα. Αυτό που συνέβαινε μέχρι τώρα στον τόπο μας δεν ήταν αυτό το οποίο συνάδει προς τη δημοκρατική και τη σύγχρονη δομή ενός κράτους. Παλιά το Υπουργείο Τύπου ήταν ένα κατάλοιπο προπαγάνδας. Ποια χώρα έχει Υπουργείο Τύπου σήμερα; Ορθώς, λοιπόν, κατηργήθη το Υπουργείο Τύπου. Και αφού καταργήθηκε το Υπουργείο Τύπου και δεν υπάρχει Υπουργός Επικρατείας αρμόδιος για τα θέματα αυτά, ορθώς πλέον υπάγεται στο Υπουργείο που υπάγεται και σ’ άλλες χώρες, δηλαδή στο Υπουργείο Εσωτερικών. Διότι δεν είναι Υπουργείο προπαγάνδας ούτε γραμματεία προπαγάνδας. Η Γραμματεία Επικοινωνίας και η Γραμματεία Ενημέρωσης είναι πραγματικά ενημέρωσης και όχι προπαγάνδας. Και επιπλέον η ενημέρωση είναι μια δραστηριότητα που πρέπει να στρέφεται, κυρίως, προς την πλευρά του εξωτερικού, για να μπορέσει η χώρα να αντιμετωπίσει και επιθέσεις επικοινωνιακές που αδίκως έχει υποστεί χρόνια ολόκληρα και τις υπέστη και τον τελευταίο καιρό με υπερβολές οι οποίες ακούστηκαν. 
	Επομένως αν αναλογιστούμε ότι δεν μιλάμε για υπηρεσίες προπαγάνδας, που δεν ταιριάζουν σ’ ένα δημοκρατικό κράτος, αλλά για κλασικές υπηρεσίες ενημέρωσης, που είναι στην υπηρεσία του ελληνικού λαού και υπό τον έλεγχο της Βουλής, από εκεί και πέρα είναι απόλυτα λογικό να υπάγονται στο Υπουργείο Εσωτερικών, ακόμη κι αν υποθέσουμε ότι στο Υπουργείο αυτό, όπως είναι λογικό και συμβαίνει και στα άλλα κράτη, υπάγεται και το τέως Υπουργείο Δημόσιας Τάξης. 
	Και δεύτερον, πλέον, ούτε η Αστυνομία, εδώ και καιρό, –κι είναι το κεκτημένο της Μεταπολίτευσης και η συμβολή όλων των κομμάτων- ούτε το Υπουργείο Δημόσιας Τάξης –το τέως- είναι ένας κατασταλτικός μηχανισμός, κατάλοιπο ενός αστυνομικού κράτους. Η Αστυνομία σήμερα είναι η Αστυνομία του πολίτη, δίπλα στον πολίτη. Είναι στην υπηρεσία του πολίτη –το τονίζω- για να προστατεύει τα δικαιώματα του ανθρώπου.
      Επομένως αυτό το Υπουργείο έχει μια δομή εντελώς νέα, προσαρμοσμένη στο δημοκρατικό κεκτημένο της εποχής μας. Συνδυάζονται, λοιπόν, όλα αυτά τα πράγματα και είναι απόλυτα λογικό, για να μπορέσουμε να κάνουμε οικονομία δυνάμεων και διοικητική οικονομία -για να το πω έτσι- που ταιριάζει στη σύγχρονη εποχή. Κάτω απ’ αυτές τις προϋποθέσεις, λοιπόν, υπάρχει η ένταξη αυτή η οποία γίνεται και η οποία επιχειρείται και με τη νομοθετική ρύθμιση. Γιατί αντιλαμβάνεστε, ιδίως όσοι έχετε ασκήσει υπουργικά καθήκοντα, ότι είναι δύσκολο σ’ έναν Υπουργό να έχει πλήρη εποπτεία χωρίς τη βοήθεια Υφυπουργού, ιδίως για τα θέματα αυτά, κυρίως σ’ ό,τι αφορά τη διοικητική μέριμνα. 
      Και πάλι ευχαριστώ το Σώμα γιατί αποδέχθηκε αυτή τη διαδικασία σ’ ό,τι αφορά την ένταξη της τροπολογίας αυτής στο συγκεκριμένο νομοσχέδιο. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ τον κύριο Υπουργό. 
      Ο Κοινοβουλευτικός Εκπρόσωπος του ΠΑΣΟΚ έχει ζητήσει το λόγο. Πόσο χρόνο θέλετε, κύριε Παπουτσή;
 	ΧΡΗΣΤΟΣ ΠΑΠΟΥΤΣΗΣ: Δύο λεπτά, κύριε Πρόεδρε. 
      ΠΡΟΕΔΡΕΥΩΝ (Βαϊτσης Αποστολάτος): Ορίστε, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Έχει δίκιο ο κύριος Υπουργός ότι το Σώμα απεδέχθη την κατά παρέκκλιση του Κανονισμού διαδικασία για την εισαγωγή της τροπολογίας αυτής, αλλά να μην περάσει και ασχολίαστη. 
      Δύο-τρία σχόλια θέλω να κάνω. Πρώτα απ’ όλα, ανεξάρτητα από την αποτελεσματικότητα που θα έχει η νέα ρύθμιση για τη νέα δομή ανεξάρτητα από το γεγονός ότι, όπως είπατε προηγουμένως, ανταποκρίνεται στις νέες ανάγκες της δομής της Κυβέρνησης, εκείνο το οποίο είναι απολύτως σαφές όμως είναι ότι δεν έχει καμμία σχέση με τις εξαγγελίες της Νέας Δημοκρατίας περί του μικρού και ευέλικτου κυβερνητικού σχήματος. 
      Δεύτερον, βεβαίως είναι εξαιρετικής σημασίας για την Κυβέρνηση και για τη χώρα το Υπουργείο Εσωτερικών. Ωστόσο θέλω να σημειώσω ότι είναι και το μοναδικό Υπουργείο το οποίο συμπεριλαμβάνει άλλες κυβερνητικές δομές μέχρι τώρα, οι οποίες διαχειρίζονται τα μυστικά κονδύλια. Είναι δύο Υπουργεία, το πάλαι ποτέ Υπουργείο Τύπου –και Επικρατείας στην προηγούμενη φάση- και βεβαίως το Υπουργείο Δημόσιας Τάξης. 
      Ερώτηση: Η συνιστάμενη νέα θέση του κυρίου Υφυπουργού –και μάλιστα καλωσορίζω στην Αίθουσα και τον κ. Γκιουλέκα και τον συγχαίρω για την ανακοίνωση της ανάληψης των νέων του καθηκόντων- σημαίνει κάτι, όσον αφορά τη διαχείριση των μυστικών κονδυλίων; 
      Βεβαίως, εδώ στην τροπολογία –απ’ ό,τι πρόσεξα- δεν αναφέρεται πουθενά κάτι τέτοιο. Όμως, το Σώμα θα ήθελε να γνωρίζει –τουλάχιστον εμείς θα θέλαμε να γνωρίζουμε- ποιος θα έχει την ευθύνη της διαχείρισης των κονδυλίων. Ο Υφυπουργός ή ο Υπουργός; Και έχει σημασία γιατί ακούμε πολλά τον τελευταίο καιρό περί των διαφορετικών προσεγγίσεων, όσον αφορά τις αρμοδιότητες, του Υπουργού Εσωτερικών και του Αναπληρωτού Υπουργού Εσωτερικών, αρμοδίου για τη δημόσια τάξη. 
      Μια και μπαίνουμε και σε νέα φάση, στη σύσταση της νέας θέσης του κυρίου Υφυπουργού, θα θέλαμε να γνωρίζουμε αυτό το θέμα, ποιος θα διαχειρίζεται τα μυστικά κονδύλια. Μάλιστα, σε σχέση μ’ αυτά –δεν θυμάμαι ποιος από τους συναδέλφους προηγουμένως το τόνισε, νομίζω ο κ. Αϊβαλιώτης- ο προβλεπόμενος προϋπολογισμός για την κάλυψη των αναγκών της Γενικής Γραμματείας Τύπου και Πληροφοριών είναι πολλαπλάσιος του προϋπολογισμού πέντε Υπουργείων. Είναι ένα τεράστιο ποσό. 
      Πέραν αυτού, βεβαίως θα ήθελα να κάνω και ένα τρίτο πολιτικό σχόλιο. Ουδείς έχει αντίρρηση να βλέπει την κυβέρνηση της χώρας του να είναι περισσότερο αποτελεσματική. Και αν οι δομές και οι αλλαγές και οι μεταρρυθμίσεις είναι σ’ αυτήν την κατεύθυνση, έχει καλώς. 
      Όμως, το ερώτημα όλου του ελληνικού λαού είναι το εξής: Είναι ζήτημα αποτελεσματικής δομής και λειτουργίας του κυβερνητικού σχήματος ή είναι ζήτημα πολιτικής βούλησης, ικανοτήτων, πολιτικού προγραμματισμού, πολιτικής κατεύθυνσης και πάνω απ’ όλα ιδεολογικής προσέγγισης μιας κατάστασης που απ’ ό,τι φαίνεται σας έχει ξεφύγει τελείως από τα χέρια;
      Εγώ εύχομαι στον κ. Γκιουλέκα, ο οποίος το αξίζει –και όχι μόνο αυτό, αλλά έχει επιδείξει και εξαιρετική υπομονή, διότι, αν ενθυμούμαι καλώς, από τον προηγούμενο ανασχηματισμό είχε ονομαστεί Υφυπουργός, αλλά ποιος ξέρει τι εσωτερικές αντιπαραθέσεις στην Κυβέρνηση απέτρεψαν την ανάληψη των καθηκόντων του- αυτήν τη φορά να αναλάβει τα καθήκοντά του και μάλιστα να αποδώσει. 
      Ωστόσο, θα ήθελα να πω, κύριε Υπουργέ, ότι τίποτα πλέον δεν μπορεί να διορθώσει την κυβερνητική πορεία και απ’ ό,τι φαίνεται δεν είναι πολλές οι μέρες της Κυβέρνησης από εδώ και πέρα. Εάν προλάβετε να συστήσετε τη θέση, έχει καλώς. Αν προλάβετε να ασκήσετε την πολιτική σας και να υλοποιήσετε μία θετική για τη χώρα κατεύθυνση, ιδιαίτερα όσον αφορά τα γραφεία Τύπου του εξωτερικού, επίσης έχει καλώς. 
      Το έχει ανάγκη η χώρα μας, γιατί αυτήν την περίοδο, απ’ ό,τι βλέπουμε, απ’ ό,τι διαπιστώνουμε και από τα Μέσα Μαζικής Ενημέρωσης σ’ όλο τον κόσμο, το κύρος της χώρας μας δεν μπορούμε να πούμε ότι βρίσκεται στο ύψος και στο επίπεδο που ήταν τα προηγούμενα χρόνια. Ολοένα και χειρότερα. 
      Γι’ αυτόν το λόγο έχει σημασία να ενισχύσουμε τις δομές. Το ερώτημα, όμως, είναι: Αισθάνεστε ικανοί ως Κυβέρνηση να ανταποκριθείτε στις απαιτήσεις του ελληνικού λαού και να ανταποκριθείτε στα σημερινά προβλήματα της ελληνικής κοινωνίας, ιδιαίτερα στον τομέα της οικονομίας, στον τομέα της ασφάλειας, στον τομέα της παιδείας, στον τομέα της λειτουργίας του κράτους; 
       Δυστυχώς, κύριε Πρόεδρε, ο ελληνικός λαός διαπιστώνει καθημερινώς ότι η Κυβέρνηση της Νέας Δημοκρατίας δημιουργεί διαρκώς αρνητικά δεδομένα για τη χώρα, τέτοια δεδομένα που απ’ ό,τι φοβάμαι με πολύ μεγάλη δυσκολία θα μπορέσουμε να βγούμε και να τα ξεπεράσουμε. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Βαΐτσης Αποστολάτος):  Ναι, βεβαίως. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. 
      Είμαι υποχρεωμένος να απαντήσω στον ίδιο βέβαια ήπιο τόνο που είχε και ο κ. Παπουτσής, άσχετα αν ήταν πολύ αιχμηρές οι αναλύσεις, τις οποίες έκανε. 
      Σ’ ό,τι αφορά τις μέρες της Κυβέρνησης, θα πω στη Βουλή για μια ακόμα φορά αυτό που λέω όλα τα χρόνια που βρίσκομαι εδώ. Τις μέρες των κυβερνήσεων τις κρίνει ο ελληνικός λαός. Είναι ο μόνος που μπορεί να κρίνει. 
      Αν, κυρίες και κύριοι συνάδελφοι, γυρίσω πίσω και δω τις κασσάνδριες προβλέψεις του ΠΑΣΟΚ για τις μέρες της Κυβέρνησης Καραμανλή, θα δείτε ότι μονίμως έπεφτε έξω.
      Να θυμίσω τις κασσάνδριες προβλέψεις προ των εκλογών του 2007; Βεβαίως, η Κυβέρνηση μπορεί να αντιμετωπίζει κάποια προβλήματα τώρα τα οποία τα αντιπαρέρχεται και το ξέρετε και βλέπετε τη διαφορά η οποία υπάρχει. Μόνο που θα πω στην Αξιωματική Αντιπολίτευση το εξής απλό πράγμα: Και αν εμείς αντιμετωπίζουμε προβλήματα –ως προς τα οποία, σας είπα, φαίνεται ότι αντιστρέφεται το κλίμα και ταχύτατα- ρωτώ το εξής: Κερδίζει τίποτα το ΠΑΣΟΚ στην αξιοπιστία του, ακόμα και αν κοιτάξετε τις δημοσκοπήσεις; Διότι για τις δημοσκοπήσεις φαντάζομαι ότι μιλούν οι συνάδελφοι που μιλούν για «μέρες της Κυβέρνησης».
      Ας κοιτάξουν, λοιπόν, να δουν αν κέρδισε τίποτα σε αξιοπιστία η Αξιωματική Αντιπολίτευση. Γιατί εκεί είναι το μεγάλο ζήτημα. Εμείς το δρόμο μας θα τον βρούμε. Το πόσες μέρες έχουμε μόνον ο ελληνικός λαός θα το κρίνει. Οι προβλέψεις δεν οδηγούν πουθενά και δεν επιβεβαιώνονται από τις δημοσκοπήσεις, όσο κοστίζουν οι δημοσκοπήσεις, που, όπως είπα, δεν υποκαθιστούν την λαϊκή ετυμηγορία.
      Το δεύτερο: Η Κυβέρνηση υπερασπίζεται την εικόνα της χώρας και υπερασπίζεται τις ανάγκες της χώρας. Και φαίνεται ακόμα και από τον αγώνα τον οποίο δίνει σήμερα και τον έδωσε στις Βρυξέλλες ο Υπουργός Οικονομίας και Οικονομικών, ο κ. Παπαθανασίου και που βλέπετε, γιατί μεταδόθηκε μια εικόνα ότι αυτό το οποίο αφορά την Ελλάδα είναι πολύ καλύτερο σε σχέση μ’ άλλες χώρες που ήταν οικονομικά πιο προηγμένες από εμάς και φυσικά, δεν είναι αρνητικό φαινόμενο.
      Επομένως γιατί δίνουμε αυτήν τη στρεβλή εικόνα σχετικά με τις επιδόσεις της Κυβέρνησης Καραμανλή; Μου λέγατε ότι ήταν καλύτερα τα προηγούμενα χρόνια. Μα, θυμάται το ΠΑΣΟΚ ποια ήταν η παγκόσμια οικονομία και η οικονομία στο εσωτερικό της Ευρωπαϊκής Ένωσης, όταν διαχειριζόταν την τύχη της χώρας και ποια είναι η παγκόσμια εικόνα σήμερα της οικονομίας; Διότι έτσι πρέπει να κρίνετε την επίδοση της Κυβέρνησης. Ποιες είναι οι αντοχές της ελληνικής οικονομίας, ακόμα και με τα σημερινά δεδομένα; Αυτό δεν οφείλεται στη δυνατότητα της Κυβέρνησης να αντεπεξέλθει στις βασικές ανάγκες της εποχής μας;
      Τέλος, σ’ ό,τι αφορά το θέμα του ενιαίου Υπουργείου Εσωτερικών, είναι μέσα στις εξαγγελίες της Κυβέρνησης. Είχαμε πει «μικρό και ευέλικτο σχήμα». Πότε άλλοτε τολμήθηκε να έχουμε τρία Υπουργεία σ’ ένα; Θυμηθείτε ότι προ του 2004 είχαμε Υπουργείο Εσωτερικών, Δημόσιας Διοίκησης και Αποκέντρωσης, Υπουργείο Δημόσιας Τάξης και Υπουργείο Τύπου. Και σήμερα έχουμε ένα ενιαίο Υπουργείο. Και ο καυγάς γίνεται γιατί ζητήθηκε η θέση η οποία αφορά τον Υφυπουργό;
      ΧΡΗΣΤΟΣ ΠΑΠΟΥΤΣΗΣ: Με πόσους Υπουργούς, όμως;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Είναι ή δεν είναι μέσα στις εξαγγελίες το γεγονός ότι τα τρία Υπουργεία έγιναν ένα με μια αύξηση ενός Υφυπουργού;
      Και όσον αφορά τον κ. Γκιουλέκα, ξέρετε πάρα πολύ καλά ότι, εάν κοιτάγαμε τα δημοσιεύματα κάθε φορά που έλεγαν ποιος ανασχηματίζεται και ποιος πάει σε μια θέση, ε, τότε από εκεί και πέρα, ας κρίνουμε από τις εφημερίδες.
      ΧΡΗΣΤΟΣ ΠΑΠΟΥΤΣΗΣ: Για επίσημη ανακοίνωση μιλάμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δικαίωμά τους είναι και δεχόμαστε την κριτική και αυτή είναι η δουλειά τους. Όμως, μην κρίνουμε το εάν είχε κάποτε λεχθεί κάτι και δεν έγινε, επειδή υπάρχουν δημοσιεύματα. Διότι και σ’ ό,τι αφορά και τον τελευταίο ανασχηματισμό και εγώ είχα δει πολλά για τον εαυτό μου. Και αν τα άκουγα, δεν θα βρισκόμουν εδώ που βρίσκομαι για να σας μιλήσω.
      Ο κ. Γκιουλέκας θα ορκιστεί την επόμενη εβδομάδα, και με τη δική σας συμβολή, με τη σύσταση της θέσης, Υφυπουργός.
      ΑΘΑΝΑΣΙΑ ΜΕΡΕΝΤΙΤΗ: Να προλάβει, όμως.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Μην ανησυχείτε και θα προλάβει και θα κάνει πολύ καλή δουλειά.
      ΑΘΑΝΑΣΙΑ ΜΕΡΕΝΤΙΤΗ: Σας το ευχόμαστε, κ. Γκιουλέκα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σ’ ό,τι αφορά το θέμα των λεγόμενων μυστικών κονδυλίων, μη χρησιμοποιούμε σήμερα αυτές τις λέξεις που δεν ταιριάζουν. Ξέρετε πολύ καλά όλοι σας ότι η έννοια των μυστικών κονδυλίων είναι έννοια παρελθόντος.
      Επί των ημερών μου, ιδίως, σ’ ό,τι αφορά στο Υπουργείο Δημόσιας Τάξης, δεν υπάρχει καν αυτή η έννοια και το εννοώ. Και αν θέλει η Βουλή, είμαι στη διάθεσή της να δώσω τις οποιεσδήποτε εξηγήσεις.
      ΧΡΗΣΤΟΣ ΠΑΠΟΥΤΣΗΣ: Καλά, μην επιμένετε πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σας το ξαναλέω για πολλοστή φορά και αποδέχομαι την ευθύνη αυτών που λέω.
      Σ’ ό,τι αφορά, λοιπόν, αυτά, δεν υπάρχουν μυστικά κονδύλια. Διαχείριση ορισμένων ποσών τα οποία έχουν ειδικό σκοπό, αλλά πάντα με όρους νομιμότητας και αν χρειαστεί και όρους διαφάνειας, ιδίως για τη Βουλή, να υπάρχει. Όμως, αυτό, όπως ξέρετε από την κείμενη νομοθεσία, το χειρίζεται ο εκάστοτε Υπουργός, όχι γιατί θα μου άρεσε να το κάνω αυτό το πράγμα εγώ και δεν θα μπορούσα να το αναθέσω στον κ. Γκιουλέκα ή τον οποιονδήποτε Υφυπουργό, αλλά γιατί έτσι είθισται από πλευράς κοινοβουλευτικής διαδικασίας.
      Ένα μονάχα θα σας πω: Δεν υπάρχει αυτή η έννοια των μυστικών κονδυλίων. Δεν υπάρχουν στεγανά στον έλεγχο της νομιμότητας και της διαχείρισης των δημοσίων χρημάτων. Αυτό είναι διαχρονικό κεκτημένο της δημοκρατίας μας και συνέβαλε και η Αξιωματική Αντιπολίτευση ως κυβέρνηση την εποχή εκείνη, για να φτάσουμε στο σημείο σήμερα να μην υπάρχει Υπουργός που μπορεί να διαχειρίζεται χρήματα, χωρίς να υπάρχει έλεγχος όταν χρειαστεί και μάλιστα, σε βάθος.
      Και οφείλω να σας πω και κάτι, ιδίως για το τέως Υπουργείο Δημόσιας Τάξης, μετά τις εκλογές. Είναι, βέβαια, συμβολή πολλών, γιατί συνέβησαν πολλά γεγονότα τα οποία επέφεραν πολλές προόδους μετά τη Μεταπολίτευση στον τομέα αυτόν. Όμως, ιδίως σ’ ό,τι αφορά τα θέματα αυτά, επιτρέψτε μου να σας πω -και αν χρειαστεί, αποδεικνύεται αυτό- ότι η έννοια του μυστικού κονδυλίου όχι μόνο είναι ξεπερασμένη, αλλά καλύτερα να μην την αναφέρουμε. Γιατί υποτιμά το ίδιο το επίπεδο της δημοκρατίας μας, το οποίο με πολύ κόπο όλες οι πολιτικές δυνάμεις -και αυτές που κυβέρνησαν και αυτές που δεν κυβέρνησαν- το έχουν κατοχυρώσει.
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ. 
      Από το Προεδρείο, θα ήθελα να εκφράσω τα συγχαρητήριά μας, στον κ. Γκιουλέκα και να του ευχηθούμε καλή δύναμη. 
      Το λόγο έχει η κ. Φιλίνη από το ΣΥΡΙΖΑ για οκτώ λεπτά. 
      Κυρία Φιλίνη, μπορείτε να μιλήσετε είτε από το Βήμα είτε από τη θέση σας. 
      ΑΝΝΑ ΦΙΛΙΝΗ: Ευχαριστώ, κύριε Πρόεδρε. 
      Θα επανέλθω στο ζήτημα του σχεδίου νόμου. 
      Είναι ένα σημαντικό σχέδιο νόμου σχετικά μ’ ένα θέμα το οποίο απασχολεί όλον τον κόσμο σήμερα, ένα θέμα εξαιρετικά κρίσιμο, το θέμα της ενέργειας. 
      Όμως, πρέπει να πούμε ότι εδώ στη χώρα μας το ζήτημα των ανανεώσιμων πηγών ενέργειας, ώστε να εξασφαλιστεί η αειφορία στην ανάπτυξη της χώρας, είναι ένα ζητούμενο το οποίο, δυστυχώς, δεν έχει ακόμα καλυφθεί.
      Και εδώ πρέπει να πω παρενθετικά ότι δυστυχώς έχουν ακουστεί πολλές φωνές το τελευταίο διάστημα που μιλούν για πυρηνική ενέργεια και θέλω να τονίσω πως ελπίζω να μην τολμήσει κάποιος επισήμως να θέσει αυτό το θέμα, σχετικά με την ενέργεια στη χώρα μας, αλλά και γενικότερα βεβαίως. 
      Τώρα, κύριε Πρόεδρε, θα επικεντρωθώ στο ζήτημα των διατάξεων του σχεδίου νόμου που αφορούν το ζήτημα της εκτροπής του Αχελώου και τις αναγκαστικές απαλλοτριώσεις στην περιφέρεια της Μεσοχώρας υπέρ του υδροηλεκτρικού έργου της ΔΕΗ. 
      Κυρίες και κύριοι συνάδελφοι, είναι γνωστό ότι για τέσσερις φορές το Συμβούλιο της Επικρατείας έχει αναστείλει με αποφάσεις του τη λειτουργία του φράγματος για το λόγο ότι δεν είχαν εξασφαλιστεί οι απαραίτητοι περιβαλλοντικοί όροι για την προστασία της περιοχής. 
      Έχουμε, λοιπόν, εδώ ένα ποτάμι, τον Αχελώο ποταμό, που τα νερά του ανήκουν σ’ όλη τη γη και σ’ όλους τους κατοίκους αυτής της γης από όπου περνάει το ποτάμι. Και θέλω εδώ να τονίσω ότι για πολλά χρόνια από τις κυβερνήσεις που έχουν περάσει από αυτόν εδώ τον τόπο δεν έχει αναφερθεί εάν τελικά οι Αιτωλοακαρνάνες έχουν κι αυτοί ένα δίκιο που δεν θέλουν να φύγει η κοίτη του Αχελώου από την περιοχή τους, δεν θέλουν να στερηθούν τα νερά του Αχελώου που επί αιώνες εκβάλλουν στην περιοχή της Αιτωλοακαρνανίας. 
      Και να πω και εδώ ότι φοβόμαστε ότι πραγματικά αυτό το έργο -το οποίο είναι ένα μικρότερο έργο από τη γενικότερη εκτροπή- θα μπορούσε μια μέρα να οδηγήσει σε αυτή, την οποία απευχόμαστε και ενάντια στην οποία έχει ταχθεί με σαφήνεια και το Συμβούλιο της Επικρατείας. 
      Συγκεκριμένα, λοιπόν, εδώ έχουμε ορισμένα άρθρα τα οποία αναφέρονται σε αναγκαστικές απαλλοτριώσεις για την εξαφάνιση ενός χωριού, για την εξαφάνιση της Μεσοχώρας. 
      Επίσης, ενώ υποτίθεται ότι αυτή η εκτροπή και αυτά τα έργα γίνονται για να ποτιστεί γενικότερα ο Θεσσαλικός Κάμπος -όπως ανέφερε και η εισηγήτριά μας, η κ. Αμμανατίδου, δεν είναι καθόλου σαφές και μάλιστα αμφισβητείται ότι το έργο αυτό πρόκειται να καλύψει γενικότερα το Θεσσαλικό Κάμπο, παρά μόνο ίσως τον μισό από αυτόν. 
      Τονίζουμε, λοιπόν, και εμείς ότι προηγουμένως είχε ειπωθεί στους κατοίκους ότι επρόκειτο να απαλλοτριωθούν μονάχα τα χίλια τετρακόσια τριάντα δύο στρέμματα της περιοχής και ότι τα υπόλοιπα πεντακόσια σαράντα χιλιάδες τετραγωνικά μέτρα δεν θα είχαν πρόβλημα και ότι επρόκειτο η περιοχή αυτή (των πεντακοσίων σαράντα χιλιάδων τετραγωνικών μέτρων) να μείνει ως έχει. 
      Όμως, τώρα βλέπουμε ότι το σχέδιο νόμου προβλέπει ότι θα απαλλοτριωθούν και αυτά και δεν είναι διόλου σαφές για ποιο λόγο και τι άλλαξε στη λογική του Υπουργείου.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
	Στο νομοσχέδιο αναφέρεται –και το διαβάζω- ότι: «η αναγκαστική απαλλοτρίωση κηρύσσεται για λόγους μεγάλης σημασίας δημόσιας ωφέλειας, οι οποίοι συνίστανται στην αντιμετώπιση των αναγκών του υδροηλεκτρικού έργου Μεσοχώρας και συγκεκριμένα για την εξασφάλιση των υπόλοιπων εκτάσεων που απαιτούνται για τη λειτουργία του έργου». 
	Η διάταξη που διάβασα είναι εξαιρετικά ασαφής. Τι θα πει γενικά «για τη λειτουργία του έργου»; Για ποιες ανάγκες; Υπογραμμίζω ότι το Σύνταγμά μας και οι σχετικοί νόμοι για τις αναγκαστικές απαλλοτριώσεις λένε ότι για να είναι νόμιμη μια αναγκαστική απαλλοτρίωση, πρέπει σαφώς να αναφέρεται ο λόγος μεγάλης σημασίας δημόσιας ωφέλειας για τον οποίο κηρύσσεται αυτή η αναγκαστική απαλλοτρίωση. 
	Και τώρα ρωτάω: Είναι ο λόγος ασφάλειας, όπως είχε ειπωθεί αρχικά, ή είναι ο λόγος τουριστικής ανάπτυξης, που αναφέρεται σε επόμενο άρθρο του νομοσχεδίου;  Όμως, αν είναι έτσι, ότι δηλαδή είναι λόγοι τουριστικής ανάπτυξης, τότε οι αγρότες της περιοχής πρέπει να ομολογήσουμε ότι θα απαλλοτριωθούν για ένα κομμάτι ψωμί. Άρα, τότε είναι εσκεμμένη η ασάφεια στο νομοσχέδιο. 
	Πάντως, επαναλαμβάνω ότι μέσα στο νομοσχέδιο οι λόγοι είναι ασαφείς. Γενικά αναφέρεται η λειτουργία του έργου. Αιτιολογία, η οποία δεν καλύπτει με κανένα τρόπο τους κατοίκους, κυρίως, της Μεσοχώρας που ξεριζώνονται από το χωριό τους και οι οποίοι μάλιστα δεν μπόρεσαν να παραβρεθούν και να υποστηρίξουν τα αιτήματά τους στην επιτροπή κατά τη διάρκεια των εργασιών της Βουλής. 
	Κλείνω, λέγοντας ότι πραγματικά φοβόμαστε πως αυτά τα μικρά έργα στην περιοχή του Αχελώου δεν αποκλείουν να έρθει το μεγάλο έργο της εκτροπής για το οποίο έχει αποφασίσει κατά και το Συμβούλιο της Επικρατείας. Μ’ αυτήν την ευκαιρία θέλω για άλλη μια φορά να πω απ’ αυτά εδώ τα Έδρανα, όπως είχαμε υποστηρίξει και πέρυσι, όταν μιλούσαμε κατά της Αναθεώρησης του Συντάγματος, ότι είναι πολλοί οι οποίοι βάλουν κατά του Συμβουλίου της Επικρατείας επανειλημμένα, διότι είναι πολλά και μεγάλα τα συμφέροντα που προσπαθούν κάθε φορά να ταχθούν κατά της προστασίας του φυσικού και πολιτιστικού περιβάλλοντος. Το περιβάλλον έχει επανειλημμένα προστατευθεί από το Συμβούλιο της Επικρατείας και ελπίζω ότι για άλλη μια φορά το Συμβούλιο της Επικρατείας θα ταχθεί υπέρ της φροντίδας της χώρας, του φυσικού και πολιτιστικού της πλούτου. 
	Να πω, επίσης, ότι οι αγρότες μας που κινητοποιούνται αυτήν τη στιγμή σε όλη τη χώρα κινητοποιούνται, διότι αγωνιούν για την παραγωγή τους και για το μέλλον τους και με τέτοια μέτρα δεν νομίζω ότι μπορεί να κρυφτεί η πραγματικότητα, η οποία ισχύει ιδιαίτερα μέσα σε στιγμές οικονομικής κρίσης και για τους αγρότες μας και για την αγροτική μας οικονομία. 
	Ευχαριστώ. 
(Χειροκροτήματα από την πτέρυγα του ΣΥΡΙΖΑ)
    	ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς την κ. Φιλίνη. 
    Δεν ήθελα να σας διακόψω, αλλά η αναφορά που κάνατε στα άρθρα που αφορούν τη Μεσοχώρα κ.λπ. θα έπρεπε να είχε γίνει την περασμένη εβδομάδα. Τα άρθρα αυτά είχαν συζητηθεί και ψηφιστεί την περασμένη εβδομάδα. Όμως, επειδή δεν είχατε την ευκαιρία να τοποθετηθείτε επ’ αυτών των άρθρων, γι’ αυτό σας έδωσα τη δυνατότητα σήμερα να καταθέσετε την άποψή σας. 
    Το λόγο τώρα έχει ο Βουλευτής του ΠΑΣΟΚ κ. Απόστολος Κατσιφάρας. 
    ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, επιβεβαιώνεται η αρχική μας προσέγγιση και όχι μόνο των Βουλευτών του ΠΑΣΟΚ, αλλά όλων των κομμάτων της Αντιπολίτευσης για τον τρόπο που προσεγγίζει η Κυβέρνηση ζητήματα καθοριστικά, που αφορούν το μέλλον της χώρας, το μέλλον της παραγωγής μας και εν τέλει αφορούν το ίδιο το μοντέλο ανάπτυξης. 
      Αποσπασματικός τρόπος, σπασμωδικές κινήσεις, φωτογραφικές διατάξεις, αδυναμία να αφουγκραστεί την αγωνία των θεσμών, των φορέων της κοινωνίας, των ανθρώπων που έχουν άμεσες επιπτώσεις και επαγγελματικές και στην ποιότητα ζωής και αυτό είναι ένα μεγάλο ζήτημα το οποίο δεν πρέπει να περνά απαρατήρητο, γιατί όλες οι επιπτώσεις γυρίζουν στην κοινωνία, σ’ αυτόν που ερχόμαστε να βελτιώσουμε τη ζωή του. 
      Κουβεντιάσαμε, κύριε Πρόεδρε, σοβαρά θέματα που αφορούν τις ΑΠΕ και κυρίως τα φωτοβολταϊκά. Μιλήσαμε για τη γεωθερμία, μιλήσαμε για τη συμπαραγωγή ενέργειας, ζητήματα καθοριστικά σε μία κρίσιμη περίοδο που αλλάζει ραγδαία το ενεργειακό πεδίο σε παγκόσμιο επίπεδο. Και η Κυβέρνηση, δυστυχώς φαίνεται να είναι εγκλωβισμένη στη στασιμότητα.
      Φέρατε εσείς, κύριε Υπουργέ, μία σειρά από τροπολογίες για εξίσου σημαντικά θέματα, τα οποία από μόνα τους θα μπορούσαν να ήταν ένα νομοσχέδιο. Και αυτό ακριβώς αποδεικνύει τον τρόπο που νομοθετείτε και τη σκοπιμότητα που θέλετε να πετύχετε μέσα από αυτό το συγκεκριμένο τρόπο που νομοθετείτε.
      Σ’ ό,τι αφορά τις δύο τροπολογίες για τον τουρισμό, τώρα.
      Πράγματι, κύριε Υπουργέ, στη χώρα μας ποτέ μέχρι τώρα -και αυτό είναι ευθύνη και των δικών μας κυβερνήσεων- δεν έχουμε ένα θεσμικό πλαίσιο για τον τουρισμό της υπαίθρου, για τις εναλλακτικές μορφές, τις ήπιες μορφές τουρισμού. Ουσιαστικά ο αγροτουρισμός γεννήθηκε στη χώρα μας, αμέσως μετά από τα Μεσογειακά Ολοκληρωμένα Προγράμματα, με το πρώτο μεγάλο Πλαίσιο Στήριξης που ήρθε στην Ελλάδα από τον ηγέτη του ΠΑΣΟΚ τον Ανδρέα Παπανδρέου. Από τότε ξεκίνησε και έβαλε τα πρώτα θεμέλια. Θυμάμαι πώς είχε λοιδορηθεί γιατί και η κουζίνα ως οικονομία, εναλλακτική μορφή τουρισμού είναι, μέσω τουριστικού προϊόντος. Πώς είχε παντρευτεί αυτό ως ανταποδοτικό από την αγορά του αιώνα, τότε. Αλλά η σημασία της και ο ρόλος της στην τουριστική οικονομία ήταν πολύ μεγάλος γι’ αυτούς που μπορούν να θυμηθούν. 
      Ουσιαστικά θεσμικό πλαίσιο δεν υπάρχει. Η Ευρωπαϊκή Ένωση στήριξε τον τομέα του εναλλακτικού εισοδήματος στην ύπαιθρο, του συμπληρωματικού εισοδήματος στην ύπαιθρο και κύρια στις ορεινές και ημιορεινές περιοχές, μέσα από τα προγράμματα του αγροτικού τομέα. Το Υπουργείο Τουριστικής Ανάπτυξης και τότε που υπήρχε ως αυτοτελές Υπουργείο και μετά, άμεση πολιτική δεν είχε. Και αυτό είναι ένα αίτημα. 
      Όμως, κύριε Υπουργέ, τι έρχεστε και κάνετε σήμερα; Έχετε καμμία υπηρεσία στο Υπουργείο Τουρισμό για τον αγροτουρισμό; Δεν έχετε. Έχετε θεσμικό πλαίσιο για τον αγροτουρισμό ως πολιτική ηγεσία του Υπουργείου; Δεν έχετε. Τι κάνετε; Φτιάχνετε μία δομή. Υπήρχε αυτή η δομή μέχρι τώρα; Λέτε, θέλω μία δομή, την αγροτουριστική, την κάνω τώρα AGROTICA με το ίδιο περιεχόμενο και τον ίδιο σκοπό. Γιατί; Γιατί βουλιάξαμε την πρώτη. Οικονομικά την καταβαραθρώσαμε, πάμε στην εκκαθάριση. Πέντε χρόνια γίνεται εκκαθάριση και δεν κλείνει και θέλουμε μία άλλη δομή. Και τι θα κάνει αυτή η νέα δομή; Πάλι θα συμβουλεύει τον Υπουργό Τουριστικής Ανάπτυξης. 
      Μα ο Υπουργός έχει ανάγκη ολόκληρη δομή για να συμβουλευτεί σε τέτοια θέματα πολιτικής; Και γιατί δεν το εντάσσετε σ’ ένα ολοκληρωμένο πλαίσιο θεσμικής επεξεργασίας εναλλακτικών μορφών τουρισμού, αγροτουρισμός, τουρισμός της υπαίθρου, εναλλακτικές μορφές; Τι κάνετε; Φτιάχνετε μία δομή. Γιατί την κάνετε, κύριε Υπουργέ; Έχετε την εντύπωση ότι θα πετύχει όπως τη φτιάχνετε; Θα έχει την ίδια μοίρα με την προηγούμενη. Το λέτε μόνος σας. Το 1,5 εκατομμύριο ευρώ από τα 2,3 εκατομμύρια ευρώ θα πάει στο εννεαμελές διοικητικό συμβούλιο. Αυτή είναι η πολιτική σας; 
      Εμείς θα θέλαμε, πραγματικά, να υπάρχει ένα πλαίσιο -το έχουμε ζητήσει-  μια νομοθετική ρύθμιση ολοκληρωμένη για να έχουμε μια πολιτική που να στηρίζουμε τις εναλλακτικές μορφές τουρισμού και τη βιώσιμη ανάπτυξη της χώρας μας. Το έχει ανάγκη η χώρα μας. Δεν το κάνετε αυτό. Γιατί δυστυχώς το Υπουργείο Τουριστικής Ανάπτυξης από το 2004 έχει φέρει δύο νομοθετήματα, το ένα που ιδρύθηκε και αλίμονο κι αν δεν ερχόταν κι αυτό, το δεύτερο για τον ιαματικό τουρισμό και δεν έγινε τίποτα και δύο τροπολογίες. Και φέρνετε επίσης την άλλη τροπολογία που αφορά την ενοποίηση λειτουργικών χώρων.
      Είναι φωτογραφική διάταξη και το ξέρετε, γιατί δεν ερμηνεύεται διαφορετικά. Ενώ λέτε ότι έχετε ως πολιτική στο Υπουργείο να κάνετε λειτουργική τακτοποίηση, γιατί υπάρχουν σοβαρές εκκρεμότητες μεταξύ πολεοδομικής άδειας και λειτουργικής τουριστικής εκμετάλλευσης –και είναι γνωστό αυτό- εσείς τι κάνετε; Αντί να φέρετε το συγκεκριμένο νομοθετικό πλαίσιο με τη σύμφωνη γνώμη των φορέων και των θεσμών, για να απαντήσετε συνολικά στο πρόβλημα που υπάρχει, γιατί όταν μιλάμε για λειτουργική τακτοποίηση πρέπει να δούμε τι θα κάνουμε και με τα υπόγεια, φέρνετε τη λειτουργική ενοποίηση. 
      Θα δώσετε χρήση στα υπόγεια, κύριε Υπουργέ; Θα δώσετε χρήση στους πρόσθετους ορόφους; Ή παραμυθιάζουμε τις παραγωγικές τάξεις; Επειδή, όμως, ξέρετε ότι αυτό έχει δυσκολία, έρχεστε και φέρνετε τη λειτουργική ενοποίηση. Ποιων; Δύο διαφορετικών μονάδων, που η μία δεν έχει πρόβλημα και η άλλη έχει πρόβλημα. Και για να δώσετε λύση σ’ αυτήν που έχει πρόβλημα, την εντάσσετε με κάποιο τρόπο -και νομίζω ότι παρανομείτε εδώ, κύριε Υπουργέ- σ’ αυτό το γενικόλογο της λειτουργικής τακτοποίησης. Δεν είναι έτσι. Συνδέετε δύο μονάδες -η μία είναι σωστή- για να πάρετε τα δικαιώματα και τη νομιμότητα από εκεί για να λειτουργήσετε την παράνομη που είναι δίπλα. Αυτή είναι η λογική. 
      Για ποιον το κάνετε, όμως; Ακόμη κι αν σήμερα δεν μπορούμε να πούμε ότι έχει ονοματεπώνυμο αυτό, θα φανεί πολύ γρήγορα, κύριε Υπουργέ. Η αλήθεια είναι ότι δεν δικαιολογείται η Κυβέρνηση μ’ αυτόν το φωτογραφικό τρόπο να αντιμετωπίζει τέτοια θέματα που έχουν να κάνουν και με τη νομιμότητα των αποφάσεων. Είναι προκλητική αυτή η συμπεριφορά της Κυβέρνησης.
      Αν θέλετε, κύριε Υπουργέ, να έχετε πολιτική για τον αγροτουρισμό, να φέρετε ένα ολοκληρωμένο νομοσχέδιο. Όχι να κάνετε πελατειακές σχέσεις μ’ αυτήν τη λογική. Γιατί αυτό και μόνο κάνετε και τίποτα παραπάνω. 
      Χρειαζόμαστε ολοκληρωμένο πλαίσιο, να μαζέψουμε τους καλύτερους επιστήμονες, τους ειδικούς απ’ όποιους χώρους και να προέρχονται, αλλά σε μια οργανωμένη, αν το θέλετε και θωρακισμένη τακτική. Έτσι θα αναπτύξουμε και την οικονομία της υπαίθρου, θα φέρουμε νέο εισόδημα, θα φέρουμε εναλλακτικό εισόδημα, θα αναγεννήσουμε την ύπαιθρο, θα πάμε ανταγωνιστικά σ’ αυτό που ζητάνε σήμερα οι παγκόσμιες αγορές.
      Σε ό,τι αφορά τον ΕΛΓΑ, κύριε Υπουργέ, ο τρόπος που φέρνετε ένα τόσο μεγάλο θέμα, που πράγματι αφορά πάρα πολύ κόσμο, δεν είναι σωστός. Και πρέπει να δούμε και νέα προβλήματα, γιατί υπάρχουν κλιματικές αλλαγές. Υπάρχουν νέες δυνατότητες που πρέπει να προστατεύσουμε το αγροτικό εισόδημα, γιατί συνολικά ο αγροτικός τομέας δεν πηγαίνει καλά. 
      Είχατε όλο το περιθώριο να μελετήσετε και δεν το πράξατε. Είχατε όλο το περιθώριο να ακούσετε τους φορείς, τις ενώσεις, να ακούσετε τον αγροτικό κόσμο και δεν το κάνετε. Απλά συνεχίζετε μια μικροπολιτική υποθηκεύοντας μακροπρόθεσμα τα συμφέροντα του ΕΛΓΑ και δεν στηρίζετε έτσι μακροπρόθεσμα τον αγροτικό τομέα.
      Ευχαριστώ για την ανοχή σας, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑΣΟΚ κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Παίρνω το λόγο για να στηρίξω μια τροπολογία που έχω καταθέσει και αφορά στους ακτήμονες της περιοχής της Κάρλας, αλλά προηγουμένως θα ήθελα να κάνω δυο-τρεις παρατηρήσεις γι’ αυτά που ακούστηκαν. 
      Ο Υπουργός μάς είπε πριν ότι δεν ενδιαφερόμαστε για τους αγρότες, ότι δεν θέλουμε να αποζημιωθούν. Νομίζω ότι αυτά πρέπει να απαντηθούν εδώ. Βεβαίως, αυτό θα το κάνει και η εισηγήτριά μας. Αλλά, πιστέψτε με, κύριε Υπουργέ, ότι αυτήν τη στιγμή βρισκόμαστε σε μια πολύ σοβαρή αν θέλετε κατάσταση και ο αγροτικός κόσμος υποφέρει πάρα πολύ, για να επιμένετε εσείς να τον ξεγελάτε με αποσπασματικές ρυθμίσεις, λέγοντας π.χ. για τον ΕΛΓΑ ότι εμείς δεν θέλουμε να αποζημιώνονται. Και σας έγινε εδώ η ερώτηση και την κάνω και εγώ: γιατί δεν θεσμοθετείτε διεύρυνση, επέκταση των κινδύνων του ΕΛΓΑ; Να ξέρουμε ακριβώς ποιες θα είναι οι αρμοδιότητές του, γιατί σαφώς ούτε η αφορία χρηματοδοτείται και δεν πρόκειται μόνο για την ΚΥΑ που αναφερθήκατε εσείς και τους όρους της ΚΥΑ. Πρόκειται για τις αρχές που η τροπολογία αυτή δεν έχει τελικά και δεν προσδιορίζει για να ανακουφιστεί πραγματικά ο κόσμος που υποφέρει είτε από τη μικροκαρπία είτε από την ακαρπία είτε από διάφορες άλλες καταστροφές. Και μιλάω για το Πήλιο, το ξέρετε πάρα πολύ καλά το θέμα, με το μήλο της Ζαγοράς και με την αφορία που υπάρχει. Άρα, λοιπόν, μην κατηγορείτε το ΠΑΣΟΚ ότι δεν ενδιαφέρεται για τους αγρότες. Αντίθετα, επιστρέφω αυτό που είπατε. Δεν απαντάτε στις ερωτήσεις που σας κάνουμε στον κοινοβουλευτικό έλεγχο και δεν έχετε συγκεκριμένο σχέδιο σ’ αυτόν τον τομέα.
      Το δεύτερο που θέλω να πω είναι ότι πολλή κουβέντα γίνεται εδώ για την «πράσινη» ανάπτυξη όπως είπε το Υπουργείο σας. Αλλά είναι δυνατόν να γίνεται «πράσινη» ανάπτυξη, βιώσιμη ανάπτυξη χωρίς γνώση, ικανότητα, φαντασία και επιτέλους βούληση, κύριε Υπουργέ, για να παρουσιάσετε ένα ολοκληρωμένο σχέδιο; Βεβαίως, η Ελλάδα έχει συγκριτικά πλεονεκτήματα. Βεβαίως, υπάρχει ο ήλιος, ο αέρας, η γεωθερμία. Αλλά τι έχετε κάνει εσείς; Νομίζετε ότι αποσπασματικά και προσωρινά, έτσι πολυσυλλεκτικά σε ένα νομοσχέδιο λίγο σκούπα, λίγο από όλα, μπορείτε τελικά να προσδιορίσετε την πολιτική της χώρας για τα επόμενα χρόνια στον τομέα της ενέργειας, στον τομέα της «πράσινης» οικονομίας, στον τομέα της βιώσιμης ανάπτυξης; Αλλά φαίνεται τελικά ότι το στοίχημα στο οποίο πρέπει να απαντήσετε, δεν είναι να το πω η φέρουσα ικανότητά σας. Δεν μπορείτε, κύριοι Υπουργοί, δεν μπορείτε να παρακολουθήσετε τις εξελίξεις, αλλά δεν μπορείτε, να παρακολουθήσετε και αυτό που αξιώνουν οι πολίτες. Διότι δεν μπορείτε να ανταποκριθείτε στη διαβούλευση που αν θέλετε είναι χρέος αυτήν τη στιγμή η διαβούλευση με την επιστημονική κοινότητα, με τους φορείς, με τις τοπικές κοινωνίες, με τους αγρότες, με τους παραγωγούς, με όλη την παραγωγική διαδικασία της χώρας. Δεν μπορείτε να το κάνετε αυτό. Εδώ δεν μπορείτε μέσα στη Βουλή να δεχθείτε τροποποιήσεις ή προτάσεις νόμου των άλλων κομμάτων. Τόσες σάς έχει κάνει η Αξιωματική Αντιπολίτευση! Άρα, υπάρχει μια αδυναμία στη διακυβέρνηση από την πλευρά σας και αυτή η αδυναμία αποτυπώνεται χαρακτηριστικά στα νομοθετήματά σας. Άρα, λοιπόν, δεν μπορούμε εμείς να ψηφίσουμε τέτοιες τροπολογίες, δεν μπορούμε να στηρίξουμε τέτοιες μικροπολιτικές και πελατειακές αν θέλετε προσεγγίσεις που κάνετε στον τρόπο που σχεδιάζετε. Ο σχεδιασμός για τη χώρα είναι πολύ σοβαρή υπόθεση. Θέλει πραγματικά άλλο σθένος, άλλη τόλμη, άλλη σοβαρότητα και άλλη υπευθυνότητα και σαφώς κοινωνική ευαισθησία και γνώση, όπως είπα πριν.  
      Σε ό,τι αφορά τώρα τις ανανεώσιμες πηγές ενέργειας γενικότερα: Κύριοι Υπουργοί,  λείπετε από τα διεθνή for a, λείπετε από εκεί που παίρνονται οι αποφάσεις, από εκεί που διαμορφώνονται οι κοινοτικές οδηγίες και που έχουν σχέση με τη χώρα μας. Έχουν καταγραφεί πάρα πολλές απουσίες σας και οι ίδιοι οι Υπουργοί και Επίτροποι στην Ευρωπαϊκή Ένωση έχουν αναφερθεί στην απουσία της Ελλάδας. Και αυτό πάλι αποτυπώνεται ξεκάθαρα εδώ. 
      Ο τουρισμός για σας είπατε ότι είναι η βαριά βιομηχανία, αλλά δεν έχετε καταλάβει ότι οι βαριές βιομηχανίες θέλουν και πολύ σοβαρές πολιτικές. Δεν έχετε καταλάβει ότι είμαστε σε μια εποχή που οι εναλλακτικές μορφές τουρισμού δεν είναι αυτό που παρουσιάζετε εδώ. Επίσης, δεν έχετε καταλάβει ακόμη ότι τελικά δεν μπορείτε αποσπασματικά να μιλάτε για ενοποιήσεις οικοπέδων και αδειών.  
      Υπάρχουν νόμοι σ’ αυτήν τη χώρα. Μην προσπαθείτε να το προσομοιάσετε με το ενεργό οικοδομικό τετράγωνο και τη σοβαρότητα που έδινε εκείνο για ανάσα στα πνευμόνια του δομημένου ιστού μίας πόλης, με τις πελατειακές σχέσεις αυτού του τακτικισμού που κάνετε. Είναι πολύ γνωστά, δεν χρειάζεται να αναφερθώ σ’ αυτά. 
      Θα μιλήσω μόνο για τη Θεσσαλία, επειδή για τη Θεσσαλία το νερό είναι πηγή ζωής. Το νερό δεν έχει όρια, δεν έχει σύνορα. Το 2003 οι κυβερνήσεις του ΠΑΣΟΚ σας παρέδωσαν έναν νόμο-πλαίσιο σύμφωνα με την κοινοτική οδηγία που αφορά τη διαχείριση των υδατικών πόρων και δεν κάνατε τίποτα, πέντε χρόνια τώρα δεν έχετε κάνει τα προεδρικά διατάγματα, δεν έχετε κάνει τις περιφερειακές διοικήσεις, δεν έχετε ενεργοποιήσει τους φορείς διαχείρισης. 
      Και να, λοιπόν, που έρχομαι στο φορέα διαχείρισης της Κάρλας, που είχα την τιμή και τη χαρά να υπογράψω στην τότε κυβέρνηση τη συγκρότησή του. Δεν έχει ενεργοποιηθεί καθόλου και βεβαίως δεν μπορεί σήμερα να παρακολουθήσει αυτά τα ζητήματα, αφού δεν υπάρχει φορέας που θα μπορούσε εκείνος να υπερασπιστεί τα θέματα των ακτημόνων της παρακάρλιας περιοχής και των κτηνοτρόφων, που μπορεί με μία προσθήκη στο άρθρο 24 να λυθεί αυτό το ζήτημα και να αποκατασταθεί αυτή η αδικία που γίνεται σ’ αυτούς τους ανθρώπους. 
      Θα πει βεβαίως η συνάδελφος του Συνασπισμού, την οποία ευχαριστούμε που στηρίζει αυτήν την τροπολογία –και πρέπει να ακουστεί αυτό- γιατί δεν έγινε όταν ήταν κυβέρνηση το ΠΑΣΟΚ; 
      Πρέπει να σας πω ότι το 2002-2003 είχε αρχίσει η χρηματοδότηση αυτού του έργου της Κάρλας. Ακόμα τότε, δεν είχαν πάρει τα χρήματα οι δικαιούχοι, αυτοί που είχαν τα συμβόλαια, που είχαν τους τίτλους και τα πήραν τελικά εκείνη την περίοδο. 
      Πρέπει όμως να πω κάτι και αυτό πρέπει, κύριε Υπουργέ, να το ακούσετε. Όταν γίνεται ένα μεγάλο έργο, το οποίο έχει πολλαπλά οφέλη για όλους τους πολίτες μίας περιοχής και για την ευρύτερη περιοχή, τότε κάποιοι ζημιώνονται γιατί χάνουν κάποια προνόμια. Οι νόμοι και οι κοινοτικές οδηγίες, λοιπόν, λένε ότι πρέπει να αποκαθίστανται αυτές οι αδικίες. Στην τροπολογία, λοιπόν, την οποία έχω καταθέσει, ζητώ πραγματικά να γίνει η αποκατάσταση αυτής της αδικίας. Δηλαδή, από τον επαναπλημμυρισμό της πρώην λίμνης Κάρλας, που τώρα έχει ολοκληρώσει τα αναχώματα, τους συλλεκτήρες κ.λπ., να δικαιούνται εφάπαξ χρηματικής κοινωνικής αποκατάστασης οι κτηνοτρόφοι καθώς και οι δικαιούχοι ακτήμονες των δημοτικών διαμερισμάτων του Δήμου Κάρλας -είναι το Στεφανοβίκειο, τα Κανάλια, ο Ριζόμυλος, η Κερασιά, η Κοινότητα Κεραμιδίου, οι Γλαφυρές του Δήμου Νέας Ιωνίας, ο οικισμός του Βενέτου- που έχουν αναγνωριστεί, γιατί έχουν αναγνωριστεί με αποφάσεις του νομάρχη την καλλιεργητική περίοδο του 1999-2000 και τους είχε παραχωρηθεί τότε η έκταση για να την καλλιεργούν με κάποιο μίσθωμα. Βεβαίως δεν το πήρε ποτέ η νομαρχία αυτή, το δημόσιο. Άρα τους έδινε μία κυριότητα κατά κάποιο τρόπο. Βγήκαν αποφάσεις του εφετείου και δικαιώνονται, για να μην πάω σε όλη την ιστορία. Άρα, λοιπόν, και για τους κτηνοτρόφους και για τους ακτήμονες και για εκείνους που δεν είχαν χαρακτηριστεί με την απόφαση του νομάρχη ζητώ να λάβουν αυτήν την κοινωνική χρηματική αποκατάσταση και ανά δικαιούχο με διάταξη νόμου να αποζημιώνεται με 20.000 ευρώ και με απόφαση βεβαίως των Υπουργών ΠΕΧΩΔΕ, Αγροτικής Ανάπτυξης και Τροφίμων, λαμβάνοντας υπόψη τη μέχρι τώρα νομολογία, τις αποφάσεις των εφετείων, τις νομοθεσίες που υπάρχουν, τις κοινοτικές οδηγίες και τις αποφάσεις του νομάρχη. 
      Κύριε Υπουργέ, νομίζω ότι αυτό, σύμφωνα και μ’ όλα τα άλλα που έχουν γίνει για το Μέγδοβα, γι’ αυτό που συζητάμε για τη Μεσοχώρα και για άλλες τέτοιες περιπτώσεις, θα είναι μία αποκατάσταση του δικαίου για τους συμπατριώτες μου ακτήμονες κτηνοτρόφους και γεωργούς της παρακάρλιας περιοχής. Νομίζω ότι όλοι τους θα ευγνωμονούν γι’ αυτήν την αποκατάσταση, που έστω και αργά τους δίνει το δικαίωμα να είναι και αυτοί πολίτες οι οποίοι απολαμβάνουν της ισονομίας, της ισοπολιτείας και των ίσων ευκαιριών που δίνει η χώρα μας. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑΣΟΚ κ. Ιωάννης Μαγκριώτης έχει το λόγο. 
	ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
	Στην ενότητα αυτών των άρθρων και των τροπολογιών αναφέρθηκαν αναλυτικά τόσο η εισηγήτριά μας κ. Μερεντίτη όσο και ο Κοινοβουλευτικός μας Εκπρόσωπος κ. Παπουτσής αλλά και οι άλλοι συνάδελφοι στις ξεχωριστές παρεμβάσεις τους και για τα άλλα θέματα. Εγώ θα αναφερθώ πολύ γρήγορα σε τρία θέματα. 
      Πριν ξεκινήσω θα κάνω ένα σχόλιο: Συνηθίζεται οι Υπουργοί ή οι Υφυπουργοί να έρχονται και να υπερασπίζονται ή να παρουσιάζουν την τροπολογία τους και μετά να αποχωρούν, όμως έτσι δεν βοηθούν στον κοινοβουλευτικό και στο δημοκρατικό διάλογο. 
      Άκουσα χαρακτηριστικά το νέο Υπουργό Τουρισμού να λέει ότι καταθέτει τροπολογία στη Βουλή ή ότι θα έλθουν τροπολογίες στη Βουλή εκ μέρους του για να αποκτήσει διαχειριστική δυνατότητα στο Δ΄ Κοινοτικό Πλαίσιο Στήριξης και το Υπουργείο Τουρισμού. Καήκαμε, κύριε Πρόεδρε. Είμαστε στον τρίτο συμβατικό χρόνο του Δ΄ Κοινοτικού Πλαισίου Στήριξης όπου κανονικά οι απορροφήσεις έπρεπε να είχαν ξεκινήσει την 1η Ιανουαρίου 2007 και ακόμα δεν έχουν ολοκληρωθεί οι διαχειριστικές αρχές, ένα πολύπλοκο γραφειοκρατικό και αναποτελεσματικό σχήμα, ακόμα δεν έχουν πιστοποιηθεί οι τελικοί διαχειριστές των προγραμμάτων. Αυτή είναι η αλήθεια και η πραγματικότητα και έρχεται ο νέος Υπουργός ανατρέποντας τη μέχρι τώρα πολιτική και του προκατόχου του αλλά και της Κυβέρνησης γενικότερα και ανακοινώνει ότι θα πάρει πρωτοβουλία στο προσεχές μέλλον για να αποκτήσει διαχειριστική δυνατότητα του Δ΄ Κοινοτικού Πλαισίου Στήριξης και του Υπουργείου Τουρισμού. Αυτά είναι πρωτόγνωρα και μοναδικά. Μόνο στην Ελλάδα με Κυβέρνηση Νέας Δημοκρατίας συμβαίνουν. 
      Πώς, λοιπόν, να μην έχει «αφυδατωθεί» στην κυριολεξία και να μην έχει «ακρωτηριαστεί» κάθε αναπτυξιακό «εργαλείο» τούτης της οικονομίας, τούτης της χώρας, όταν τα βασικά αναπτυξιακά «εργαλεία» όπως είναι το Πρόγραμμα Δημοσίων Επενδύσεων και οι κοινοτικοί πόροι, οι ιδιωτικές και οι ξένες επενδύσεις, η ενεργός ζήτηση, αυτά τα βασικά αναπτυξιακά «εργαλεία» έχουν «αφυδατωθεί», έχουν «απονεκρωθεί», έχουν απαξιωθεί και απομειωθεί απόλυτα από τις επιλογές της Νέας Δημοκρατίας; Η αψεγάδιαστη μαρτυρία, μία από τις απόλυτες μαρτυρίες είναι και η τοποθέτηση του νέου Υπουργού Τουρισμού σήμερα που βεβαίως ήλθε, τα είπε και έφυγε.
	Το δεύτερο που θα ήθελα να πω είναι ότι η Κυβέρνηση πήρε 1.000.000.000 προκαταβολή για το Δ΄ Κοινοτικό Πλαίσιο Στήριξης στα τέλη του χρόνου και βεβαίως ούτε 1 ευρώ ακόμη δεν έχει εκταμιευθεί σε πρόγραμμα του Δ΄ Κοινοτικού Πλαισίου Στήριξης και ούτε προβλέπεται μέχρι το τέλος του 2009 να εκταμιευθεί 1 ευρώ, όπως φαίνεται και από τον προϋπολογισμό του κράτους.
      Ερωτώ, λοιπόν, την Κυβέρνηση πώς χρησιμοποιεί αυτό το 1.000.000.000 ευρώ. Μήπως θα κάνει τις ίδιες λογιστικές αλχημείες που έκανε και με το Γ΄ Κοινοτικό Πλαίσιο Στήριξης, όταν 1.000.000.000 ευρώ έργα που έγιναν από το Πρόγραμμα Δημοσίων Επενδύσεων τα προηγούμενα χρόνια του ΠΑΣΟΚ στα πρώτα χρόνια εκτέλεσης της τέταρτης προγραμματικής περιόδου αλλά και στα πρώτα χρόνια της νεοδημοκρατικής διακυβέρνησης και το Πρόγραμμα Δημοσίων Επενδύσεων που χρηματοδότησε έργα με αμιγώς εθνικούς πόρους τα «βάφτισε» κοινοτικά για να εμφανίσει λογιστικές απορροφήσεις 1.000.000.000 ευρώ; 
      Να πώς έχει «ακρωτηριάσει» την ανάπτυξη, να πώς έχει μηδενίσει τα αναπτυξιακά «εργαλεία» της χώρας και τώρα έχοντας αποκτήσει ξαφνικά σοσιαλιστική ρητορεία ο νέος Υπουργός Οικονομίας, υιοθετώντας μέρος και υποσύνολο των προτάσεων του ΠΑΣΟΚ που μέχρι τώρα τις καταδίκαζε ως λαϊκίστικες, προσπαθεί να δώσει τόνωση και να ανασυγκροτήσει την εθνική οικονομία, να την αναγεννήσει εκ της τέφρας της. Αυτά δεν γίνονται γιατί ήδη τα προηγούμενα χρόνια έχουν υπονομεύσει βαθύτατα την οικονομία. 
	Θα πω χαρακτηριστικά τι εννοώ: Εάν από τους φακέλους που έχουν εγκρίνει για τις Ανανεώσιμες Πηγές Ενέργειας το 2006 και το 2007 -και με πολλή έπαρση και ο κύριος Πρωθυπουργός και ο προηγούμενος Υπουργός Ανάπτυξης μίλαγαν για 7.000.000.000 ευρώ επενδύσεις στα φωτοβολταϊκά τόξα- εάν ένα μέρος αυτών είχε υλοποιηθεί, ασφαλώς θα είχαμε και ένα απόθεμα ανάπτυξης, μια υποδομή, έναν πυλώνα για να συνεχίσει η οικονομία πιο δυνατά ώστε να αντισταθεί στη διεθνή χρηματοπιστωτική πίεση και στη μείωση της ρευστότητας των τραπεζών.
    Δεν υπάρχει, όμως, το απόλυτο μηδέν. Μια κατηγορία ακόμα ομήρων, μικρομεσαίων και επενδυτών, για τις εκλογές του 2007, όπως και οι εκατοντάδες χιλιάδες νέας γενιάς συμβασιούχοι και εργαζόμενοι στα κοινοτικά προγράμματα stage στο στενό και ευρύτερο δημόσιο τομέα. 
    Δώδεκα δισεκατομμύρια ευρώ είναι, επίσης,  οι εγκεκριμένοι –και τα είπε προχθές ο κ. Καραμανλής εδώ, από το Βήμα της Βουλής- επενδυτικοί φάκελοι, τα προγράμματα και τα σχέδια στον αναπτυξιακό νόμο. Ποια από αυτά έχουν υλοποιηθεί; Τι έχει απορροφηθεί και έχει εκταμιευτεί; Μόνο ένα 12%. Άλλη μία κατηγορία ομήρων.
    Αυτή είναι, όμως, η πελατειακή πολιτική της Νέας Δημοκρατίας. Έχει την πολιτική σημασία.
    Η πιο κρίσιμη, όμως, σημασία είναι η έλλειψη επενδυτικού ανέμου και επενδυτικών πρωτοβουλιών. Και όλα αυτά, βεβαίως, όχι μόνο λόγω της ανεπάρκειας της Κυβέρνησης, αλλά λόγω της δραματικής μείωσης του Προγράμματος Δημοσίων Επενδύσεων από το 2004 και μετέπειτα. Διότι το Πρόγραμμα Δημοσίων Επενδύσεων χρηματοδοτεί όλους. Και το γενικό αναπτυξιακό νόμο και τα ειδικά τομεακά και κλαδικά αναπτυξιακά πλαίσια, όπως οι επενδύσεις στα φωτοβολταϊκά ή η οποιαδήποτε άλλη επένδυση ενός ειδικού αναπτυξιακού σχεδίου για ένα νομό ή μία περιφέρεια.
    Πώς να υπάρξουν, λοιπόν, οι πόροι, οι οποίοι θα συμπαρασύρουν και κοινοτικούς πόρους, αλλά ταυτόχρονα και ιδιωτικούς, για να δημιουργήσουν αυτή τη δυναμική της ανάπτυξης; 
    Αυτή τη δυναμική της ανάπτυξης χρειαζόταν η οικονομία την προηγούμενη πενταετία, για να έχει ασφαλείς πυλώνες να αντιμετωπίσει οχυρωμένη τη διεθνή χρηματοπιστωτική κρίση. 
    Να γιατί πάει η Κυβέρνηση τη χώρα ανοχύρωτη, αποδιαρθρωμένη και αποδυναμωμένη στη συνάντησή της με τη διεθνή χρηματοπιστωτική κρίση. Να γιατί τα αποτελέσματα για τη χώρα μας, ειδικά για την παραγωγή, αλλά και την κοινωνία, τους ανέργους και τους συνταξιούχους, τους εργαζόμενους και τους αγρότες, θα είναι ακόμα πιο επώδυνα απ’ ό,τι στις άλλες χώρες.
    Το τρίτο, στο οποίο θα ήθελα να αναφερθώ, είναι αυτά που είπε ο κ. Παυλόπουλος προηγουμένως. Είπε, εμείς μειώνουμε τον αριθμό των Υπουργείων. Πράγματι, σε κάθε ανασχηματισμό μειώνουν τον αριθμό των Υπουργείων. Αυξάνουν, όμως, τον αριθμό των Υπουργών, των Αναπληρωτών και των Υφυπουργών. Νομίζω ότι στον τελευταίο ανασχηματισμό άλλους τέσσερις ή πέντε αριθμητικά -για να καλύψουν τις εκλογικές τους ανάγκες στις διάφορες περιφέρειες- πρόσθεσαν στο κυβερνητικό σχήμα, στο κατά τα άλλα ευέλικτο και μικρό κυβερνητικό σχήμα, όπως έλεγε ο κ. Καραμανλής και πριν τις εκλογές του 2004 και πριν τις εκλογές του 2007. 
    Μάλιστα, ο κ. Παυλόπουλος είπε ότι τώρα που αρχίζει και υπάρχει αναπτυξιακή και οικονομική ανάκαμψη, τώρα που ανακάμπτει και η Κυβέρνηση, διαψεύδονται για μία ακόμη φορά οι κασσάνδρες που προέβλεπαν οικονομική και κοινωνική υποχώρηση. 
    Αλήθεια, πού τα είδε αυτά ο κ. Παυλόπουλος; Τα είδε στις επενδυτικές πρωτοβουλίες των μικρομεσαίων; Τα είδε στην ανάπτυξη και την ενίσχυση της αγοραστικής δύναμης της μεγάλης πλειοψηφίας των πολιτών, που έχει μειωθεί κατά 20% και πλέον τα τελευταία χρόνια είτε από την εισοδηματική είτε από τη φορολογική πολιτική και ροκανίστηκε από τον πληθωρισμό και την ακρίβεια, την κερδοσκοπία;
    Πώς, λοιπόν, θα σταθεί η οικονομία μας απέναντι στη διεθνή χρηματοπιστωτική κρίση όταν την έχετε απονευρώσει και την έχετε απονεκρώσει; Έχετε καταστρέψει τα πιο δυναμικά, τα βασικά αναπτυξιακά της εργαλεία.
    Κάνουν μάλιστα, κύριε Πρόεδρε –και τελειώνω- και συγκρίσεις με τη γερμανική οικονομία. Και λένε, να, η Γερμανία έχει αρνητικό πρόσημο ανάπτυξης στο χρόνο που τρέχει, ενώ εμείς έχουμε, έστω και οριακά, θετικό το 0,2. 
    Ξεχνούν δύο πράγματα βασικά. Και βέβαια θα γελάνε όλοι μαζί μας. Το πρώτο είναι ότι η Γερμανία είναι από εκείνους που προσφέρει κατά 28% συνολικά στον ευρωπαϊκό προϋπολογισμό. Η Ελλάδα είναι αυτή που εισπράττει κοινοτικούς πόρους ένα προς δέκα περίπου τοις εκατό σε σχέση μ’ αυτούς που προσφέρει. Αυτοί οι εισαγόμενοι κοινοτικοί πόροι είναι που κρατούν τεχνητά την ανάπτυξη -όπως και τα ιδιωτικά και τα στεγαστικά δάνεια των επιχειρήσεων και των πολιτών τα προηγούμενα χρόνια, τα τέσσερα, πέντε χρόνια της Νέας Δημοκρατίας- τεχνητά την αύξηση της χώρας στο επίπεδο, μεσοσταθμικά, του 2,5% και του 3%. Μόλις έπιασε οροφή ο ιδιωτικός δανεισμός και έκλεισαν οι στρόφιγγες των τραπεζών, έπεσε κατακόρυφα και ο ρυθμός ανάπτυξης.
Αν μειωθεί, που μειώνεται το 2009 λόγω του μειωμένου Προγράμματος Δημοσίων Επενδύσεων, η εισροή πόρων από την Ευρωπαϊκή Ένωση, θα πάμε πολύ κάτω από το μηδέν. 
      Αν, λοιπόν, δεν ήταν έστω και αυτή η οριακή απορρόφηση κοινοτικών πόρων, θα είχε αρνητικό δείκτη ανάπτυξης στο -2% και η χώρα μας, ένα ακριβώς ακόμη επιχείρημα για να αποδείξουμε πού έχει οδηγήσει την οικονομία και την χώρα η Κυβέρνηση, τα μεγάλα αδιέξοδα και την ανάγκη αλλαγής πορείας που προτείνει το ΠΑΣΟΚ και ο Πρόεδρός του Γιώργος Παπανδρέου.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Αλέξανδρος Αθανασιάδης.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Ευχαριστώ, κύριε Πρόεδρε.
      Κύριε Πρόεδρε, καταθέσαμε δύο τροπολογίες – προσθήκη στο νομοσχέδιο του Υπουργείου Ανάπτυξης «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις». Γι’ αυτές τις τροπολογίες θα μιλήσω. Η πρώτη αφορά την κοινωνική αποκατάσταση των δύο τοπικών διαμερισμάτων Κλείτου και Κομάνου και η δεύτερη αφορά τη μετεγκατάσταση του οικισμού της Ακρινής.
      Το ελληνικό δημόσιο με συνεχείς αποφάσεις του από το έτος 1993 μέχρι σήμερα απαλλοτρίωσε υπέρ της ΔΕΗ ΑΕ τόσο ολόκληρες τις οικιστικές περιοχές του τοπικού διαμερίσματος Κομάνου του Δήμου Πτολεμαϊδος και του τοπικού διαμερίσματος Κλείτου του Δήμου Ελλησπόντου του Νομού Κοζάνης προς μετεγκατάστασή τους σε άλλες περιοχές όσο και ολόκληρες τις κτηματικές τους περιοχές. 
      Εξαιτίας των μετεγκαταστάσεων αυτών, οι φυγέντες ιδιοκτήτες και δημότες μόνιμοι κάτοικοι των δύο τοπικών διαμερισμάτων έχουν υποστεί ανυπολόγιστες οικονομικές ζημίες, αφού αναγκάστηκαν να αλλάξουν την κατοικία τους, τον τρόπο ζωής τους, το φυσικό περιβάλλον, την εργασία, τις συνήθειές τους και πολλοί από αυτούς να επιβαρυνθούν με δαπάνες μίσθωσης άλλων κατοικιών, καταστημάτων, αγροτεμαχίων, με δαπάνες βέβαια δανείων. Τα κοινωνικά,  οικονομικά και εργασιακά προβλήματα που αντιμετωπίζουν οι κάτοικοι των τοπικών αυτών διαμερισμάτων σχετικά με το πολύκροτο θέμα της μετεγκατάστασης των οικισμών είναι τεράστια και τους ταλαιπωρούν εδώ και πολλά χρόνια.
      Κύριε Πρόεδρε, οι εξορυκτικές δραστηριότητες της ΔΕΗ ΑΕ έχουν δημιουργήσει στον απαλλοτριωθέντα οικισμό Κομάνου έναν κρανίου τόπο, αφού αυτήν τη στιγμή πραγματοποιούνται πλέον μέσα στον ίδιο τον οικισμό όπου αρκετοί απ’ αυτούς εξακολουθούν και παραμένουν παρά το νόμο, δεδομένου ότι δεν μπορούν να μετεγκατασταθούν στο νέο οικισμό, αφού δεν είναι ακόμη έτοιμος. 
      Πολλοί από τους κατοίκους υπακούοντας στις υποσχέσεις και δεσμεύσεις της πολιτείας ότι πολύ σύντομα θα μπορέσουν να μετεγκατασταθούν στο νέο οικισμό, αποχώρησαν ήδη το έτος 2001 από τον Κόμανο με τις οικογένειές τους, προκειμένου να αποφύγουν την τεράστια μόλυνση του περιβάλλοντος από τη συνεχή ιπτάμενη τέφρα, τα εκλυόμενα αέρια και τους φοβερούς κραδασμούς των τεραστίων μηχανημάτων εξόρυξης. Εδώ θέλω να σας πω ότι υπάρχει μηχάνημα το οποίο έχει ίδιον βάρος δύο χιλιάδες τόνους. Αντιλαμβάνεστε ότι όταν αυτό λειτουργεί, δημιουργεί κραδασμούς, δημιουργεί μικρές σεισμικές δονήσεις και πολύ μεγάλο θόρυβο.
      Έτσι, λοιπόν, αναγκάστηκαν να νοικιάσουν από τότε νέες κατοικίες στη γειτονική Πτολεμαΐδα. Αυτοί βρίσκονται σε πολύ χειρότερη μοίρα, αφού από το 2001 μέχρι σήμερα έχουν ξοδέψει κατ’ ανάγκη για καταβολή ενοικίων τα όποια χρήματα είχαν λάβει από την απαλλοτρίωση των σπιτιών τους, ενώ αρκετοί μάλιστα αναγκάστηκαν να πάρουν και δάνεια από τράπεζες, στα οποία πλέον δεν μπορούν να αντεπεξέλθουν. Αντιλαμβάνεστε τη διαφορά του κόστους κατασκευής μιας οικοδομής το 2000 και βέβαια σήμερα. Με τι χρήματα θα μπορέσουν οι κάτοικοι αυτοί να κτίσουν νέες κατοικίες στον καινούργιο οικισμό του Κομάνου; Πώς θα μπορέσει να ανασυγκροτηθεί ο νέος οικισμός, όταν κανείς δεν έχει την οικονομική δυνατότητα να κτίσει και να εγκατασταθεί εκεί; 
      Οι περισσότεροι από τους κατοίκους του Κομάνου ήταν κατ’ επάγγελμα αγρότες. Καλλιεργούσαν τα χωράφια που είχαν από τους γονείς τους στην κτηματική περιοχή Κομάνου και απ’ αυτά εξοικονομούσαν τα προς το ζην για τους ίδιους και τις οικογένειές τους, ζώντας βέβαια με φτώχια, αλλά και αξιοπρέπεια.
      Τα χωράφια αυτά έχουν ήδη απαλλοτριωθεί. Άλλα χωράφια στις γειτονικές περιοχές για να καλλιεργήσουν, δεν υπάρχουν. Και αν υπάρχουν, είναι λίγα και άγονα. Όλα αυτά είναι, βέβαια, λόγω των πολλών απαλλοτριώσεων της ΔΕΗ. Έτσι, αναγκάστηκαν να χάσουν το επάγγελμά τους. 
      Αρκετοί ήταν κτηνοτρόφοι. Πού, όμως, θα βρεθεί βοσκότοπος για τέτοια δραστηριότητα, αφού έχουν ήδη μεταβληθεί σε ορυχεία της ΔΕΗ; Έτσι, αναγκάστηκαν και αυτοί να πουλήσουν τα ζώα τους και να είναι πλέον άνεργοι. 
      Το ίδιο συνέβη και με τους ελεύθερους επαγγελματίες, που είχαν καφενεία, μπακάλικα, βενζινάδικα και οι οποίοι αναγκάστηκαν, μόλις απαλλοτριώθηκε το χωριό τους, να τα κλείσουν και να αποχωρήσουν από το επάγγελμα. 
      Οι γονείς αδυνατούν πλέον να βοηθήσουν οικονομικά τα παιδιά τους, που παραμένουν άνεργα εδώ και χρόνια. Στον πρόσφατο, μάλιστα, διαγωνισμό πρόσληψης της ΔΕΗ προσελήφθησαν ελάχιστοι από τα δύο αυτά χωριά. Σήμερα τα δύο αυτά χωριά μετρούν περίπου διακόσιους ογδόντα ανέργους. 
      Η κοινωνική, πολιτιστική, αθλητική, πνευματική και θρησκευτική συνοχή και παράδοση που είχαν τα δύο αυτά τοπικά διαμερίσματα εδώ και εκατοντάδες χρόνια έχουν χαθεί οριστικά, αφού τα δημοτικά σχολεία, οι παιδικοί σταθμοί, τα πνευματικά κέντρα, τα γήπεδα ποδοσφαίρου, τα γραφεία κοινότητας και όλα αυτά, που εν πάση περιπτώσει διατηρούσαν την κοινωνία μέσα σε μία δραστηριότητα, έχουν κλείσει εδώ και δέκα χρόνια. 
      Οι εκκλησίες, δυστυχώς, δεν λειτουργούν. Και αν λειτουργεί μόνο η εκκλησία του Κομάνου, είναι δύσκολη η πρόσβαση σ’ αυτήν την εκκλησία. Οι κάτοικοι εξακολουθούν εδώ και δέκα χρόνια να θάβουν τα συγγενικά τους πρόσωπα σε μία άλλη περιοχή, σ’ ένα ύψωμα, το οποίο είναι άγονο, δεν έχει λιγνίτη και θα παραμείνει ως έχει. Ίσως θα παραμείνει, για να δείχνει και τον τόπο ταφής της ελπίδας και της προσδοκίας για ένα νέο οικισμό. 
      Δυστυχώς, οι κάτοικοι του Κομάνου και του Κλείτου για εθνικούς λόγους ενεργειακής και οικονομικής πολιτικής αναγκάστηκαν να γίνουν πρόσφυγες μέσα στον ίδιο τους τον τόπο, ανατρέποντας τον από πολλά χρόνια διαμορφωμένο τρόπο της ζωής τους, αφού μέχρι σήμερα το ελληνικό δημόσιο παρέλειψε να προβεί στη νομοθέτηση των απαραίτητων μέτρων κοινωνικής αποκατάστασης των θιγομένων που έχει λάβει σε ουσιωδώς όμοιες περιπτώσεις άλλων περιοχών της χώρας μας και που πρέπει να εφαρμοστούν και στη δική τους περίπτωση. 
      Κύριε Υπουργέ, με τις αναγκαστικές απαλλοτριώσεις που επιβλήθηκαν και με τη μη λήψη των απαραίτητων μέτρων για την κοινωνική αποκατάσταση των θιγομένων κατοίκων προσβλήθηκαν: 
      Πρώτον, τα συνταγματικά δικαιώματα της ιδιοκτησίας, της κατοικίας, της εργασίας και της οικονομικής ελευθερίας. 
      Δεύτερον, οι συνταγματικές αρχές της βιώσιμης και αειφόρου ανάπτυξης, της εδραίωσης, της κοινωνικής ειρήνης και της προστασίας του γενικού συμφέροντος με την προώθηση της περιφερειακής ανάπτυξης και του προγραμματισμού και συντονισμού της οικονομικής δραστηριότητας της χώρας. 
       Τρίτον, η συνταγματική αρχή της ισότητας.
      Τέταρτον, η αρχή της χρηστής διοίκησης του κράτους και η αρχή της  προστασίας της δικαιολογημένης εμπιστοσύνης. 
      Πέμπτον, το άρθρο 105 του εισαγωγικού νόμου του Αστικού Κώδικα. 
      Έκτον, η ευρωπαϊκή σύμβαση για τα Δικαιώματα του Ανθρώπου και το Πρώτο Πρόσθετο Πρωτόκολλο της ευρωπαϊκής σύμβασης για την προστασία των δικαιωμάτων του ανθρώπου και των θεμελιωδών ελευθεριών του. 
      Έβδομον, οι σχετικές διατάξεις του Ευρωπαϊκού Συντάγματος. 
      Επιβάλλεται, λοιπόν, τουλάχιστον για λόγους ισότητας, η άμεση νομοθετική ρύθμιση, για να αρθούν οι αδικίες που επιβλήθηκαν σε βάρος των θιγομένων κατοίκων του Κομάνου και του Κλείτου του Νομού Κοζάνης και να δοθούν οι 20.000 σε κάθε οικογένεια, σε κάθε επαγγελματία, όπως δικαιολογημένα δίδονται στη Μεσοχώρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω.
      Η δεύτερη τροπολογία αφορά στο θέμα της μετεγκατάστασης του τοπικού διαμερίσματος της Ακρινής. Έχει γίνει πολύς λόγος, έχει χυθεί πολύ μελάνι για την ιστορία της Ακρινής. 
      Κύριε Υπουργέ, μία επίσκεψή σας σ’ αυτόν τον κρανίου τόπο θα απαλλάξει όλους εμάς τους συναδέλφους από το να μιλάμε επί ώρες για τα τραγικά περιβαλλοντολογικά προβλήματα του χωριού. Το χωριό είναι αποκλεισμένο πανταχόθεν. Είναι αδύνατη η ζωή των κατοίκων λόγω ρύπανσης. Ιπτάμενη τέφρα, ταινιόδρομοι, θόρυβοι προβλήματα πρόσβασης και βέβαια, αφαίρεση των χιλιάδων στρεμμάτων καλλιεργήσιμης και βοσκήσιμης γης. Με άλλα λόγια, το χωριό εκπέμπει sos. Οι υποσχέσεις που δόθηκαν δεν τηρήθηκαν. Ελπίζω ότι σήμερα που το θέμα συζητείται στην Ολομέλεια θα βρεθεί η λύση και η λύτρωση των κατοίκων της Ακρινής. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, είναι δύο συνάδελφοι οι οποίοι έχουν προτασσόμενες δευτερολογίες. Ερχόμαστε τώρα σ’ αυτόν τον κατάλογο. Πρώτος είναι ο Βουλευτής της Νέας Δημοκρατίας κ. Τσιαρτσιώνης. 
      Κύριε  Τσιαρτσιώνη, έχετε το λόγο για τέσσερα λεπτά. 
      ΝΙΚΟΛΑΟΣ ΤΣΙΑΡΤΣΙΩΝΗΣ: Ευχαριστώ πολύ, κύριε Πρόεδρε. Δεν θα μακρηγορήσω. Θα ήθελα μόνο να στηρίξω αυτήν την τροπολογία που έχουμε καταθέσει μαζί με τους τρεις άλλους συναδέλφους του νομού. 
      Είναι μια τροπολογία, όπως αντιλαμβάνεστε, που μας φέρνει όλους να ζητάμε για τα ίδια καυτά θέματα του νομού τη δικαίωσή τους. Ακούγοντας το συνάδελφο κ. Αθανασιάδη πριν από λίγο, δεν θέλω να επαναλάβω την επιχειρηματολογία, η οποία άλλωστε είναι και τόσο κοινή με την επιχειρηματολογία που χωράει σ’ αυτό το νομοσχέδιο στο άρθρο 24, όπου πραγματικά αποδίδεται το δίκαιο θεσπίζοντας το επίδομα κοινωνικής αποκατάστασης στους οικισμούς της Μεσοχώρας και είναι πάρα πολύ σωστό μέτρο, μέτρο όμως που δεν εφαρμόζεται στους δύο οικισμούς του Κλείτου και του Κομάνου του ν. Κοζάνης. 
      Θέλω να σας αναφέρω ότι ιστορικά η Βουλή έχει ψηφίσει δύο φορές υπέρ αυτού του μέτρου. Έχει ψηφίσει το 1989, στο έργο αρδευτικού φράγματος Σμοκόβου της Καρδίτσας, αυτό το εφάπαξ επίδομα χρηματικής κοινωνικής αποκατάστασης και έχει ψηφίσει ξανά, μια δεύτερη φορά, στο έργο για την κατασκευή του υδροηλεκτρικού έργου Μεσοχώρας - Τρικάλων το 2002, όπου και εκεί θεσπίστηκε το εφάπαξ επίδομα χρηματικής κοινωνικής αποκατάστασης και έρχεται σήμερα να επιβεβαιώσει αυτές τις δύο προηγούμενες πράξεις της με το άρθρο 24, να επιβεβαιώσει τη θέλησή της να αποδώσει σ’ αυτούς τους κατοίκους που πλήττονται και ξεριζώνονται από τον τόπο τους, αυτό το επίδομα. 
      Όλα αυτά αποτελούν το ιστορικό αυτού του μέτρου, αλλά δεν ισχύουν για τις δύο κοινότητες Κλείτου και Κομάνου του Νομού Κοζάνης που στην ίδια μοίρα και πολύ χειρότερη, ταλαιπωρούνται εδώ και χρόνια, διότι ενώ έχουν συντελεστεί οι απαλλοτριώσεις, δεν έχουν ετοιμαστεί οι οικισμοί. Ενώ έχουν εισπραχθεί τα χρήματα, έχουν απαξιωθεί μέσω του πληθωρισμού και αυτής της διαχρονικής καθυστέρησης σε ό,τι αφορά τους οικισμούς.
      Βεβαίως να πούμε και κάτι άλλο. Πολλά απ’ αυτά τα χρήματα, μέσα από την κοινωνική καταναλωτική ευφορία της κοινωνίας έχουν εξανεμισθεί δεξιά και αριστερά. 
      Σήμερα οι άνθρωποι αυτοί προσδοκούν πως ό,τι ίσχυσε τις προηγούμενες φορές στην ελληνική Βουλή, που δίκαια θέσπισε αυτό το κοινωνικό επίδομα, να ισχύσει και γι’ αυτούς τους δύο οικισμούς. Αυτοί οι κάτοικοι είναι περίπου επτακόσιοι και η συνολική δαπάνη είναι 14.000.000 ευρώ, τα οποία δεν αφορούν το ελληνικό δημόσιο, αλλά αφορούν τη ΔΕΗ και τις υποχρεώσεις της στην περιοχή. Παρακαλώ, κύριε Υπουργέ, να δεχθείτε αυτήν την τροπολογία. 
      Πριν κλείσω θα ήθελα να αναφερθώ και σε μια άλλη τροπολογία που έχει κατατεθεί και αφορά την απομάκρυνση του οικισμού της Ακρινής, την οποία παρ’όλο που δεν την έχω υπογράψει, την υποστηρίζω καθόσον αυτοί οι κάτοικοι βρίσκονται μέσα στην τρομακτική ρύπανση που προκαλεί η παραγωγή ενέργειας στο Νομό Κοζάνης.
      Είναι δύο τροπολογίες οι οποίες πραγματικά θα δώσουν μια ανάσα στην περιοχή, μέσα σ’ ένα πολύ ομιχλώδες τοπίο όπου κινείται η ανάπτυξη αυτήν την ώρα. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Κασαπίδης.
      ΓΕΩΡΓΙΟΣ ΚΑΣΑΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ολοκληρώνουμε σήμερα το σχέδιο νόμου που αφορά τη ρύθμιση για θέματα συμπαραγωγής και για τις ανανεώσιμες πηγές, με τις τροπολογίες που έχουν κατατεθεί και θα ήθελα να υποστηρίξω και εγώ την τροπολογία που αφορά τους οικισμούς του Νομού Κοζάνης.
      Πρόκειται ακριβώς για την ίδια περίπτωση μ’ αυτές που έχει ψηφίσει κατά το παρελθόν η ελληνική Βουλή και αφορά την καταβολή του επιδόματος κοινωνικής αποκατάστασης σε πληγέντες κατοίκους κατά την κατασκευή των υδροηλεκτρικών φραγμάτων τόσο της Μεσοχώρας όσο και της λίμνης του Σμοκόβου στην Καρδίτσα, όπου οι πληγέντες κάτοικοι για να μπορέσουν να ξεκινήσουν πάλι τη ζωή τους στις νέες περιοχές όπου τους όρισαν να μετεγκατασταθούν, έλαβαν και ένα επιπλέον επίδομα των απαλλοτριώσεων στο πλαίσιο του κώδικα αναγκαστικών απαλλοτριώσεων που είχαν λάβει για να εγκαταλείψουν τις εστίες τους, το επίδομα κοινωνικής αποκατάστασης εξαιτίας ακριβώς της ζημιάς που υπόκειντο λόγο διαφόρων κοινωνικών δραστηριοτήτων  που πλέον θα έπαυαν να τις κάνουν στον ίδιο χώρο. Το ίδιο ακριβώς συμβαίνει και στην περίπτωση του οικισμού Κλείτου και του οικισμού Κομάνου στο Νομό Κοζάνης των οποίων έχει ξεκινήσει και βρίσκεται στην ολοκλήρωσή της η μετεγκατάστασή τους που ξεκίνησε με αναγκαστική απαλλοτρίωση το 1996 και 1997 αντίστοιχα για τους δύο οικισμούς και ολοκληρώνεται στις ημέρες μας. Ωστόσο οι κάτοικοι αυτών των οικισμών με πολλές δυσκολίες και μετά από πολλά χρόνια δεν έχουν ακόμα στεριώσει στους νέους οικισμούς και βλέποντας οι ίδιοι τους νόμους που ψηφίστηκαν κατά τον παρελθόν από την ελληνική Βουλή, έθεσαν εύλογα το συγκεκριμένο αίτημα που είναι ακριβώς το ίδιο, κύριε Υπουργέ, μ’ αυτά των προηγούμενων περιπτώσεων που ανέφερα. Άρα, λοιπόν, στο πλαίσιο της ισότητας και της ισονομίας ζητούμε όλοι οι συνάδελφοι από το Νομό Κοζάνης να ισχύσει ακριβώς το ίδιο καθεστώς που ίσχυσε και σε άλλες περιπτώσεις και στην περίπτωση των οικισμών Κλείτου και Κομάνου. Μιλάμε ακριβώς για περιπτώσεις ισότητας και ισονομίας. Και αν μη τι άλλο τουλάχιστον σ’ αυτήν την Αίθουσα αυτά θα πρέπει και να τα παραδεχόμαστε και να τα αποδεχόμαστε και να τα υποστηρίζουμε. 
      Επίσης, θα ήθελα να υποστηρίξω και την άλλη τροπολογία που αφορά πάλι οικισμό του Νομού Κοζάνης, που παρ’ όλο που δεν την έχω υπογράψει, δεν ήμουν ενήμερος για την κατάθεσή της, ωστόσο είναι δίκαιο το αίτημα που θέτουν οι κάτοικοι του οικισμοί της Ακρινής, διότι μπορεί να μην υπάγεται η περίπτωσή τους στον κώδικα περί αναγκαστικών απαλλοτριώσεων για να μετεγκατασταθεί ο οικισμός τους εξαιτίας της απόληψης του λιγνίτη κάτω από το υπέδαφος που δεν υπάρχει στη συγκεκριμένη περίπτωση, ωστόσο έχει περικυκλωθεί το χωριό από τις αποθέσεις της ΔΕΗ. Είναι στα όρια του νέου ορυχείου ο οικισμός και είναι αφόρητη η κατάσταση, απάνθρωπη που ζουν περίπου δυόμισι χιλιάδες  κάτοικοι με τις οικογένειές τους, με μικρά παιδιά καθημερινά να αναπνέουν την τέφρα, τη σκόνη και τα αιωρούμενα σωματίδια που δεν μπορούν να αντιμετωπιστούν με κανέναν άλλο τρόπο. Ακριβώς, λοιπόν, εδώ ζητάμε με τη συγκεκριμένη τροπολογία να ισχύσει κάτω διαφορετικό απ’ αυτό που ισχύει στον κώδικα περί αναγκαστικών απαλλοτριώσεων και για κοινωνικούς λόγους, για σοβαρούς λόγους υγείας, για ανθρωπιστικούς λόγους να γίνει η μετεγκατάσταση αυτού του οικισμού με δαπάνη της ΔΕΗ όπως γίνεται και στη μία και στην άλλη περίπτωση των τροπολογιών που κατετέθησαν για οικισμούς του Νομού Κοζάνης. 
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, πριν σας δώσω το λόγο να μου επιτρέψετε να ενώσω και εγώ τη φωνή μου με τους συναδέλφους Βουλευτές  της δυτικής Μακεδονίας, της Κοζάνης. Πράγματι –και το κάνω αυτό ως Δυτικομακεδόνας, αλλά και ως γείτονας εκεί βιώνω τις συνθήκες ζωής και τις δυσκολίες που αντιμετωπίζουν οι κάτοικοι και στην περίπτωση της υποβάθμισης του περιβάλλοντος όπως στην περίπτωση της Ακρινής που αναφέρθηκε και της ποιότητας ζωής, αλλά και στην περίπτωση των προβλημάτων που ανακύπτουν από τις αναγκαστικές μετακινήσεις των οικισμών- τα προβλήματα είναι πάρα πολλά και όταν χρονίζουν είναι ακόμη μεγαλύτερα. Γι’ αυτό θα μου επιτρέψετε ενθέρμως να επιμείνω και εγώ στην κατεύθυνση του να γίνουν δεκτές οι σχετικές τροπολογίες.
      Και τώρα, κύριε Υφυπουργέ, έχετε το λόγο.
       ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε Πρόεδρε, σπεύδω να δώσω απάντηση και σε όσα είπατε εσείς και σε όσα ανέφεραν οι συνάδελφοι, αλλά και στα όσα ο Αντιπρόεδρος της Βουλής κ. Σούρλας, είπε κατά τη συζήτηση επί της αρχής. Πράγματι, υπάρχουν τέτοιοι είδους περιπτώσεις όπου ένα έργο που γίνεται για εθνική ωφέλεια, έχει συγκεκριμένες επιπτώσεις σε μια περιοχή.
      Όμως αντιλαμβάνεστε και εσείς, κύριε Πρόεδρε, και νομίζω ότι το αντιλαμβάνονται και οι συνάδελφοι, ότι επ’ ευκαιρία επιλύσεως ενός συγκεκριμένου προβλήματος, όπως είναι η απαλλοτρίωση για τη Μεσοχώρα, δεν μπορεί να δίδουμε λύσεις, χωρίς να υπάρξει ο απαραίτητος διάλογος, χωρίς να έχουν μελετηθεί οι οικονομικές επιβαρύνσεις σε τέτοιου είδους μείζονος σημασίας ζητήματα, για τα οποία η προσωπική μου άποψη είναι ότι πρέπει να υφίσταται ένα γενικό θεσμικό πλαίσιο για τον τρόπο αντιμετώπισής τους. 
      Κυρίες και κύριοι συνάδελφοι, και απόψε, κατά την ενότητα των άρθρων που συζητούμε, ακούσαμε επ’ ευκαιρία της συζητήσεως, μια γενική και αόριστη κριτική κατά της κυβερνητικής πολιτικής εφ’ όλης της ύλης. Όπου οι συνάδελφοι πήραν το λόγο και αναγκάστηκαν να τοποθετηθούν επί των συγκεκριμένων διατάξεων του συζητούμενου νομοσχεδίου, είτε σκοπίμως διαστρέβλωσαν τις ρυθμίσεις του νομοσχεδίου είτε δεν γνώριζαν ή δεν γνώριζαν ακριβώς τις ρυθμίσεις αυτές. 
      Και επειδή θέλω να δώσω απαντήσεις σε όσα -ελάχιστα δυστυχώς- συγκεκριμένα αναφέρθηκαν αλλά και να επισημάνω σημαντικές ρυθμίσεις του σχεδίου νόμου, ξεκινώ από τα άρθρα τα οποία συζητούμε. 
      Το άρθρο 35. Πράγματι, προβλέπεται διά αυτής της διατάξεως δυνατότητα σύστασης επιτροπής με τη συμμετοχή εκπροσώπων της περιφερειακής διοίκησης, της Τοπικής Αυτοδιοίκησης  και επαγγελματικών και λοιπών φορέων του Νομού Έβρου. Η επιτροπή αυτή, η οποία προβλέπεται και δύναται –δεν είναι υποχρεωτικό- να συσταθεί με κοινή υπουργική απόφαση, αποστολή της έχει να καταστήσει καλύτερη τη συνεργασία των αρμόδιων Υπουργείων με τους τοπικούς φορείς. Μέσω, δηλαδή, αυτής της επιτροπής η τοπική κοινωνία συμμετέχει, θεσμοθετημένα πλέον, στην όλη διαδικασία προκειμένου να αξιοποιηθούν κατά τον καλύτερο δυνατό τρόπο οι αναπτυξιακές δυνατότητες του έργου για την περιοχή αλλά και να ελεγχθούν ορισμένες περιβαλλοντικές επιπτώσεις που ενδεχομένως να υπάρξουν. Σπεύδω να τονίσω, για να δώσω απάντηση στην εισηγήτρια του ΠΑΣΟΚ, ότι ο Νομάρχης Έβρου είχε από το 2007 ζητήσει από τον τότε Υπουργό κ. Σιούφα τη σύσταση και συγκρότηση αυτής της επιτροπής. Αυτό, δηλαδή, το οποίο σήμερα νομοθετούμε αποτελεί ικανοποίηση αιτήματος της τοπικής κοινωνίας. 
      Μια άλλη παρατήρηση, η οποία έγινε και αφορά στη διάταξη του άρθρου 36. Το άρθρο 36 παράγραφος 1, κυρίες και κύριοι συνάδελφοι, αφορά στην εναρμόνιση της εθνικής νομοθεσίας προς το άρθρο 7 της οδηγίας 54 του 2003 σχετικά με τους κοινούς κανόνες για την εσωτερική αγορά ηλεκτρικής ενέργειας. Με τη ρύθμιση αυτή αξιοποιείται η παρεχόμενη από την κοινοτική νομοθεσία δυνατότητα προκειμένου να κατοχυρωθεί η ασφάλεια εφοδιασμού με την άμεση διαθεσιμότητα ισχύος παραγωγής ηλεκτρικής ενέργειας. Η δημιουργία της νέας αυτής αγοράς γίνεται με διαφανή όσο και αμερόληπτη διαδικασία, αφορά δε στην κάλυψη των άμεσων αναγκών, οι οποίες προβλέπονται για τα έτη 2009 και 2010 και για το λόγο αυτό προβλέπεται και η παρέκκλιση από τη συνήθη διαδικασία. 
      Η παροχή οικονομικού κινήτρου. Το οικονομικό κίνητρο το οποίο προβλέπεται από τη διάταξη την οποία προανέφερα χορηγείται προκειμένου να υπάρξει μια έναρξη της εμπορικής λειτουργίας των σταθμών και να εξασφαλιστεί η οικονομική τους βιωσιμότητα. Η ανάγκη δε για την εφεδρική αυτή ισχύ προκύπτει από τις ιδιομορφίες άλλων μέσων παραγωγής ενέργειας όπως είναι τα αιολικά πάρκα και τα υδροηλεκτρικά έργα τα οποία, κυρίως, χρησιμοποιούνται ως εφεδρικά, αφού η απόδοσή τους μπορεί να είναι μειωμένη, ιδιαίτερα όταν υφίσταται ανάγκη και είναι περισσότερο απαραίτητη η λειτουργία τους. 
      Με το άρθρο 37 τροποποιείται ο ν. 3175 του 2003 για την αξιοποίηση του γεωθερμικού δυναμικού. Η ανάγκη των αλλαγών τις οποίες εισηγούμεθα στο νόμο που σας προανέφερα, προέκυψε απ’ αυτήν την εφαρμογή του νόμου και τα συμπεράσματα σχετικών ημερίδων για τη γεωθερμία που διοργάνωσε το Υπουργείο Ανάπτυξης. 
Στόχος μας είναι η καλύτερη δυνατή εκμετάλλευση των δυνατοτήτων  των γεωθερμικών πεδίων με τη δημιουργία ενός σταθερού περιβάλλοντος που θα ευνοήσει την ανάπτυξη των επενδύσεων, τη δημιουργία νέων θέσεων απασχόλησης, αλλά θα είναι και φιλική προς το περιβάλλον. 
      Με τη συζητούμενη τροποποίηση του ν. 3175/2003 δημιουργείται, κυρίες και κύριοι συνάδελφοι, ένα καλύτερο επενδυτικό πλαίσιο και επιτρέψτε μου πολύ σύντομα να τεκμηριώσω την άποψή μου αυτή. Επιμηκύνεται κατ’ αρχάς ο χρόνος εκμετάλλευσης του γεωθερμικού πεδίου από είκοσι πέντε συν πέντε έτη που προεβλέπετο σε είκοσι πέντε συν δέκα έτη και η επιμήκυνση αυτή επιτρέπει καλύτερο προγραμματισμό των επενδύσεων, αφού παρέχεται περισσότερος χρόνος απόσβεσης των επενδύσεων αυτών. Βελτιώνεται, επίσης, ο τρόπος παραχώρησης των γεωθερμικών πεδίων. Ο ερευνητής που ανέλαβε τον εντοπισμό του γεωθερμικού πεδίου με διαγωνισμό μπορεί πιο εύκολα να αναλάβει και την εκμετάλλευση, δεδομένου ότι δεν απαιτείται πλέον, με την εισηγούμενη ρύθμιση, θετική αξιολόγηση της οικονομοτεχνικής του μελέτης από τη διοίκηση, αλλά η χορήγηση του δικαιώματος εκμετάλλευσης αποκλείεται μόνο στην περίπτωση που η μελέτη κριθεί αιτιολογημένα ως ανακριβής, ανεπαρκής ή μη συμφέρουσα οικονομικά. Επίσης, με τις ρυθμίσεις τις οποίες εισηγούμεθα, επιτυγχάνεται ακόμη ορθολογική αξιοποίηση των γεωθερμικών πεδίων χαμηλής θερμοκρασίας, πρόβλεψη για πρώτη φορά ειδικών κινήτρων, τόσο για την οικιακή χρήση γεωθερμικών εφαρμογών όσο και για την έρευνα και εκμετάλλευση των γεωθερμικών πεδίων. Τα κίνητρα, τα οποία θα χορηγηθούν, θα εξειδικευτούν μέσω κοινής υπουργικής απόφασης, την έκδοση της οποίας προβλέπει η σχετική διάταξη. Εισάγεται επίσης, πρόβλεψη για πρώτη φορά της δυνατότητας απευθείας εκμετάλλευσης των γεωθερμικών πεδίων σε αγροτικές χρήσεις. Σε περίπτωση που κάποιο βεβαιωμένο, ενιαίο γεωθερμικό πεδίο δεν καθίσταται αξιοποιήσιμο, δίνεται η δυνατότητα μετά από μελέτη του ΙΓΜΕ και του ΕΘΙΑΓΕ τμηματικής εκμετάλλευσης με προτεραιότητα στις γεωργικές χρήσεις. 
      Τέλος, κατάτμηση πεδίων. Το ότι η συζητούμενη ρύθμιση δεν έχει ως σκοπό την κατάτμηση των πεδίων προκύπτει και από την πρόβλεψη για ενιαία αντιμετώπιση της διαχείρισης του βεβαιωμένου και του γειτονικού πιθανού γεωθερμικού πεδίου από τον μισθωτή. Συμπερασματικά, λοιπόν, και η ρύθμιση για τη γεωθερμία στοχεύει στην αξιοποίηση των γεωθερμικών πεδίων και εξυπηρετεί την ανάπτυξη ενός ανανεώσιμου φυσικού πόρου που μπορεί να έχει και έχει πολλές εφαρμογές. Και επειδή, όταν κανείς κάνει κριτική μιλώντας για δήθεν πελατειακές σχέσεις, για άστοχες ρυθμίσεις, για μη επαρκή σχεδιασμό, οφείλει, για να είναι αξιόπιστος ο λόγος του, να τεκμηριώνει όσα ισχυρίζεται, σας καλώ και σας προκαλώ, κύριοι συνάδελφοι του ΠΑΣΟΚ να θεμελιώσετε όσα εσείς καταλογίσατε για ύπαρξη δήθεν πελατειακών σχέσεων. Από πού σας προκύπτει; Από ποια συγκεκριμένη ρύθμιση του σχεδίου νόμου που συζητάμε απόψε; Μπορεί κανείς να πει με σοβαρότητα ότι υπάρχει έστω υπόνοια πελατειακών σχέσεων;
      Και τελειώνοντας, κύριε Πρόεδρε, θέλω να πω ότι, εάν δεν είστε σε θέση να κάνετε μία εποικοδομητική αντιπολίτευση, τουλάχιστον μην εκθέτετε τους εαυτούς σας με άστοχες, καμμιά φορά και επικίνδυνες, παρατηρήσεις, οι οποίες δεν έχουν καμμία θέση στο πλαίσιο της συζήτησης των άρθρων του παρόντος νομοσχεδίου. Νομίζω, κύριε Πρόεδρε, τελειώνοντας την ομιλία μου και σ’ αυτήν την ενότητα, ότι έχουμε να κάνουμε με παρεμβάσεις οι οποίες προκύπτουν από τη μέχρι σήμερα εμπειρία εφαρμογής των σχετικών νόμων, ενέχουν με αναπτυξιακό χαρακτήρα και καλώ για άλλη μια φορά τους συναδέλφους όλων των κομμάτων να τις στηρίξουν.
      Ευχαριστώ πολύ.
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Κύριε Πρόεδρε, μπορώ να έχω το λόγο για ένα λεπτό;
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο, κύριε Αθανασιάδη, για δευτερολογία ο ειδικός αγορητής του ΚΚΕ, η κ. Μερεντίτη βλέπω σηκώνει επίσης το χέρι, ο εισηγητής της Νέας Δημοκρατίας, επομένως οι εισηγητές όλοι και η συνάδελφος του ΣΥΡΙΖΑ και ο Κοινοβουλευτικός Εκπρόσωπος του ΠΑΣΟΚ. Τότε να ξεκινήσουμε με τη σειρά δύναμης των κομμάτων.
      Το λόγο έχει ο κ. Νικόλαος Παναγιωτόπουλος. Φαντάζομαι θα είναι σύντομες οι δευτερολογίες σας. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Ναι, κύριε Πρόεδρε.
      Συζητήσαμε επί μακρόν αυτό το ευρύτατο νομοσχέδιο. Ειπώθηκαν πολλά σημαντικά, υπήρξαν αντικιδίες, αλλά νομίζω υπήρξε και ένα γενικό πνεύμα συμφωνίας ως προς τα βασικά.
      Γι’ αυτό θα ήθελα να κάνω δύο παρατηρήσεις αποχαιρετιστήριες.
      ΠΡΟΕΔΡΕΥΩΝ (Φίλιππος Πετσάλνικος):  Αποχαιρετιστήριες προς το νομοσχέδιο…
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Αποχαιρετιστήριες ως προς το νομοσχέδιο, επειδή ολοκληρώνεται η συζήτηση, κύριε Πρόεδρε. Μην εξάγετε συμπεράσματα άλλου τύπου, ενδεχομένως.
      ΠΡΟΕΔΡΕΥΩΝ (Φίλιππος Πετσάλνικος):  Δεν θέλω να εξάγω κανένα συμπέρασμα, αλλά ήταν μία έκφραση ενδιαφέρουσα. Ούτε τον Υφυπουργό αποχαιρετάτε. Απλά το νομοσχέδιο.
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Ακριβώς έτσι είναι.
      Είχαμε μία εκκρεμότητα που αφορούσε τη Μεσοχώρα. Το λέω αυτό με αφορμή την παρέμβαση της κ. Φιλίνη, η οποία πιθανώς δεν γνώριζε ότι σήμερα συζητάμε άλλη ενότητα, αλλά ήθελε να καταθέσει την άποψή της. Και βέβαια, και για χάρη του Δημάρχου, ο οποίος λεπτό προς λεπτό παρακολούθησε τη συζήτηση, διεκδίκησε, ανέπτυξε επιχειρήματα, για να υπερασπιστεί τα δίκαια της τοπικής κοινωνίας που εκπροσωπεί. Όλοι συμφωνήσαμε ότι πρόκειται για σημαντικό έργο, ότι πρόκειται για έργο που πρέπει να ολοκληρωθεί και να λειτουργήσει. Θεωρώ ότι αυτό πρέπει να γίνει με το σωστό τρόπο. Ο σωστός τρόπος είναι να θέσουμε ένα χρονοδιάγραμμα, μία προτεραιότητα στη σειρά των εργασιών.
      Συμφωνούμε ότι  οι οικονομικές παροχές της ΔΕΗ είναι γενναιόδωρες. Και άλλες οικονομικές απαιτήσεις δεν υπήρξαν στην ουσία. Νομίζω ότι αυτό πρέπει να γίνει. Πρέπει να ολοκληρωθούν πρώτα οι εργασίες των έργων υποδομής για τη μετεγκατάσταση των κατοίκων και μετά να προκύψουν οι διαδικασίες της έμφραξης της σήραγγας και της πλήρωσης του ταμιευτήρα που θα βάλουν μπροστά την τελική φάση της θέσης σε λειτουργία του έργου. Και αυτό γιατί πρέπει να διορθωθεί μια αδικία  που όλοι σ’ αυτήν την Αίθουσα συμφωνήσαμε ότι συντελέστηκε με τις καθυστερήσεις και την καταταλαιπώρηση από αυτές της τοπικής κοινωνίας. 
      Τώρα, ως προς τη γεωθερμία αυτές τις ημέρες παρατηρούμε και είμαι βέβαιος ότι όλοι αγωνιούμε για τις κινητοποιήσεις των αγροτών στους δρόμους. Δεν πρέπει να ξεχνάμε ότι η γεωθερμία είναι μία κατ’ εξοχήν «αγροτική» ανανεώσιμη πηγή ενέργειας. Αν ετίθεντο σήμερα σε λειτουργία οι διατάξεις του νομοσχεδίου περί γεωθερμίας θα είχαμε ουσιαστικά αποτελέσματα, τα οποία ενδεχομένως θα απέτρεπαν μία μερίδα αυτών των αγροτών να βγουν έξω. Στην επαρχία Νέστου στην Καβάλα οι σπαραγγοπαραγωγοί ζητούν αποζημιώσεις λόγω ακαρπίας. Αν ήταν ήδη εγκατεστημένα τα θερμοκήπια που ονειρευόμασταν και είναι σκοπός αυτού του νομοσχεδίου να δρομολογήσει την κατασκευή τους, θα είχαμε πρωϊμότητα και παραγωγή σπαραγγιού μέσα στον Ιανουάριο και εξαγωγή μέσα στο Φεβρουάριο. Η διαφορά του ενός ή των δύο μηνών στην κάλυψη των αγορών και ιδίως του εξωτερικού θα απέφερε και καλύτερες τιμές και καλύτερο εισόδημα στους διαμαρτυρόμενους σήμερα αγρότες. Τα οφέλη τα είπαμε. Εκτός των άλλων έχουμε και εξοικονόμηση περί το 80% στα έξοδα θέρμανσης, που σε διαφορετική περίπτωση θα γινόντουσαν από συμβατικές πηγές. Ας δούμε τον τρόπο μέσα από αυτό το νομοσχέδιο να προχωρήσουμε σε αυτές τις αγροτικές εφαρμογές, που θα δώσουν άμεση ανακούφιση, ιδίως στην ανάπτυξη των θερμοκηπίων και στην αγροτιά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, επιτρέψτε μου να προσθέσω στις ενστάσεις που ακούστηκαν, αν δεν κάνω λάθος, από την εισηγήτρια του ΣΥΡΙΖΑ σχετικά με την πρόθεση κατάτμησης των γεωθερμικών πεδίων, ότι εδώ δεν πρόκειται για κάτι τέτοιο. Βεβαίως, η βασική αρχή είναι η ενιαία διαδικασία στην αντιμετώπιση. Θεσπίζεται και τμηματική αξιοποίηση, αλλά οι αυστηρές προϋποθέσεις που βάζει το νομοσχέδιο δεν ενθαρρύνουν την τμηματική αξιοποίηση. Εδώ για τις αγροτικές χρήσεις έχουμε δύο άγονους διαγωνισμούς, δηλαδή, να προκύψουν δύο και να γίνουν άγονοι. Οπότε ο Γενικός Γραμματέας παίρνει την απόφαση να αναθέσει στο ΙΓΜΕ την εκπόνηση μελέτης… 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, εάν έχετε την καλοσύνη, ολοκληρώστε. Είναι γνωστές οι διατάξεις του σχεδίου. 
      ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Είναι προφανές ότι βασική αρχή είναι η ενιαία αξιοποίηση και όχι η τμηματική και αυτό νομίζω ότι προκύπτει ευθέως από τις διατάξεις αυτού του νομοσχεδίου. 
      Ευχαριστώ, κύριε Πρόεδρε για την ανοχή σας. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, θέλετε στο σημείο αυτό να πάρετε το λόγο; 
      ΧΡΗΣΤΟΣ ΠΑΠΟΥΤΣΗΣ: Όχι, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Θα προηγηθούν οι εισηγητές. 
      Η κ. Μερεντίτη έχει το λόγο. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κύριε Υπουργέ, λυπάμαι για την τοποθέτησή σας. Ενώ είστε συνεχώς εδώ, μιλήσατε για αόριστη κριτική. Φαίνεται από τα ίδια κρίνετε τα αλλότρια, διότι εμείς ήμασταν συγκεκριμένοι σ’ όλα και μάλιστα, με προτάσεις. 
      Στο άρθρο 35, κύριε Υπουργέ, σας ρωτάμε εάν προχωράει η υπόθεση Μπουργκάς-Αλεξανδρούπολη. Δεν θέλουμε να μας πείτε εάν η τοπική κοινωνία σας ζήτησε να κάνετε την επιτροπή. Τι κάνετε με τις ποσότητες; Δεν άκουσα να μου απαντήσετε. Τι κάνετε λοιπόν, για την κριτική μας επί της ουσίας, πέρα από τις φιέστες, επαναλαμβάνω ή έχουμε «το καρότο και το μαστίγιο», αναλόγως πως κινείται η Ρωσία;
      Άρθρο 36. Σας ρωτώ πάλι. Θα προλάβουμε ή κινδυνεύει η χώρα; Θα έχουμε επάρκεια ισχύος το καλοκαίρι του 2009 ή θα έχουμε καθημερνά μπλακ άουτ; Φέρατε εδώ μια αλλαγή και μιλάτε για ένα χρόνο παράταση, έτσι δεν είναι; Αφού φέρατε αυτή την αλλαγή και την διάβασα, σας θέτω πάλι το ερώτημα. 
      Πώς προέκυψαν τα 70.000 ευρώ ως τίμημα; Εσείς δώσατε ένα χρόνο παράταση. Η ΔΕΗ στην επιτροπή μας είχε ζητήσει δύο χρόνια. Σας ρωτάω και πάλι πως το αποφασίσατε αυτό; Ή παίζουμε το εξής: Ζητάς δύο, σου δίνω εγώ ένα και είμαστε εντάξει. Εκτός εάν έτσι νομοθετείτε. Τώρα που δώσατε ένα χρόνο ακόμα, θα μειώσετε τις 70.000 ευρώ; 
      ΕΛΓΑ. Είπατε, και αν είπατε, εδώ. Ευτυχώς τα λέμε εδώ μέσα, αλλά τα ακούνε και οι αγρότες, ποιος μιλάει και για ποιο πράγμα; Μιλάτε εσείς για τους αγρότες που μονίμως, όταν έρχεστε, τους ξεχνάτε και μονίμως επί των κυβερνήσεών σας δεινοπαθούν και γίνεται δύσκολη η ζωή τους όλο και περισσότερο. 
      Εμείς σας λέμε: τα χρέη του ΕΛΓΑ είναι ή δεν είναι 3.000.000.000; Τα έσοδά του είναι 90.000.000. Πώς λοιπόν, θα καλυφθούν όλα αυτά; Σας προτείνουμε: Ελάτε εδώ να συζητήσουμε τον εκσυγχρονισμό του ΕΛΓΑ, να δούμε πως θα αντιμετωπίσει τα καινούρια δεδομένα, γιατί εμείς, στο ΠΑ.ΣΟ.Κ., ερχόμαστε μόνο με προτάσεις, κύριε Υπουργέ, όχι σαν εσάς. 
      Για την Επιτροπή Καταναλωτή δεν άκουσα κανένα σχόλιο. Σας έκανα μερικές παρατηρήσεις. Δεν άκουσα να μας απαντάτε. Αν θέλετε, λογικό είναι να έχουμε ερωτήσεις και απορίες. Εσείς πρέπει εδώ να μας απαντήσετε. 
      Αγροτοτουρισμός. Όσα και αν ειπώθηκαν εδώ και το αν ήταν σωστή η λειτουργία της αγροτοτουριστικής, η ουσία είναι μία. Όταν ο Πρωθυπουργός σας μιλάει και ξαναμιλάει για τον περιορισμό του σπάταλου κράτους –του δικού σας, επαναλαμβάνω- εσείς φέρνετε και νομοθετείτε εδώ με τεράστιες αμοιβές των μελών σας. Γι’ αυτά δεν άκουσα να μας απαντήσετε. 
      Κλείνοντας, όσον αφορά την τροπολογία του κ. Παυλόπουλου, υποσχεθήκατε στον ελληνικό λαό μικρό και ευέλικτο κυβερνητικό σχήμα. Το κάνατε τεράστιο και δυσκίνητο. Εμείς εδώ προσπαθούμε τουλάχιστον να είναι όσο το δυνατόν λιγότερο επιβλαβές για το καλό της χώρας. Για όλα αυτά να μας απαντήσετε, κύριε Υπουργέ και όχι να μας μιλάτε για άνευ ουσίας και αντικειμένου κριτική, γιατί αυτό ήταν μόνο στη λογική και τη συμπεριφορά τη δική σας. 
      Εμείς ερχόμαστε πάντοτε με προτάσεις. Προσπαθούμε να σταθούμε δίπλα σας, αν είναι δυνατόν, να σώσουμε ό,τι γίνεται για το καλό των Ελλήνων, για το καλό του τουρισμού μας, που άκουσα εδώ να λέτε ότι είναι η βαριά βιομηχανία. Αυτή τη βαριά βιομηχανία όμως την έχετε ξεχάσει τελείως. 
      Σχολή extreme sports είχε εξαγγείλει ο Υπουργός ως τις 31/10/2008. Θα μπορούσε κανείς από την Κυβέρνηση να μου απαντήσει –έχει φύγει ο αρμόδιος Υπουργός- τι έγιναν αυτές οι εξαγγελίες και όχι μόνο; Ενδεικτικά αναφέρω κάποια από αυτά, τα πολύ ωραία που ακούμε κατά καιρούς να εκστομίζετε. Η πραγματικότητα είναι μια: Δεν υπάρχει ενδιαφέρον, δεν υπάρχει πρόοδος για κανένα, έστω μικρό ή μεγάλο, θέμα της Ελλάδας που αφορά γενικά ή ατομικά προβλήματα. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του Κομμουνιστικού Κόμματος Ελλάδας κ. Κωνσταντίνος Αλυσανδράκης.
	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κύριε Υπουργέ, με τον τρόπο που απαντήσατε απέναντι στο αίτημα για την Κοζάνη μοιάζει σαν να το ακούτε για πρώτη φορά ή σαν να μην έχει κανείς στο Υπουργείο σας γνώση για το πρόβλημα, σαν να μην έχει κανείς στην Κυβέρνηση γνώση για το πρόβλημα. Και δεν δώσατε καν μία υπόσχεση ότι θα εξετάσετε το ζήτημα. Τι είπατε; Είπατε ότι χρειάζεται διάλογος, λες και είναι άγνωστα τα προβλήματα, και ότι χρειάζεται υπολογισμός των επιβαρύνσεων. Δεν είναι χθεσινά τα προβλήματα. Έχω την αίσθηση ότι κοροϊδεύετε τον κόσμο, κύριε Υπουργέ. 
	Δεύτερο σημείο: Αρκετοί συνάδελφοι θεώρησαν ότι έπρεπε να εκφράσουν τη συμπαράστασή τους στους αγρότες. Φταίει η πολιτική της Νέας Δημοκρατίας για την κατάσταση της αγροτικής παραγωγής; Φταίει. Φταίει και το ΠΑΣΟΚ; Φταίει. Δεν άκουσα όμως κανέναν, κύριοι συνάδελφοι, να ανοίγει το στόμα του και να λέει το παραμικρό για την Ευρωπαϊκή Ένωση. Και ξέρετε πολύ καλά όλοι σας ότι η Ευρωπαϊκή Ένωση είναι αυτή που προσδιορίζει και την παραγωγή και τους όρους που γίνεται η παραγωγή. Ξέρετε πολύ καλά ότι η Ευρωπαϊκή Ένωση επιδοτεί για να ξεριζώνονται καλλιέργειες. Ξέρετε πολύ καλά ότι η Ευρωπαϊκή Ένωση έπαψε να επιδοτεί με βάση την παραγωγή και επιδοτεί με βάση το νοικοκυριό. Κάτι ιερό πρέπει να είναι για όλους εσάς η Ευρωπαϊκή Ένωση για να μην την πιάνετε στο στόμα σας. 
	Τρίτη παρατήρηση: Δεν ήταν μόνο ο εισηγητής της Νέας Δημοκρατίας που ήταν ενθουσιασμένος με το νέο Πρόεδρο των Ηνωμένων Πολιτειών. Ήταν και ο Κοινοβουλευτικός Εκπρόσωπος του ΣΥΡΙΖΑ, ο κ. Ψαριανός, ο οποίος μάλιστα μας πρότεινε να πάρουμε γραμμή από τον κ. Ομπάμα για την πολιτική του σε σχέση με το περιβάλλον. Επειδή μάλλον δεν το άκουσε  πολύς κόσμος αυτό καλό θα ήταν να βγει και μια ανακοίνωση Τύπου ώστε να ενημερωθεί ο κόσμος. Βέβαια, στον «ποικιλόχρωμο» χώρο που αντιπροσωπεύει ο ΣΥΡΙΖΑ υπάρχει μια σειρά από τέτοιες απόψεις. Είναι τόσο μεγάλη η λαγνεία απέναντι σ’ αυτούς που μιλάνε για το περιβάλλον; Και το λέω αυτό και για την κ. Αμμανατίδου που θα μιλήσει μετά από μένα. Η ιδιωτικοποίηση της ενέργειας, κυρία Αμμανατίδου, είναι για σας ο μόνος τρόπος ανάπτυξης ανανεώσιμων πηγών ενέργειας ή, εν πάση περιπτώσει, πηγών φιλικών προς το περιβάλλον;
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Αυτό καταλάβατε;
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Είναι ο μόνος τρόπος η φιλελευθεροποίηση της ενέργειας; Αν δεν είναι ο μόνος τρόπος, τότε γιατί δεν είπατε μια κουβέντα κατά της ιδιωτικοποίησης, κατά της πολιτικής της Ευρωπαϊκής Ένωσης για την ενέργεια; 
      Τέλος, θα αναφερθώ για τη Μεσοχώρα και την εκτροπή του Αχελώου. Ήταν για την προηγούμενη φορά βέβαια αυτό το θέμα, αλλά αναρωτιέμαι: Αυτοί που τοποθετήθηκαν -και η κ. Φιλίνη και ο κ. Ψαριανός συγκεκριμένα- θέλουν ή δεν θέλουν να γίνει το έργο της Μεσοχώρας; Αυτό δεν ήταν σαφές για μας. Ξέρουμε βέβαια ότι στο Νομαρχιακό Συμβούλιο πάρθηκε μια ομόφωνη απόφαση και ήταν και ο ΣΥΡΙΖΑ εκεί πέρα. 
      Όσο για την εκτροπή του Αχελώου, αυτή η εκτροπή δεν έχει γίνει επειδή η Ευρωπαϊκή Ένωση δεν το έχει θελήσει. Και η Ευρωπαϊκή Ένωση δεν το έχει θελήσει επειδή δεν θέλει να αυξηθεί η παραγωγικότητα της Θεσσαλίας. Τώρα τα υπόλοιπα περί περιβαλλοντολογικών προβλημάτων είναι εκ του πονηρού. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ειδική αγορήτρια του ΣΥΡΙΖΑ κ. Ευαγγελία Αμμανατίδου-Πασχαλίδου. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Πάντως, αυτά που ακούστηκαν εδώ μέσα πρέπει να απαντηθούν, τουλάχιστον στο κομμάτι εκείνο που με αφορά και για το ότι εμείς είμαστε με το ιδιωτικό κεφάλαιο, με έναν τέτοιο τρόπο που δεν καταγγέλλουμε την Ευρωπαϊκή Ένωση. Ήμουν ξεκάθαρη και στην Επιτροπή και στις εισηγήσεις μου εδώ μέσα για το τι λέει ο Συνασπισμός Ριζοσπαστικής Αριστεράς για την ενέργεια, που πρέπει να μένει σε χέρια όχι ιδιωτικά, κύριε εισηγητά του Κομμουνιστικού Κόμματος Ελλάδος,…
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Πρώτη φορά το λέτε αυτό, κυρία  Αμμανατίδου.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ:…και γι’ αυτόν ακριβώς το λόγο -απαντώ και στον κ. Παναγιωτόπουλο, το συνάδελφο εισηγητή της Νέας Δημοκρατίας- για τη γεωθερμία λέμε ότι δεν θέλουμε το τεμάχισμα των γεωθερμικών πεδίων. 
      Στην πρωτολογία μου δεν πρόλαβα να πω για την τροπολογία που έχουν καταθέσει οι συνάδελφοι από το Νομό Κοζάνης και αφορά το Δημοτικό Διαμέρισμα της Ακρινής. Ανάλογη βέβαια είναι και η τροπολογία που επίσης κατέθεσαν οι συνάδελφοι του Νομού Κοζάνης για τα δύο Δημοτικά Διαμερίσματα του Κομάνου και του Κλείτους. 
      Χάρηκα πάρα πολύ γιατί τοποθετήθηκαν όλοι οι Βουλευτές του Νομού και έβαλαν αυτά τα θέματα. Και χαίρομαι γιατί ήταν και από τη Συμπολίτευση και από την Αξιωματική Αντιπολίτευση, που σημαίνει ότι αυτό ενισχύει, κύριε Υπουργέ, όλα εκείνα τα στοιχεία, ώστε να δείτε πραγματικά αυτές τις δύο τροπολογίες και να τις κάνετε πράξη.
      Τι να κάνετε πράξη; Να κάνετε πράξη τη μετεγκατάσταση των κατοίκων της Ακρινής, που είναι πάγιο αίτημα των κατοίκων εδώ και χρόνια. Οι λόγοι είναι πάρα πολύ σοβαροί και πρέπει να συνηγορήσουμε όλοι γι’ αυτό. Όλοι γνωρίζουμε ότι η Ακρινή στο επόμενο διάστημα θα βρεθεί ανάμεσα στις αποθέσεις που σήμερα είναι στα τετρακόσια πενήντα μέτρα περίπου από τον οικισμό. Από την άλλη μεριά, έχει το Βρέμιο και από τη νοτιοδυτική της μεριά είναι το πεδίο –που, αν δεν κάνω λάθος, λέγεται νότιο πεδίο- το οποίο συνεχώς εξορυγνύεται, αλλά μετά από λίγο θα δημιουργηθεί εκεί μια λίμνη.
      Ίσως ξέχασαν να το πουν οι συνάδελφοι από την Κοζάνη. Το ΙΓΜΕ είχε κάνει το 2001 μια μελέτη, η οποία έλεγε ότι τα νερά σ’ εκείνη την περιοχή βρίσκονται σε ένα βάθος από λίγα μέτρα μέχρι 110. Δηλαδή, ο λιγνίτης είναι κάτω από το νερό. Αυτό ξέρετε τι σημαίνει; 
      Κατ’ αρχήν, αν το γνώριζε η Ευρωπαϊκή Ένωση, θα είχε ίσως βάλει αρκετά πρόστιμα στη ΔΕΗ. Είναι ένα θέμα πάρα πολύ σοβαρό και πραγματικά θα δημιουργηθεί εκεί μία λίμνη. Άρα, τι σημαίνει; Σημαίνει ότι η Ακρινή θα γίνει ακόμα πιο μακρινή και μόνη της ανάμεσα σε όλα αυτά που προανέφερα. 
      Άρα, θα πρέπει να αναληφθούν εκείνες οι πρωτοβουλίες, ώστε άμεσα να μετεγκατασταθούν οι κάτοικοι της Ακρινής, οι οποίοι βέβαια έχουν μείνει και άνεργοι, διότι με τις αναγκαστικές απαλλοτριώσεις των αγροκτημάτων τους οι γεωργοί και οι κτηνοτρόφοι αυτή τη στιγμή δεν έχουν ούτε χερσολίβαδα ούτε χωράφια να καλλιεργήσουν. Είναι, λοιπόν, και άνεργοι και περιβαλλοντικά πνιγμένοι. 
      (Στο σημείο αυτό χτυπά το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Ο Νομός Κοζάνης είναι ο πιο ρυπογόνος νομός λόγω των ρύπων από τα ΑΗΣ και είναι και η ατμομηχανή της χώρας. Ο Νομός Κοζάνης είναι ο νομός που έχει 20% επιπλέον ανεργία, σε σχέση με τον προηγούμενο χρόνο, δηλαδή είναι στο «κόκκινο».
      Οφείλουμε να αναγνωρίσουμε τις αδικίες και να δώσουμε επιτέλους λύση στα χρόνια προβλήματα της περιοχής. Η ΔΕΗ εκμεταλλεύεται εδώ και πάρα πολλά χρόνια την υπεραξία της γης αυτών των κατοίκων και πρέπει να αποκαταστήσει άμεσα όλους τους θιγόμενους. Το κράτος πρέπει να αναλάβει εκείνες τις πρωτοβουλίες, ώστε να γίνουν όλα αυτά που προανέφερα. Έτσι κι αλλιώς τους το χρωστάμε, κύριε Υπουργέ.
      Θα ήθελα μέχρι το τέλος της ψήφισης του νομοσχεδίου να ξαναδείτε λίγο το θέμα και αυτές οι δύο τροπολογίες να γίνουν πράξη, όπως πρέπει. Σας λέω ότι πραγματικά το οφείλουμε σε αυτούς τους ανθρώπους που δίνουν τη ζωή τους, που δέχονται όλη αυτή τη ρύπανση, για να έχουμε εμείς σήμερα όλα αυτά τα φώτα εδώ. 
      Ευχαριστώ πάρα πολύ. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Πολατίδη, θα δευτερολογήσετε; 
      ΗΛΙΑΣ ΠΟΛΑΤΙΔΗΣ: Ναι, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ωραία, έχετε το λόγο ως ειδικός αγορητής του Λαϊκού Ορθόδοξου Συναγερμού για τέσσερα λεπτά. 
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Νομίζω ότι αυτό που είναι φανερό από όλη τη διάρκεια του νομοσχεδίου, που ήταν αρκετά μεγάλη, αλλά και από την ομιλία τώρα του κυρίου Υπουργού, είναι ότι σαφείς και καθορισμένοι στόχοι δεν υπάρχουν.
      Σας ρώτησα με ποιο τρόπο ακριβώς, αν υπάρχει κάποιο χρονοδιάγραμμα, και τι ακριβώς προσπαθεί να επιτύχει το νομοσχέδιο και αν υπάρχει κάποιο μετρήσιμο μέγεθος με το οποίο μπορούμε να πούμε ότι είχαμε επενδύσεις της τάξεως των 100.000.000 ευρώ, παραδείγματος χάριν, στη γεωθερμία και κατορθώσαμε μέσω του νομοσχεδίου να τις πάμε στα 150.000.000 ή στα 200.000.000 ή να αυξήσουμε την ενέργεια η οποία παράγεται από γεωθερμία.
      Αυτός ήταν ένας στόχος κατά πάγια τακτική όλων των κυβερνήσεων, βέβαια. Δεν λέω ότι αυτό είναι προνόμιο της Νέας Δημοκρατίας. Το κάνουν συστηματικά όλες οι κυβερνήσεις. Όμως, κάποτε αυτή η κατάσταση πρέπει να αλλάξει. Το ότι γινόταν κάποτε κάτι στο παρελθόν δεν μπορεί να αποτελεί μόνιμο άλλοθι για την απραξία σήμερα.
      Στον τομέα της γεωθερμίας είμαστε πολύ πίσω. Στο Νομό Σερρών υπάρχει ένα πάρα πολύ μεγάλο γεωθερμικό πεδίο. Έγινε πρόσφατα στη Νιγρίτα μια ημερίδα επί του θέματος στην οποία ήταν και ο ειδικός σας σύμβουλος, ο κ. Αρβανίτης, αν δεν κάνω λάθος, όσον αφορά στα θέματα γεωθερμίας. Εκεί που είχαμε τέσσερα στρέμματα θερμοκηπίων το 1990, σήμερα δεν έχουμε τίποτα, διότι κατεστράφη από άλλους λόγους ένα θερμοκήπιο και δεν έχει αντικατασταθεί από κάτι.
      Πιστεύετε πραγματικά εσείς, ως υπεύθυνος Υπουργός, με το χέρι στην καρδιά, ότι πράγματι αυτό το νομοσχέδιο θα μπορέσει να λύσει τα προβλήματα; Εγώ έχω τις επιφυλάξεις μου και μακάρι να διαψευσθώ. Όμως, αυτή είναι η πραγματικότητα.
      Και επειδή ακούστηκε και από την κ. Φιλίνη ένα θέμα για την πυρηνική ενέργεια, ότι πρέπει να σταματήσουμε οποιαδήποτε συζήτηση, αυτή τη στιγμή ξέρουμε ότι στο Ακούγιου η Τουρκία δέχεται προσφορά από ρωσική εταιρεία για να κατασκευάσει σταθμό πυρηνικής ενέργειας και στο Μπέλενε της Βουλγαρίας έχει ήδη ξεκινήσει η κατασκευή.
      Θα πάμε όλοι μαζί σ’ αυτές τις δύο χώρες, τις φιλικές προς το Κόμμα το συγκεκριμένο, να τις πείσουμε να σταματήσουν αυτά τα εργοστάσια, στα οποία προφανώς οι κίνδυνοι είναι εξίσου μεγάλοι, αν το εργοστάσιο είναι το ίδιο; Διότι θυμόμαστε ότι το ατύχημα που συνέβη στο εργοστάσιο του Τσέρνομπιλ στη Ουκρανία είχε πολύ μεγάλες επιπτώσεις. Θα σταματήσουμε στο Μπέλενε τη Βουλγαρία; Θα σταματήσουμε στο Ακούγιου την Τουρκία; Όποιος δεν απαντά σ’ αυτό το ερώτημα, είναι τουλάχιστον υποκριτής, για να μην πω κάτι χειρότερο.
      Αυτό που βγαίνει, επίσης, είναι ότι σε όλα αυτά τα θέματα που αποτελούν αντικείμενο του νομοσχεδίου χρειάζονται επενδύσεις. Χρειάζονται επενδύσεις στον τομέα της ενέργειας, χρειάζονται επενδύσεις στον τομέα της γεωθερμίας, χρειάζονται επενδύσεις και στον τομέα του τουρισμού. Θα τις κάνει ποτέ; Θα εμπλακεί ποτέ η Εθνική Τράπεζα σ’ αυτό το θέμα των επενδύσεων; Θα ανοίξουν επιτέλους οι τράπεζες αυτή την ασφυξία που έχουν δημιουργήσει στην αγορά;
      Να θυμίσω μόνο ότι οι τράπεζες, η ΕΘΝΙΚΗ ΤΡΑΠΕΖΑ, συγκεκριμένα -εμείς δεν ήμασταν στη Βουλή τότε, αλλά παρόλα αυτά, το είχαμε καταδικάσει, με όση δύναμη είχαμε τότε και μπορούσαμε- έδωσε 5.000.000.000 ευρώ και έναν άγνωστο αριθμό -μέχρι στιγμής ξέρουμε 700.000.000 ευρώ- για να κάνει επενδύσεις και να στηρίξει τον Ερντογάν στην Τουρκία, κατόπιν πιέσεων και υποδείξεων των ΗΠΑ.
      Αυτό που έκανε η Κυβέρνηση ήταν καθαρά μια πολιτική πράξη. Θα τολμήσει αυτά τα χρήματα, τα αντίστοιχα, τέλος πάντων, ποσά, να τα ρίξει προς την ελληνική οικονομία, ούτως ώστε να γίνουν οι απαραίτητες επενδύσεις; Διότι καλά τα ευχολόγια και τα νομοσχέδια, αλλά, αν δεν υπάρξουν τα χρήματα για να ολοκληρωθούν αυτές οι επενδύσεις, θα μιλάμε μονίμως για ευχές.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής.
      Μετά, κύριε Αθανασιάδη, εφόσον επιθυμείτε, θα έχετε τη δυνατότητα για μια σύντομη δευτερολογία.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Βρισκόμαστε στην τέταρτη μέρα της συζήτησης επί του νομοσχεδίου και ολοκληρώνουμε, αφού έχει αποκαλυφθεί πλήρως η αναξιοπιστία της Κυβέρνησης, ο τρόπος με τον οποίο επέλεξε να νομοθετεί, δηλαδή, να νομοθετεί στο πόδι και επιπλέον, το γεγονός ότι σε ένα εξαιρετικής σημασίας θέμα για την οικονομία μας, για το παρόν και το μέλλον της κοινωνίας και της χώρας μας, την ενέργεια, η Κυβέρνηση στερείται σχεδίου και ενεργειακού μακροχρόνιου στρατηγικού σχεδιασμού.
      Και γίνομαι σαφέστερος. Όσον αφορά την αναξιοπιστία, πέραν του γεγονότος ότι έχουμε ένα σχέδιο νόμου εμβαλωματικού χαρακτήρα με πολλές, με διάσπαρτες διατάξεις οι οποίες στην πραγματικότητα έρχονται είτε να διορθώσουν είτε να τροποποιήσουν είτε να αλλάξουν ριζικά νομοθετήματα της ιδίας της Νέας Δημοκρατίας, τα οποία πρότεινε και ψήφισε στη Βουλή πριν από δύο και τρία χρόνια, θα χρησιμοποιήσω μόνο το παράδειγμα της Δυτικής Μακεδονίας και του Νομού Κοζάνης, της τροπολογίας δηλαδή την οποία υποστήριξαν οι συνάδελφοι όλων των πολιτικών κομμάτων, συμπεριλαμβανομένης και της Νέας Δημοκρατίας. 
      Ξέρετε, και οι δύο αυτές τροπολογίες δεν αφορούν προτάσεις μόνο των συναδέλφων. Είναι προτάσεις της τοπικής κοινωνίας. 
      Και σας υπενθυμίζω, κύριε Υφυπουργέ, ότι είναι οι δεσμεύσεις της δικής σας Κυβέρνησης, επανειλημμένες δεσμεύσεις του Πρωθυπουργού και του Υπουργού Ανάπτυξης κ. Σιούφα, σημερινού Προέδρου της Βουλής. Θυμάστε πριν από ενάμισι, δύο χρόνια που είχαμε τις κινητοποιήσεις των εργαζομένων, προκειμένου να σταματήσουν τις κινητοποιήσεις, υποσχέθηκαν ακριβώς αυτό που ζητούν οι συνάδελφοι σήμερα με τις τροπολογίες. 
      Και έρχεστε σήμερα εσείς και αρνείστε αυτή τη ρύθμιση. Έρχεται η Κυβέρνηση και αρνείται τη ρύθμιση. Είναι ή δεν είναι η αποκάλυψη της πλήρους αναξιοπιστίας της Κυβέρνησης σε ένα Νομό εξαιρετικής σημασίας για την οικονομία της χώρας, σε ένα Νομό ο οποίος μαστίζεται από την ανεργία, με τεράστια περιβαλλοντικά προβλήματα και σοβαρά θέματα όσον αφορά την προοπτική και τη ζωή των κατοίκων; 
      Δεύτερο θέμα. Όσον αφορά το σχεδιασμό, τη στόχευση, έχει δίκιο ο κ. Αλυσανδράκης ο οποίος προηγουμένως αναφέρθηκε στο γεγονός ότι λείπει η στόχευση. Όμως, εγώ δεν θα συμφωνήσω μαζί του ότι η Κυβέρνηση και άλλοι συνάδελφοι του Κοινοβουλίου θυμήθηκαν τις ανανεώσιμες πηγές ενέργειας, επειδή ακριβώς τις ανέφερε ο Μπάρακ Ομπάμα σήμερα. 
      Η αλήθεια είναι ότι για τις προοδευτικές δυνάμεις όλου του κόσμου εδώ και δεκαπέντε χρόνια –ίσως και περισσότερα, αλλά δεκαπέντε χρόνια παίρνουν σάρκα και οστά- οι ανανεώσιμες πηγές ενέργειας και η αύξηση της συμμετοχής τους στο ενεργειακό μίγμα των χωρών όλου του κόσμου αποτελούν κεντρική επιλογή αναπτυξιακού χαρακτήρα. Είναι αυτό το οποίο ονομάζεται στις μέρες μας «η πράσινη ανάπτυξη». Είναι η προσπάθεια για την ενίσχυση των νέων τεχνολογιών που φέρνουν πιο κοντά τη βιομηχανία της ενέργειας με την προστασία του περιβάλλοντος. 
      Και επιπλέον, η αλήθεια είναι ότι εδώ και χρόνια από την Κυβέρνηση του ΠΑΣΟΚ, από την Ευρωπαϊκή Επιτροπή, από το Ευρωπαϊκό Κοινοβούλιο στο παρελθόν, έχουν τεθεί στόχοι. Έχουν τεθεί στόχοι τους οποίους η ελληνική Κυβέρνηση, η Κυβέρνηση του ΠΑΣΟΚ, υπηρέτησε με συνέπεια, προσπάθησε να προωθήσει στην Ελλάδα και τους προώθησε μέσω του ΚΑΠΕ, του Κέντρου Ανανεώσιμων Πηγών Ενέργειας, με πολλές πρωτοβουλίες, αλλά και με συγκεκριμένους στόχους. 
      Σας θυμίζω ότι εμείς, το ΠΑΣΟΚ, αλλά και πολλές άλλες δυνάμεις στα επόμενα χρόνια θα θέλαμε να είμαστε σε θέση να λειτουργεί η οικονομία της χώρας μας εξοικονομώντας το 20% της απαιτούμενης ενέργειας. 
      Αυτός είναι ένας στόχος. Στόχος είναι να μειώσουμε κατά 30% τις εκπομπές των αερίων του θερμοκηπίου. Στόχος είναι να παράγουμε το 20% της ενέργειας που χρειαζόμαστε από τις ανανεώσιμες πηγές ενέργειας. Στόχος είναι να αντικαταστήσουμε τη βενζίνη και το ντίζελ σε ποσοστό 10% από πιστοποιημένα οικολογικά βιοκαύσιμα. Στόχος μας είναι να ανακυκλώνουμε το 80% του βάρους των απορριμμάτων συσκευασίας, προκειμένου να διευκολύνουμε την παραγωγή ενέργειας και ταυτόχρονα να μειώσουμε την ατμοσφαιρική ρύπανση και γενικά τη ρύπανση του περιβάλλοντος. Και επιπλέον, στόχος είναι να προχωρήσουμε συγκεκριμένα με οργανωμένο πρόγραμμα και σε μαζική έκταση σε μέτρα εξοικονόμησης ενέργειας στα κτήρια του δημοσίου.
      Τέλος, όσον αφορά το φυσικό αέριο, κύριε Πρόεδρε, αυτές τις μέρες διεξήχθη η συζήτηση ενός σχεδίου νόμου που αφορά το Υπουργείο Ανάπτυξης. Ο νέος Υπουργός Ανάπτυξης δεν μας έκανε την τιμή να μας αφιερώσει παρά ελάχιστο χρόνο, ενώ τις ίδιες μέρες σε ευρωπαϊκό και παγκόσμιο επίπεδο η χώρα μας αντιμετώπισε τα θέματα που προκύπτουν από την κρίση της Ρωσίας και της Ουκρανίας όσον αφορά την παροχή του φυσικού αερίου. Ακόμα δεν έχει ξεκινήσει να διοχετεύεται το φυσικό αέριο στις ποσότητες που θα έπρεπε προς την Ευρώπη. 
	Αυτή η συζήτηση είναι μια συζήτηση εξαιρετικής σημασίας για το μέλλον της χώρας και έχει απόλυτη σχέση με αυτό το οποίο έλεγα προηγουμένως, ότι η Κυβέρνηση στερείται ενεργειακού σχεδιασμού.
       Επειδή, όμως, η κρίση ανέδειξε τα προβλήματα, επειδή αυτή η κρίση έφερε ενώπιόν μας, ενώπιον των πολιτών, τις ανάγκες της ελληνικής οικονομίας και τους κινδύνους που μπορεί να υπάρχουν για τα νοικοκυριά στη χώρα μας, πέρα από τη βιομηχανική παραγωγή που τροφοδοτείται με το φυσικό αέριο, εγώ θέλω να υπενθυμίσω δυο-τρεις βασικές προτάσεις του ΠΑΣΟΚ, τις οποίες πιστεύω πως είναι η ώρα να τις υλοποιήσει η Κυβέρνηση της Νέας Δημοκρατίας όσο το δυνατόν πιο γρήγορα. Σε κάθε περίπτωση πάντως θα υλοποιηθούν από την επόμενη κυβέρνηση του ΠΑΣΟΚ.
	Πρώτα απ’ όλα, απεδείχθη –εσείς το είπατε, αφού στην ελαχίστων λεπτών παρέμβασή του ο κ. Υπουργός αναφέρθηκε στη κρισιμότητα του σταθμού του υγροποιημένου φυσικού αερίου στη Ρεβυθούσα- ότι τους κινδύνους που είχαμε απ’ αυτήν την κρίση θα μπορούσαμε να τους ξεπεράσουμε μόνο από το σταθμό της Ρεβυθούσας, έργο των κυβερνήσεων του ΠΑΣΟΚ, επιλογή των κυβερνήσεων του ΠΑΣΟΚ. 
	Όμως, αυτή η κρίση λόγω του ότι δεν πέρασε και τελείωσε. Θα ξανάρθει στο μέλλον –είχε έρθει και πριν από δύο χρόνια στις σχέσεις Ρωσίας-Ουκρανίας, είναι η εκδήλωση ενός σταθερού ανταγωνισμού ανάμεσα στις Ηνωμένες Πολιτείες της Αμερικής και τη Ρωσία και θα ξαναέρθει στο μέλλον- ανέδειξε ένα θέμα: το θέμα του εφοδιασμού όσον αφορά το φυσικό αέριο, του οποίου η τιμή στο μέλλον θα αυξάνεται συνεχώς. 
      Γι’ αυτό το λόγο, επειδή δεν μπορούμε να επαφιέμεθα σε έκτακτες ρυθμίσεις, δηλαδή να ψάχνουμε να βρούμε υγροποιημένο φυσικό αέριο, πέραν των σημαντικών μας δεσμεύσεων με την Αλγερία, δηλαδή από την ελεύθερη αγορά, επειδή δεν υπάρχει αυτή η δυνατότητα και οι τιμές θα είναι πάρα υψηλές, καλό θα είναι να αρχίσουμε να σχεδιάζουμε για το μέλλον μας. Εφόσον η Ελλάδα έχει επιλέξει να χρησιμοποιήσει στο ενεργειακό της μίγμα το φυσικό αέριο, καλό θα κάνει να προχωρήσει και στην κατασκευή των ανάλογων υποδομών. 
	Τι σημαίνει αυτό; Πρώτα απ’ όλα να ενισχύσουμε την αποθηκευτική δυνατότητα του σταθμού της Ρεβυθούσας. Χρειάζονται έργα γι’ αυτό. 
	Δεύτερον, χρειάζεται να προχωρήσουμε σε ένα δίκτυο αποθήκευσης και στη χώρα μας, αλλά και στη νοτιοανατολική Ευρώπη, αξιοποιώντας μια παλιά πρόταση της Ευρωπαϊκής Επιτροπής, όταν προωθούσαμε την αγορά της νοτιοανατολικής Ευρώπης, όπου με δίκτυο αποθήκευσης φυσικού αερίου που μπορούν μάλιστα να ανταλλάσσουν –τότε μάλιστα η Βουλγαρία δεν ήταν μέλος της Ευρωπαϊκής Ένωσης, ενώ τώρα είναι…
    	ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε συνάδελφε, σας παρακαλώ. 
    	ΧΡΗΣΤΟΣ ΠΑΠΟΥΤΣΗΣ: Όμως, είναι θέμα εξαιρετικής σημασίας, εφόσον θέλουμε πραγματικά να ενισχύσουμε την αγορά του φυσικού αερίου και ταυτόχρονα να αποκλείσουμε τις εξαρτήσεις της χώρας μας. 
    	Τέλος, όσον αφορά τις ανανεώσιμες πηγές ενέργειας και σε σχέση τόσο με τα φωτοβολταϊκά, όσο και με τα αιολικά πάρκα, χρειάζεται περισσότερη τόλμη, περισσότερη αποφασιστικότητα και πάνω απ’ όλα χρειάζεται ενίσχυση της δημόσιας διοίκησης σε όλα τα επίπεδα, προκειμένου όχι μόνο να μπορούν με γρήγορους ρυθμούς να προχωρούν στην έγκριση των αδειών, αλλά ταυτόχρονα να διαμορφώνουν και την κατάλληλη αντίληψη, μια νέα νοοτροπία που χρειάζεται, να ξεκαθαρίζουν διάφορες συγχύσεις που υπάρχουν στις τοπικές κοινωνίες, ούτως ώστε η κοινωνία μας πιο εύκολα και με μεγαλύτερη άνεση, χωρίς φόβους και κινδύνους να αποδέχεται τις ανανεώσιμες πηγές ενέργειας σε όλες τις μορφές, ώστε να μπορέσουμε στο μέλλον να διευρύνουμε το ενεργειακό ισοζύγιο της χώρας προς αυτήν την κατεύθυνση. 
    	Σας ευχαριστώ, κύριε Πρόεδρε. 
    (Χειροκροτήματα από την πτέρυγα του ΠΑΣΟΚ)
    	ΠΡΟΕΔΡΕΥΩΝ (Φίλιππος Πετσάλνικος): Ο κ. Αλέξανδρος Αθανασιάδης έχει το λόγο και θα κλείσει ο Υφυπουργός με τη δευτερολογία του. 
      ΑΛΕΞΑΝΔΡΟΣ ΑΘΑΝΑΣΙΑΔΗΣ: Θα απευθυνθώ  στον κύριο Υφυπουργό, ο οποίος μας απογοήτευσε. Έχασε τη μεγάλη ευκαιρία να δείξει την ευαισθησία του και την ευαισθησία της Κυβέρνησης. Με δύο λέξεις, απέρριψε δύο πολύ δίκαια αιτήματα. Δεν μπήκε καν στον κόπο να μας εξηγήσει γιατί η Κυβέρνηση είναι αρνητική. Καμία επιχειρηματολογία! Δυο  λέξεις: Αυτό θέλει μελέτη ή δεν ξέρω τι άλλο θέλει. 
      Τι διαφορά έχει η Μεσοχώρα με την Πτολεμαΐδα; Έχει μια τεράστια διαφορά. Η Μεσοχώρα δημιουργεί υδροηλεκτρικό. Με άλλα λόγια δημιουργεί ανάπτυξη, δημιουργεί ζωή. Η Πτολεμαΐδα έχει λιγνίτες, έχει τέφρα, έχει ρύπανση, άρα δημιουργεί θάνατο. Αυτό το ξεχνούν πάρα πολλοί. 
      Κύριε Υπουργέ, αποζημιώνετε τη Μεσοχώρα στην κατοικία με 1.500 ευρώ το τετραγωνικό, αντίστοιχα η Πτολεμαΐδα παίρνει 900 ευρώ το τετραγωνικό. Αποζημιώνετε καταστήματα με 3.000 το τετραγωνικό και στην Πτολεμαΐδα με 1.200 ευρώ το τετραγωνικό. Αποζημιώνετε τα χωράφια με 3.000 ευρώ το στρέμμα και στην Πτολεμαΐδα με 780 ευρώ. 
      Εμείς δεν λέμε να μην αποζημιωθεί και να μην πληρωθεί η Μεσοχώρα. Βεβαίως και πρέπει να αποζημιωθεί γιατί οι άνθρωποι δίνουν κατοικίες, δίνουν ζωή και φεύγουν. 
      Δίνετε επίδομα ενοικίου στη Μεσοχώρα. Στην Πτολεμαΐδα δεν έχει δοθεί ποτέ επίδομα ενοικίου. Το ακούσαμε και αυτό για πρώτη φορά. Βεβαίως και θα πρέπει να δοθεί, δεν είμαστε αρνητικοί. 
      Δίνετε εφάπαξ επίδομα στην Μεσοχώρα. Το αρνείστε στην Πτολεμαΐδα και δεν μας εξηγείτε γιατί. Μήπως, κύριε Υπουργέ, επειδή δεν έχουμε κάποιον ισχυρό Υπουργό όπως έχετε εσείς εκεί στην περιοχή σας; Μήπως εάν είχαμε έναν Υπουργό, ίσως μπορούσαμε και εμείς να περάσουμε τις δύο τροπολογίες και να ικανοποιήσουμε αυτούς τους ανθρώπους, που σήμερα είναι κρεμασμένοι στις τηλεοράσεις και παρακολουθούν τι θα γίνει σήμερα, θα περάσουν οι τροπολογίες ή δεν θα περάσουν; 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Ανάπτυξης κ. Μπούγας για τέσσερα λεπτά. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Πρέπει κατ’ αρχάς να ξεκαθαρίσω ότι εγώ δεν είπα πως η Κυβέρνηση είναι a priori αρνητική σε τέτοιου είδους ζητήματα. Αντιθέτως, είπα ότι χρειάζονται πολλή προσοχή και χρειάζονται ένα γενικό θεσμικό πλαίσιο, που να διέπει τέτοιου είδους ζητήματα, ανάλογα και με τις κοινωνικές επιπτώσεις. 
      Θα πρέπει να σας πω, κύριε συνάδελφε, ότι και εσείς αν ήσασταν στη θέση μας, δεν θα μπορούσατε να υιοθετήσετε μια τροπολογία η οποία θα λέει «κατά παρέκκλιση των ισχυουσών διατάξεων προβλέπεται η μετεγκατάσταση. Και η μετεγκατάσταση θα πραγματοποιηθεί εντός ευλόγου χρόνου, ακολουθώντας ανάλογες διαδικασίες με αυτές των άλλων οικισμών». 
      Αντιλαμβάνεστε, λοιπόν, και εσείς το πρόχειρο της εισηγούμενης ρυθμίσεως και βέβαια, το ανέφικτο για οποιονδήποτε Υπουργό ή Υφυπουργό, βρίσκεται στη θέση μου, υιοθέτησης τέτοιου είδους νομοθετικών πρωτοβουλιών. 
      ΧΡΗΣΤΟΣ ΠΑΠΟΥΤΣΗΣ: Γιατί δεν παίρνετε εσείς την πρωτοβουλία;
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Δεν το απέρριψα ακριβώς. 
      Κύριε Πρόεδρε, είπα το εξής. Και αναφέρομαι στον κ. Παπουτσή, γιατί πολύ προσεκτικά απέφυγε να ακολουθήσει την κριτική, την οποία έκαναν οι συνάδελφοι της Αξιωματικής Αντιπολίτευσης σε αυτήν την Αίθουσα, διότι εγώ παρακολούθησα με πολύ μεγάλη προσοχή τη συζήτηση και τις τέσσερις μέρες που διεξήχθη εδώ στην Αίθουσα. Άκουσα, λοιπόν, την εισηγήτρια του ΠΑΣΟΚ να λέει ότι δεν ψηφίζουν την διάταξη του άρθρου 35 που προβλέπει σύσταση επιτροπής τοπικών φορέων, γιατί, λέει, δεν μας εξηγήσατε πώς πάει το έργο του αγωγού. 
      Άκουσα, επίσης, να λέει ότι δεν ψηφίζουν τη σχετική διάταξη με τον ΕΛΓΑ, που προβλέπει διεύρυνση των δυνατοτήτων καταβολής αποζημιώσεων από τον Οργανισμό, γιατί λέει δεν μας είπατε, πόσα είναι τα χρέη του Οργανισμού. Μα, αυτό συνιστά αιτιολογημένη άρνηση ψήφισης τέτοιων διατάξεων, που κανείς λογικός άνθρωπος, κανείς που θέλει να προσεγγίσει καλόπιστα αυτού του είδους τις λύσεις, δεν μπορεί να αρνηθεί ότι είναι επ’ ωφελεία των αγροτών; Και εσείς, εντελώς αόριστα και με ζητήματα που δεν έχουν σχέση με το νομοσχέδιο και με τις ρυθμίσεις, θέλετε να τις καταψηφίσετε. Είναι δικαίωμά σας. Όμως δικαίωμα δικό μας είναι να σας κρίνουμε και όταν πρέπει, να καταγγέλλουμε την πολιτική σας συμπεριφορά. 
      Κύριε Πρόεδρε, κυρίες και κύριοι συνάδελφοι, το νομοσχέδιο έχει τρεις ενότητες που αντιμετωπίζουν προβλήματα, όπως είναι η ενσωμάτωση της κοινοτικής οδηγίας για τη συμπαραγωγή ηλεκτρισμού και θερμότητας, όπως είναι η κήρυξη των υπολειπόμενων αναγκαστικών απαλλοτριώσεων, που αφορούν στο έργο της Μεσοχώρας και είναι και η προσαρμογή των ρυθμίσεων του νόμου 3468/2006 για την παραγωγή ηλεκτρικής ενέργειας από ανανεώσιμες πηγές. 
      Πρέπει δε, να πω στο σημείο αυτό ότι ο ν. 3468/2006, που θεσπίστηκε κατά τη θητεία στο Υπουργείο Ανάπτυξης του νυν Προέδρου της Βουλής κ. Σιούφα, παραμένει μια καινοτόμος νομοθετική πρωτοβουλία, η οποία εισήγαγε για πρώτη φορά στη χώρα μας ένα σύγχρονο και συνεκτικό θεσμικό πλαίσιο, που αφορά στην αξιοποίηση των ανανεώσιμων πηγών ενέργειας. 
      Σημείωσα τα όσα είπε ο κ. Παπουτσής ομιλώντας επί της αρχής του νομοσχεδίου. Είπε, λοιπόν, ότι επί της θητείας του στην Ευρωπαϊκή Επιτροπή το έτος 1996 ελήφθη πρωτοβουλία για τη δημιουργία θεσμικού πλαισίου για τις ανανεώσιμες πηγές ενέργειας.
      Επί οκτώ χρόνια, όμως, κύριε Παπουτσή που κυβερνήσατε τη χώρα, δεν αναλάβατε καμία, μα καμία απολύτως, αντίστοιχη πρωτοβουλία, προκειμένου και η χώρα μας να αποκτήσει ένα θεσμικό πλαίσιο που να αφορά στις ανανεώσιμες πηγές ενέργειας, κάτι το οποίο για πρώτη φορά με το νόμο που ανέφερα, έγινε το 2006. Και επί των δικών σας ημερών θα πρέπει να θυμίσω ότι αυτό το οποίο γινόταν προς αυτή την κατεύθυνση ήταν η παρουσίαση ηλεκτρικών αυτοκινήτων στο Σύνταγμα. 
      Αυτές τις πρωτοβουλίες αναλάβατε εσείς, αυτές τις πρωτοβουλίες καταγράφει η δική μας κυβερνητική θητεία. Μπορείτε να συγκρίνετε, όπως τις συγκρίνει και ο ελληνικός λαός.
      Να δεχθώ ότι υπήρξαν καθυστερήσεις. Να δεχθώ ότι σε ένα καινοτόμο, όπως προείπα, θεσμικό πλαίσιο μπορεί να μην απέδωσαν τα αναμενόμενα οι ρυθμίσεις οι οποίες εισήχθησαν, πλην όμως αυτό δεν μας εμποδίζει, με την εμπειρία του παρελθόντος και τη μέχρι σήμερα εφαρμογή του νόμου, να κάνουμε εκείνες τις νομοτεχνικές βελτιώσεις που οι περιστάσεις επιβάλλουν, για να μπορούμε να το βελτιώνουμε. Και θεωρώ ότι σε ένα τέτοιο πεδίο που τα πράγματα εξελίσσονται καθημερινά, επιβάλλεται αυτή η ελαστικότητα και αυτή η προσαρμοστικότητα όσων λαμβάνουν νομοθετική πρωτοβουλία.
      Νομίζω ότι τελικά η Αντιπολίτευση θα πρέπει να κάνει αυτό που ο Κοινοβουλευτικός Εκπρόσωπος του ΠΑΣΟΚ έκανε, να εισφέρει προτάσεις και όχι να αρνείται υπερψήφιση σημαντικών, καινοτόμων διατάξεων που δίδουν πραγματική λύση στα προβλήματα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση επί των άρθρων 35 έως και 42 και εισερχόμαστε στην ψήφισή τους.
      Ερωτάται το Σώμα: Γίνεται δεκτό το νέο άρθρο 35 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 35 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το νέο άρθρο 36 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 36 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το νέο άρθρο 37 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 37 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το νέο άρθρο 38 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 38 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το νέο άρθρο 39 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 39 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το νέο άρθρο 40 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 40 έγινε δεκτό ως έχει κατά πλειοψηφία.
      Εισερχόμαστε στην ψήφιση των τροπολογιών.
      Ερωτάται το Σώμα: Γίνεται δεκτή η τροπολογία με γενικό αριθμό 433 και εδικό 48;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς η τροπολογία με γενικό αριθμό 433 και ειδικό 48 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 41.
      Ερωτάται το Σώμα: Γίνεται δεκτή η τροπολογία με γενικό αριθμό 434 και εδικό 49;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς η τροπολογία με γενικό αριθμό 434 και ειδικό 49 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 42.
      Ερωτάται το Σώμα: Γίνεται δεκτή η τροπολογία με γενικό αριθμό 435 και εδικό 50, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΘΑΝΑΣΙΑ ΜΕΡΕΝΤΙΤΗ: Κατά πλειοψηφία.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς η τροπολογία με γενικό αριθμό 435 και ειδικό 50 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 43.
      Ερωτάται το Σώμα: Γίνεται δεκτή η τροπολογία με γενικό αριθμό 462 και ειδικό 53 του Υπουργείου Εσωτερικών; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Παρών.
      ΗΛΙΑΣ ΠΟΛΑΤΙΔΗΣ: Παρών.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς η τροπολογία με γενικό αριθμό 462 και ειδικό 53 έγινε δεκτή κατά πλειοψηφία και εντάσσεται στο νομοσχέδιο ως νέο άρθρο 44. 
      Ερωτάται το Σώμα: Γίνεται δεκτό το νέο άρθρο 45 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το νέο άρθρο 45 έγινε δεκτό κατά πλειοψηφία. 
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Φίλιππος Πετσάλνικος): Το ακροτελεύτιο άρθρο έγινε δεκτό κατά πλειοψηφία.
      Συνεπώς, το νομοσχέδιο του Υπουργείου Ανάπτυξης «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.22΄ λύεται η συνεδρίαση για σήμερα ημέρα Τετάρτη 21 Ιανουαρίου 2009 και ώρα 10.00΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
Τελευταία Αποθήκευση:	26/1/2009 1:20:00 μμ	Από:	Κεφαλοπούλου Ε.
Εκτυπώθηκε:	15/10/2007 10:15:00 πμ

