      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Β’
      ΣΥΝΕΔΡΙΑΣΗ ΡΚΔ’
      
      Πέμπτη 13 Απριλίου 2006
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Ελευσίνας και το 31ο Δημοτικό Σχολείο Βόλου Μαγνησίας, σελ.
      3. Ειδική Συζήτηση προ ημερησίας διατάξεως με πρωτοβουλία του Προέδρου του ΠΑΣΟΚ κ. Γ. Παπανδρέου σε επίπεδο αρχηγών κομμάτων με θέμα την οικονομική πολιτική της Κυβέρνησης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε  ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 14 Απριλίου 2006, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση Εκθέσεως  Επιτροπής Κανονισμού:
      Η Επιτροπή Κανονισμού της Βουλής καταθέτει την έκθεσή της την από 7 Απριλίου 2006 πρόταση της Προέδρου της Βουλής: «Τροποποίηση στον Κανονισμό της Βουλής (Μέρος Β’)», σελ.
      
      ΟΜΙΛΗΤΕΣ
      Επί της προ Ημερησίας Διατάξεως:
      
      ΑΛΑΒΑΝΟΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΚΑΡΑΜΑΝΛΗΣ Κ., σελ.
      ΠΑΠΑΝΔΡΕΟΥ Γ. σελ.
      ΠΑΠΑΡΗΓΑ Α., σελ.
      ΣΙΟΥΦΑΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΔ΄
      Πέμπτη 13 Απριλίου 2006
      Αθήνα, σήμερα στις 13 Απριλίου 2006, ημέρα Πέμπτη και ώρα 11.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12-4-2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΓ΄ συνεδριάσεώς του, της Τετάρτης 12 Απριλίου 2006, σε ό,τι αφορά την ψήφιση στο σύνολό του σχεδίου νόμου: «Εξυγίανση και εκκαθάριση των πιστωτικών ιδρυμάτων και άλλες διατάξεις»)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αριάδνη Μανούσου-Μπινοπούλου, Βουλευτή Κυκλάδων, τα άκόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Επαγγελματίες και Ιδιοκτήτες της Παραλίας Μακρυγιάλου Πιερίας ζητούν την τροποποίηση της μελέτης ανάπλασης της παραλίας Μακρυγιάλου.
      2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι Σύλλογοι Γονέων και Κηδεμόνων 3ου και 9ου Δημοτικού Σχολείου Νέας Ιωνίας Μαγνησίας ζητούν την ανέγερση διδακτηρίου για τη στέγαση του 9ου Δημοτικού Σχολείου Νέας Ιωνίας Μαγνησίας.
      3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ελευθέριος Παπαθανασίου, κάτοικος Νέας Ιωνίας Μαγνησίας καταγγέλλει παρανομίες του χώρου στάθμευσης της πολυκατοικίας επί της οδού Ελ. Βενιζέλου 7.9.11 Νέας Ιωνίας.
      4) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία πρώην υπάλληλοι του Εθνικού Οργανισμού Πρόνοιας ζητούν να εφαρμοστεί για την εργασιακή περίπτωσή τους ο ν. 3106/2003.
      5) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Δασκάλων και Νηπιαγωγών Χαλκίδας διαμαρτύρεται για τη μη παρακράτηση συνδικαλιστικών εισφορών.
      (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. Κωνσταντίνος Καραμανλής. Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κυρία Σοφία Χαλκιά, κάτοικος Τσαγκαράδας Μαγνησίας, ζητεί την επίλυση ιδιοκτησιακού της προβλήματος.
      7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία κάτοικοι της περιφερειακής οδού Βόλου Μαγνησίας ζητούν την άμεση ολοκλήρωση του έργου.
      8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Τμήμα Μαγνησίας του Τεχνικού Επιμελητηρίου Ελλάδος, καταγγέλλει παρανομίες στη δόμηση ακινήτων του Νομού Μαγνησίας.
      9) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας με το οποίο ζητείται η καταβολή των δεδουλευμένων αποδοχών στους σχολικούς τροχονόμους του Νομού Λάρισας.
      10) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Γραφείο Συντονιστή Εκπαίδευσης του Γενικού Προξενείου της Ελλάδος Γιοχάννεσπουργκ ζητεί την αύξηση των επιμισθίων των αποσπασμένων εκπαιδευτικών της Νοτίου Αφρικής.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η στελέχωση της Δ.Ε.Η. Αγίου Νικολάου Λασιθίου.
      (Στο σημείο αυτό εισέρχεται στην Αίθουσα ο Πρόεδρος του ΠΑ.ΣΟ.Κ. κ. Γεώργιος Παπανδρέου. Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα.)
      12) Οι Βουλευτές Α΄ Θεσσαλονίκης, Καρδίτσας και Α΄ Αθηνών κ.κ. ΧΑΡΑΛΑΜΠΟΣ ΚΑΣΤΑΝΙΔΗΣ, ΚΩΝ/ΝΟΣ ΤΣΙΑΡΑΣ και  ΚΑΤΕΡΙΝΑ ΠΑΠΑΚΩΣΤΑ αντίστοιχα, κατέθεσαν αναφορά με την οποία ο κ. Νικόλαος Αντωνίου, φοιτητής στο Πανεπιστήμιο της Φλωρεντίας Ιταλίας, πάσχων από τη νόσο Chron, ζητεί τη μεταγραφή του σε Ελληνικό Πανεπιστήμιο.
      13) Οι Βουλευτές Α΄ Πειραιώς και Β΄ Πειραιώς, κ.κ. ΕΛΠΙΔΑ ΠΑΝΤΕΛΑΚΗ, ΒΕΡΑ ΝΙΚΟΛΑΪΔΟΥ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία τα Σωματεία της Ναυπηγοεπισκευαστικής Ζώνης ζητούν να δοθεί έκτακτη οικονομική ενίσχυση 1000 ευρώ στους ανέργους της Ν/Ζώνης για το Πάσχα, να γίνει άμεσα η χωροθέτηση της Ν/Ζώνης με νόμο που θα απαγορεύει την αλλαγή χρήσης και να σταματήσει το ξεπούλημα του Λιμανιού στις Πολυεθνικές κ.λπ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8142/27-2-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Α.Π. 14447/21-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι το έργο «Επιχορήγηση του Δήμου Ανθηδώνος, Νομού Εύβοιας για την περίφραξη και κατασκευή του αγωνιστικού χώρου των δύο γηπέδων ποδοσφαίρου του Δήμου» προϋπολογισμού 60.000 €, έχει ενταχθεί στο ΕΠΤΑ Περιφέρειας Στερεάς Ελλάδας με την με αριθμ. 1028/4.02.04 απόφαση της Επιτροπής του άρθρου 13 παρ. 6 του Ν.2539/97, σε συνέχεια πρότασης του Υπουργείου Οικονομίας και Οικονομικών.
      Σύμφωνα με τη διαδικασία του ΕΠΤΑ η ένταξη ενός έργου άλλου Υπουργείου στο Πρόγραμμα, που γινόταν με την έκδοση σχετικής απόφασης, δεν εξασφάλιζε αυτόματα τη χρηματοδότησή του. Η εξασφάλιση πίστωσης και η ενημέρωση του Δήμου ότι το έργο έχει ενταχθεί σε ΣΑΕ και μπορεί να ξεκινήσει η υλοποίησή του, αφορά το Υπουργείο απ' το οποίο και χρηματοδοτείται, στην προκειμένη περίπτωση το Υπουργείο Οικονομίας και Οικονομικών, προς το οποίο κοινοποιούμε αντίγραφο της ερώτησης.
      Ο Υφυπουργός
      Α. ΝΑΚΟΣ»
      2. Στις με αριθμό 8449/3-3-06 και 8502/8-3-06 ερωτήσεις των Βουλευτών κυρίων Κωνσταντίνου Ρόβλια, Δημητρίου Τσιόγκα και Νικολάου Γκατζή δόθηκε με το υπ’ αριθμ. 15112/24-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, που αφορούν την κατολίσθηση στη θέση «Σκάλα» του Δήμου Αργιθέας Ν.Καρδίτσας, σας πληροφορούμε ότι το ΥΠ.ΕΣ.Δ.Δ.Α. χρηματοδότησε, κατά το έτος 2005, το Δήμο Αργιθέας με το ποσό των 70.000,00 € και τη Ν.Α. Καρδίτσας με το ποσό των 250.000,00 €, προκειμένου να αντιμετωπιστούν ειδικές και έκτακτες ανάγκες που οφείλονται σε φυσικές καταστροφές.
      Επιπλέον, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της Χώρας, για το Β' εξάμηνο του 2005 έως και σήμερα, στη Ν.Α. Καρδίτσας κατανεμήθηκε ποσό 706.666,00 € για την κάλυψη αποκλειστικά δαπανών βελτίωσης, συντήρησης και αποκατάστασης του οδικού δικτύου και ποσό 1.440.000,00 € για επενδυτικούς σκοπούς.
      Το πρόβλημα προσπέλασης της οδού προς το Ανθηρό, εξαιτίας των κατολισθήσεων στη θέση «Σκάλα» που δημιουργήθηκαν από τις έντονες βροχοπτώσεις, αντιμετωπίστηκε από τη Νομαρχιακή Αυτοδιοίκηση, η οποία άμεσα αποκατάστησε την οδική επικοινωνία του Ανθηρού.
      Ωστόσο, για την οριστική αντιμετώπιση του προβλήματος, με το οποίο έχει ασχοληθεί και το ΙΓΜΕ, απαιτείται εξειδικευμένη γεωτεχνική και τεχνική μελέτη, προκειμένου η Περιφέρεια Θεσσαλίας σε συνεργασία με τη Νομαρχιακή Αυτοδιοίκηση Καρδίτσας να εξετάσουν τη δυνατότητα ένταξης του έργου σε κάποιο από τα χρηματοδοτικά προγράμματα.
      Ο Υφυπουργός
      Α. ΝΑΚΟΣ»
      3. Στην με αριθμό 8153/27-2-06 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. οικ. 14495/21-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω σχετικής ερώτησης του Βουλευτή κ. Θ. Θαλασσινού, σχετικά με τη χρηματοδότηση για τη νομιμοποίηση υφιστάμενων λιμενικών έργων του Νομού Σάμου, σας γνωρίζουμε τα ακόλουθα, κατά λόγο αρμοδιότητάς μας:
      Ήδη, λειτουργούν ως δημοτικά λιμενικά ταμεία εκείνα τα νομικά πρόσωπα, για τα οποία ολοκληρώθηκαν οι διαδικασίες έκδοσης τόσο του π.δ/τος μεταφοράς αρμοδιοτήτων όσο και του αντίστοιχου π.δ/τος κατάργησης του Κρατικού Λιμενικού Ταμείου. Συγκεκριμένα, για το Λιμενικό Ταμείο Ν.Σάμου έχουν εκδοθεί τα Προεδρικά Διατάγματα 335/2003 και 336/2003 περί μεταφοράς αρμοδιοτήτών του στο Δημοτικό Λιμενικό Ταμείο Καρλοβασίων-Μαραθοκάμπου και στο Δημοτικό Λιμενικό Ταμείο Βαθέος-Πυθαγορείου, αλλά δεν έχει ολοκληρωθεί η διαδικασία κατάργησής του και ως εκ τούτου δεν λειτουργούν μέχρι σήμερα ως δημοτικά νομικά πρόσωπα.
      Συνεπώς, για τα θέματα του εν λόγω Λιμενικού Ταμείου αρμόδιο είναι το συνερωτώμενο Υπουργείο Εμπορικής Ναυτιλίας.
      Ο Υφυπουργός
      Α. ΝΑΚΟΣ»
      4. Στην με αριθμό 7995/22-2-06 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. Α.Π. Υ/ΙΑ/132/17-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 923/Ζ/28.2.2006 Υπηρεσιακό Σημείωμα της Διεύθυνσης Διοίκησης και τα υπ' αριθμ. πρωτ. 270/10.3.2006, 212/7.3.2006, 2336/7.3.2006 και 2675/27.2.2006 έγγραφα των εποπτευομένων φορέων ΕΡΤ-ΑΕ, Ι.Ο.Μ., Α.Π Ε., και Μ.Π.Ε αντίστοιχα. Από τα ανωτέρω έγγραφα προκύπτει η απάντηση στην ερώτησή σας.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στις με αριθμό 8296/1-3-06 και 8246/28-2-06 ερωτήσεις των Βουλευτών κυρίων Νικολάου Λέγκα και Χρήστου Χάιδου δόθηκε με το υπ’ αριθμ. Φ.90022/6674/440/20-3-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμ. 8296/01-03-06 και 8246/28-02-06 ερωτήσεις που κατατέθηκαν στη Βουλή των Ελλήνων από τους Βουλευτές κ. Ν. Λέγκα και κ. Χ. Χάϊδο αντίστοιχα, σχετικά με την αναβάθμιση του Τοπικού Υποκαταστήματος ΙΚΑ-ΕΤΑΜ Τρικάλων, σας γνωρίζουμε τα εξής:
      Προκειμένου, η Διοίκηση του Ιδρύματος να προβεί στην αναβάθμιση κάποιας διοικητικής μονάδας του ΙΚΑ-ΕΤΑΜ, απαιτείται τροποποίηση του ισχύοντος Οργανισμού του.
      Στη Διοίκηση του Ιδρύματος, έχουν συσταθεί ομάδες εργασίας για την τροποποίηση του Οργανισμού του Ταμείου, προκειμένου να επανεξεταστεί η λειτουργία όλων των μονάδων του σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων, το χρόνο εξυπηρέτησης των ασφαλισμένων και εργοδοτών καθώς και τα αιτήματα φορέων για σύσταση - αναβάθμιση μονάδων του.
      Στα πλαίσια αυτά θα επανεξεταστεί και η αναβάθμιση του Τοπικού Υποκαταστήματος ΙΚΑ - ΕΤΑΜ Τρικάλων καθώς και η ορθολογικότερη αναδιάρθρωσή του.
      Ο Υπουργός
      Σ. ΤΣΙΤΟΥΡΙΔΗΣ»
      6. Στην με αριθμό 8238/20-2-06 ερώτηση του Βουλευτή  κ. Σωκράτη Κοσμίδη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./599/14-3-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 8238/28.02.2006 ερώτηση του Βουλευτή κ. Σωκράτη Κοσμίδη, και σύμφωνα με τα στοιχεία που έθεσε υπόψη μας η Διεύθυνση Διοικητικού του Υπουργείου Πολιτισμού, σας γνωρίζουμε τα εξής:
      1) Ο Οργανισμός του Υπουργείου Πολιτισμού Π.Δ 191/03, δημοσιεύθηκε στο ΦΕΚ 146/Α/13-6-03 και δεν έχει μέχρι σήμερα, τροποποιηθεί.
      2) Όσον αφορά στο προσωπικό του Υπουργείου Πολιτισμού, επισυνάπτουμε κατάσταση:
      α) των υπηρετούντων, ανά κλάδο, κατά την 1-1-06, μονίμων υπαλλήλων του Υπουργείου Πολιτισμού.
      β) των υπηρετούντων, κατά την 1-1-06, ανά ειδικότητα, επί συμβάσειιδιωτικού δικαίου αορίστου χρόνου υπαλλήλων του Υπουργείου Πολιτισμού, καθώς και 
      γ) των κενών οργανικών θέσεων και των υπηρετούντων, μέχρι σήμερα, στην Κεντρική Υπηρεσία, ανά κλάδο, μονίμων υπαλλήλων του Υπουργείου Πολιτισμού.
      Ο συνολικός αριθμός του ωρομισθίου προσωπικού με σχέση εργασίας ιδιωτικού δικαίου ορισμένου χρόνου, που υπηρετούσε στις Περιφερειακές και Ειδικές Περιφερειακές Υπηρεσίες του Υπουργείου Πολιτισμού, κατά τον μήνα Ιανουάριο του 2006, ήταν δύο χιλιάδες τετρακόσιοι εξήντα τρεις (2463) εργαζόμενοι, σύμφωνα με τα στοιχεία που υπάρχουν στις αρμόδιες υπηρεσίες του Υπουργείου Πολιτισμού.
      Στον ανωτέρω αριθμό συμπεριλαμβάνονται επτακόσιοι πενήντα ένας (751) εργαζόμενοι με ασφαλιστικά μέτρα. 
      Επίσης κατατάχθηκαν: α) σε προσωρινές θέσεις ιδιωτικού δικαίου αορίστου χρόνου, σύμφωνα με τις διατάξεις του άρθρου 17 του Ν. 2839/2000, είκοσι έξι (26) άτομα και β) σε οργανικές θέσεις ιδιωτικού δικαίου αορίστου χρόνου, σύμφωνα με τις διατάξεις του Π.Δ/τος 164/2004, χίλια διακόσια ενενήντα οκτώ (1298) άτομα, μέχρι σήμερα και θα ακολουθήσει η κατάταξη πεντακοσίων εξήντα (560) ατόμων.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 9259/28.3.06 ερώτηση του Βουλευτή κ. Στυλιανού Ματζαπετάκη, δόθηκε με το υπ’ αριθμ. 32165/ΙΗ/11.4.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην με αριθμό 9259/28-3-06 ερώτηση, την οποία κατέθεσε ο Βουλευτής κ. Στέλιος Ματζαπετάκης και αφορά στις σχολικές εκδρομές, σας γνωρίζουμε τα ακόλουθα:
      Το ΥΠ.Ε.Π.Θ. αντιμετωπίζοντας με σοβαρότητα και αίσθημα ευθύνης το ζήτημα των μονοήμερων ή πολυήμερων σχολικών εκδρομών προέβη στην έκδοση της με αριθμ. πρωτ. 13324/Γ2/07-02-2006 Υ.Α. (Φ.Ε.Κ. 206/13-2-2006, τ. Β΄), με την οποία καθορίζονται οι όροι και οι προϋποθέσεις για την πραγματοποίησή τους. Ειδικότερα, και σε σχέση με τη διασφάλιση της διαφάνειας αλλά και την αποφυγή φαινομένων επιλήψιμης οικονομικής διαχείρισης ισχύουν τα ακόλουθα:
      Άρθρο 4, παράγραφος 1
      «Οι εκπαιδευτικές εκδρομές οργανώνονται από το σχολείο υπό την ευθύνη του Διευθυντή».
      Άρθρο 4, παράγραφος 2
      «Ειδικά για τις πολυήμερες εκδρομές το σχολείο ζητά περισσότερες από μία κλειστές προσφορές από ταξιδιωτικά γραφεία. Με την προσφορά κατατίθεται από το ταξιδιωτικό γραφείο υπεύθυνη δήλωση ότι διαθέτει ειδικό σήμα λειτουργίας , το οποίο βρίσκεται σε ισχύ».
      Άρθρο 4, παράγραφος 3
      «Για την αξιολόγηση των προσφορών και την επιλογή της καλύτερης συγκροτείται με Πράξη του Διευθυντή του σχολείου επιτροπή, η οποία αποτελείται από τον ίδιο, ως πρόεδρο, δύο συνοδούς-εκπαιδευτικούς που ορίζονται από Σύλλογο των Διδασκόντων Καθηγητών, έναν εκπρόσωπο του συλλόγου Γονέων και Κηδεμόνων, εφόσον λειτουργεί τέτοιος σύλλογος, και από εκπροσώπους του Συμβουλίου ή των Συμβουλίων των μαθητικών κοινοτήτων που θα λάβόυν μέρος στην εκδρομή, οι οποίοι εκπροσωπούνται με μία (1) ψήφο».
      Άρθρο 4, παράγραφος 4
      «Μετά την αξιολόγηση των προσφορών και την τελική επιλογή το σχολείο συντάσσει ιδιωτικό συμφωνητικό που υπογράφεται από τα συμβαλλόμενα μέρη στο οποίο περιλαμβάνονται απαραιτήτως τα εξής:
      α) Αναλυτικό πρόγραμμα της εκδρομής.
      β) Όνομα ξενοδοχείου, κατηγορία, αριθμός δωματίων και κλινών και οι παρεχόμενες από αυτό υπηρεσίες.
      γ) Ασφάλεια αστικής επαγγελματικής ευθύνης.
      δ) Κόστος εκδρομής ανά μαθητή. 
      Άρθρο 4, παράγραφος 14
      «Ο τελικός έλεγχος των δαπανηθέντων για την εκδρομή χρημάτων, που προήλθαν από τυχόν πόρους των μαθητικών κοινοτήτων, γίνεται από το Διευθυντή του σχολείου».
      Οι σχολικές εκδρομές αποτελούν αναγκαίο συμπλήρωμα της αγωγής των μαθητών και εντάσσονται στο γενικότερο πλαίσιο των σχολικών δραστηριοτήτων με εκπαιδευτικό-μορφωτικό χαρακτήρα. Για την οργάνωσή τους η εκπαιδευτική κοινότητα πρέπει να βασίζεται σε αξίες, που απορρέουν από το ήθος και το αίσθημα ατομικής και συλλογικής ευθύνης, όπως η υπευθυνότητα και η εντιμότητα. Από την πλευρά του το ΥΠ.Ε.Π.Θ. έχει ορίσει το θεσμικό πλαίσιο βάσει του οποίου οργανώνονται και πραγματοποιούνται οι σχολικές εκδρομές, με σκοπό τη διασφάλιση των όρων και των συνθηκών διεξαγωγής τους.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 8853/16.3.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 190/10.4.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του υπ. αριθ. πρωτ. 8853/16-03-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε ότι η δρομολόγηση πλοίων στο Αιγαίο γίνεται με εφαρμογή του νόμου της προηγούμενης κυβέρνησης 2932/2001,. στο άρθρο όγδοο του οποίου ορίζεται ότι αν δεν υποβληθούν εντός της προβλεπόμενης προθεσμίας (31ης Ιανουαρίου κάθε έτους) δηλώσεις δρομολόγησης, το ΥΕΝ μπορεί να συνάπτει συμβάσεις ανάθεσης δημόσιας υπηρεσίας διάρκειας τριών έως πέντε ετών για την αποκλειστική εξυπηρέτηση των γραμμών που δεν έχουν καλυφθεί.
      Στο ίδιο άρθρο προβλέπεται η ευρεία δημοσιοποίηση σε επίπεδο Ευρωπαϊκής Ένωσης της σχετικής πρόσκλησης ενδιαφέροντος, στην οποία περιλαμβάνονται οι όροι και προϋποθέσεις που πρέπει να πληρούν οι πλοιοκτήτες και τα πλοία, με στόχο την πλήρη κάλυψη των συγκοινωνιακών αναγκών.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στην με αριθμό 7955/21.2.06 ερώτηση των Βουλευτών κυρίων Αντωνίου Σκυλλάκου, Άγγελου Τζέκη, Νικολάου Γκατζή, Βέρας Νικολαΐδου και Παναγιώτη Κοσιώνη δόθηκε με το υπ’ αριθμ. 1317/6.4.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Α. Σκυλλάκος, Α.Τζέκης, Ν. Γκατζής, Β. Νικολαΐδου, Π. Κοσιώνης, για τα θέματα της αρμοδιότητάς μας, σας πληροφορούμε τα εξής:
      Με τη με αριθμ. πρωτ. 218425/4-3-2006 εγκύκλιο με θέμα «Γρίπη των πτηνών», διαβιβάστηκε πληροφοριακό υλικό του Κέντρου Ελέγχου Ειδικών Λοιμώξεων, σχετικά με τον ειδικό ατομικό εξοπλισμό προστασίας για τη γρίπη των πτηνών, για άτομα που έρχονται σε άμεση επαφή με πουλερικά, το οποίο περιλαμβάνει οδηγίες εφαρμογής του εξοπλισμού, οδηγίες για προληπτικό εμβολιασμό κατά της γρίπης των ατόμων που ανήκουν στις ομάδες υψηλού κινδύνου, καθώς και οδηγίες για την αντιμετώπιση από τις κτηνιατρικές υπηρεσίες ατόμων που έχουν εκτεθεί σε νοσούντα ή μολυσμένα πουλερικά.
      Στη με αριθμ. πρωτ. 279719/19-11-2004 Απόφαση του Υπουργού Αγροτικής Ανάπτυξης και Τροφίμων, με την οποία τέθηκαν σε εφαρμογή τα σχέδια επείγουσας επέμβασης για τη γρίπη και την ψευδοπανώλη των πτηνών, περιλαμβάνονται οδηγίες για την προστασία των ατόμων που έρχονται σε επαφή με πουλερικά.
      Με τη με αριθμ. πρωτ. 243056/25-1-2006 εγκύκλιο του Υπουργείου Αγροτικής Ανάπτυξης και Τροφίμων (Δ/νση Υγείας των ζώων) με την οποία διαβιβάζεται μέρος του εγχειριδίου για τη γρίπη των πτηνών, περιλαμβάνονται επικαιροποιημένες οδηγίες του Κέντρου Ελέγχου και Πρόληψης Νοσημάτων (ΚΕΛΠΝΟ) για την προστασία των ατόμων που έρχονται σε επαφή με πουλερικά.
      Με τη με αριθμ. πρωτ. 243168/3-3-2006 εγκύκλιο του Υπουργείου Αγροτικής Ανάπτυξης και Τροφίμων (Δ/νση Υγείας των Ζώων) διαβιβάστηκε διευκρινιστικό σημείωμα του Κέντρου Ελέγχου και Πρόληψης Νοσημάτων σχετικά με τα μέτρα ατομικής προστασίας (ΜΑΠ) για τη γρίπη των πτηνών, που περιλαμβάνει οδηγίες για τη χρήση των μέσων ατομικής προστασίας σε περίπτωση θανάτωσης πουλερικών, καθαρισμού και απολύμανσης σε ύποπτη ή επιβεβαιωμένη εστία γρίπης.
      Επιπλέον κατανεμήθηκε στις υπηρεσίες των Νομαρχιακών Αυτοδιοικήσεων από τον προϋπολογισμό του Υπουργείου Αγροτικής Ανάπτυξης και Τροφίμων, οικ. έτους 2006, το ποσό των 978.640,00 ευρώ, προκειμένου να προβούν στις απαραίτητες προμήθειες υλικών για την αντιμετώπιση της γρίπης των πτηνών. Επίσης, έγιναν οι απαραίτητες ενέργειες για την επαύξηση της πίστωσης για προμήθεια εφοδίων και υλικών από τις κτηνιατρικές υπηρεσίες των Ν.Α. από τον προϋπολογισμό εξόδων τού Υπουργείου Αγροτικής Ανάπτυξης και Τροφίμων κατά 1.000.000.000 ευρώ.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      10. Στην με αριθμό 9253/28.3.06 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1047/12.4.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμ. 9253/28-3-2006 ερώτηση, που κατατέθηκε στη Βουλή από το Βουλευτή κ. Nίκο Νικολόπουλο, σχετικά με την αμοιβή των μερικώς απασχολουμένων, σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Το Υπουργείο Απασχόλησης και Κοινωνικής Προστασίας για την Αμοιβή των μερικώς απασχολουμένων εφαρμόζει την με αριθμ. 2/7093/0022/5-2-2004 Κοινή Υπουργική Απόφαση, η οποία και επισυνάπτεται, σύμφωνα με την οποία το προσωπικό ιδιωτικού δικαίου ορισμένου χρόνου, καθώς και οι μερικώς απασχολούμενοι, δικαιούνται και λαμβάνουν κατ' αναλογία ό,τι και το προσωπικό ιδιωτικού δικαίου αορίστου χρόνου.
      Συνεπώς, για το Υπουργείο Απασχόλησης και Κοινωνικής Προστασίας δεν τίθεται θέμα επιπλέον κονδυλίων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 8954/21.3.06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Α.Π.Υ/ΙΑ/155/11.4.06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σε ό,τι μας αφορά, σας γνωρίζουμε τα παρακάτω:
      Σε ό,τι αφορά την επικοινωνιακή στρατηγική της Κυβέρνησης για την προστασία των καταναλωτών αλλά και του Κλάδου γενικότερα, έχω απαντήσει στη Βουλή των Ελλήνων, στο πλαίσιο επίκαιρης ερώτησης που κατέθεσε ο Πρόεδρος του Συνασπισμού Ριζοσπαστικής Αριστεράς κ. Αλ. Αλαβάνος το πλήρες κείμενο της ομιλίας μου, στην οποία θίγονται τα ως άνω ζητήματα επισυνάπτεται.
      Περαιτέρω στο πλαίσιο των αρμοδιοτήτων μας, από τις αρχές Μαρτίου αποστείλαμε επιστολή προς την αρμόδια, για διοργανικές σχέσεις και επικοινωνιακή στρατηγική, Επίτροπο κ. Margot Wallstro, στην οποία προτείνεται η από κοινού αντιμετώπιση του ζητήματος με αφορμή τη γρίπη των πτηνών σε ό,τι αφορά την επικοινωνιακή στρατηγική. Στόχος είναι η δυναμική στήριξη των παραγωγικών τάξεων και των συναφών βιομηχανιών, συμπεριλαμβανομένου του Κλάδου της Πτηνοτροφίας (επισυνάπτεται η σχετική επιστολή). Πρόταση που υποστηρίχθηκε και από τον Υπουργό Αγροτικής Ανάπτυξης στο πλαίσιο της Συνόδου Υπουργών στις 20 Μαρτίου 2004.
      Κατά τα λοιπά αρμόδια ν' απαντήσουν είναι τα συνερωτώμενα Υπουργεία.
      O Yπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Παρασκευής 14 Απριλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 658/104-2006 επίκαιρη ερώτηση της Βουλευτού της Νέας Δημοκρατίας κ. Έλενας Ράπτη, προς τον Υπουργό Υγείας και Κοινωνικής Αλληλεγγύης, σχετικά με την κατασκευή νέας πτέρυγας χειρουργείων στο Νοσοκομείο ΑΧΕΠΑ στη Θεσσαλονίκη κ.λπ.
      2. Η με αριθμό 672/11-4-2006 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τους Υπουργούς Πολιτισμού και Ανάπτυξης, σχετικά με την προκήρυξη διεθνούς διαγωνισμού από την εταιρεία «Ολυμπιακά Ακίνητα Α.Ε.» για την παραχώρηση σε ιδιώτες των ολυμπιακών εγκαταστάσεων της παραλίας των Τζιτζιφιών κ.λπ.
      3. Η με αριθμό 666/10-4-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων και Μεταφορών και  Επικοινωνιών, σχετικά με τη σωστή οργάνωση των σχολικών εκδρομών εκπαιδευτικού χαρακτήρα και τη λήψη μέτρων ασφάλειας για τους μαθητές.
      4. Η με αριθμό 671/11-4-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εμπορικής Ναυτιλίας, σχετικά με την απελευθέρωση των ναύλων στης ατμοπλοϊκές γραμμές.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 669/11-4-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη νοθεία στη φέτα κ.λπ.. 
      2. Η με αριθμό 667/10-4-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό, Υγείας και Κοινωνικής Αλληλεγγύης, σχετικά με τη λήψη μέτρων στήριξης και αποκατάστασης των παιδιών με ψυχικές παθήσεις κ.λπ..
      3. Η με αριθμό 665/10-4-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απρόσκοπτη λειτουργία της αιματολογικής κλινικής και μονάδας μεταμοσχεύσεων στο Νοσοκομείο «Ευαγγελισμός» κ.λπ..
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου, σε επίπεδο αρχηγών κομμάτων, με θέμα την οικονομική πολιτική της Κυβέρνησης.
      Σύμφωνα με το άρθρο 143, παράγραφος 4 του Κανονισμού της Βουλής, η διάρκεια της αγόρευσης του Πρωθυπουργού είναι τριάντα λεπτά της ώρας, του Προέδρου του ΠΑ.ΣΟ.Κ., με πρωτοβουλία του οποίου πραγματοποιείται η σημερινή συζήτηση, επίσης τριάντα λεπτά της ώρας, των Προέδρων των δύο άλλων κοινοβουλευτικών ομάδων είκοσι πέντε λεπτά της ώρας και των Υπουργών δκαπέντε λεπτά της ώρας.
      Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των κοινοβουλευτικών ομάδων και οι Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος αγόρευσης του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των κοινοβουλευτικών ομάδων, περιορίζεται στο ήμισυ του χρόνου που δικαιούται.
      Ο Πρόεδρος της Κυβερνήσεως κ. Κωνσταντίνος Καραμανλής έχει το λόγο.
      (Όρθιοι οι Βουλευτές της Νέας Δημοκρατίας χειροκροτούν)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, ολόκληρη η Ευρωπαϊκή Ένωση διανύει σήμερα μια περίοδο μεγάλων προκλήσεων. Αναζητά απαντήσεις γύρω από τα ερωτήματα για το αύριο της Ενωμένης Ευρώπης και των πολιτών της.
      Στην καρδιά, στον πυρήνα της συζήτησης αυτής, βρίσκονται η οικονομία και τα εντεινόμενα κοινωνικά αιτήματα. Αιτήματα που εκφράζονται, με πολλούς διαφορετικούς τρόπους, από τους Ευρωπαίους πολίτες. Αιτήματα που θέτουν επιτακτικά την ανάγκη για αλλαγές και μεταρρυθμίσεις, για πολιτικές ασφάλειας και προοπτικής.
      Στη διαδικασία αυτή κρίσιμο ρόλο διαδραματίζει -η υπεύθυνη εκτίμηση της πραγματικότητας- η βούληση για ειλικρινή διάλογο- η ανάπτυξη συγκεκριμένων προτάσεων- η ανάληψη ευθύνης, από όλους: Από τις κυβερνήσεις, τα κόμματα, τους κοινωνικούς εταίρους. Όλα αυτά συνθέτουν τη σύγχρονη προοδευτική αντίληψη και ορίζουν ένα ξεκάθαρο πολιτικό πλαίσιο για την ουσία της πολιτικής.
      Διάβασα με προσοχή την επιστολή που απέστειλε προς την Πρόεδρο της Βουλής, ο Αρχηγός του ΠΑ.ΣΟ.Κ., για τη σημερινή συζήτηση. Δεν βρήκα κανένα από τα παραπάνω στοιχεία. Αντιθέτως, μάλιστα! Αναβλύζει η ανακρίβεια, η υπερβολή, η διαστρέβλωση. 
      Προβάλλεται, πρώτ’ απ’ όλα, ο ισχυρισμός ότι, τάχα, καταργούνται οι συλλογικές διαπραγματεύσεις. Συμβαίνει, κυρίες και κύριοι συνάδελφοι, το ακριβώς αντίθετο: Οι εκπρόσωποι των εργοδοτικών οργανώσεων και της Γ.Σ.Ε.Ε. κατέληξαν σε διετή συμφωνία. Επέδειξαν ευθύνη, τόσο προς τον κόσμο που εκπροσωπούν, όσο και προς τον Τόπο, γενικότερα. Και θέλω, γι’ αυτό, να εκφράσω, άλλη μια φορά την ικανοποίηση της Κυβέρνησης, αλλά και να τους συγχαρώ όλους.
      (Χειροκροτήματα από την πτέρυγα της Νέας Δημοκρατίας)
      Υποστηρίζεται, ακόμη, ότι οι μεταρρυθμίσεις «στηρίζουν την ασυδοσία στην αγορά εργασίας». Και εδώ φαίνεται ξεκάθαρα πως κάποιοι… μετρούν ανάποδα. Διότι δεν είναι η Κυβέρνηση που πρότεινε την ανασφάλιστη εργασία του Λαυρίου! Δεν είναι η Κυβέρνηση που προσανατολίζεται στο «σκανδιναβικό μοντέλο» των ελεύθερων απολύσεων και της σκληρής φορολόγησης των πολιτών. 
      Όλα αυτά, σε συνδυασμό με τις αποκαλύψεις του πρώην Συντονιστή Οικονομικών του ΠΑ.ΣΟ.Κ., αλλά και τις τοποθετήσεις για κίνητρα αύξησης των ορίων ηλικίας, που έγιναν από τον Οικονομικό Σύμβουλο του Αρχηγού του ΠΑ.ΣΟ.Κ., αποκαλύπτουν πολιτική σύγχυση, διπλή ταυτότητα, αλλά και κρυφούς σχεδιασμούς. Στο αίτημα της ασφάλειας, προτείνουν συνθήκες ανασφάλειας. Στην ανάγκη για φορολογική ελάφρυνση, απαντούν με σχέδια για φορολογικές επιδρομές. Κατηγορούν, ταυτόχρονα, όλους τους άλλους για όσα οι ίδιοι απεργάζονται. 
      Στην ίδια επιστολή γίνεται λόγος και για απώλεια θέσεων εργασίας. Και λέγεται αυτό, την ώρα που συμβαίνει ακριβώς το αντίθετο. Απώλεια θέσεων εργασίας προκάλεσε το έλλειμμα ανταγωνιστικότητας της πολιτικής ΠΑ.ΣΟ.Κ.. Από το 3% που ήταν η ανεργία το 1980, είχε φθάσει στο 11,3% το πρώτο τρίμηνο του 2004. Στη δεκαετία 1994-2003, ενώ αυξήθηκαν κατά 25% οι προσλήψεις στο δημόσιο, αυξήθηκε και η ανεργία κατά δύο ποσοστιαίες μονάδες. Και αυτό λέει, από μόνο του, πολλά. 
      Σήμερα, η ανεργία, όχι μόνον δεν αυξάνεται, αλλά άρχισε κιόλας να υποχωρεί. Το τελευταίο τρίμηνο του 2005, είχε πέσει στο 9,7%. Όμως! Το είπα πολλές φορές και το επαναλαμβάνω: Η ανεργία, ιδίως μάλιστα, στις γυναίκες, στις νέες και τους νέους μας, τους πτυχιούχους των πανεπιστημίων ήταν και είναι το πιο μεγάλο κοινωνικό πρόβλημα. Γι’ αυτό, ακριβώς, από την πρώτη στιγμή, οι πολιτικές μας αναπτύσσονται, σταθερά και στοχευμένα, στον άξονα «εκπαίδευση- ανάπτυξη-απασχόληση». 
      Με την Εθνική Στρατηγική Περιφερειακής Ανάπτυξης δίνεται έμφαση στη στήριξη του αγροτικού κόσμου, στην επέκταση της τουριστικής βιομηχανίας μας, στη δημιουργία έργων πνοής σε ολόκληρη τη χώρα. Με το νέο αναπτυξιακό πρότυπο, οικοδομούνται συνθήκες για την ενθάρρυνση της επιχειρηματικότητας του Έλληνα, τη βελτίωση της ανταγωνιστικότητας, την ενίσχυση της εξωστρέφειας της οικονομίας μας. 
      Με τις αλλαγές και τις μεταρρυθμίσεις που προωθούνται, ανοίγει ο δρόμος για νέες επενδύσεις, για νέες επιχειρήσεις. Με ενεργητικές πολιτικές επιδοτούνται η πρόσληψη ανέργων από επιχειρήσεις, η απόκτηση εργασιακής εμπειρίας, η αυταπασχόληση. Έτσι, και μόνο έτσι, δημιουργούνται θέσεις εργασίας. Έτσι και μόνον έτσι μειώνεται η ανεργία. 
      Η αναπτυξιακή μας πολιτική δίνει, ήδη, τα πρώτα θετικά σημάδια. Κανένας μας, ωστόσο, δεν ησυχάζει και δεν μπορεί να ησυχάσει, όσο υπάρχει ένα τέτοιας σημασίας και τέτοιας έκτασης πρόβλημα.
      Οι δράσεις μας εντείνονται σε όλους τους τομείς και σε όλα τα επίπεδα. Ρωτώ όμως: Πώς ένας πολιτικός φορέας, που ήταν τόσα χρόνια στην Κυβέρνηση, μπορεί να επιδεικνύει τόση πολιτική ανωριμότητα; Πώς γίνεται να αυξάνεται η ανεργία επί ΠΑ.ΣΟ.Κ., να μειώνεται σήμερα και οι υπαίτιοι να παριστάνουν τους καταγγέλλοντες; Γιατί τόση διαστρέβλωση; Γιατί τόση παραποίηση;
      Κυρίες και κύριοι συνάδελφοι, στην αίτηση που υποβλήθηκε για τη σημερινή συζήτηση γίνεται λόγος και για «απώλεια κοινοτικών πόρων». Ένα, όμως, είναι περισσότερο από βέβαιο: Είτε σκόπιμα εκθέτουν τις κυβερνήσεις του κόμματός τους, είτε σκόπιμα επιχειρούν να παραπληροφορήσουν τους πολίτες. Διότι, απώλεια πόρων υπήρξε μόνο με ευθύνη ΠΑ.ΣΟ.Κ.. Θυμίζω τα πεντακόσια και πλέον εκατομμύρια ευρώ, που επιβλήθηκαν ως πρόστιμο για τις κακοτεχνίες, την κακοδιαχείριση, τις αδιαφανείς διαδικασίες της περιόδου 2000-2003. 
      Θυμίζω το πρόστιμο για το έγκλημα του Κτηματολογίου, που διαφημιζόταν σαν το «μεγαλύτερο εθνικό έργο», για να καταλήξει σ’ ένα από τα μεγαλύτερα σκάνδαλα. 
      Θυμίζω ότι, το Μάρτιο του 2004, τέσσερα χρόνια μετά την έναρξη εφαρμογής του Γ΄ Κοινοτικού Πλαισίου Στήριξης, πολλά από τα κοινοτικά προγράμματα βρίσκονταν στο «κόκκινο». Στα τέσσερα χρόνια ΠΑ.ΣΟ.Κ., ο μέσος όρος απορροφητικότητας των δεκατριών Περιφερειακών Επιχειρησιακών Προγραμμάτων (Π.Ε.Π.) ήταν 15,6%. Στα δύο χρόνια της νέας διακυβέρνησης ξεπέρασε το 40,6%. Σε ετήσια βάση τριπλασιάστηκε.
      Το Πρόγραμμα «Ανταγωνιστικότητα» από το 14,5% έφθασε στο 43%. Το Πρόγραμμα «Υγεία-Πρόνοια», από το 12%, στο 42%. Το Πρόγραμμα «Κοινωνία της Πληροφορίας», από το 12% στο 36%. Αυτή είναι η αλήθεια! Και η αλήθεια αυτή αποδεικνύει ότι πάμε καλά. 
      Κυρίες και κύριοι συνάδελφοι, αναφέρεται, όμως, ο Αρχηγός του ΠΑ.ΣΟ.Κ. και στην επιχειρηματικότητα. «Οι μικρομεσαίες επιχειρήσεις», λέει στην επιστολή του, «επιβαρύνονται ακόμα περισσότερο από τα μέτρα της Κυβέρνησης». Επιτέλους όμως! Από ποια μέτρα επιβαρύνονται; Από τη μείωση των φορολογικών συντελεστών, από την οποία επωφελούνται δεκάδες χιλιάδες μικρομεσαίες επιχειρήσεις; Από την επιπλέον πριμοδότηση των δεκαπέντε ποσοστιαίων μονάδων που τους δίνει ο νέος αναπτυξιακός, επενδυτικός νόμος; Από την επιπλέον χρηματοδότηση που τους παρέχει το Ε.Π.ΑΝ., μέσα από το οποίο επωφελήθηκαν, μέχρι σήμερα, ογδόντα χιλιάδες επιχειρήσεις;
      Εξαντλούμε, για πρώτη φορά, τα όρια του Χάρτη Περιφερειακών Ενισχύσεων και δίνουμε τη μέγιστη δυνατή χρηματοδότηση. Μέσα σε δύο μόλις χρόνια, εφαρμόσαμε περισσότερα από τριάντα μέτρα για τη στήριξή τους. Θυμίζω:
      - Τη σύσταση Εθνικού Συμβουλίου Μικρομεσαίων Επιχειρήσεων. 
      -Το στρατηγικό σχέδιο δράσης για την προώθηση των ελληνικών προϊόντων στο εξωτερικό. 
      -Τη θεσμοθέτηση του Γενικού Εμπορικού Μητρώου και τον εκσυγχρονισμό της επιμελητηριακής νομοθεσίας. 
      - Την εφαρμογή ολοκληρωμένης παρέμβασης για τη δημιουργία νέων Βιομηχανικών Περιοχών και τον εκσυγχρονισμό αυτών που υπάρχουν.
      - Την επιδότηση της μερικής απασχόλησης σε δέκα χιλιάδες πολύ μικρές επιχειρήσεις του λιανικού εμπορίου.
      - Την ένταξη, για πρώτη φορά, στο Ε.Π.ΑΝ. των εμπορικών δραστηριοτήτων και των επιχειρήσεων παροχής υπηρεσιών.
      Μόλις πρόσφατα εγκρίθηκε μία ακόμη προκήρυξη στα περιφερειακά προγράμματα, για τις μικρομεσαίες μεταποιητικές και τουριστικές επιχειρήσεις, ενώ προετοιμάζεται άλλη μία για τις εμπορικές. 
      Από αυτές και μόνο τις δράσεις πρόκειται να ενισχυθούν περισσότερες από τεσσεράμισι χιλιάδες μικρομεσαίες επιχειρήσεις, σε επενδυτικά σχέδια 400.000.000 ευρώ. 
      Σε ό,τι αφορά την ανταγωνιστικότητα: Η αλήθεια κυρίες και κύριοι συνάδελφοι, είναι ότι, σ’ όλη τη διάρκεια των κυβερνήσεων ΠΑ.ΣΟ.Κ., η ανταγωνιστικότητα της ελληνικής οικονομίας βρισκόταν σε κάθετη πτώση. Και αυτό απεικονιζόταν στη μείωση των εξαγωγών, την καθήλωση του τουρισμού, στην αύξηση της ανεργίας. Προϋπόθεση ευημερίας στο ανταγωνιστικό διεθνές περιβάλλον είναι να αναστρέψουμε αυτές τις τάσεις. Δεν μπορεί, όμως, η ελληνική ανταγωνιστικότητα να στηριχθεί στην επιδίωξη χαμηλού εργατικού κόστους. Απαιτείται… - αξιοποίηση των νέων τεχνολογιών, - ενίσχυση της παραγωγικότητας, - νίκη σε μια ελληνική επανάσταση ποιότητας. 
      Κηρύξαμε, για το σκοπό αυτό, όλα τα χρόνια, από το 2005 έως το 2010, έτη ανταγωνιστικότητας και εφαρμόζουμε σειρά από μέτρα και πολιτικές. Θυμίζω:
      - Τη μείωση των φορολογικών συντελεστών για τις επιχειρήσεις έως και δέκα ποσοστιαίες μονάδες.
      - Το νέο αναπτυξιακό νόμο, που παρέχει αυξημένα κίνητρα σε παλιές και νέες επιχειρήσεις.
      - Το νόμο για το εμπόριο και τη θέσπιση ενιαίου πλαισίου για το ωράριο των καταστημάτων.
      - Την αποκατάσταση της αξιοπιστίας της Κεφαλαιαγοράς, που είχε εξανεμιστεί μετά το πολιτικοοικονομικό έγκλημα του Χρηματιστηρίου.
      Και όμως! Όλα αυτά καταψηφίστηκαν από την Αντιπολίτευση. Είχε δοθεί εντολή, για μηδενική ανοχή απέναντι σε ό,τι λέει και σε ό,τι κάνει η Κυβέρνηση. Και ύστερα γίνεται λόγος για ανταγωνιστικότητα; Ποια ανταγωνιστικότητα; Με ποια μέτρα; Με τη… «δύναμη» της αδράνειας; Ποια είναι η άλλη πρόταση; Ποιος είναι ο «άλλος δρόμος», που χρησιμοποιείτε συνθηματολογικά και αποκρύπτετε συστηματικά; 
      Κυρίες και κύριοι συνάδελφοι, δεν είπαμε ποτέ ότι είναι εύκολα τα πράγματα. Δεν είπαμε ποτέ ότι η κατάσταση της Οικονομίας είναι αυτή που θα θέλαμε. Υπήρχαν και υπάρχουν σοβαρά προβλήματα, βάρη που δυσκολεύουν την πορεία της χώρας, κενά που δυσχεραίνουν την αναπτυξιακή διαδικασία. Αναφέρομαι, πρώτα από όλα, στο δημόσιο χρέος.
      Τον Ιανουάριο του 1996 ήταν κοντά στα 87.000.000.000 ευρώ. Στο τέλος του 2003 ξεπερνούσε τα 167.000.000.000 ευρώ. Στην οκταετία, δηλαδή, του λεγόμενου εκσυγχρονισμού και της… «ισχυρής οικονομίας» το δημόσιο χρέος διπλασιάστηκε. Όλα τα έσοδα από το φόρο εισοδήματος φυσικών προσώπων δεν αρκούν, σήμερα, για την πληρωμή των τόκων, που έφθασαν τα 10.000.000.000 ευρώ. Ακόμη πιο πιεστικό, όμως, είναι το δημοσιονομικό έλλειμμα, που αποδείχθηκε πενταπλάσιο εκείνου που αναφέρονταν στον προϋπολογισμό και υπερδιπλάσιο του ανώτατου ορίου της Ευρωζώνης. Κανένας δεν μπορούσε ούτε καν να διανοηθεί το μέγεθος της ανευθυνότητας που κυριαρχούσε. Η λεγόμενη «δημιουργική λογιστική» ήταν μια μεθόδευση συγκάλυψης της αποτυχίας. Ήταν, ταυτόχρονα, μια καλοστημένη παγίδα, μια βόμβα ρυθμισμένη να εκραγεί στα χέρια της επόμενης Κυβέρνησης και των επόμενων γενεών. Αυτή είναι η πραγματικότητα.
      Ανάμεσα, στ’ άλλα, περίπου 8,7 δισεκατομμύρια ευρώ για αμυντικές δαπάνες δεν είχαν εγγραφεί με καμία μέθοδο. Αυτά και μόνον εάν εγγράφονταν στον προϋπολογισμό του 2005 το έλλειμμα θα ξεπερνούσε το 10% του Α.Ε.Π. και οι συνέπειες, για τους πολίτες, θα ήταν εξουθενωτικές. Το πρόβλημα ήταν εξαιρετικά κρίσιμο. Άλλοι το δημιούργησαν και άλλοι το αντιμετωπίζουν. Και όμως! Οι υπαίτιοι άρχισαν να παριστάνουν τους κατήγορους. Αντί να συμβάλλουν στην αντιμετώπισή του προεξοφλούσαν καταδίκη της Ελλάδας από το ECOFIN. Αντί να ζητήσουν «συγγνώμη» από τους πολίτες, περίμεναν την επιβολή σκληρών φορολογικών μέτρων! Τους διαψεύσαμε και τους απογοητεύσαμε!
      (Χειροκροτήματα από την πτέρυγα της Νέας Δημοκρατίας)
      Η Ευρωπαϊκή Ένωση αναγνώρισε επίσημα ότι η Ελλάδα… -νοικοκυρεύει τα δημόσια οικονομικά- μειώνει το δημόσιο έλλειμμα, οδηγεί στην προσαρμογή χωρίς έκτακτα μέτρα. Και αυτό σημαίνει όφελος για την οικονομία, όφελος για τους πολίτες, όφελος για ένα κράτος πραγματικά κοινωνικό, που δεν υποτάσσεται στους βολεμένους αλλά στηρίζει τους οικονομικά ασθενέστερους!
      Κυρίες και κύριοι συνάδελφοι, κρίσιμης σημασίας αλλαγή για την εξυγίανση του ευρύτερου δημόσιου τομέα είναι η εφαρμογή του νόμου για τις Δ.Ε.Κ.Ο.. Η κατάσταση που δημιουργήθηκε στα χρόνια που πέρασαν δεν μπορεί να συνεχίζεται άλλο. Δεν την αντέχει η οικονομία, δεν τη δέχεται η κοινωνία. Ο φαύλος κύκλος των ελλειμμάτων που επιρρίπτονται στο φορολογούμενο και υπονομεύουν την αναπτυξιακή διαδικασία είναι ανάγκη να κλείσει το ταχύτερο δυνατό. Αυτό απαιτούν οι πολίτες και αυτό κάνουμε με συνεννόηση  αλλά και αποφασιστικότητα. 
      Ο στόχος είναι ξεκάθαρος: Διαφάνεια στη λειτουργία των Δ.Ε.Κ.Ο., βελτίωση των υπηρεσιών τους, ελάφρυνση των φορολογουμένων. 
      Ταυτόχρονα αναβαθμίζουμε τον έλεγχο των δημόσιων δαπανών με τη σύσταση Γενικής Διεύθυνσης Δημοσιονομικών Ελεγκτών και βέβαια εντείνουμε την προσπάθεια για την αντιμετώπιση της φοροδιαφυγής. Είναι βασική μας υποχρέωση και είναι και ζήτημα κοινωνικής δικαιοσύνης. 
      Παράλληλα σχεδιάζουμε την έναρξη ουσιαστικού διαλόγου για μία κοινή εκτίμηση όλων των παραμέτρων που αφορούν στο ασφαλιστικό. Δίνουμε στο μεταξύ άμεση προτεραιότητα στην εφαρμογή των νόμων για την ενοποίηση ασφαλιστικών ταμείων, την αξιοποίηση της περιουσίας τους, την αντιμετώπιση της εισφοροδιαφυγής. Η επίλυση του προβλήματος απαιτεί πολιτικές και κοινωνικές συναινέσεις για την κατάρτιση σχεδίου σε βάθος χρόνου. Αυτή είναι η θέση μας, αυτήν τη στρατηγική ακολουθούμε.
      Κυρίες και κύριοι συνάδελφοι, προωθούμε με ευθύνη τις αλλαγές, τις τομές, τις μεταρρυθμίσεις που εγγυώνται μία νέα προοπτική. Το σχέδιό μας για την οικονομία και για την ανάπτυξη βρίσκεται σε πλήρη εξέλιξη. Εφαρμόζουμε από την πρώτη στιγμή εθνική στρατηγική περιφερειακής ανάπτυξης. Δίνουμε έμφαση στην ενίσχυση της τουριστικής μας βιομηχανίας σε ολόκληρη τη χώρα. Αναπτύσσουμε πολιτικές που εγγυώνται λύσεις στα προβλήματα και διασφαλίζουν νέα προοπτική στον αγροτικό κόσμο. 
      Δίνουμε έμφαση στην αναδιάρθρωση των καλλιεργειών, την ανάπτυξη επιχειρηματικού πνεύματος, την καλύτερη προώθηση των προϊόντων μας. Διασφαλίσαμε την καταβολή κοινοτικών ενισχύσεων και την προώθηση προγραμμάτων αγροτικής ανάπτυξης έως το 2013. Καθορίστηκαν για ένα εκατομμύριο εκατό χιλιάδες αγρότες τα ατομικά δικαιώματα της ενιαίας ενίσχυσης και αρχίζουν να καταβάλλονται από την πρώτη Δεκεμβρίου. Με συγκροτημένο σχέδιο δημιουργούμε τους όρους και τις προϋποθέσεις που απαιτούνται για να υπάρχει ισχυρή, αυτοδύναμη ανάπτυξη σε ολόκληρη τη χώρα. 
      Δρομολογήσαμε, από την πρώτη στιγμή, τις διαδικασίες για να αποκτήσει η χώρα μας μέσα στο 2006 εθνικό χωροταξικό σχέδιο, αλλά και ειδικά χωροταξικά σχέδια για όλες τις επενδυτικές δραστηριότητες. Να ξέρει κάθε ενδιαφερόμενος πού και τι μπορεί να επενδύσει, χωρίς αβεβαιότητες, χωρίς αδιανόητες καθυστερήσεις, χωρίς διαπλοκές και εξαρτήσεις, χωρίς διακρίσεις και αποκλεισμούς. 
      Προχωρούμε στην εφαρμογή του ενιαίου πλαισίου για τις συμπράξεις δημόσιου και ιδιωτικού τομέα. Άνοιξε ήδη ένας νέος δρόμος για την κινητοποίηση ιδιωτικών κεφαλαίων, την αξιοποίηση της δημόσιας ακίνητης περιουσίας, την προώθηση νέων αναπτυξιακών και κοινωνικών υποδομών από την Τοπική Αυτοδιοίκηση.
      Προωθήσαμε και προωθούμε αλλαγές και μεταρρυθμίσεις για τη μείωση της γραφειοκρατίας και την απλοποίηση των διαδικασιών αδειοδότησης των επιχειρήσεων. Εφαρμόζεται ήδη ένα νέο πλαίσιο για την ίδρυση και τη λειτουργία των βιομηχανικών επιχειρήσεων. Σύντομα ολοκληρώνεται και το πλαίσιο για τις επιχειρήσεις του εμπορίου και του τουρισμού. Παράλληλα ακόμα δημιουργούνται σε κάθε νομαρχία διευθύνσεις ανάπτυξης που θα λειτουργούν ως υπηρεσίες «στάσης». 
      Θεσπίζουμε κανόνες που διασφαλίζουν ισότητα ευκαιριών και διαφάνεια στις συναλλαγές με το δημόσιο. Αλλάξαμε το πλαίσιο ανάθεσης των μελετών και των έργων του δημοσίου και συγκροτούμε εθνικό σύστημα δημοσίων προμηθειών για τη διενέργεια ηλεκτρονικών διαγωνισμών. 
      Προωθούμε νέα ενεργειακή πολιτική με έμφαση στην απελευθέρωση της αγοράς ηλεκτρισμού και φυσικού αερίου, την αξιοποίηση των ανανεώσιμων πηγών ενέργειας και της βιοενέργειας, τον περιορισμό της πετρελαϊκής εξάρτησης, τα μεγάλα έργα που καθιστούν τη χώρα μας διεθνή ενεργειακό δίαυλο.
      Θεσμοθετήσαμε νέο πλαίσιο και αυξήσαμε τους πόρους της Τοπικής Αυτοδιοίκησης, ώστε να ανταποκρίνεται στην αναπτυξιακή και κοινωνική της αποστολή. Αναμορφώνουμε το πτωχευτικό δίκαιο, το οποίο στηρίζεται ακόμη σε ένα νομοθετικό πλαίσιο των αρχών του περασμένου αιώνα. Γίνεται και αυτό πραγματικότητα μέσα στο 2006. Ενισχύουμε αποτελεσματικά την εξωστρέφεια της οικονομίας. Δώσαμε άμεση προτεραιότητα στην αναβάθμιση της οικονομικής διπλωματίας, του Ελληνικού Οργανισμού Εξωτερικού Εμπορίου, του Εθνικού Συμβουλίου Εξαγωγών.
      Πετύχαμε, ήδη, σημαντικά αποτελέσματα και επισπεύδουμε ακόμη περισσότερο την εφαρμογή του σχεδίου μας. Διεκδικούμε και κερδίζουμε το μερίδιο που δικαιούται η χώρα μας στις διεθνείς αγορές.
      Κυρίες και κύριοι συνάδελφοι, η πολιτική μας διαμορφώνεται και εφαρμόζεται με σταθερό προσανατολισμό στο κοινωνικό αποτέλεσμα. Γνώμονάς μας είναι το συμφέρον του πολίτη. Οι δεσμεύσεις που αναλάβαμε εφαρμόζονται μέρα με την ημέρα. Αυξήθηκε το αφορολόγητο όριο για τους μισθωτούς, τους συνταξιούχους, τους ελεύθερους επαγγελματίες. Ρυθμίστηκαν οι ληξιπρόθεσμες οφειλές προς το δημόσιο. Χορηγήθηκε αναδρομικά το επίδομα εξομάλυνσης στους συνταξιούχους στρατιωτικούς. 
      Εξασφαλίστηκαν οι αναγκαίες πιστώσεις για την αύξηση των συνταξιοδοτικών παροχών σε άτομα με ειδικές ανάγκες, την αύξηση της επιχορήγησης στα ασφαλιστικά ταμεία, την αύξηση κατά 60% των πόρων για τις νομαρχιακές αυτοδιοικήσεις, τη χορήγηση στις μητέρες που αποκτούν τρίτο παιδί εφάπαξ ποσού 2.000 ευρώ, τη σταδιακή επιστροφή στους συνταξιούχους των κρατήσεων του Λ.Α.Φ.Κ.Α.. Μέσα στην τετραετία γίνονται πράξη και οι δεσμεύσεις μας τόσο για τους οικονομικά ασθενέστερους όσο και τους συνταξιούχους του Ο.Γ.Α.. 
      Ταυτόχρονα προετοιμάζουμε την ολοκλήρωση της φορολογικής μεταρρύθμισης με νόμο που πρόκειται να ψηφιστεί μέσα στο 2006. Απόφασή μας είναι η σταδιακή μείωση από το 2007 των φορολογικών συντελεστών για όλα τα φυσικά πρόσωπα. Προτεραιότητα δίδεται στην ενίσχυση των οικονομικά ασθενέστερων. Αυξάνεται ακόμη περισσότερο το αφορολόγητο όριο για τους χαμηλόμισθους και τους χαμηλοσυνταξιούχους. Είμαστε ταυτόχρονα σε διαρκή επαγρύπνηση με θεσμικές παρεμβάσεις, με αυστηρούς ελέγχους για την καταπολέμηση της κερδοσκοπίας στην αγορά. 
      Αντιμετωπίζουμε με ευθύνη άλλη μια κληρονομιά των κυβερνήσεων ΠΑ.ΣΟ.Κ., στην οποία προστέθηκαν οι συνέπειες από την έκρηξη στις διεθνείς τιμές του πετρελαίου. 
      Παρά την αρνητική συγκυρία και τις κατεστημένες νοοτροπίες, φαίνονται ήδη τα πρώτα αποτελέσματα. Η διαφορά του πληθωρισμού ανάμεσα στην Ελλάδα και την Ευρωζώνη άρχισε να μειώνεται. Δεν μας αρκεί, όμως! Επιμένουμε αταλάντευτα. Δημιουργούμε νέους θεσμούς και εντείνουμε διαρκώς τους ελέγχους για την προστασία του καταναλωτή. Συμμαχούμε με τον πολίτη και συγκρουόμαστε με τα χρόνια προβλήματα. Αυτή είναι η θέση μας. Θέση πολιτικής και κοινωνικής ευθύνης.
      Κυρίες και κύριοι συνάδελφοι, ακολουθούμε συγκροτημένο σχέδιο πορείας, που παραμερίζει την ανασφάλεια και δημιουργεί συνθήκες σταθερότητας και βιώσιμης ανάπτυξης. Τα αποτελέσματα της πολιτικής μας εμπνέουν αισιοδοξία. Το κλίμα αλλάζει. Η Ελλάδα πετυχαίνει σημαντικές νίκες. 
      Οι δημόσιες δαπάνες μειώνονται ως ποσοστό του Α.Ε.Π. και το δημοσιονομικό έλλειμμα υποχωρεί, για να φθάσει κάτω από το όριο του 3%. Η ανάπτυξη απλώνεται σε ολόκληρη τη χώρα και σε όλους τους τομείς με ρυθμούς υπερδιπλάσιους του μέσου όρου της Ευρωζώνης. Εκδηλώνεται, ήδη, έντονο επενδυτικό ενδιαφέρον και δημιουργούνται νέες επιχειρήσεις.  
      Σημειώνω ότι υπάρχει, ήδη, σημαντική αύξηση στην επιχειρηματικότητα ευκαιρίας και μείωση στην επιχειρηματικότητα ανάγκης. Το 2004, σύμφωνα με τα στοιχεία των Επιμελητηρίων, δημιουργήθηκαν είκοσι τέσσερις χιλιάδες επιχειρήσεις περισσότερες από αυτές που έκλεισαν. Το 2005 δημιουργήθηκαν είκοσι οκτώμισι χιλιάδες επιχειρήσεις περισσότερες από όσες έκλεισαν. Έχουν ήδη υποβληθεί περισσότερα από χίλια πεντακόσια επενδυτικά σχέδια στο πλαίσιο του νέου αναπτυξιακού νόμου και έχουν εγκριθεί πάνω από τα μισά.
      Οι εξαγωγές μας σημείωσαν αύξηση κατά 13,1%, ενώ οι εξαγωγές αγροτικών προϊόντων αυξήθηκαν ακόμα περισσότερο (24%). Τον Ιανουάριο η αύξηση στις εξαγωγές μας ήταν 31%. 
      Το τουριστικό ρεύμα προς τη χώρα μας ενισχύεται και η τουριστική βιομηχανία μας αποκτά νέα δυναμική. Τα αποτελέσματα αυτά δείχνουν ξεκάθαρα τις θετικές τάσεις που διαγράφονται:
      Η Ελλάδα κινείται με ασφάλεια, με σιγουριά σε μία νέα προοπτική. Θεμελιώνει οικονομία ευκαιριών, διασφαλίζει ανάπτυξη παντού, εγγυάται σε κάθε πολίτη περισσότερες ευκαιρίες, νέες δυνατότητες.
      Κυρίες και κύριοι συνάδελφοι, αισιόδοξο για τα χρόνια που έρχονται είναι το γεγονός ότι η Ελλάδα με συστηματική και υπεύθυνη προσπάθεια αύξησε ουσιαστικά το μερίδιό της στους κοινοτικούς πόρους για την προγραμματική περίοδο 2007-2013. 
      Διασφαλίσαμε 20,1 δισεκατομμύρια ευρώ για τις γενικές αναπτυξιακές υποδομές και δράσεις και ακόμα περισσότερα για την αγροτική ανάπτυξη. Καταρτίζουμε ήδη εθνικό στρατηγικό πλαίσιο αναφοράς για τη νέα περίοδο και προετοιμαζόμαστε εντατικά, ώστε από τα μέσα του χρόνου να αρχίσει η υποβολή και η ένταξη προγραμμάτων. Θέσαμε ως βασικούς άξονες της στρατηγικής μας την περιφερειακή ανάπτυξη και την επένδυση στο ανθρώπινο κεφάλαιο. 
      Εφαρμόζουμε ήδη εθνική ψηφιακή στρατηγική με στόχο την επέκταση των νέων τεχνολογιών σε όλο το φάσμα της οικονομίας και σε όλη τη έκταση του κράτους. Δίνουμε άμεση προτεραιότητα στην έρευνα, την τεχνολογία και την καινοτομία. Προετοιμάζουμε νέες δράσεις για την αξιοποίηση των αναπτυξιακών δυνατοτήτων κάθε περιοχής της χώρας. Για το σκοπό αυτόν σχεδιάσαμε τη δημιουργία νέου -αξιόπιστου και απλού- συστήματος διαχείρισης των κοινοτικών και εθνικών πόρων με κύριο γνώμονα την αποτελεσματικότητα και τη διαφάνεια.
      Δημιουργούμε πέντε περιφερειακά επιχειρησιακά προγράμματα, πέντε επιτελικές διαχειριστικές αρχές που θα συνεργάζονται στενά με τις δεκατρείς διοικητικές περιφέρειες και την Τοπική Αυτοδιοίκηση. Προετοιμάζουμε, παράλληλα, ανοικτό διάλογο με όλους τους αντιπροσωπευτικούς φορείς, για τη μεταρρύθμιση της διοικητικής δομής της χώρας. 
      Προετοιμάζουμε συνταγματική μεταρρύθμιση με γνώμονα τις ανάγκες, τα αιτήματα και τα συμφέροντα του πολίτη. Συνεχίζουμε με σίγουρα και σταθερά βήματα τις αλλαγές και τις μεταρρυθμίσεις που απαιτούνται από την κοινωνία: Αλλαγές και μεταρρυθμίσεις που σημαίνουν όφελος για όλους τους πολίτες.
      Κυρίες και κύριοι συνάδελφοι, οι πολίτες μάς ζήτησαν να εργαστούμε για να κερδίσουμε το μέλλον. Ζήτησαν ειλικρινή διάλογο, σύνθεση απόψεων, ξεκάθαρες πολιτικές. 
      Αυτό κάνουμε. Από την πρώτη στιγμή θέσαμε ξεκάθαρους στόχους: Οικονομία ευκαιριών, ανθρωποκεντρική ανάπτυξη, κράτος δίπλα στον πολίτη. Τηρούμε στο ακέραιο τις δεσμεύσεις μας. Κερδίζουμε σταδιακά σημαντικούς στόχους που δίνουν πλεονέκτημα στην Ελλάδα και αποφέρουν όφελος στον πολίτη. Δημιουργούμε περιβάλλον ευθύνης και εμπιστοσύνης. Προχωρούμε χωρίς προκαταλήψεις, χωρίς αναστολές, χωρίς εξαρτήσεις και χωρίς συμβιβασμούς. Προχωρούμε με δύναμή μας την πλατιά κοινωνική συμμαχία των αλλαγών και των μεταρρυθμίσεων. 
      (Χειροκροτήματα από την πτέρυγα της Νέας Δημοκρατίας)
      Οι πολίτες, σίγουροι για την ορθότητα της πολιτικής μας, δείχνουν το δρόμο του αύριο. Το δρόμο που περνά μέσα από τις μεγάλες αλλαγές, μέσα από γενναίες μεταρρυθμίσεις. 
      Προχωρούμε με αποφασιστικότητα, με τόλμη, με ισχυρή βούληση, με αυτοπεποίθηση και αισιοδοξία για το τελικό αποτέλεσμα. Ακολουθούμε πολιτική ευθύνης που εγγυάται βιώσιμη ανάπτυξη, τόνωση της απασχόλησης, κοινωνική συνοχή. Χτίζουμε κοινωνία που παράγει και προοδεύει. Κοινωνία ταυτόχρονα αλληλεγγύης και δικαιοσύνης. Αυτός είναι ο στόχος μας και αυτόν το στόχο θα τον πετύχουμε.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής εικοσιένα μαθητές και μαθήτριες και δύο συνοδοί-δάσκαλοι από το 8ο Δημοτικό Σχολείο Ελευσίνας. 
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γιώργος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, σήμερα η ομιλία του κ. Καραμανλή ήταν η απόλυτη ομολογία των αδυναμιών της Κυβέρνησής του.
      Σε ό,τι αφορά το έργο του, ακούσαμε πάλι εξαγγελίες προεκλογικές και απολογία, απολογισμό, ενεστώτα διαρκείας. Σε ό,τι αφορά την αποτυχία του, ακούσαμε πάλι «για όλα φταίει το ΠΑ.ΣΟ.Κ.». 
      Ψάχνετε, κύριε Καραμανλή, πάλι στο παρελθόν. Και στο παρελθόν θα μείνετε, ενώ εμείς προχωράμε μπροστά, πάμε μπροστά και την Ελλάδα.
      (Χειροκροτήματα από την πτέρυγα του ΠΑ.ΣΟ.Κ.)
      Για δε το παρελθόν σας διαψεύδουν οι ίδιοι οι Υπουργοί σας, οι εισηγήσεις που γίνονται από τα Υπουργεία τα δικά σας, από το Υπουργείο Οικονομικών, όπως πρόσφατα κατέθεσα εδώ στη Βουλή. Και βεβαίως, σκεφτήκατε να διώξετε ακόμα και αυτούς τους δικούς σας συμβούλους, αλλά η ιστορία γράφεται, κύριε Καραμανλή, δεν διαγράφεται.
      Ο πολίτης του κόσμου ζει σήμερα σ’ ένα περιβάλλον που δημιουργεί σε μεγάλο μέρος των λαών ανασφάλεια και αβεβαιότητα. Το διακύβευμα είναι πώς απαντάμε σ’ αυτές τις νέες συνθήκες. Υπάρχουν διαφορετικοί δρόμοι. Ο ένας δρόμος είναι του φόβου, της επιβολής, της μοιρολατρίας, της μιζέριας. Είναι αυτός που λέει να δεχθούμε χωρίς σχέδιο, χωρίς πυξίδα, χωρίς μάχη, ό,τι μας επιτάσσει η παγκοσμιοποίηση. Ο άλλος είναι ο δρόμος της αυτοπεποίθησης, ότι μπορούμε να σχεδιάσουμε, να αλλάξουμε θετικά, να αξιοποιήσουμε ό,τι καλύτερο έχουμε, να εγγυηθούμε ένα μέλλον σιγουριάς, γνώσης, προόδου, κοινωνικής αλληλεγγύης, αυτοεκτίμησης, δημοκρατίας και ειρήνης.
      Ο πρώτος δρόμος είναι της συντήρησης που απορρίπτεται στην Ισπανία, την Πορτογαλία, τη Γαλλία και πρόσφατα στην Ιταλία. Ο άλλος είναι αυτός της προοπτικής, της ελευθερίας και της σιγουριάς για το μέσο πολίτη. Εκφράζεται από τις προοδευτικές δυνάμεις που πρόσφατα κέρδισαν εκλογές στη Νότια Ευρώπη. Εκφράζεται από το ΠΑ.ΣΟ.Κ. που θα κερδίσει τις επόμενες εκλογές στην Ελλάδα.
      (Χειροκροτήματα από την πτέρυγα του ΠΑ.ΣΟ.Κ.)
      Στην Ελλάδα σήμερα, ο πολίτης ζει τις επιπτώσεις της δικής σας συντηρητικής πολιτικής. Μίας πολιτικής ανασφάλειας, μιζέριας, μειωμένων προσδοκιών, χαμηλού πήχυ και μοιρολατρίας.
      Κύριε Πρωθυπουργέ, γυρνάω την Ελλάδα καθημερινά, μιλώ με τον πολίτη, έχω μεταφέρει επανειλημμένως εδώ, σ’ αυτήν την Αίθουσα, αυτό το κλίμα της ανασφάλειας. Προσδοκία πολλών Ελλήνων είναι ότι αυτή η Κυβέρνηση επιτέλους θα ακούσει την κραυγή αγωνίας, την κραυγή αγωνίας που εγώ ακούω σε κάθε γωνιά της ελληνικής γης για το εισόδημά του, για την ακρίβεια, την εκπαίδευση των παιδιών του, το μέλλον της εργασίας του, την εξόφληση των δανείων του, την αξιοπρεπή διαβίωσή του ως συνταξιούχος, την προστασία των δημοκρατικών του δικαιωμάτων, την εξυπηρέτησή του από τη Δημόσια Διοίκηση, την ασφάλεια στη γειτονιά του, την προστασία του περιβάλλοντός του, την υγεία του.
      Είχα την ελπίδα ότι μετά από δύο χρόνια αποτυχημένης πολιτικής, θα παίρνατε τα μηνύματα του ελληνικού λαού. Μάταια! Συνεχίζετε αλαζονικά. Σας ζήτησα να πάτε στην περιφέρεια και να μιλήσετε με ειλικρίνεια με τον ελληνικό λαό. Δυσκολεύεστε. Αποφασίσατε να βγείτε από τον κρυψώνα του Μαξίμου και θα κάνετε μισή περιοδεία, δηλαδή θα πάτε σε περιοχές με ελεγχόμενες αντιδράσεις, ελεγχόμενα χειροκροτήματα, ελεγχόμενους οπαδούς, ελεγχόμενες φωτογραφίες, ελεγχόμενα τηλεοπτικά πλάνα.
      (Χειροκροτήματα από την πτέρυγα του ΠΑ.ΣΟ.Κ.)
      Η τέλεια ελεγχόμενη επικοινωνιακή εικόνα! 
      Όμως, να ξέρετε ότι η εικόνα την οποία σας κατασκευάζουν οι άνθρωποί σας, κύριε Καραμανλή, δεν έχει σχέση με την ελληνική πραγματικότητα. Είναι μία εικονική πραγματικότητα.
      (Χειροκροτήματα από την πτέρυγα του ΠΑ.ΣΟ.Κ.)
      Να ξέρετε επίσης ότι οι Έλληνες πολίτες δεν είναι ελεγχόμενοι. Η Ελλάδα δεν είναι ελεγχόμενη. 
      Και επειδή έτσι δεν πάει μπροστά η χώρα, ούτε προωθείται ουσιαστικός διάλογος, εγώ θα σας κάνω μια πρόταση, κύριε Καραμανλή. Σας καλώ να πάμε μαζί στις περιοχές αυτές…
      (Χειροκροτήματα από την πτέρυγα του ΠΑ.ΣΟ.Κ.)
       …και ενώπιος ενωπίω να συζητήσουμε με τον Έλληνα πολίτη. Να πάμε μαζί στην Ημαθία, να πάμε μαζί στην Πιερία, να πάμε στη Θεσσαλονίκη, στο Κιλκίς. 
      ΘΕΟΔΩΡΟΣ ΚΑΡΑΟΓΛΟΥ: Να έρθετε στο Κιλκίς. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ναι, θα έρθουμε στα δικά σας μέρη. Να πάμε στα δικά σας μέρη, άμα θέλετε, για να ακούσετε.
      (Χειροκροτήματα από την πτέρυγα του ΠΑ.ΣΟ.Κ.)
       Να επισκεφθούμε τη Μακεδονία που μαστίζεται από την ανεργία. Πείτε στη Μακεδονία, κύριε Καραμανλή, ότι έχει μειωθεί η ανεργία επί των δικών σας ημερών. 
      (Χειροκροτήματα από την πτέρυγα του ΠΑ.ΣΟ.Κ.)
       Και εκεί να πείτε εσείς, γιατί οι συνολικές επενδύσεις στην οικονομία μειώθηκαν το 2005 κατά 500.000.000 ευρώ, γιατί μειώσατε τις δημόσιες επενδύσεις σχεδόν κατά 2 δισεκατομμύρια ευρώ το 2005. Πείτε εκεί, γιατί η μείωση αυτή αντιστοιχεί σε τρεις γέφυρες Ρίου-Αντιρρίου, τριάντα λιγότερα νοσοκομεία, δύο χιλιάδες λιγότερα σχολεία. 
      Εκεί να πείτε, κύριε Καραμανλή, ενώπιος ενωπίω, γιατί κάνετε μια πολιτική που ανέκοψε την περιφερειακή ανάπτυξη. Αυτή η κάμψη αντιστοιχεί σε πενήντα χιλιάδες λιγότερες θέσεις απασχόλησης. Πείτε εσείς εκεί, γιατί συνειδητά με την απογραφή σβήσατε τις μηχανές της ελληνικής οικονομίας και εκεί να τους πείτε ποιες είναι οι δικές σας προτάσεις για την αντιμετώπιση της ανεργίας. Εκεί να τους πείτε ότι για όλα φταίει το ΠΑ.ΣΟ.Κ.. Να τους πείτε ότι φταίει το ΠΑ.ΣΟ.Κ., που όπως λέει η Τράπεζα της Ελλάδας –όχι εσείς- το 2005 δημιουργήθηκαν κάτω από οκτώ χιλιάδες νέες θέσεις μισθωτής εργασίας, δηλαδή είκοσι τρεις χιλιάδες λιγότερες από το 2003.
      Να τους πείτε εκεί, κύριε Καραμανλή, γιατί η Κυβέρνηση προώθησε το οκτάωρο «λάστιχο», τις φθηνές υπερωρίες, την ενίσχυση του διευθυντικού δικαιώματος στις επιχειρήσεις, γιατί πάγωσε τους ελέγχους της Επιθεώρησης Εργασίας, γιατί αύξησε τους φόρους στους πολλούς και ελαφρύνει τη φορολογία στους λίγους και ισχυρούς. Εκεί, μπροστά στον κόσμο, να μιλήσουμε για τις προτάσεις που έκανα στο Λαύριο, να μιλήσουμε για όποιο μοντέλο θέλετε, κύριε Καραμανλή και να μας κρίνει ο πολίτης της περιοχής. Και μετά να δούμε ποιος προωθεί την απασχόληση και ποιος προωθεί την ανασφάλιστη εργασία, ποιος προωθεί την παραγωγική Ελλάδα και ποιος προωθεί την παρασιτική Ελλάδα.
      (Χειροκροτήματα από την πτέρυγα του ΠΑ.ΣΟ.Κ.)
       Και επειδή κάνατε αναφορά για την εθελοντική παραμονή στην εργασία, πέραν της τριακονταπενταετίας με κίνητρα, δεν σας είπε κάποιος σύμβουλός σας, κύριε Καραμανλή, ότι τέτοια κίνητρα είναι νομοθετημένα από το 2002; Εργασία ζητάει ο κόσμος, όχι αποστρατεία, κύριε Καραμανλή. Δεν ξέρω αν διαφωνείτε. Αν διαφωνείτε, γιατί δεν το αλλάξατε μέχρι σήμερα; Σκοπεύετε να το αλλάξετε; 
      (Χειροκροτήματα από την πτέρυγα του ΠΑ.ΣΟ.Κ.)
       Σας άκουσα να λέτε τις τελευταίες μέρες για κάποιο κρυφό πρόγραμμα του ΠΑ.ΣΟ.Κ.. Αυτό είναι το νέο επικοινωνιακό κατασκεύασμα, που διακινείται στα υπόγεια του Μαξίμου, ως άλλοθι, βεβαίως, για τις δικές σας αποτυχίες. 
      Θέλω εδώ, από τη Βουλή, να καλέσω κάθε πολίτη που ενδιαφέρεται -και αυτό το απευθύνω και στους φίλους και στους ψηφοφόρους της Νέας Δημοκρατίας- να έρθουν στις δικές μας συνδιασκέψεις, να καταθέσουν τις δικές τους απόψεις, να προβληματιστούμε μαζί για τα προβλήματα της περιοχής τους.
      (Χειροκροτήματα από την πτέρυγα του ΠΑ.ΣΟ.Κ.)
      Να ξέρουν ότι θα τους ακούσουμε με σεβασμό είτε μας ψηφίσουν είτε δεν μας ψηφίσουν στις επόμενες εκλογές. Η αυριανή κυβέρνηση του ΠΑ.ΣΟ.Κ. θα λάβει σοβαρά υπόψη κάθε άποψη κάθε πολίτη, που θα συμμετέχει σε αυτήν τη διαδικασία.
      Κυρίες και κύριοι, ύστερα από δύο χρόνια της νέας διακυβέρνησης, ποιανού η ζωή καλυτέρευσε σε αυτήν τη χώρα; Ζουν σε πρωτοφανές κλίμα ανασφάλειας ο Έλληνας και η Ελληνίδα. Μήπως καλυτέρευσε η ζωή του μισθωτού; Είδε την τελευταία διετία το πραγματικό του εισόδημα να συρρικνώνεται, αυξήσεις κάτω από τον πληθωρισμό, υψηλότερη φορολογία σ’ όλα τα αγαθά. Ένας μισθωτός με μηνιαίο μισθό 1.200 ευρώ καταλήγει από όλες αυτές τις επιβαρύνσεις της δικής σας πολιτικής να χάνει τουλάχιστον μισό μισθό το χρόνο. Ελάτε να μιλήσουμε για την ανασφάλεια που νιώθει ο μισθωτός. 
      Θέλετε να μιλήσουμε για την ανασφάλεια του συνταξιούχου; Τον κοροϊδέψατε κανονικά. Οι αυξήσεις, που δώσατε, είναι κάτω του 1 ευρώ την ημέρα. Για το Ε.Κ.Α.Σ. είπατε μεγάλα λόγια. Τελικά, δώσατε το εξευτελιστικό ποσό των 10 ευρώ. Για την κατώτατη σύνταξη του Ο.Γ.Α.; Το ίδιο. Δώσατε μισό ευρώ την ημέρα. Τώρα λέτε πως θα δώσετε αυξήσεις στο τέλος της τετραετίας. Όσα και να δώσετε, κύριε Καραμανλή, τα χρωστάτε ήδη στους συνταξιούχους. 
      (Χειροκροτήματα από την πτέρυγα του ΠΑ.ΣΟ.Κ.)
      Τα πήρατε ήδη από τους συνταξιούχους, από τις τσέπες τους, με τις αυξήσεις στο Φ.Π.Α.. Τους τα αφαιρείτε καθημερινά, κλείνοντας το μάτι στους κερδοσκόπους. Ελάτε, κύριε Καραμανλή, να μιλήσουμε για την ανασφάλεια που νιώθει ο συνταξιούχος. 
      Μήπως βελτιώθηκε η ζωή του αγρότη; Δώσατε χαμηλές τιμές στον παραγωγό, υψηλές στον καταναλωτή, κέρδη στους μεσάζοντες. Η διαφορά από το χωράφι στο ράφι είναι επταπλάσια στο ρύζι και τα σιτηρά, πενταπλάσια στο αγελαδινό γάλα, τριπλάσια στα οπωροκηπευτικά. Το εισόδημά του συρρικνώνεται, επιβαρύνεται και δεν μπορείτε να διαχειριστείτε καν τα δικαιώματά του με τη νέα Κ.Α.Π.. Ας μιλήσουμε, κύριε Καραμανλή, για την ανασφάλεια, που αισθάνεται ο Έλληνας αγρότης.
      Ο επιχειρηματίας, μικρός και μεσαίος, βλέπει να συρρικνώνεται η δραστηριότητά του κάθε μέρα. Βλέπει πτώση του τζίρου, μείωση της αγοραστικής κίνησης, ακάλυπτες επιταγές και απλήρωτες συναλλαγματικές, που φθάνουν στο 1,5 δισεκατομμύριο ευρώ για το 2005, δηλαδή 40% πάνω, σε σύγκριση με το αντίστοιχο ιστορικό ρεκόρ του 1,2 δισεκατομμυρίου για το 2004. Βλέπει πρόσθετη φορολογική επιβάρυνση. Ναι, πρόσθετη φορολογική επιβάρυνση που φθάνει το 140% στο εμπόριο, το 200% στις υπηρεσίες, πάνω από 300% στη βιοτεχνία, μέσω της αύξησης των μοναδικών συντελεστών φορολόγησης. Βλέπει αύξηση του κόστους λειτουργίας. Γιατί; Εξαιτίας της απελευθέρωσης του ωραρίου των καταστημάτων, η οποία δεν οδήγησε σε αύξηση του κύκλου εργασιών. Δεν είχε ως αποτέλεσμα την αύξηση των θέσεων απασχόλησης. Και δεν τα λέω εγώ αυτά, αγαπητοί συνάδελφοι, αλλά τα λέει η πρόσφατη έκθεση της ίδιας της Γ.Σ.Ε.Β.Ε.Ε.. Ελάτε, λοιπόν, αγαπητοί συνάδελφοι, κύριε Καραμανλή, να μιλήσουμε για την ανασφάλεια που νιώθει σήμερα ο μικρομεσαίος επιχειρηματίας.
      Ο μέσος Έλληνας γονιός συμπιέζεται από την οικονομική σας πολιτική. Οι νέοι ψάχνουν συνεχώς δουλειά, οι γυναίκες βρίσκουν κλειστές τις πόρτες, όταν προσπαθούν να μπουν στην αγορά εργασίας, η περιφέρεια βιώνει την εγκατάλειψη, την έλλειψη προοπτικής, το κλείσιμο των εργοστασίων, την έλλειψη πολιτικής για την αγροτική παραγωγή. Οι σαραντάρηδες, οι πενηντάρηδες κυριαρχούνται από την αγωνία της παραμονής στη δουλειά τους. Ελάτε να συζητήσουμε για την ανασφάλεια τη δική τους, για την ανασφάλεια του πολίτη, κύριε Καραμανλή.
      Ο δείκτης του οικονομικού κλίματος βρέθηκε στο ναδίρ, μετά από πολλά χρόνια. Είναι δέκα μονάδες χαμηλότερα για το 2005 από ό,τι ήταν το 2000. Ποτέ άλλοτε δεν υπήρχε τόση ανασφάλεια για το μέλλον, ποτέ άλλοτε τόση δυσαρέσκεια για την οικονομική και κοινωνική πολιτική μιας κυβέρνησης, εκτός βεβαίως από μία άλλη περίοδο, την περίοδο 1990-1993, που πάλι εσείς κυβερνούσατε, κύριε Καραμανλή, μία περίοδο που θέλετε να ξεχάσετε, να διαγράψετε, αλλά που ξανά γυρνά σ’ εσάς.
      (Χειροκροτήματα από την πτέρυγα του ΠΑ.ΣΟ.Κ.)
      Η ανασφάλεια, που ζει ο Έλληνας, είναι προϊόν της δικής σας κρυφής ατζέντας. Οι επιλογές σας είναι ξεκάθαρες. Μειώσατε τη φορολογία στους επιχειρηματίες, στα διανεμόμενα κέρδη και όχι στα κέρδη, που μένουν στην επιχείρηση για επένδυση, για νέες δουλειές.
      Μειώσατε τη φορολογία στα μερίσματα. Και έχουμε βεβαίως διαφορετική φορολογική πολιτική από σας. Εμείς θα μειώναμε τους φόρους, αλλά στα κέρδη που πάνε για επενδύσεις, για ανάπτυξη, για δουλειές. 
      (Χειροκροτήματα από την πτέρυγα του ΠΑ.ΣΟ.Κ.)
      Και εμείς θα φορολογούσαμε τα μερίσματα, ως εισόδημα. Τα καθαρά κέρδη των εισηγμένων εταιρειών στο Χρηματιστήριο το 2005 ήταν 6,3 δισεκατομμύρια ευρώ. Αυξημένα κατά 40% από το 2004. Με τη μείωση της φορολογίας που κάνατε, μόνο φέτος χαρίσατε στους μετόχους 200.000.000 ευρώ. Ένα ποσό που θα αρκούσε να καλύψει το επίδομα θέρμανσης, που αρνηθήκατε σεις να δώσετε.
      (Χειροκροτήματα από την πτέρυγα του ΠΑ.ΣΟ.Κ.)
      Η αλήθεια, κύριε Καραμανλή, είναι ότι κάνετε πραγματικά πολιτική αναδιανομής. Αλλά μιας αντίστροφης αναδιανομής. Ανάποδης αναδιανομής. Από τους πολλούς στους λίγους, στους εκλεκτούς της ολιγαρχίας. Από τα χαμηλά και μεσαία στρώματα, στους πλούσιους και ισχυρούς. Γίνατε δέσμιος, κύριε Καραμανλή, των συμφερόντων των λίγων και των ισχυρών. Έτσι θα κτυπάγατε τη λεγόμενη διαπλοκή;
       Για την ελληνική οικογένεια τι κάνατε; Της επιτεθήκατε με την πολιτική σας. Δεν προσαρμόσατε τη φορολογική κλίμακα στον πληθωρισμό. Ένα ζευγάρι μισθωτών χάνει σχεδόν το μισό της ονομαστικής αύξησης που παίρνει. Μόνο από την αύξηση στο πετρέλαιο θέρμανσης, στη βενζίνη και στη συγκοινωνία, χάνεται η υπόλοιπη ονομαστική αύξηση των μισθών.
       Μέσα στο 2005 το κόστος του οικογενειακού προϋπολογισμού μιας τετραμελούς οικογένειας αυξήθηκε από 2.100 ευρώ στα 2.500 ευρώ το μήνα. Δεν τα λέω εγώ αυτά, κύριε Καραμανλή, τα λέει το Ελληνικό Κέντρο Καταναλωτών. Πού πάνε, όμως, αυτά τα χρήματα; Δέκα ευρώ χάνονται στην αυξημένη παρακράτηση από τη μη τιμαριθμοποίηση της κλίμακας. Δεκαπέντε ευρώ παραπάνω σε έξοδα μετακίνησης. Είκοσι ευρώ παραπάνω για την αύξηση στο πετρέλαιο θέρμανσης. Άλλα τόσα παραπάνω για βενζίνη. Τριάντα ευρώ παραπάνω στο σούπερ μάρκετ και 20 ευρώ παραπάνω στη λαϊκή.
       Όποιο όφελος και να είχε ο μισθωτός, του τα παίρνει η ακρίβεια. Τώρα βεβαίως ανακοινώσατε, ότι θα πέσει ο πληθωρισμός, γιατί η Στατιστική Υπηρεσία θα αλλάξει τη βάση στάθμισης, τον τρόπο δηλαδή υπολογισμού του πληθωρισμού. Συγχαρητήρια, κύριοι, της Νέας Δημοκρατίας. Μια νέα παραποίηση της αλήθειας, όπως και με την «απογραφή».
      (Χειροκροτήματα από την πτέρυγα του ΠΑ.ΣΟ.Κ.)
      Και σας ρωτώ, κύριε Καραμανλή, γιατί οι τιμές πώλησης των καυσίμων στην Ελλάδα αυξήθηκαν, κατά 20% το 2005, τη στιγμή που η αντίστοιχη αύξηση στην Ευρωπαϊκή Ένωση φθάνει το 12%; Γιατί από την όγδοη θέση, στην τιμή του πετρελαίου προ φόρου, βρεθήκαμε στην τρίτη θέση; Γιατί τα γαλακτοκομικά ανατιμήθηκαν κατά 4%, έναντι 0,6% κατά μέσο όρο στην Ευρωπαϊκή Ένωση; Δεν τα λέω εγώ, κύριε Καραμανλή, αυτά η ευρωπαϊκή επιτροπή τα λέει.
       Ξέρετε γιατί, κυρίες και κύριοι της Κυβέρνησης; Φταίνε οι ολιγοπωλιακές και μονοπωλιακές καταστάσεις, που επικρατούν στην αγορά. Οι μυστικές συμφωνίες για εναρμόνιση τιμών. Η αυθαιρεσία στον καθορισμό του ύψους των τιμολογίων των Δ.Ε.Κ.Ο.. Η έλλειψη κρατικού ελέγχου στο κόστος παραγωγής τροφίμων, καθώς και το κύκλωμα των μεσαζόντων στο εμπόριο και στα αγροτικά προϊόντα. Και αυτά δεν τα λέω εγώ, κύριε Καραμανλή, τα λέει η Ο.Κ.Ε.. 
      Εμείς θέλουμε τη σωστή λειτουργία του ανταγωνισμού σε όφελος των καταναλωτών. Να σπάσουν τα ολιγοπώλια, που δεν εξυπηρετούν τους πολίτες. Θέλω την αγορά στην υπηρεσία του πολίτη, όχι το αντίστροφο. Πάνω από το 50% των νοικοκυριών αντιμετωπίζει δυσκολία στην εξυπηρέτηση των δανειακών του υποχρεώσεων. Θα δούμε πόσοι θα αναγκαστούν να κάνουν Πάσχα με δανεικά. Και αυτά δεν τα λέω εγώ, κύριε Καραμανλή, τα λέει η πρόσφατη έρευνα της Τράπεζας της Ελλάδος. 
      Δεν έχετε κάνει τίποτα για να μην έχουμε τις μεγαλύτερες διαφορές στην  Ευρώπη, ανάμεσα στα επιτόκια δανεισμού και καταθέσεων.
      Αντίθετα, επιχειρείτε να διευθετήσετε αυταρχικά το πρόβλημα του ασφαλιστικού των τραπεζών, μετακυλίοντας το κόστος σ’ όλο το κοινωνικό σύνολο. Ασχολείστε με την κατάργηση των συλλογικών συμβάσεων. Για όλα φταίνε οι εργαζόμενοι, για όλα φταίει ο ελληνικός λαός.
      Για επενδύσεις και ανάπτυξη τι κάνατε; Βλέπουμε μείωση των ξένων επενδύσεων, μετά από πολλά χρόνια, κατά 1.000.000.000 σχεδόν ευρώ το 2005, το έτος ανταγωνιστικότητας της ελληνικής οικονομίας, όπως το ονομάσατε, χρονιά κατά την οποία η διεθνής κατάταξη ανταγωνιστικότητας της χώρας μας πέφτει κατά εννέα θέσεις. Ναι, λοιπόν, στην εξωστρέφεια, αλλά δεν τη βλέπουμε. Θέλουμε, όμως, από τις τράπεζες ψήφο εμπιστοσύνης, όχι μόνο στην τουρκική οικονομία, κύριε Καραμανλή. Θέλουμε από τις τράπεζες ψήφο εμπιστοσύνης και στην ελληνική οικονομία.
      (Χειροκροτήματα από την πτέρυγα του ΠΑ.ΣΟ.Κ.)
      Να εξετάζουν την ουσία των επιχειρηματικών σχεδίων και όχι να κρίνουν με γνώμονα τις καλύψεις, που δίνει ο επιχειρηματίας. Να δείξουν τόλμη και στην Ελλάδα και να στηρίξουν την ελληνική επιχειρηματικότητα. 
      Κυρίες και κύριοι της Νέας Δημοκρατίας, και οι δήθεν μεταρρυθμίσεις σας, μεταρρυθμίσεις στρακαστρούκες, που καίνε και καίγονται εν ριπή οφθαλμού.
      (Χειροκροτήματα από την πτέρυγα του ΠΑ.ΣΟ.Κ.)
      Ας τις πάρουμε μια-μια. «Βασικός Μέτοχος». Τη Δευτέρα δημοσιεύτηκε η επιστολή της Επιτροπής της Γενικής Διεύθυνσης Εσωτερικής Αγοράς, κύριε Παυλόπουλε. Σας ζητά να ανασκευάσετε την κοινή υπουργική απόφαση, που επαναφέρει το νόμο σας από το παράθυρο. Σας απειλεί πως αν δεν συμμορφωθείτε θα περικοπούν και άλλοι πόροι από τα συγχρηματοδοτούμενα έργα. Πάλι διασύρετε την Ελλάδα, πάλι δημιουργείτε κίνδυνο για ακόμη μικρότερη απορροφητικότητα, κύριε Καραμανλή, για την ανάπτυξη.
      Ασφαλιστικό τραπεζών: Περάσατε τρεις νόμους και είσαστε πάλι στο σημείο εκκίνησης.
      Ωράριο καταστημάτων: Μόνο το 11% των καταστημάτων έχει υιοθετήσει το διευρυμένο ωράριο και η συντριπτική πλειονότητα των μελών των συλλόγων μικρομεσαίων δεν σκοπεύει να υιοθετήσει αυτό το μέτρο στο μέλλον. 
      Μείωση κόστους υπερωριών: Με τη διευθέτησή σας για τη μείωση των υπερωριών και το ελαστικό οκτάωρο εργασίας, μεταφέρατε 1.000.000.000 ευρώ ετησίως από τους εργαζόμενους στους εργοδότες. Και αυτό συμβαίνει όταν ο μισθός των Ελλήνων εργαζομένων είναι σημαντικά χαμηλότερος από αυτόν των άλλων Ευρωπαίων. 
      Εξυγίανση στις Δ.Ε.Κ.Ο.: Μας είπατε ότι θέλετε να εξυγιάνετε τις Δ.Ε.Κ.Ο., αλλά βάλατε στο στόχαστρο τον εργαζόμενο και τα δικαιώματά του. Φταίνε οι εργαζόμενοι που παραλάβατε τη Δ.Ε.Η. με κέρδη 500.000.000 ευρώ και τώρα, μετά από τις δικές σας δήθεν μεταρρυθμίσεις, μειώθηκαν τα κέρδη στο μισό το 2005 και πάνε για άλλη μείωση στο μισό το 2006; 
      (Χειροκροτήματα από την πτέρυγα του ΠΑ.ΣΟ.Κ.)
      Φταίνε οι εργαζόμενοι, αγαπητοί συνάδελφοι της Νέας Δημοκρατίας, που στις δεκαεννέα μη εισηγμένες Δ.Ε.Κ.Ο. αυξήσατε το έλλειμμα το 2004 στο 1,15 εκατομμύρια ευρώ από 740 εκατομμύρια το 2003; Αυτή είναι η τάξη στην οποία βάζετε την ελληνική οικονομία, κύριοι της Νέας Δημοκρατίας;
      (Χειροκροτήματα από την πτέρυγα του ΠΑ.ΣΟ.Κ.)
      Συμφωνία για την εθελούσια έξοδο από τον Ο.Τ.Ε.: Ακόμα περιμένετε την έγκριση από την Ευρωπαϊκή Ένωση και για πρώτη φορά στην ιστορία του ο Ο.Τ.Ε. παρουσίασε ζημιές επί δικής σας διαχείρισης. Σχεδόν 300.000.000 ευρώ το 2005 και ό,τι κέρδη έχει, τα έχει από τις επενδύσεις του στο εξωτερικό. Θυμάστε τι μας λέγατε γι’ αυτές τις επενδύσεις στο εξωτερικό; Μας κατηγορούσατε και μας απειλούσατε ότι θα μας πάτε στα ειδικά δικαστήρια, κύριοι της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      Τέτοιες απειλές ακούμε συνέχεια για την ελληνική οικονομία. Έτσι αντιμετωπίζετε την ελληνική οικονομία; 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Και επειδή σας ακούω συνέχεια να απειλείτε για τα ειδικά δικαστήρια, επιτέλους, πλειοψηφία είστε εδώ, πηγαίνετέ μας στα ειδικά  δικαστήρια να δούμε τι θα βρείτε, κύριε Καραμανλή. 
      (Χειροκροτήματα από την πτέρυγα του ΠΑ.ΣΟ.Κ.)
      Έτσι ξέρετε να διευθετείτε και να οργανώνετε την ελληνική οικονομία. Φορολογικά: Με δεκατέσσερις ρυθμίσεις σε δύο χρόνια προχωρήσατε σε φοροαφαίμαξη μισθωτών, συνταξιούχων και μικρομεσαίων. Με άλλες δεκατρείς «μεταρρυθμίσεις» ελαφρύνατε φορολογικά τους μεγαλοκεφαλαιούχους. Επιβραβεύσατε τους φοροφυγάδες, εξοφλήσατε προεκλογικά γραμμάτια, χαρίσατε εκατομμύρια ευρώ από φόρους σε συγκεκριμένες επιχειρήσεις. Και ο Υπουργός Οικονομικών προαναγγέλλει νέα φορολογική μεταρρύθμιση από το 2007. Πείτε μας, κύριε Καραμανλή, γιατί κάποιος, με αυτήν τη «μεταρρύθμιση», που δηλώνει πάνω από 100.000 ευρώ το χρόνο να έχει μια ετήσια φορολογική ελάφρυνση που φτάνει τα 7.000 ευρώ, όταν η ελάφρυνση στον χαμηλόμισθο μισθωτό θα είναι μερικά μόνο ευρώ τον χρόνο; Πού είναι η ηθική νομιμοποίηση αυτού του μέτρου; Πού είναι η οικονομική λογική αυτού του μέτρου; Πώς διασφαλίζεται η κοινωνική συνοχή, η κοινωνική δικαιοσύνη; Πώς θα επενδύσουμε στη παιδεία και στην υγεία, κύριε Καραμανλή; Αυτό είναι το κράτος πρόνοιας για το οποίο μιλάτε; 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Η κρυφή σας ατζέντα αποκαλύπτεται καθημερινά. Το κρυφό σας πρόγραμμα εσείς υλοποιείτε. Δεν είπατε προεκλογικά ότι θα βάζατε τη χώρα σε επιτήρηση. Δεν είπατε ότι θα αυξήσετε τους έμμεσους φόρους, που επιβαρύνουν τους ασθενέστερους. Δεν είπατε ότι θα μεταφέρετε φορολογικά βάρη από τους μεγαλομετόχους στους μισθωτούς και στους συνταξιούχους. Δεν είπατε ότι θα μειώσετε τις δημόσιες επενδύσεις στην περιφέρεια. Δεν είπατε ότι θα μειώσετε τις αποδοχές από τις υπερωρίες. Δεν είπατε ότι θα εξοφλήσετε προεκλογικά γραμμάτια με φωτογραφικές ρυθμίσεις. Δεν είπατε ότι αντί για νοσοκόμους θα προσλάβετε αγροφύλακες.
      (Χειροκροτήματα από την πτέρυγα του ΠΑ.ΣΟ.Κ.)
      Οι πολιτικές σας αποτελούν εμπόδιο για την ανάπτυξη. Εμείς θέλουμε να απελευθερώσουμε τη δύναμη του κάθε Έλληνα και της κάθε Ελληνίδας. Εμείς θέλουμε να κάνουμε τις τομές και αλλαγές που χρειάζονται -ναι, χρειάζονται- αλλά με ασφάλεια και σιγουριά. Εμείς θέλουμε τον πολίτη ασφαλή. Να αισθάνεται ότι λειτουργεί η δημοκρατία. Τον πολίτη σίγουρο, να αισθάνεται ασφάλεια, αξιοπρέπεια, για το σήμερα, το δικό του και το αύριο των παιδιών του. Τον πολίτη ελεύθερο, ασφαλή, για να δημιουργεί. 
      Θέλουμε ως κυβέρνηση να την παραλάβουμε από το καλύτερο δυνατό σημείο. Εμείς δεν λέμε «όσο χειρότερη η Κυβέρνηση Καραμανλή, τόσο το καλύτερο για το ΠΑ.ΣΟ.Κ.». Εμείς θέλουμε να γίνετε πιο αποδοτικοί. Θέλουμε να ανάψουν οι μηχανές της οικονομίας. Δεν μας ευχαριστεί η αδράνεια, η γενικευμένη ανασφάλεια, η διάβρωση της κοινωνικής συνοχής και αλληλεγγύης. Αντίθετα μας προβληματίζει, μας ανησυχεί. 
      Απέναντι στο μονόδρομο της Κυβέρνησης της Νέας Δημοκρατίας, εμείς λέμε ότι υπάρχει άλλος δρόμος. Μιλάμε για την Ελλάδα των αξιών. Προτείνουμε αναβάθμιση παντού: στην παιδεία, στην υγεία, στο περιβάλλον, στη Δημόσια Διοίκηση, στον ιδιωτικό τομέα, στην εικόνα της Ελλάδας. Προτείνουμε ένα νέο μοντέλο ανάπτυξης: Πρώτη προτεραιότητα την επένδυση στον άνθρωπο. Την κοινωνία των γνώσεων και των αξιών. Ανάπτυξη με περιφερειακή και τοπική διάσταση. Ανάπτυξη και αναδιανομή, γιατί τον πλούτο για να τον μοιράσουμε πρέπει να τον παράξουμε. Ανάπτυξη, που θα ανοίγει δυνατότητες και ευκαιρίες για όλους, αλλιώς, θα έχουμε μόνο βραχύβια οφέλη για τους λίγους και εκλεκτούς. Ο εργαζόμενος για μας είναι συντελεστής της ανάπτυξης, όχι εχθρός της ανάπτυξης, όπως εσείς τον βλέπετε, κύριε Καραμανλή. 
      (Χειροκροτήματα από την πτέρυγα του ΠΑ.ΣΟ.Κ.)
      Διασφαλίζουμε την κοινωνική συνοχή και αλληλεγγύη. 
      Το Πανελλήνιο Σοσιαλιστικό Κίνημα εγγυάται υπεύθυνη οικονομική διαχείριση. Εγγυάται ένα φορολογικό σύστημα με διαφάνεια και δίκαιη κατανομή των φορολογικών βαρών. Για κάθε ευρώ του Έλληνα φορολογούμενου, θέλουμε τη μέγιστη δυνατή απόδοση. 
      Το Πανελλήνιο Σοσιαλιστικό Κίνημα εγγυάται την αύξηση της απόδοσης των κοινωνικών δαπανών, να πάνε τα χρήματα σ’ αυτούς, που πραγματικά έχουν ανάγκη, με αποκέντρωση, με λογοδοσία. 
      Ενίσχυση των δημόσιων και ιδιωτικών επενδύσεων. Στήριξη της υγιούς επιχειρηματικότητας, σ’ ένα πλαίσιο συνεργασίας δημοσίου και ιδιωτικού τομέα, με σαφείς όρους και προϋποθέσεις. 
      Εγγυάται το ΠΑ.ΣΟ.Κ. όχι μόνο επένδυση στο εκπαιδευτικό σύστημα της χώρας, αλλά και τη μείωση του κόστους, που πέφτει σήμερα στις πλάτες της ελληνικής οικογένειας με την παραπαιδεία, τη φροντιστηριακή παιδεία. 
      Εγγυάται προτεραιότητα στην απασχόληση, με ανάπτυξη και στοχευμένες πολιτικές, ιδιαίτερα στους νέους και στις γυναίκες. Εγγυάται τον ανταγωνισμό στις αγορές σε όφελος των καταναλωτών. Ένα πλαίσιο σιγουριάς, ασφάλειας, σ’ ένα σύγχρονο σύστημα κοινωνικής πρόνοιας. Εγγυάται την αξιοπρέπεια του Έλληνα πολίτη. Είναι για μας αυτή η νέα Εθνική Κοινωνική Συμφωνία, που διαμορφώνουμε για τους πολίτες, αλλά και μαζί με τους πολίτες, για το αύριο, όταν θα είμαστε κυβέρνηση.
      Κυρίες και κύριοι, τελειώνοντας, δεν μπορώ παρά να ξαναθυμίσω ότι ήλθατε φορώντας μία μάσκα, τη μάσκα του περίφημου μεσαίου χώρου, με μοναδικό στόχο να κατακτήσετε την εξουσία. Αποκαλύπτεστε καθημερινά. Μεσαίος χώρος δεν είναι η κατάργηση του διαλόγου, των συλλογικών συμβάσεων και των δικαιωμάτων των εργαζομένων. Και από τη συμφωνία Σ.Ε.Β.-Γ.Σ.Ε.Ε., καλό είναι να μάθετε εσείς, κύριε Καραμανλή, ότι μπορούν οι κοινωνικοί εταίροι να πηγαίνουν σε διάλογο και ότι ο διάλογος μπορεί να φτάσει σ’ ένα θετικό αποτέλεσμα.
      (Χειροκροτήματα από την πτέρυγα του ΠΑ.ΣΟ.Κ.)
      Μεσαίος χώρος δεν είναι να ευνοείς τους λίγους και εκλεκτούς, την ολιγαρχία. Μεσαίος χώρος δεν είναι τα δώρα στους τραπεζίτες. Δεν είναι να γίνονται οι πλούσιοι πλουσιότεροι και οι φτωχοί φτωχότεροι. Δεν είναι οι αυξήσεις κάτω από τον πληθωρισμό. Δεν είναι η επιστράτευση των Μ.Α.Τ. ή η οικοδόμηση ενός κομματικού κράτους. Δεν είναι η αλαζονεία και ο αυταρχισμός. 
      Αυτός, κύριε Καραμανλή, δεν είναι μεσαίος χώρος, είναι μία σκληρή νεοδεξιά. Ακόμα και όσοι σας ψήφισαν, ήλπιζαν ότι είχατε αλλάξει. Αλλά είστε μία Δεξιά που σπαταλά κρατικούς πόρους για τα συμφέροντα των εκλεκτών. Μία Δεξιά που πνίγει την πρωτοβουλία, για να την υποτάξει στον κομματισμό. Μια Δεξιά που άλλοτε αγνοεί τους κανόνες της αγοράς και διαμορφώνει ολιγοπώλια και άλλοτε λειτουργεί μ’ ένα ρουσφετολογικό και πελατειακό κρατισμό. Βρίσκεστε στα δύο άκρα, του άκρατου νεοφιλελευθερισμού και του άκρατου κομματικού κρατισμού. Όλα στην υπηρεσία της ολιγαρχίας. 
      Ίσως η μόνη υπόσχεση που κρατήσατε, ήταν για τα «γαλάζια παιδιά»… 
      (Γέλια από την πτέρυγα της Νέας Δημοκρατίας)
      Γελάτε, ξέρω ότι γελάτε, διότι οι μισοί από σας δεν μπορείτε να διορίσετε, διότι πρέπει να περάσετε από τη νομενκλατούρα, διότι οι μισοί από εσάς δεν έχετε το μέσο μέσα στο κόμμα σας. Αυτό είναι το πρόβλημά σας.
      (Χειροκροτήματα από την πτέρυγα του ΠΑ.ΣΟ.Κ.)
      Και έτσι είναι μισή αυτή η υπόσχεση.
      ΠΑΡΘΕΝΑ ΦΟΥΝΤΟΥΚΙΔΟΥ: Τα ξέρετε καλά! 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Έχετε αναγκάσει τους δικούς σας οπαδούς να ψάχνουν για κάποιον στην κομματική νομενκλατούρα για να διορίσει το παιδί τους. Είναι μία πολιτική που επιτείνει και καλλιεργεί τον εκμαυλισμό και τη διαφθορά. Αυτή είναι η σύγχρονη Ελλάδα, την οποία εσείς εκπροσωπείτε. Από τη μία ανασφάλεια και φόβο, από την άλλη εξάρτηση, για να μπορείτε να εκμεταλλευτείτε και να εκμαυλίσετε τη νέα γενιά. Γι’ αυτό, εδώ από τη Βουλή, καλώ τη νέα γενιά και καλώ και τους νέους της Νέας Δημοκρατίας να απορρίψουν αυτόν τον εκμαυλισμό, αυτήν την αντίληψη τη ρουσφετολογική, την πελατειακή, της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      ΗΛΙΑΣ ΚΑΛΛΙΩΡΑΣ: Στις φοιτητικές εκλογές σας έδωσαν την απάντηση. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Καλώ τον ελληνικό λαό  να απορρίψει αυτήν την προσπάθεια εξάρτησης και χειραγώγησης.
      (Χειροκροτήματα από την πτέρυγα του ΠΑ.ΣΟ.Κ.)
       Αλλά οι πολίτες σάς έμαθαν, αποκαλυφθήκατε, είσαστε η σκληρή νεοδεξιά και ως τέτοια θα κριθείτε από τους Έλληνες πολίτες. Ως τέτοια θα αντιμετωπίσετε την εντολή του ελληνικού λαού στις επόμενες εκλογές, που θα δώσει και πάλι την εντολή στο Πανελλήνιο Σοσιαλιστικό Κίνημα.
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η Πρόεδρος της Κοινοβουλευτικής Ομάδας και Γενική Γραμματεύς της Κεντρικής Επιτροπής του Κομμουνιστικού Κόμματος Ελλάδας, κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, κυρία Πρόεδρε, για άλλη μια φορά θα επαναλάβω κάτι που είναι ρουτίνα και κουραστικό και για μένα να το λέω και για σας να το ακούτε, ότι ανάμεσα στα δύο κόμματα, η αντιπαράθεση που αναπτύσσεται και οξύνεται, είναι εξαιρετικά επικίνδυνη, γιατί αποπροσανατολίζει και μπερδεύει το λαό. Θα έλεγα, όμως, ότι είναι και ασήμαντη. 
      (Θόρυβος στην Αίθουσα)
      ΜΙΛΤΙΑΔΗΣ ΕΒΕΡΤ: Κυρία Πρόεδρε, δεν ακούμε.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι, να επισπεύσετε την έξοδό σας.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πολύ φοβάμαι, λοιπόν, ότι γίνομαι κουραστική και ρουτινιάρικη, επαναλαμβάνοντας μια εκτίμηση που δεν μπορώ να την αποφύγω αυτήν τη στιγμή, ότι η αντιπαράθεση ανάμεσα στα δύο κόμματα, ανάμεσα στη Νέα Δημοκρατία  και το ΠΑ.ΣΟ.Κ., που κλιμακώνεται και οξύνεται, είναι επικίνδυνη για το λαό, γιατί αποπροσανατολίζει, μπερδεύει, θολώνει συνειδήσεις, αλλά είναι και ασήμαντη με την έννοια –εμείς το λέμε απερίφραστα- του ότι ασήμαντα ζητήματα και ασήμαντες διαφωνίες χωρίζουν τα δύο κόμματα, όσον αφορά τη ζωή, τη δουλειά και τα δικαιώματα του λαού.
      Ο κύριος Πρωθυπουργός μίλησε πολύ συγκεκριμένα, στα πλαίσια βέβαια μιας μισάωρης ομιλίας, για το τι έκανε και τι θα κάνει η Κυβέρνηση. Ακούγοντας προσεκτικά την ομιλία του, έχω να πω ότι το 80% αυτών που είπε, αναφέρονται στην πολιτική απέναντι στους μεγάλους και ισχυρούς επιχειρηματίες. Αυτό ήταν. Αναφέρθηκε και στους μικρομεσαίους, σχετικά με τα μέτρα που παίρνονται για τεσσερισήμισι χιλιάδες μικρομεσαίους. Και μάλιστα αυτά τα μέτρα που παίρνονται, παίρνονται μέσω των τραπεζών. Οι τράπεζες, δηλαδή, έχουν όλο το πακέτο του ελέγχου, των επιχορηγήσεων, τα πάντα σε σχέση με τους μικρομεσαίους. 
      Οκτακόσιες χιλιάδες είναι οι αυτοαπασχολούμενοι σήμερα στην Ελλάδα, τους οποίους θα μπορούσε να κατατάξει κανείς ανάμεσα στους εργατοϋπάλληλους, στους μισθωτούς και σ’ αυτούς που εμείς τους λέμε «αστική τάξη» με όλα τα τμήματα που έχει. Η πολιτική που ακολουθείται στους μικρομεσαίους και επί ΠΑ.ΣΟ.Κ. και τώρα, είναι η εξής γι’ αυτούς που είναι αυτοαπασχολούμενοι, από μηδέν ως διακόσιους πενήντα εργαζόμενους. Μα, με τα μεγέθη της Ελλάδας, αυτοί οι φτωχοί, αυτοί που έχουν ανάγκη και που είναι πάνω από το 90%, δεν έχουν πάνω από δύο-τρεις εργαζόμενους. Και μάλιστα τα στοιχεία που δόθηκαν τώρα στη δημοσιότητα από την Ε.Σ.Ε.Ε., δείχνουν ότι και με την αλλαγή του ωραρίου και εκεί που εφαρμόζεται το καινούργιο ωράριο, δεν υπήρξε αύξηση της απασχόλησης. Επομένως οι μικρομεσαίοι στην Ελλάδα,  η μεγάλη πλειοψηφία, το 90%, δεν έχει να λάβει τίποτα από αυτά τα μέτρα που αποφασίζει η Κυβέρνηση. 
      Άκουσα τον κ. Παπανδρέου. Ακούγοντάς τον, του βάζω δύο τίτλους: Αντικεφαλαιοκράτης και αντιεργοδοτικός. Πάρα πολλές φορές μίλησε για την πολιτική της Κυβέρνησης, που ευνοεί την κεφαλαιοκρατία και την εργοδοσία. Κοιτάξτε, κύριε Παπανδρέου, την ίδια ώρα χαιρετίσατε την αύξηση 0,77 λεπτά την ημέρα. Αυτός ο αντικεφαλαιοκρατισμός σας εκεί φτάνει; Τη στιγμή που ξέρετε πολύ καλά ότι τα κέρδη το 2005 στις εισηγμένες στο Χρηματιστήριο επιχειρήσεις αυξήθηκαν κατά 35%, στις τράπεζες κατά 118%, ότι η δανειακή επιβάρυνση των νοικοκυριών αυξήθηκε κατά 35%, χαιρετίσατε την κάτω από το ένα ευρώ αύξηση, την 3,5% το χρόνο, που είναι ονομαστική αύξηση και στην ουσία οδηγεί στη μείωση των πραγματικών αποδοχών των εργαζομένων.
      Να σας πω κάτι, κύριε Παπανδρέου; Και η οκταετία σας να ήταν λαμπρή, μου αρκεί αυτό το 0,77 που χαιρετίσατε. Αυτό, τουλάχιστον εμένα, μου αρκεί. Δεν χρειάζεται τίποτε άλλο. 
      Βεβαίως, πρέπει να ξεκαθαρίσουμε ορισμένα πράγματα.
      Η Νέα Δημοκρατία η οποία επί οκτώ χρόνια, ως αντιπολίτευση, κατηγορούσε το ΠΑ.ΣΟ.Κ., διατήρησε όλους τους νόμους και το θεσμικό πλαίσιο που άφησε το ΠΑ.ΣΟ.Κ.. Το επαύξησε. Και, βεβαίως, το χειροτερεύει. Και το ΠΑ.ΣΟ.Κ., όμως, να έρθει στην κυβέρνηση, η ίδια ρότα θα συνεχιστεί. Για παράδειγμα, όσον αφορά τις εργασιακές σχέσεις και το ασφαλιστικό, εφαρμόζει τις ενοποιήσεις, εφαρμόζει το νόμο του ΠΑ.ΣΟ.Κ.. Εντάξει, θα προσθέσει, θα αφαιρέσει.
      Επομένως, δεν ήταν κακό το έργο του ΠΑ.ΣΟ.Κ.. Η Νέα Δημοκρατία τηρεί –και στην Τοπική Αυτοδιοίκηση- τα πάντα. Όλο το θεσμικό πλαίσιο του ΠΑ.ΣΟ.Κ. έμεινε απείραχτο. Αυτή είναι η ουσία.
      Ο κ. Παπανδρέου διαμαρτύρεται. Στο Λαύριο τα είπε καθαρά. Τα ακούσαμε. Εντάξει, σας παρεξήγησαν στο Λαύριο. Ο κ. Πολεμαρχάκης, στενός σας συνεργάτης και ο οποίος μιλάει εκ μέρους σας, μίλησε καθαρά για αύξηση των ορίων συνταξιοδότησης στην «ΗΜΕΡΗΣΙΑ». Επίσης, είδαμε και την πρόταση του κ. Βενιζέλου για κάλυψη εργοδοτικών εισφορών από το κράτος, για τη δημιουργία νέων θέσεων εργασίας στην «ΕΛΕΥΘΕΡΟΤΥΠΙΑ», όπως και την πρόταση του κ. Πάγκαλου για ανασφάλιστη εργασία.
      Θα μου πείτε, αυτές είναι δηλώσεις στελεχών. Ξέρουμε πώς γίνεται με τα κόμματα εξουσίας. Τα στελέχη προετοιμάζουν το έδαφος, σφυγμομετρούν την κοινή γνώμη. Εδώ το κάνουν και οι κυβερνήσεις. Μάλιστα, η προηγούμενη κυβέρνηση του ΠΑ.ΣΟ.Κ. το έκανε συστηματικά αυτό. Διέρρεε τα προσχέδια, σφυγμομετρούσε την κατάσταση και ανάλογα, σαν τον Χότζα, έβγαζε και κάτι. Την ουσία την άφηνε.
      Άλλα παραδείγματα: 
      «Μετοχοποίηση», είπατε εσείς την «ιδιωτικοποίηση», «αποκρατικοποίηση» την έλεγε η Νέα Δημοκρατία. Παλαιότερα την είχατε πει και «κοινωνικοποίηση», για να θυμίζει σοσιαλισμό. Δρομολόγησε το ΠΑ.ΣΟ.Κ. την ιδιωτικοποίηση στον τραπεζικό τομέα της Ε.Τ.Β.Α., της Γενικής; Έδωσε μερίδιο της Εθνικής; Η Νέα Δημοκρατία την ολοκληρώνει σήμερα. 
      Ξεκίνησε τις συμπράξεις δημόσιου – ιδιωτικού τομέα το ΠΑ.ΣΟ.Κ.; Αττική Οδός, γέφυρα Ρίου – Αντιρρίου κ.λπ.. Η Νέα Δημοκρατία τα επεκτείνει παντού. Στα σχολικά κτήρια και όπου να’ ναι. 
      Στον τομέα της ηλεκτρικής ενέργειας, ποιος έκανε την πρώτη απελευθέρωση; Ο συνεταιρισμός του Λάτση με τα ΕΛ.ΠΕ. πότε έγινε; 
      Και η Νέα Δημοκρατία βεβαίως προχωρά ακάθεκτη. Επομένως, η διαφορά σας δεν είναι η πολιτική απέναντι στην κεφαλαιοκρατία. Και εν πάση περιπτώσει, ένας μπορεί να έχει όραμά του τον κ. Σιράκ και τον κ. Ντε Βιλπέν, άλλος να έχει τον κ. Μπαρόζο, άλλος να έχει τον κ. Πρόντι και άλλος να έχει τον κ. Σαρκοζί. Δεν έχει σημασία. Οι εργασιακές σχέσεις είναι εργασιακές σχέσεις. Το ασφαλιστικό σύστημα είναι ασφαλιστικό σύστημα. Οι ιδιωτικοποιήσεις είναι ιδιωτικοποιήσεις.
      Άλλες διαφορές: «Μη κρατικά» λέει ο ένας, «ιδιωτικά» λέει ο άλλος. Επίσης λένε: «μείωση του φορολογικού συντελεστή για τις επενδύσεις των επιχειρηματιών». «Όχι» -λέει ο κ. Παπανδρέου- «γι’ αυτές που είναι πραγματικές επενδύσεις». Και η διαφορά τους είναι 200.000.000 ευρώ, δηλαδή ένα επίδομα θέρμανσης.
      Τέτοιες διαφορές υπάρχουν. Και η συγκυρία τις δημιουργεί. Εν πάση περιπτώσει, εμάς δεν μας ενδιαφέρει. Έχετε, λοιπόν, αποχρώσες ενδείξεις διαφορών. 
      ΚΩΝΣΤΑΝΤΙΝΟΣ ΣΗΜΙΤΗΣ: Οι επενδύσεις δεν έχουν ενδιαφέρον;
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Για εμάς, κριτήριο για το πού πάει η οικονομία, δεν είναι ούτε τι λέει η Ευρωπαϊκή Ένωση ούτε τι λέει η Ευρωπαϊκή Τράπεζα ούτε τι λέει το Διεθνές Νομισματικό Ταμείο ούτε, αν θέλετε, το κύρος της Ελλάδας απέναντι στον κ. Τρισέ και δεν ξέρω σε ποιον άλλο. Αυτά είναι δικά σας κριτήρια. 
      Για εμάς, κριτήριο είναι το δικαίωμα στη δουλειά για όλους, οι μισθοί που φθάνουν για να ζήσεις και όχι για να επιβιώσεις όπως-όπως ή να είσαι φτωχός, ο ελεύθερος χρόνος, η δωρεάν κοινωνική ασφάλιση, η παιδεία, η υγεία, η κοινωνική πολιτική, το δικαίωμα στέγασης σε ανθρώπινες συνθήκες και με αντισεισμική προστασία, το δικαίωμα στην αναψυχή. Για να πάει κάποιος πια καλοκαιρινές διακοπές, πρέπει να πάρει δάνειο, το οποίο τελικά δεν το χρησιμοποιεί γι’ αυτόν το λόγο. Αυτά δεν έγιναν τώρα, ούτε τα τελευταία δύο χρόνια ούτε τα τελευταία δέκα χρόνια. Πρόκειται για μία πορεία όπου κάθε χρόνος είναι χειρότερος από τον προηγούμενο. 
      Εμείς λαμβάνουμε υπόψη -πέρα βέβαια από το κύριο, τις κοινωνικές σχέσεις και για να το πω καθαρά, την ταξική εκμετάλλευση- και άλλα πράγματα: Τι παράγεται σ΄ αυτόν τον τόπο; Ποιες είναι οι αναπτυξιακές δυνατότητες της Ελλάδας; Αυτό δεν μας είναι αδιάφορο.
      Βεβαίως εμείς το συνδέουμε με το ζήτημα της ιδιοκτησίας, της εξουσίας, αλλά εν πάση περιπτώσει, ανεξάρτητα και από αυτό, μας ενδιαφέρει. Χρόνια έχουμε να ακούσουμε συζήτηση πάνω σ’ αυτό το θέμα: Ποιες είναι οι αντικειμενικές αναπτυξιακές ικανότητες; Ακούγαμε, παραδείγματος χάρη, επί οκτώ χρόνια ότι η Ελλάδα θα μπει στο σκληρό πυρήνα της Ευρώπης, στο κλαμπ των ισχυρών. Δεν μπήκε, αλλά δεν θα άλλαζε και τίποτα όσον αφορά τη θέση της. Της Ελλάδας; Ναι. Της πλουτοκρατίας; Ναι. Των εργαζομένων; Όχι. 
      Παρ’ όλα αυτά και η κυβέρνηση του κ. Σημίτη κατάφερε αρκετά πράγματα. Ένα σημαντικό τμήμα των Ελλήνων επιχειρηματιών αναβαθμίστηκε στην Ευρώπη. Και υπάρχουν Έλληνες επιχειρηματίες μέσα στους πεντακόσιους πρώτους της Ευρώπης και μάλιστα με διεθνή δράση. Στο σκληρό πυρήνα, πάντως, δεν μπήκε. 
      Δεύτερον: Ο κ. Καραμανλής είναι πιο προσγειωμένος; Αλλάζει τις ορολογίες; Δεν ξέρω. Όταν βρισκόμαστε προς Ανατολάς, λέμε: «Ε, εσείς ανατολίτες, είμαστε η πύλη προς τη Δύση». Όταν είμαστε προς τη Δύση, λέμε: «Ε, εσείς οι δυτικοί, είμαστε η πύλη προς Ανατολάς». Δηλαδή, ένας λαός-θυρωρός, που θα ανοιγοκλείνει την πόρτα στα κεφάλαια, στους επιχειρηματίες, στα εισαγόμενα προϊόντα με τρόπο ορμητικό και χειμαρρώδη. 
      Ξέρω ότι λέγοντας αυτά, θα μας κατηγορήσετε ότι είμαστε υπέρ του εθνικού απομονωτισμού. Ακριβώς επειδή ζούμε σε συνθήκες διεθνοποίησης, έχει πολύ μεγάλη σημασία τι παράγεται σε εθνική βάση. Βεβαίως εμείς προσθέτουμε: Από ποιον παράγεται και για ποιο σκοπό; Ας το αφαιρέσω. Αυτήν τη στιγμή με τις συνθήκες που μιλάμε -και στο Κοινοβούλιο- αυτά τα λύνουμε σε άλλα επίπεδα και πεδία. Αλλά μας ενδιαφέρει. Παραδείγματος χάρη, η Ελλάδα έχει διατροφική εξάρτηση. Αυτό έχει να κάνει με το λεγόμενο «καταμερισμό εργασίας στα πλαίσια της Ευρωπαϊκής Ένωσης» -και όχι μόνο- με την αγροτική παραγωγή. 
      Παραδείγματος χάρη, γιατί στην Ελλάδα οι λεγόμενοι παραδοσιακοί κλάδοι της μεταποίησης πρέπει να έχουν καθοδική πορεία; Οι κλάδοι στης μεταποίησης αφορούν ρούχα, αφορούν επεξεργασία τροφίμων, αφορούν έπιπλα, αφορούν τα πάντα. Και είναι καθαρό. Δεν είναι μόνο το ότι στην Ελλάδα δεν μπορούμε να παράγουμε καλά και φτηνά προϊόντα. Βεβαίως μπορούμε. Αυτό δεν είναι σχετικό; Διότι θα πάρεις το σύνολο. 
      Αυτή, παραδείγματος χάρη, η διατροφική και γενικότερα η εξάρτηση της Ελλάδας από τα εισαγόμενα προϊόντα είναι ή δεν είναι πρόβλημα; Έχει ή δεν έχει σχέση με το έλλειμμα του εμπορίου; Έχει ή δεν έχει σχέση με τη συγκέντρωση των τομέων του εμπορίου, των τροφίμων και άλλων στα χέρια λίγων; Έχει ή δεν έχει σχέση με τη μονοπώληση της αγοράς; Έχει ή δεν έχει σχέση και με τις τιμές και με την ποιότητα, θα λέγαμε εμείς, των προϊόντων; Και το κυριότερο, έχει ή δεν έχει σχέση με την ανεργία και με τα συντριπτικά χτυπήματα που δέχονται σήμερα οι μικρομεσαίοι; Κρίνεται, λοιπόν, από ένα σύνολο συνδυασμένων παραγόντων το αν με συμφέρει να παράγω κάτι στην Ελλάδα ή αν με συμφέρει να το φέρω απ’ έξω. Δεν κρίνεται μόνο από το ένα λεπτό πάνω, ένα λεπτό κάτω στην τιμή. Πρέπει να πούμε, βεβαίως, ότι μια σειρά αναπτυξιακές δυνατότητες της χώρας δεν παίρνουν ώθηση. Αυτό δεν είναι γιατί δεν συμφέρει, αλλά γιατί δεν συμφέρει τον καταμερισμό του ευρωενωσιακού κεφαλαίου. 
      Εδώ θα ήθελα να προσθέσω το εξής: Ακούμε από το σύνολο σχεδόν του πολιτικού κόσμου στην Ελλάδα -εμείς βεβαίως έχουμε μία εντελώς διαφορετική άποψη- ότι τώρα πια ζούμε την πρόκληση της παγκοσμιοποίησης. Δεν μπορούμε να σκεφτόμαστε διαφορετικά. Τώρα πια δεν μπορούμε να μιλάμε για εθνική βάση και παραγωγή σε εθνική βάση. Κατ’ αρχήν, μόνο αν δει κανείς την εσωτερική εικόνα της Ευρωπαϊκής Ένωσης, αλλά και τη διεθνή εικόνα, θα καταλάβει ότι τα ιστορικά όρια της εθνοκρατικής οργάνωσης δεν έχουν ξεπεραστεί. Πότε θα ξεπεραστούν; Εγώ λέω ότι θα ξεπεραστούν. Πότε; Ούτε ο Ιούλιος Βερν το ξέρει. Πρέπει να σου δώσει κάποια στοιχεία η πραγματικότητα, για να φτιάξεις σενάρια επιστημονικής φαντασίας. Πάντως η εθνική βάση υπάρχει. 
      Ας πάρουμε ένα παράδειγμα: Δεν υπάρχει πολυεθνική –για να την πούμε έτσι- που να μην είναι διεθνική, που να μην έχει έδρα σε μία χώρα. Απόδειξη γι’ αυτό είναι το εφοπλιστικό κεφάλαιο. Γιατί παραδοσιακά, αν θέλετε, πριν ακόμα συγκροτηθεί το ελληνικό κράτος, η εμπορική ναυτιλία και ο κορμός της ήταν έξω από την ελληνική επικράτεια, όπως διαμορφώθηκε. Και, όμως, ένα μέρος του εφοπλιστικού κεφαλαίου αισθάνεται την ανάγκη να έχει εθνική βάση. Δεν το παίρνει να φύγει από την Ελλάδα. Πείτε μου μια πολυεθνική, που δεν έχει εθνική βάση.
      Οι διαφωνίες που υπάρχουν μέσα στην Ευρωπαϊκή Ένωση, οι διάφοροι προστατευτισμοί που μπαίνουν, οι απαγορεύσεις, οι παρεμβάσεις είναι απολύτως φυσιολογικά και για τα πλαίσια της Ευρωπαϊκής Ένωσης. Απλώς την ελευθερία τη θέλουν όσον αφορά τη βαρβαρότητα για την αρπαγή των κατακτήσεων, για τους πολέμους, για το πέρασμα των στρατών από τη μια χώρα στην άλλη, για διάφορα άλλα πράγματα. Η εθνοκρατική οργάνωση δεν έχει ξεπεραστεί. Και έχετε πάρα πολύ μεγάλη ευθύνη και το ΠΑ.ΣΟ.Κ. και η Νέα Δημοκρατία, ακριβώς διότι όλα αυτά τα θέματα τα έχετε υπονομεύσει. Τα μόνα που συγκεντρώνουν την προσοχή σας στην Ελλάδα, είναι η ενέργεια, οι τηλεπικοινωνίες, οι μεταφορές και τα διάφορα δίκτυα. Εκεί δίνετε βάρος.
      Και το ΠΑ.ΣΟ.Κ. το είχε ως στοιχείο και η Νέα Δημοκρατία το λέει επίσημα στην πολιτική της, το ότι θέλετε να διευκολύνετε τον εξαγωγικό προσανατολισμό των κεφαλαίων των επιχειρήσεων. Έχουμε αύξηση; Βεβαίως έχουμε αύξηση και μεγάλη κερδοφορία στα Βαλκάνια και όχι μόνο. Οι τράπεζες έχουν και κερδοφορία έξω και κερδοφορία από πωλήσεις προϊόντων στα Βαλκάνια.
      Ας μας δώσει ένα λογαριασμό και το ΠΑ.ΣΟ.Κ. -όταν ήταν στην Κυβέρνηση, γιατί μέσα στα δύο χρόνια δεν έγινε κατακλυσμός- και η Νέα Δημοκρατία. Όλοι αυτοί οι κύριοι τραπεζίτες και οι άλλοι βιομήχανοι ή όποιοι άλλοι μεγαλέμποροι που επενδύουν στο εξωτερικό, τι κάνουν τα χρήματά τους; Τα κάνουν ομόλογα σε άλλες χώρες και επενδύουν στις κτηματαγορές. Εκεί επενδύουν το μεγαλύτερο μέρος των χρημάτων του. Αυτό λένε τα στοιχεία μας, που προκύπτουν από τα δικά σας στοιχεία, τα οποία χρησιμοποιείτε και εσείς οι ίδιοι. Μόνο που εμείς χρησιμοποιούμε τα στοιχεία, για να τα πούμε στο λαό. Δεν τα κρατάμε για τον εαυτό μας ως επιλεκτικά στοιχεία και για να λέμε ότι τρομοκρατούμε τον κόσμο με την «παγκοσμιοποίηση», ότι πια έχει γίνει κάτι καινούργιο, πρωτόγνωρο.
      Με την ευκαιρία, θα ήθελα να πω ότι βεβαίως υπάρχει παγκόσμια καπιταλιστική αγορά. Υπάρχουν διαδικασίες διεθνοποίησης, οι οποίες έχουν επιταχυνθεί. Υπάρχουν παλαιά φαινόμενα με νέες μορφές και νέα φαινόμενα, αλλά δεν αλλάζει η ουσία. Δεν μπορεί να τρομοκρατείτε και τα δύο κόμματα τον κόσμο, καθώς και όλοι οι άλλοι που μιλούν για τα πρωτόγνωρα και τις προκλήσεις της παγκοσμιοποίησης, για να δικαιολογούνται τα αντιλαϊκά και αντεργατικά μέτρα και ο πόλεμος. Δεν μπορείτε να μιλάτε σαν να είναι κάτι που δεν το έχουμε ξανασυναντήσει και επομένως όλοι θα κάνουμε λάθη μπροστά στο καινούργιο. 
      Θέλετε οι νέοι να επωφεληθούν από την παλιά πείρα που υπάρχει για το πώς κερδίζονταν οι αγώνες. Δεν φτάνει η παλιά πείρα για το πώς κερδίζαμε αγώνες, ο δρόμος είναι ένας. Για παράδειγμα, για να δούμε αυτά τα τόσο καινούργια στοιχεία τα οποία υπάρχουν, θα σας πω το εξής: Το 1890 οι δυτικές ανεπτυγμένες χώρες είχαν εξαγωγές ως ποσοστό επί του Α.Ε.Π. -εκείνης βέβαια της εποχής- ίσο με το 11,7% και το 1992, 14,3%. Οι Ηνωμένες Πολιτείες της Αμερικής επένδυσαν στο εξωτερικό κατά τη δεκαετία του ’90 το 0,5% του Ακαθάριστου Εθνικού Προϊόντος, ενώ η Ιαπωνία και η Γερμανία το 1,6% και το 1,4% αντίστοιχα. Αυτά, για τις «τεράστιες» εξαγωγές που γίνονται. Μεταξύ τους οι ανεπτυγμένες χώρες κάνουν το μεγαλύτερο αλισβερίσι. 
      Εν πάση περιπτώσει, όταν υπήρχε το κλασικό αποικιοκρατικό σύστημα, δεν ήταν και αυτό μορφή παγκοσμιοποίησης, για να χρησιμοποιήσω αυτόν τον αδόκιμο, κατά τη γνώμη μας, όρο που χρησιμοποιείται; Τώρα όλα είναι καινούργια; Υπάρχουν βεβαίως νέες μορφές, αλλά όλα αυτά χρησιμοποιούνται για να μπερδέψουν τους λαούς και ψάχνουν να βρουν κάποιο καινούργιο, πρωτόγνωρο δρόμο, που κανείς δεν τον έχει δοκιμάσει, για να αντιμετωπίσουν αυτήν τη σύγχρονη βαρβαρότητα -την παγκόσμια- και στην Ευρώπη και στην Ελλάδα. 
      Για παράδειγμα, έχουμε ακούσει πολλές φορές από τη σοσιαλδημοκρατία  -και εδώ από το ΠΑ.ΣΟ.Κ.- ότι τώρα πια δεν πρέπει να μιλάμε για βαριά βιομηχανία, διότι αυτό είναι ξεπερασμένο. Για τον όρο «βαριά βιομηχανία» και εγώ συμφωνώ πως δεν είναι καλός. Τι θα πει βαριά και ελαφριά βιομηχανία; Τώρα, λέει, έχουμε τα άυλα προϊόντα και την κοινωνία της γνώσης. Καταρχήν, η γνώση είναι βασική παραγωγική δύναμη. Υπάρχει γνώση που δεν αξιοποιείται στην παραγωγική διαδικασία, στις υπηρεσίες, στην ιατρική, στην παιδεία και αλλού;
      Η γνώση δεν είναι άυλη, η γνώση είναι υλική δύναμη. Τώρα, λέει, έχουμε την κοινωνία της γνώσης. Όλα αυτά για να μπορείτε να δικαιολογείτε τα αντεργατικά μέτρα, τις ελαστικές εργασιακές σχέσεις, κλάδους στους οποίους δεν ενδιαφέρεστε να γίνονται επενδύσεις, προϊόντα τα οποία δεν μας απασχολούν, για να γίνεται αλισβερίσι με τις πολυεθνικές στην Ελλάδα και πάνω απ’ όλα για να διαμορφώσουμε ένα νέο εκπαιδευτικό σύστημα, το οποίο πραγματικά δίνει πολύτιμη και σύγχρονη γνώση στους λίγους και στους πολλούς χαλαρή γνώση, λίγο απ’ όλα ή τίποτα, σύγχρονο αναλφαβητισμό. Και αυτή είναι η κοινωνία της γνώσης. Πατάς το κουμπί στο internet και κατέκτησες γνώση.
      Να αναφέρω, επίσης και ορισμένα άλλα στοιχεία. Οι εξαγορές και οι συγχωνεύσεις που γίνονται σήμερα στην Ελλάδα έχουν ή δεν έχουν κοινωνική επίπτωση; Γι’ αυτά δεν έχουν κάνει καμιά κριτική, ούτε η Νέα Δημοκρατία στο ΠΑ.ΣΟ.Κ. ούτε το ΠΑ.ΣΟ.Κ. στη Νέα Δημοκρατία. Το πολύ-πολύ να υπήρχαν διαφωνίες για τη διαφάνεια στις συμβάσεις. Το έχουμε βρει, όταν δεν μπορούμε να διαφωνήσουμε επί της ταξικής ουσίας, διαφωνούμε γιατί δεν υπάρχει διαφάνεια. Παραδείγματος χάρη, η DUBAI-FINANCIAL εξαγόρασε το 31,5% της MARFIN και η MARFIN εξαγόρασε το ΥΓΕΙΑ και στη συνέχεια το 26% του ΜΗΤΕΡΑ και πάει λέγοντας. Τώρα έχουμε εξαγορές και συγχωνεύσεις στον τομέα της υγείας και θα έχουμε και στην παιδεία. Αυτό τι είναι δηλαδή;
      Κύριε Παπανδρέου, αυτό δεν είναι ολιγοπώλιο; Αν και εγώ δεν χρησιμοποιώ τον όρο ολιγοπώλιο. Αυτό δεν σας ενοχλεί; Δεν ενοχλεί καθόλου; Θα μου πείτε, ιδιωτικές επιχειρήσεις είναι στον τομέα της υγείας. Εντάξει, να μιλήσουμε τη γλώσσα της αλήθειας. Αύριο θα εξαγοράζονται πανεπιστήμια. Οι πετρελαιάδες θα αγοράζουν πανεπιστήμια. Αυτοί που κατασκευάζουν κότερα, ξέρω εγώ, θα αγοράζουν μαιευτήρια. Αυτό γίνεται διεθνώς. Αυτό δεν έχει καμία επίπτωση στην κοινωνική πολιτική; Και μιλάμε τώρα για το ιρλανδικό και το σκανδιναβικό μοντέλο; Άκουσα ένα στέλεχος του ΠΑ.ΣΟ.Κ. που έλεγε χθες ότι είναι το μοντέλο του 20ου αιώνα το οποίο δικαιώθηκε. 
      Ορίστε, βρίσκω εδώ ότι 6.000.000.000 ευρώ εξήχθησαν προς τα Βαλκάνια. Γι’ αυτά τα κόμματα είναι συνυπεύθυνα. Και μιλάμε τώρα για τα 200.000.000 ευρώ για το επίδομα θέρμανσης από τη διαφορά απόχρωσης από το ΠΑ.ΣΟ.Κ. και τη Νέα Δημοκρατία. Αυτά τα 6.000.000.000 ευρώ δεν δείχνουν ότι στην Ελλάδα υπάρχει κερδοφορία; Ναι, είναι ισχυρή, να το πω εγώ, η οικονομία της Ελλάδας. Η καπιταλιστική όμως οικονομία της Ελλάδας. Αλλά μόνο 0,77% για τους εργαζόμενους. Και χαιρετίζουμε τη συμφωνία και μάλιστα τη χαιρετίζει η Νέα Δημοκρατία και το ΠΑ.ΣΟ.Κ. σαν απαύγασμα συναδέλφωσης της εργατικής τάξης με τους εργοδότες, σαν τρόπο επίλυσης των διαφορών, όταν και τα δύο κόμματα χρησιμοποιούν στατιστικές που λένε ότι το όριο της φτώχειας είναι τα 10.500 ευρώ το χρόνο για μια τετραμελή οικογένεια. Μα, είναι δυνατόν; Αυτό δεν είναι φτώχεια, αυτό είναι εξαθλίωση, αυτό είναι κάτω κι από την εξαθλίωση. Μπορεί να ζήσει μια τετραμελής οικογένεια με 10.500 ευρώ το χρόνο, δηλαδή, ούτε 1.000 ευρώ το μήνα;
      Φτιάχνετε τις στατιστικές όπως θέλετε εσείς, όπως θέλει η Ευρωπαϊκή Ένωση, όπως θέλει ο Ο.Ο.Σ.Α. κ.λπ. και έρχεστε να πείτε στον ελληνικό λαό ότι οι δείκτες δεν είναι αρνητικοί, είναι καλοί. 
      Να σας πω ότι εμείς έχουμε άλλους δείκτες. Βεβαίως δεν απογειωνόμαστε, δεν είμαστε στο φεγγάρι, δεν μιλάμε οραματικά, αλλά έχουμε άλλους δείκτες. Και οι δείκτες για μας είναι τα κέρδη. Από τι βγαίνουν; 
      Δεν ξέρω, φοβάμαι ότι αυτές οι δακρύβρεχτες ομιλίες για τον κόσμο που πεινάει, που κάνει κ.λπ., ε, δεν μπορούν να γίνονται άλλοθι για να κυριαρχεί μια πολιτική σαφέστατα αντιλαϊκή.
      Να πάρουμε το εφοπλιστικό κεφάλαιο. Από το Σεπτέμβρη του 2002 παρατηρείται μεγάλη άνοδος της ναυλαγοράς, η οποία στο τέλος του 2003 φθάνει σε πρωτοφανές ύψος. Χρονοναυλώσεις που κυμαίνονταν στα 7.000 έως 8.000 δολάρια την ημέρα, έφθασαν τα 30.000 έως 50.000 δολάρια. Η ανοδική πορεία συνεχίστηκε το 2004 και το 2005 με μικρές εποχικές κάμψεις. Αυξάνεται ο ελληνόκτητος στόλος και χειροτερεύει η θέση των ναυτεργατών. Οξύνεται το πρόβλημα της ναυπηγοεπισκευαστικής ανεργίας και το Ν.Α.Τ., λέει, είναι ετοιμόρροπο. 
      Πώς εξηγείται αυτό; Είναι ή δεν είναι ταξικό πρόβλημα; Ο κύριος Πρωθυπουργός κατά τη διάρκεια που συζητείτο ένα νομοσχέδιο για το Φ.Π.Α. στις οικοδομές χάρισε το φόρο αυτό από τις διαφημίσεις στα Μέσα Μαζικής Ενημέρωσης που κάθε χρόνο φθάνουν τα 100.000.000. Ήταν 30% η φορολογία, το ΠΑ.ΣΟ.Κ το μείωσε στο 20% και η Νέα Δημοκρατία το κατάργησε. Αυτό είναι. 
      Επομένως η πολιτική και των δύο κομμάτων, είτε ήταν το ένα κυβέρνηση είτε το άλλο, ήταν καθαρά ταξική. Όποια σημαία και αν σηκώνει κανείς, του αντικεφαλαιοκράτη ή του φιλεργάτη, τα πράγματα κρίνονται στην πράξη, αν και –να το πούμε καθαρά- ό,τι νόμοι έχουν περάσει απ΄ αυτήν τη Βουλή ήταν διαφανέστατοι, γιατί πραγματικά καμία κυβέρνηση δεν μπορεί να κοροϊδέψει τουλάχιστον μέσα στη Βουλή κανέναν. Ξέρουμε τι συζητάμε, ξέρουμε γιατί ψηφίζουμε, ξέρουμε γιατί καταψηφίζουμε.
      Επομένως να το ξεκαθαρίσουμε: Εμείς μιλάμε για άλλη πολιτική στην οικονομία και όχι για άλλη οικονομική διαχείριση. Η οικονομική διαχείριση καθορίζεται από το τι οικονομία έχεις. Άμα έχεις φιλολαϊκή οικονομία, υποχρεούσαι να έχεις αντίστοιχη πολιτική. Άμα έχεις αντιλαϊκή οικονομία, θα έχεις αντίστοιχη πολιτική. Επομένως ξεκαθαρίζεται το ζήτημα. Αποχρώσεις μπορεί να έχουν στη διαχείριση της οικονομικής πολιτικής τα δύο κόμματα, αλλά στον ίδιο δρόμο πατάνε, καθαρά πράγματα. Δεν τους χωρίζει ούτε καν το διάζωμα ανάμεσα στους δρόμους.
      Εμείς -να το πω καθαρά- έχουμε καθαρή πολιτική. Βεβαίως ο δρόμος που προτείνουμε είναι δύσκολος, με την εξής όμως έννοια: Έχεις απέναντί σου σκληροτράχηλο αντίπαλο και πολιτικό και κοινωνικό και διεθνή. Αλλά εμείς -κοιτάξτε να δείτε- πιστεύουμε πολύ βαθύτερα από τους δημοκράτες της Ευρώπης που μιλάνε για λαϊκές πλειοψηφίες. Εμείς πραγματικά πιστεύουμε σε μια οργανωμένη, πολιτικά προσανατολισμένη, ριζοσπαστική λαϊκή πλειοψηφία. Μπορεί και πρέπει να έχει δύναμη. Και μιλάμε για πραγματική πλειοψηφία, όχι πλειοψηφίες, όπως τις εννοεί η Ευρωπαϊκή Ένωση, κατασκευασμένες σε συνθήκες καταναγκασμού, βίας, καταστολής και χειραγώγησης. Ό,τι κατακτήθηκε τα προηγούμενα χρόνια ήταν γιατί υπήρχε άλφα ή βήτα τύπου πλειοψηφία. Σε αυτήν την κατεύθυνση κινούμαστε. 
      Άλλοι ασχολούνται με την κάλπη. Όχι ότι δεν μας ενδιαφέρει η κάλπη και δικαιούμαστε να μας ενδιαφέρει, αλλά ξέρουμε πάρα πολύ καλά ότι η κάλπη θα πρέπει να καταγράψει αυτό που συντελείται μέσα στην κοινωνία, γι’ αυτό εμείς ακριβώς δουλεύουμε σ’ αυτήν την κατεύθυνση, στην οργάνωση και στην πάλη του λαού. Αν δεν αναπτυχθεί αυτό σε ένα ανώτερο επίπεδο, τότε ο λαός θα παίζει ανάμεσα στο ΠΑ.ΣΟ.Κ και στη Νέα Δημοκρατία, ό,τι χειρότερο.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει τώρα ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, κατ’ αρχήν να πω ότι είναι θετικό το βήμα να μεταδοθεί η σημερινή συζήτηση το απόγευμα από την τηλεόραση, μετά από το αίτημα που είχα κάνει στην προηγούμενη προ ημερήσιας διάταξης συζήτηση που κάναμε για την περιφερειακή ανάπτυξη. Νομίζω ότι μπορούμε να το ολοκληρώσουμε και πιστεύω ότι θα είναι και η θέληση όλων των κομμάτων να γίνεται βραδινή συνεδρίαση και να μπορεί να παρακολουθήσει άμεσα ο πολίτης τις συζητήσεις που γίνονται εδώ πέρα, ο εργαζόμενος, ο νέος που είναι στα πανεπιστήμια κ.λπ.. Στο κάτω-κάτω η έρευνα που παρουσιάζεται και σήμερα στο ευρωβαρόμετρο έδειξε ότι υπάρχει μια εμπιστοσύνη στη Βουλή διπλάσια από την εμπιστοσύνη που έχουν οι πολίτες στους τηλεοπτικούς σταθμούς. Δεν χρειάζεται να περνούν μέσα από φακούς διαστρεβλωτικούς οι θέσεις μας ή να μην περνάνε καθόλου και πολλές φορές δεν περνάνε καθόλου.
      Και εγώ χρησιμοποιώντας μία έκφραση που χρησιμοποιήθηκε πολύ –δεν το λέω εγώ αλλά το λέει το Εθνικό Συμβούλιο Ραδιοτηλεόρασης- ο Συνασπισμός της Ριζοσπαστικής Αριστεράς εμφανίζεται στις ειδήσεις σε βαθμό ο οποίος δεν έχει καμία σχέση με την υποχρέωση που έχουν τα κανάλια και με την εκλογική του δύναμη.
       Είμαι υποχρεωμένος να αναφέρω την ακραία περίπτωση –το λέει το Εθνικό Συμβούλιο Ραδιοτηλεόρασης- του MEGA CHANEL όπου ένας ιδιωτικός σταθμός χρησιμοποιεί δημόσια συχνότητα και κλέβει ουσιαστικά τα 2/3 του χρόνου που δικαιούται με βάσει του νόμου ο Συνασπισμός της Ριζοσπαστικής Αριστεράς. 
      Και όχι μόνο αυτό αλλά έχουμε φθάσει στην τακτική εβδομαδιαία πολιτική εκπομπή κάποια κανάλια να αλλάζουν και την κομματική σύνθεση της Βουλής. Στη σημερινή Βουλή υπάρχουν η Νέα Δημοκρατία, το ΠΑ.ΣΟ.Κ., το Κ.Κ.Ε. και ο Συνασπισμός. Όμως, στην εβδομαδιαία πολιτική εκπομπή του MEGA CHANEL υπάρχουν η Νέα Δημοκρατία, το ΠΑ.ΣΟ.Κ., το Κ.Κ.Ε. και το ΛΑ.Ο.Σ.. Κάπου δεν πρέπει να τα αποδεχόμαστε αυτά και κάπου ο πολίτης πρέπει να καταλάβει ότι η πολιτική εικόνα που εμφανίζεται πολλές φορές από ορισμένους –δεν λέω από όλους- είναι πραγματικά εικονική πραγματικότητα.
      Σήμερα το πρωί οι μόνοι που θα μπορούσαν να μας παρακολουθήσουν ήταν οι γιατροί και οι νοσηλευτές που βρίσκονται σε κινητοποιήσεις, σε στάση εργασίας αυτές τις ώρες γιατί διεκδικούν κάλυψη οργανικών θέσεων και επίδομα βαρέων και ανθυγιεινών. Είναι άνθρωποι που ζουν μέσα σε χώρους με ενδονοσοκομειακές λοιμώξεις και με χιλιάδες παράγοντες που μπορούν να επιβαρύνουν την υγεία τους. Αυτοί οι άνθρωποι, κύριε Πρωθυπουργέ, δεν έχουν βαρέα και ανθυγιεινά. Κύριε Πρόεδρε του ΠΑ.ΣΟ.Κ., επί τόσα χρόνια διακυβέρνησης από το ΠΑ.ΣΟ.Κ. δεν έχουν βαρέα και ανθυγιεινά. Γι’ αυτό ακούει κανείς με ενδιαφέρον και τις προτάσεις σας. Και αν θέλετε κανείς δεν θέλει να αμφισβητήσει τις δικές σας προθέσεις ούτε τις προθέσεις του κυρίου Πρωθυπουργού όταν ήταν επικεφαλής της Νέας Δημοκρατίας και έβγαζε ανάλογες ομιλίες.
       Όμως, εδώ βλέπουμε ότι μία σειρά από ελλείψεις στοιχειωδών δικαιωμάτων των εργαζομένων κληρονομούνται από κυβέρνηση σε κυβέρνηση. Βέβαια, τώρα, αυτές τις ημέρες έχει ανοίξει μια συζήτηση που έχει σχέση με την οικονομία και με το μοντέλο το οποίο θα ακολουθήσει η ελληνική οικονομία. Παλιά τα μοντέλα τα καθορίζαμε πολιτικά και λέγαμε το κομμουνιστικό μοντέλο, το ευρωκομμουνιστικό μοντέλο, το σοσιαλδημοκρατικό μοντέλο, το χριστιανοκοινωνικό μοντέλο, το ακροδεξιό μοντέλο ή αυτά λεγόντουσαν αν θέλετε στη δημοσιογραφική γλώσσα. 
      Σήμερα, το προσδιορίζουμε με βάση ορισμένες χώρες. Αν δει όμως, κάποιος πώς διαμορφώθηκε το συγκεκριμένο σύστημα διαχείρισης της οικονομίας σ’ αυτές τις χώρες θα δει ότι διαμορφώθηκε από εναλλαγή κυβερνήσεων. Το σημερινό μοντέλο στη Σουηδία έχει διαμορφωθεί μέσα από εναλλαγές κυρίως σοσιαλδημοκρατικών κομμάτων αλλά και κεντροδεξιών κομμάτων. Στην Ιρλανδία έγινε το αντίστροφο, κυρίως δεξιών κομμάτων αλλά και σοσιαλιστικών κομμάτων και δυνάμεων. Νομίζω ότι αυτό δείχνει ότι χάνεται ουσιαστικά η πολιτική επιλογή και τα πολιτικά χαρακτηριστικά αυτού που αναζητούν.
      Είναι πάρα πολύ αρνητικό  να βάλουμε σε εμάς το δίλημμα αν θα επιλέξουμε την ανασφάλεια της εργασίας που υπάρχει στην Ιρλανδία ή το δικαίωμα των απολύσεων που ισχύει στη Σκανδιναβία. Σήμερα κιόλας; Θα έλεγα ότι αυτό θα ήταν μία προσβολή προς τους Γάλλους εργαζόμενους, προς τη γαλλική νεολαία που έδωσαν ένα μεγαλειώδες, μαζικό, ενωμένο, δυναμικό επίμονο κίνημα. 
      Έδειξαν ότι δεν υπάρχει πια η νεολαία η «απολίτικη», ο μύθος της αλλοτριωμένης και της αδιάφορης νεολαίας. Γιατί; Για το θέμα της υπεράσπισης από την ελεύθερη απόλυση που έχει ο εργοδότης. Μπορούμε, λοιπόν, να αναζητούμε τέτοια μοντέλα, με τέτοιες συνέπειες στη χώρα μας; Νομίζω πως όχι. 
      Αν δούμε, όμως, την κατάσταση στην Ευρωπαϊκή Ένωση και –θα σας έλεγα- σε όλες τις σχετικά αναπτυγμένες χώρες του κόσμου –στις περισσότερες τουλάχιστον- θα διαπιστώσουμε κοινά χαρακτηριστικά. Υπάρχουν κοινά χαρακτηριστικά: Η ανατροπή και απορρύθμιση των εργασιακών σχέσεων, η υποβάθμιση του δημόσιου τομέα, η κυριαρχία των πολυεθνικών. Όλα αυτά καλύπτονται κάτω από έννοιες, όπως η ανταγωνιστικότητα, προκειμένου το σύστημα σε μία χώρα να ανταγωνιστεί κάποιο σύστημα μιας άλλης χώρας. 
      Όμως, πίσω απ’ αυτές τις οικονομικές λέξεις, όπως πίσω από τη λέξη «ανταγωνιστικότητα» -μια λέξη ουδέτερη- υπάρχει ένα τεράστιο φορτίο. Και αυτό, γιατί σημαίνει ότι χαμηλώνω τους ρυθμούς, ότι κάνω τετράωρους εργαζόμενους, ότι δέχομαι την ανεργία, ότι κατεδαφίζω το κοινωνικό κράτος και ότι δέχομαι μια φτώχεια σε τεράστια έκταση. 
      Αυτό είναι το κυρίαρχο μοντέλο που διαμορφώνεται στις περισσότερες ευρωπαϊκές χώρες, χωρίς να μηδενίσω διαφοροποιήσεις που υπάρχουν, αποχρώσεις, διαφορές, που οπωσδήποτε έχουν τη σημασία τους. 
      Υπάρχει, όμως, ένα καινούργιο χαρακτηριστικό γι’ αυτό το μοντέλο. Λάβετέ το υπ' όψιν, κύριε Πρωθυπουργέ. Είναι ένα μοντέλο που αμφισβητείται σήμερα. Αμφισβητείται και παγκοσμίως. Έχουμε δει τις εξελίξεις στη Λατινική Αμερική, στη Βενεζουέλα, στη Βραζιλία, στην Αργεντινή, στη Χιλή, στη Βολιβία και στο Περού πριν από δύο μέρες. Σε μια ολόκληρη ήπειρο, στη Λατινική Αμερική, διαμορφώνεται μια ζώνη αμφισβήτησης της καπιταλιστικής παγκοσμιοποίησης. Στις εκλογές και στο Περού πριν από δύο-τρεις μέρες, οι δύο υποψήφιοι της Αριστεράς είναι αυτοί που μπαίνουν στο δεύτερο γύρο. Ο πρώτος με ένα προωθημένο ριζοσπαστικό πρόγραμμα, το οποίο βλέπουμε και στην Ευρώπη πάρα πολύ έντονα. Οι κινητοποιήσεις στη Γαλλία αμφισβήτησαν αυτό ακριβώς το μοντέλο της εργασίας χωρίς προστασία, της ανεργίας, της εύκολης απόλυσης κ.λπ.. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Βέβαια, μια και αναγκαζόμαστε για τα μοντέλα αυτά να κάνουμε κάποιες αναφορές στον κόσμο μας, να σημειώσω και ένα στοιχείο που έχει άμεση σχέση με την υπόθεση της οικονομίας μας. Αυτό το στοιχείο είναι η αύξηση των τιμών του πετρελαίου. Ζούμε μέρες, όπου οι τιμές του πετρελαίου φτάνουν πάλι τα 70 δολάρια και τείνουν να τα ξεπεράσουν. Ο βασικός παράγοντας γι’ αυτήν την αύξηση των τιμών του πετρελαίου είναι η αστάθεια στη Μέση Ανατολή. Τα δύο κύρια στοιχεία, πέρα από το Ιράκ, της αστάθειας στη Μέση Ανατολή είναι: 
      Πρώτον, η απαράδεκτη θέση που πήρε η Ευρωπαϊκή Ένωση απέναντι στη νέα παλαιστινιακή αρχή. Δυστυχώς συμφώνησε και η ελληνική Κυβέρνηση για διακοπή των χρηματοδοτήσεων. Αυτό σημαίνει χρηματοδότηση στους δημόσιους υπαλλήλους, χρηματοδότηση σ΄ αυτή τη στοιχειώδη υποδομή που έχει και με την οποία λειτουργεί αυτή η αρχή. Ουσιαστικά, συμφώνησε για ώθησή της σε μια κατάσταση έκρηξης και έντασης. 
      Δεύτερον, οι απειλές για πολεμική στρατιωτική παρέμβαση των Ηνωμένων Πολιτειών στο Ιράν. Έχουν πλέον δοθεί τα στοιχεία. Ανάμεσα στα σενάρια του Πενταγώνου και του Προέδρου Μπους, προκειμένου να μην προχωρήσει το Ιράν στην αξιοποίηση της πυρηνικής ενέργειας για ειδικούς, όπως λέει, λόγους, να χτυπηθεί το Ιράν ακόμη και με τακτικά πυρηνικά όπλα. 
      Εμείς κρούουμε τον κώδωνα του κινδύνου. Περιμένουμε από μια Κυβέρνηση που συμμετέχει στο Συμβούλιο Αρχηγών της Ευρωπαϊκής Ένωσης, όπου συμμετέχει η χώρα μας ως μη τακτικό μέλος στο Συμβούλιο Ασφαλείας, να μιλήσει. Δεν μπορούμε να δεχτούμε άλλο Ιράκ! Δεν μπορεί να μην αντιδράσουμε! Δεν σημαίνει ότι συμφωνούμε με τη θεοκρατία του Ιράν ή οποιασδήποτε άλλης χώρας, αλλά δεν μπορούμε να δεχτούμε να μπει και άλλη σεισμική δόνηση τέτοιου μεγέθους και να ανοίξουν και άλλοι ποταμοί αίματος στο Ιράν, όπως έγινε στο Ιράκ! 
      Αυτό έχει σχέση με την οικονομία μας. Έχει σχέση με την οικονομία μας, γιατί η αύξηση των τιμών του πετρελαίου, η κερδοσκοπία που γίνεται με βάση τα γεγονότα του Ιράν σήμερα, γίνεται στη Δύση σε όλες τις οικονομίες και στη δικιά μας.
      Τώρα, για την ίδια τη δικιά μας οικονομία νομίζω ότι υπάρχει μία «κόκκινη κλωστή» που περνάει μέσα από όλες τις εκφράσεις τις οικονομικές. Και η «κόκκινη κλωστή» αυτή είναι η αρπαγή του πλούτου, όπως εύστοχα έχει πει ο καθηγητής Κώστας Βεργόπουλος, η έντονη κοινωνική φόρτιση που έχει υπέρ μιας εξαθλιωμένης επιχειρηματικότητας, η οποία αναζητά μονάχα τη φτηνή εργασία –και δεν αναφέρομαι στους μικρούς και μεσαίους επιχειρηματίες που πασχίζουν να επιβιώσουν- και σε βάρος των δυνάμεων της εργασίας.
      Θα δώσω ένα χαρακτηριστικό παράδειγμα, που δεν είναι απλό παράδειγμα, αλλά βρίσκεται στο επίκεντρο των εξελίξεων της ελληνικής οικονομίας: οι τράπεζες. Χαιρέτισαν οι εφημερίδες, ο Τύπος, η Κυβέρνηση την εξαγορά από την Εθνική Τράπεζα της Finansbank από την Τουρκία. Η Εθνική κατάφερε να περάσει και τον κολοσσό, τη Citigroup, που ήθελε να εξαγοράσει τη Finansbank. Βγήκαν οι επιχειρήσεις μας στην Τουρκία. Το ερώτημα είναι ποιος ωφελείται απ’ αυτό. Πόσο ωφελείται η ελληνική οικονομία και πόσο ωφελείται ο Έλληνας πολίτης;
      Την ίδια στιγμή που η Εθνική Τράπεζα μπορεί να κάνει αυτόν τον ανταγωνισμό με τη Citigroup την αμερικανική, την ίδια στιγμή έχουμε τις εξής εξελίξεις: έχουμε μια καταλήστευση των πολιτών από τις τράπεζες. Είναι χαρακτηριστικό ότι σήμερα διακόσιες πενήντα χιλιάδες, που έχουν πάρει καταναλωτικό δάνειο, και σαράντα χιλιάδες, που έχουν πάρει στεγαστικά δάνεια, καθυστερούν πάνω από τρεις μήνες να πληρώσουν τις οφειλές τους, με συνέπεια να είναι ήδη φακελωμένοι και στις εφορίες και για τις άλλες τράπεζες στον «ΤΕΙΡΕΣΙΑ». Έχουμε εξακόσιες πενήντα χιλιάδες νοικοκυριά, τα οποία οφείλουν από δανεισμό πάνω από 30% του οικογενειακού τους εισοδήματος. Έχουν μπει «στο κόκκινο». Έχουμε κατασχέσεις σπιτιών, αυτοκινήτων, έχουμε έναν κόσμο, ο οποίος ζει κάνοντας συλλογή από πιστωτικές κάρτες των τραπεζών.
      Και εδώ είναι το πρώτο ερώτημα και θα ήθελα, κύριε Πρωθυπουργέ, αν περισσέψει κάποιος χρόνος πέρα από την αντιπαράθεσή σας με την Αξιωματική Αντιπολίτευση, να δούμε και τα ζητήματα που απασχολούν τους πολίτες. Να μου πείτε τι μέτρα θα πάρετε σε σχέση μ΄ αυτήν την υπερεπιβάρυνση από τις πιστωτικές κάρτες.
      Χθες καταγγέλθηκε ακόμη και από την Επίτροπο της Ευρωπαϊκής Ένωσης, την Έλι Κρουζ –ακόμη και απ΄ αυτήν με τόση καθυστέρηση- συγκεκριμένα για τις εταιρείες Visa και MasterCard, που τις έχουν οι περισσότεροι Έλληνες πολίτες, ότι πρόκειται για μια συνεργασία των δύο αυτών πολυεθνικών εταιρειών καρτών με τις τράπεζες, οι οποίες πρώτον, αντλούν υπερκέρδη από τους χρήστες των καρτών και αντλούν υπερκέρδη από τις μικρές και μεσαίες, κυρίως, επιχειρήσεις που τις χρησιμοποιούν, σε τέτοιο βαθμό ώστε να υπάρχει διαφορά επιβαρύνσεων που κάνουν, που φτάνει μέχρι το 650%.
      Ερώτηση: τι θα κάνετε γι’ αυτό; Θα περιοριστείτε στο Συνήγορο των Τραπεζών, που έχουν διορίσει οι τράπεζες και που είναι μια κοροϊδία για τον πολίτη και που δεν έχει πει τίποτα; Θα ερευνήσετε αυτήν την κατάσταση; Κύριε Αλογοσκούφη, αν ο κύριος Υπουργός δεν μπορεί, απαντήστε το εσείς. Τι θα κάνετε για τις κάρτες και την υπερεπιβάρυνση των καρτών;
      Την ίδια στιγμή οι τράπεζες, οι οποίες ξανοίγονται στα Βαλκάνια, στην Τουρκία κ.λπ., έχουν εξαπολύσει μια τεράστια επίθεση στα δικαιώματα των εργαζομένων: ωράριο, ασφαλιστικά δικαιώματα, μισθοί, νεοπροσλαμβανόμενοι. Τι επιχειρήσεις είναι αυτές και γιατί να πανηγυρίζουμε που η μία τράπεζα βγαίνει στη Βουλγαρία και η άλλη στην Τουρκία, όταν δεν μπορούμε καν να κρατήσουμε τα κεκτημένα των εργαζομένων;
      Να φέρω και ένα άλλο παράδειγμα: έχουμε τη Βιομηχανία Φωσφορικών Λιπασμάτων στη Θεσσαλονίκη. Είναι κερδοφόρος βιομηχανία, η οποία είναι στα χέρια τριών τραπεζών, εκ των οποίων μάλιστα οι δύο είναι υπό δημόσιο έλεγχο ουσιαστικά. Και αυτή οδηγείται στο κλείσιμο.
      Μ’ αυτήν την έννοια βλέπουμε –και όχι μόνο από αυτό αλλά και από άλλες εκδηλώσεις- ότι άλλο είναι το θέμα των ρυθμών και των νούμερων της ανάπτυξης και άλλο είναι ποιος την αξιοποιεί.
      Το ίδιο έχουμε ζήσει και με την εξαγωγή κεφαλαίων, όλο αυτό το outsourcing –τη μεγάλη επιτυχία- όπου εγκαταλείπονται ζώνες παρακμής και εργοστάσια φαντάσματα, κυρίως, στη βόρειο Ελλάδα, προκειμένου να αναζητηθεί ο χώρος της φθηνής εργασίας. 
      Εγώ θα έλεγα, κύριε Πρωθυπουργέ, ότι, δυστυχώς, την πολιτική σας στον οικονομικό τομέα τη διαπερνούν τρεις κυρίως κατευθύνσεις. Πρώτον, η απορύθμιση της αγοράς εργασίας. 
      Μιλήσατε για τις συλλογικές συμβάσεις και αμφισβητήσατε αν η Κυβέρνηση δέχεται, στηρίζει ή όχι τις συλλογικές συμβάσεις. Εγώ θα σας έλεγα να μας πείτε τι γίνεται πάλι με τους τραπεζοϋπαλλήλους. Γιατί δεν αναγνωρίζεται η Ο.Τ.Ο.Ε.; Γιατί η Ένωση Ελληνικών Τραπεζών δεν θέλει να κάνει τη συλλογική κλαδική σύμβαση με τους εργαζόμενους στις τράπεζες; Γιατί προσπαθεί να τους διασπάσει; Γιατί φθάνουμε σε ατομικές συμβάσεις, όπως έγινε στον προαστιακό; Τι γίνεται με τις Δ.Ε.Κ.Ο., οι οποίες λέτε ότι είναι ζημιογόνες; Δεν βγαίνει ο κ. Αλογοσκούφης και εκβιάζει ότι εάν δεν συμφωνήσετε με τη θέλησή σας, θα υποταχθείτε στην απόφασή μας και θα σας περάσουμε τη συλλογική σύμβαση ή ακόμα χειρότερη από αυτήν που αποδοκιμάσαμε εμείς βαθιά ανάμεσα στην εργοδοσία και στη σημερινή πλειοψηφία της Γ.Σ.Ε.Ε. σε αυτές τις επιχειρήσεις; Για ποιο λόγο; Για ποιο λόγο δεν έχουν το δικαίωμα της ελεύθερης διαπραγμάτευσης; Βρήκατε ότι είναι ζημιογόνες; Ποιος φταίει που είναι ζημιογόνες; Τι φταίει ο εργαζόμενος στον Ο.Σ.Ε. ή σε άλλη επιχείρηση εάν δημιουργήθηκε μια κατάσταση διαρροής χρημάτων, διαφθοράς, έλλειψη στοιχειώδους ικανότητας διαχείρισης, πελατειακής εξάρτησης, κομματικής υποταγής σ’ αυτήν την επιχείρηση, πράγματα τα οποία επανειλημμένα έχουν καταγγελθεί και έχουν επιβεβαιωθεί και από τα στοιχεία της Ευρωπαϊκής Ένωσης; Γιατί αυτήν την ανικανότητα των διοικητών του Ο.Σ.Ε. να την πληρώσουν σήμερα οι εργαζόμενοι; 
      Όλα τα νομοθετικά σας μέτρα τείνουν στην απορύθμιση της αγοράς εργασίας. Το ωράριο καταστημάτων, οι υπερωρίες και η υπερεργασία, οι νόμοι για τις Δ.Ε.Κ.Ο., οι νόμοι για τις τράπεζες και το άρθρο 13, που είναι η ρύθμιση Ντε Βιλπέν στην Ελλάδα, για το ότι οι νεοπροσλαμβανόμενοι δεν έχουν προστασία απέναντι στις απολύσεις. Τα καταφέρατε; Συγχαρητήρια! Καταφέρατε και εφαρμόσατε εσείς το συμβόλαιο προσωρινής πρόσληψης.
      Όλα αυτά τα μέτρα, λοιπόν, εκεί τείνουν, δηλαδή στην απορύθμιση της αγοράς εργασίας και αυτό, το βλέπουμε σε κάθε υπόθεση η οποία ξεσπά. Δείτε τώρα τους απεργούς στην Τοπική Αυτοδιοίκηση. Τι ζητούν οι άνθρωποι; Λέμε ότι είναι ανθυγιεινό που έχουμε τα σκουπίδια. Όμως, όλη η ζωή αυτών των ανθρώπων και η εργασία τους είναι μαζί με τα σκουπίδια, μέσα στα σκουπίδια! 
      Στους εργαζόμενους στην Τοπική Αυτοδιοίκηση συμπεριλαμβάνονται οι εργαζόμενοι στα νεκροταφεία, οι νεκροθάφτες, οι οποίοι υφίστανται όχι μόνο μία ακραία κατάσταση υγείας, αλλά έρχονται σε επαφή με το νεκρό σώμα και κανείς από αυτούς δεν έχει βαρύ και ανθυγιεινό. Και έχουμε θέσει ερώτηση εδώ και βγαίνει το Υπουργείο Εσωτερικών και μας απαντάει ότι μέχρι το τέλος του 2005 θα έχει λυθεί το πρόβλημα και είμαστε στον Απρίλιο του 2006! 
      Εμπαίζετε τους εργαζόμενους στην Τοπική Αυτοδιοίκηση και εμπαίζετε και εμάς και εμπαίζετε την Αριστερά και προσπαθείτε να στρέψετε τους άλλους πολίτες ενάντιά τους, όταν εσείς είστε υπεύθυνοι, όταν δεν ξέρετε να ξεχωρίζετε εργαζόμενους και ανθρώπους από σκουπίδια μ’ αυτόν τον τρόπο με τον οποίο το κάνετε! 
      Αυτή η πολιτική στο θέμα της απορύθμισης στην αγορά εργασίας θέλει πλήρη ανατροπή, θέλει πλήρη απασχόληση. Θέλει δικαίωμα στην πλήρη απασχόληση, μία θέση την οποία θα θέσουμε και στη συνταγματική αναθεώρηση. 
      Θέλει επίδομα ανεργίας, το 80% του ανειδίκευτου επί τετραετία προς συνταξιοδότηση των μακροχρόνιων ανέργων, ελάχιστο εγγυημένο εισόδημα, το οποίο καταψηφίσατε, όπως και μια σειρά άλλα μέτρα.
      Το δεύτερο μέσο είναι η φορολογία, ο προϋπολογισμός και η αναδιανομή του εισοδήματος που κάνετε τώρα. Είναι ένα πολύ χαρακτηριστικό παράδειγμα αυτό που έγινε με τα μερίσματα. Τη μείωση στο φόρο των μερισμάτων την ξεκίνησε η κυβέρνηση του ΠΑ.ΣΟ.Κ., από 40% το έκανε 35%. Εσείς προχωρείτε και το φθάνετε στο 25%, που θα ισχύει από το 2007.
      	Τι σημαίνει αυτό; Σημαίνει ότι τα μερίσματα που ήταν 3.000.000.000 ευρώ φέτος, αντί να φορολογηθούν με 1,2 δισεκατομμύρια ευρώ, θα φορολογηθούν με 750.000.000 ευρώ. Θα έχουμε δηλαδή 450.000.000 ευρώ απώλεια. 
      Στην Ελλάδα η φορολογία εισοδήματος από την εργασία είναι η υψηλότερη στην Ευρωπαϊκή Ένωση των είκοσι πέντε. Η φορολογία εισοδήματος από το κεφάλαιο, από επιχειρηματική δράση είναι η χαμηλότερη στην Ευρωπαϊκή Ένωση των είκοσι πέντε. Ο μέσος όρος στην Ευρωπαϊκή Ένωση είναι 28,4% και στην Ελλάδα 18,1%. 
      Μ΄ αυτόν τον τρόπο, μ΄ αυτήν την ανακατανομή που κάνετε, έχετε δημιουργήσει ένα τεράστιο πρόβλημα το οποίο βιώνει σήμερα ο πολίτης, κυρίως, μέσα από την ακρίβεια που έχει κάνει τη ζωή αφόρητη και δύσκολη και οδηγεί σε συνεχείς παραιτήσεις από δικαιώματα που έχει σήμερα σε μια σχετικά αξιοπρεπή ζωή.
      Είναι χαρακτηριστικό αυτό που βιώνουν οι αγρότες. Το είδα σε μια εφημερίδα της πατρίδας μου, των Κυκλάδων και το οποίο είναι κυριολεκτικό, ισχύει. Για να πιεις έναν καφέ με γάλα πρέπει να πουλήσεις έξι κιλά γάλα. Ελέγξτε το αυτό. Για να φας μια μερίδα πατάτες στο φούρνο πρέπει να πουλήσεις ένα σακί πατάτες.
      ΜΙΛΤΙΑΔΗΣ ΕΒΕΡΤ: Μας ανοίγετε την όρεξη!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Για να πας με τη γυναίκα σου να φας δύο μερίδες παϊδάκια στην ψησταριά πρέπει να πουλήσεις ένα ολόκληρο αρνί. Αυτή είναι η κατάσταση. Και επειδή ορισμένοι λένε να μην λέμε γενικά πράγματα, θα σας αναφέρω μόνο για τους Έλληνες αγρότες την επιβάρυνση που έχουν στο σημαντικό ζήτημα που είναι σήμερα το θέμα των δικαιωμάτων σχετικά με τις κοινοτικές ενισχύσεις. 
      Ο Έλληνας ελαιοπαραγωγός χρειάζεται να πληρώσει 20 ευρώ για το εθνικό απόθεμα, 27,2 ευρώ για υπέρβαση του εθνικού ανωτάτου ορίου, 40 ευρώ για το ποιοτικό παρακράτημα, 20 ευρώ για το πρόγραμμα οργανώσεων ελαιουργικών φορέων, 83,3 ευρώ χαράτσι για ενεργοποίηση δικαιωμάτων που γίνεται μέσω των Ε.Α.Σ. και της ΠΑ.Σ.Ε.ΓΕ.Σ., 25 ευρώ για την ένσταση και η μεγάλη πλειοψηφία έχει κάνει ενστάσεις. Σε βάση 1000 ευρώ σημαίνει ότι ο Έλληνας ελαιοπαραγωγός πρέπει να πληρώσει 215,5 ευρώ.
      Την ίδια στιγμή στην Ιταλία τα προσωρινά δικαιώματα είναι 4 ευρώ. Τα διευθετούν οι συνεταιρισμοί, τα καλύπτει ο ΟΠΕΚΕΠΕ και ο παραγωγός δεν βάζει ούτε 1 ευρώ. Σ’ αυτήν την αθλιότητα έχουμε φθάσει όσον αφορά τον κοινωνικό χαρακτήρα των πολιτικών της Κυβέρνησης και σ’ αυτήν την κατάσταση απελπισίας, η οποία διαμορφώνεται στον αγροτικό χώρο, όπου έχει εγκαταλειφθεί η οικογενειακή εκμετάλλευση, όπου με την αποσύνδεση, ουσιαστικά, εγκαταλείπονται οι καλλιέργειες. Πενήντα χιλιάδες ανέργους περιμένει κανείς από το χώρο των καπνοκαλλιεργειών. 
      Τέλος, το τρίτο μέσο που χρησιμοποιείτε στην οικονομική πολιτική είναι η αποσάθρωση και η εγκατάλειψη του δημόσιου τομέα, οι ιδιωτικοποιήσεις, η εγκατάλειψη των δημοσίων επενδύσεων και, τελικά, η πλοήγηση της ελληνικής οικονομίας με βάση τα συμφέροντα και τις επιλογές των μεγάλων επιχειρήσεων και όχι το σχεδιασμό. 
      Εγώ θα αναφέρω εδώ το χαρακτηριστικό παράδειγμα του Ο.Τ.Ε. Έχουμε την υπόθεση της «VODAFONE». 
      Ξέρουμε ποιοι είναι μέσα και ποιοι είναι πίσω από τη «VODAFONE» και τους Ολυμπιακούς Αγώνες και τις ξένες υπηρεσίες κ.λπ.. Δεν θα διαθέτει αυτή η χώρα μία εθνική επιχείρηση τηλεπικοινωνιών; Τι θα είναι; Θα είναι αραβικά, γερμανικά, γαλλικά κεφάλαια; 
      Να θέσω το θέμα της Ολυμπιακής Αεροπορίας. Με λύπη μας είδαμε ότι στην αναζήτηση τώρα επενδυτών για την Ολυμπιακή Αεροπορία έχει συμπεριληφθεί και η εταιρεία «CLUES DU COMPANY» -πρώτη στο διαγωνισμό που είχε κάνει η Νέα Δημοκρατία- εταιρεία αποκαλούμενη «νεκροθάφτης εταιρειών», επενδυτική εταιρεία, η οποία αγοράζει βιομηχανίες εσωρούχων, ένδυσης, υπόδυσης, τηλεπικοινωνιών και μετά από λίγο τις πουλάει κομμάτι-κομμάτι.
      Εδώ, κύριε Πρωθυπουργέ, υπάρχει ένα ζήτημα μεγάλο για την Ολυμπιακή Αεροπορία. Υπάρχει αυτήν τη στιγμή σε εκκρεμότητα η δίκη, μετά από προσφυγή της Ολυμπιακής Αεροπορίας σε βάρος του ελληνικού δημοσίου για τα χρέη του ελληνικού δημοσίου προς την Ολυμπιακή Αεροπορία. Δεν μπορεί να επιβληθεί -πέρα από το ότι είναι απαράδεκτο, ούτως ή άλλως, αλλά και με την νομική πραγματικότητα που ισχύει στην κοινότητα-  απόφαση της Ευρωπαϊκής Ένωσης, η οποία στηρίζεται σε μία μονομερή εκτίμηση των χρεών της Ολυμπιακής Αεροπορίας προς το δημόσιο -των παλιών πιστώσεων του δημοσίου προς την Ολυμπιακή Αεροπορία- χωρίς να υπάρξει απόφαση του δικαστηρίου για τα χρέη του δημοσίου προς την Ολυμπιακή Αεροπορία. 
      Γι’ αυτό σας ζητάμε –και θεωρούμε ότι έχετε υποχρέωση να το κάνετε- να ζητήσετε το πάγωμα οιασδήποτε απόφασης της Ευρωπαϊκής Ένωσης μέχρις ότου εκδικαστεί τελεσίδικα η υπόθεση της Ολυμπιακής Αεροπορίας σε βάρος του ελληνικού δημοσίου.
      Καταλήγοντας, θέλω να πω ότι αυτό το διάστημα η κοινωνία δέχεται ασφυκτικές πιέσεις, οι οποίες εκφράζονται μέσα από την ακρίβεια, μέσα από την ανεργία, μέσα από την επισφαλή εργασία και μέσα από τη συρρίκνωση των δικαιωμάτων που θα μπορούσε να δώσει ένας εκσυγχρονισμένος και εκδημοκρατισμένος δημόσιος τομέας. 
      Εμείς πιστεύουμε ότι στα βασικά σημεία –και το ξαναλέω, πέρα από προθέσεις- οι πολιτικές της σημερινής Κυβέρνησης, ουσιαστικά, κινούνται στο ίδιο μοντέλο με τις πολιτικές της προηγούμενης κυβέρνησης και πιστεύω ότι αυτός ο φαύλος κύκλος πρέπει κάπου να σπάσει. Μπορεί κανείς να διαβάσει την ομιλία του κ. Παπανδρέου σήμερα και την ομιλία τη δική σας αντιστοίχως όταν ήταν ο κ. Σημίτης Πρωθυπουργός και την επιμονή γύρω από τα καθημερινά προβλήματα, τα οποία είναι μεγάλα, αλλά την έλλειψη δεσμεύσεων, ώστε να γίνει μία στροφή στη σελίδα της πολιτικής της χώρας μας.
      Εμείς πιστεύουμε –και καταλήγω, κύριε Πρόεδρε- ότι έχουμε δυνατότητες, πιστεύουμε ότι η Γαλλία μας δίνει ένα μεγάλο δίδαγμα, πιστεύουμε στην ενότητα, στη δράση, των εργαζομένων ανεξάρτητα από τις πολιτικές τους εκτιμήσεις, ανεξάρτητα από τις ηλικίες, ανεξάρτητα από τις εργασιακές σχέσεις και πιστεύουμε ότι μπορεί να ανοίξει ένας καλύτερος δρόμος για τη χώρα μας.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλαβάνο.
      Το λόγο έχει ο Υπουργός  Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, παρά το ότι το κείμενο με το οποίο προκάλεσε τη σημερινή συζήτηση ο Αρχηγός της Αξιωματικής Αντιπολίτευσης δεν προδιέθετε για κάτι τέτοιο, είχα την κρυφή ελπίδα ότι ο κ. Παπανδρέου θα προσερχόταν στη σημερινή συζήτηση με διάθεση εποικοδομητική και με προτάσεις για την αντιμετώπιση των μεγάλων διαχρονικών προβλημάτων της οικονομίας και της κοινωνίας. Δυστυχώς απογοητεύτηκα, όπως είμαι βέβαιος ότι απογοητεύτηκε και η πλειοψηφία των συναδέλφων στη Βουλή, αλλά και ο ελληνικός λαός που περιμένει από τον εκάστοτε Αρχηγό της Αξιωματικής Αντιπολίτευσης υπεύθυνες προτάσεις και υπεύθυνη στάση.
      Δεν νομίζω ότι αρμόζει η ελεεινολογία της οικονομίας και η κινδυνολογία στο αξίωμα του Αρχηγού της Αξιωματικής Αντιπολίτευσης. 
      Τον άκουσα να αναφέρεται στα προβλήματα που αντιμετωπίζει η ελληνική οικονομία, δεν τον άκουσα όμως να αναφέρεται ούτε στα αίτια των προβλημάτων αυτών, ούτε και στις λύσεις που προτείνει το κόμμα του. 
      Δεν ξέρει άραγε ο κ. Παπανδρέου ότι τα προβλήματα αυτά -τα οποία είναι διαχρονικά- στα οποία αναφέρθηκε οφείλονται εν πολλοίς στους επί είκοσι χρόνια πειραματισμούς των κυβερνήσεων του ΠΑ.ΣΟ.Κ., στις παλινωδίες και στις παραλείψεις του; Ποιος δημιούργησε αυτά τα προβλήματα; Και αν δεν τα δημιούργησε το ΠΑ.ΣΟ.Κ., γιατί επί είκοσι χρόνια αυτά τα προβλήματα δεν τα έλυσε; 
      Ποιος φταίει για την ανταγωνιστικότητα της χώρας που κατρακυλούσε συνεχώς; Ποιος φταίει για την ανεργία που από 3% που ήταν το 1980, το Μάρτιο του 2004, όταν παρέλαβε η σημερινή Κυβέρνηση, είχε φτάσει στο 11,3%; Ποιος φταίει για τον πληθωρισμό που τέσσερα χρόνια μετά την ένταξη στην Ο.Ν.Ε. που θα αντιμετώπιζε το πρόβλημα της ακρίβειας και του πληθωρισμού, ήταν μιάμιση μονάδα υψηλότερος από το μέσο όρο των εταίρων μας στην ευρωζώνη; Και βεβαίως, ποιος φταίει για τα ελλείμματα και το χρέος, ένα χρέος που με τα ελλείμματα που επί είκοσι χρόνια δημιουργούσαν οι κυβερνήσεις του ΠΑ.ΣΟ.Κ., έφτασε από 25% του Α.Ε.Π. το 1980 στο 110% του Α.Ε.Π. και που, όπως είπε ο Πρωθυπουργός, απαιτεί για την εξυπηρέτησή του περισσότερα χρήματα απ’ όσα εισπράττει το ελληνικό δημόσιο από το φόρο εισοδήματος φυσικών προσώπων; 
      Κυρίες και κύριοι συνάδελφοι, αν ο ελληνικός λαός δεν ήξερε την πραγματικότητα, θα μπορούσε ενδεχομένως να παραπλανηθεί απ’ αυτά που άκουσε σήμερα από τον Αρχηγό της Αξιωματικής Αντιπολίτευσης. Δυστυχώς όμως, κύριε Παπανδρέου, μάταιη η προσπάθεια. Δεν πείθετε κανέναν. Όλοι ξέρουν ποιες είναι οι πολιτικές που οδήγησαν τη χώρα προς τα πίσω. 
      Κατηγορείτε συνέχεια την Ευρωπαϊκή Στατιστική Υπηρεσία για την απογραφή που αποκάλυψε το πραγματικό έλλειμμα και το πραγματικό χρέος. Για την επιτήρηση, όπως τη λέτε, δεν φταίει ούτε η Ευρωπαϊκή Στατιστική Υπηρεσία, ούτε η Ευρωπαϊκή Επιτροπή, ούτε η σημερινή Κυβέρνηση. Δικό σας είναι το λάθος. Φταίτε εσείς που δεν προετοιμάσατε τη χώρα για τη συμμετοχή της στην Ο.Ν.Ε., διότι δεν λύσατε το δημοσιονομικό πρόβλημα πριν μπει η Ελλάδα στη ζώνη του ευρώ, όπως δεν λύσατε το πρόβλημα της ανταγωνιστικότητας, όπως δεν λύσατε το πρόβλημα της ακρίβειας, όπως δεν λύσατε το πρόβλημα της ανεργίας, γιατί αυτά τα προβλήματα δεν εμφανίστηκαν ξαφνικά σήμερα. Υπάρχουν επί πολλά χρόνια και ταλανίζουν τον ελληνικό λαό.
      Ας βάλουμε, λοιπόν, κυρίες και κύριοι της Αντιπολίτευσης, ένα τέλος σ’ αυτήν την κωμωδία. Σταματήστε να παριστάνετε τους τιμητές. Σταματήστε να παριστάνετε τους κριτές. 
      Διαπιστώνω ότι δεν έχετε τη γενναιότητα να παραδεχθείτε τα λάθη σας. Οφείλετε όμως, τουλάχιστον, να σταματήσετε την προσπάθεια κατασυκοφάντησης και υπονόμευσης της χώρας και της πολιτικής που στοχεύει στην αντιμετώπιση των μεγάλων προβλημάτων που επί τόσα χρόνια όχι μόνο δεν κατορθώσατε να λύσετε, αλλά πολλές φορές με τις πράξεις και τις παραλείψεις σας τα κάνατε χειρότερα.
      Σε αντίθεση, κυρίες και κύριοι συνάδελφοι, με τα όσα υποστηρίζει η Αξιωματική Αντιπολίτευση, τόσο τα ποιοτικά όσο και τα ποσοτικά στοιχεία που υπάρχουν –γιατί εμείς μιλάμε με στοιχεία, δεν μιλάμε απλώς για δημιουργία εντυπώσεων- αποδεικνύουν ότι η κατάσταση και οι προοπτικές της οικονομίας, παρά το δύσκολο σημείο εκκίνησης, βελτιώνονται σταθερά. 
      Η οικονομία επιδεικνύει σταθερή πρόοδο και σε πολλά σημεία ικανοποιητικούς ρυθμούς. Η ανάπτυξη, παρά τις διαπιστώσεις και τις προβλέψεις πολλών από την Αντιπολίτευση, πέρυσι έφτασε στο 3,7%. Παραμένει δυναμική παρά τις αντιξοότητες, όπως είναι η έκρηξη στις τιμές του πετρελαίου, που έφθασε ακόμα και τα 70 δολάρια το βαρέλι, παρά τη στασιμότητα που υπήρξε στην ευρωζώνη και παρά τη μεγάλη προσπάθεια που είμαστε υποχρεωμένοι να κάνουμε για τον περιορισμό των δημοσιονομικών ελλειμμάτων και του δημοσίου χρέους που δημιούργησε το ΠΑ.ΣΟ.Κ.
      Η ανεργία το 2005, παρά τις προβλέψεις της Αξιωματικής Αντιπολίτευσης για έκρηξη, μειώθηκε κάτω από το όριο του 10%. Το τέταρτο τρίμηνο του 2005 υποχώρησε στο 9,7% από 11,3% που ήταν το Μάρτιο του 2004, όταν αναλάβαμε την Κυβέρνηση. Μέσα στο 2005 η απασχόληση αυξήθηκε κατά 1,3% και ο αριθμός των ανέργων μειώθηκε κατά είκοσι οκτώ χιλιάδες άτομα. Μπορεί αυτό να μην είναι απόλυτα ικανοποιητικό, γιατί χρειάζεται πολλά περισσότερα να γίνουν για την ανεργία, αλλά είναι θετικό ότι η τάση αντιστράφηκε.
      Άκουσα για το διαθέσιμο εισόδημα των νοικοκυριών, το οποίο δήθεν δεν καλύπτει τον πληθωρισμό. Όταν δεν μιλά κανείς με στοιχεία, είναι προφανές ότι θα υποπίπτει σε λάθη και θα λέει ανακρίβειες. Το πραγματικό διαθέσιμο στοιχείο-εισόδημα των νοικοκυριών, δηλαδή μετά τον πληθωρισμό και μετά τη φορολογία, αυξήθηκε τα δύο τελευταία χρόνια με μέσο ετήσιο ρυθμό 4,3% κατά μέσο όρο τη διετία που κυβερνούμε, το 2004 και 2005 μετά τον πληθωρισμό και μετά τη φορολογία.
      Στην τελευταία οκταετία του ΠΑ.ΣΟ.Κ., αν θέλετε να κάνουμε συγκρίσεις –γιατί έχω πει και άλλη φορά ότι δεν τις φοβόμαστε τις συγκρίσεις- ο μέσος ετήσιος ρυθμός αύξησης δεν ξεπέρασε το 1,8%, 4,3% στο πραγματικό διαθέσιμο εισόδημα επί δύο χρόνια, ενώ επί οκτώ χρόνια με το ΠΑ.ΣΟ.Κ. ήταν 1,8% λιγότερο και από 2% το χρόνο. Και μας λένε σήμερα ότι δήθεν δεν καλύπτει η αύξηση του εισοδήματος τον πληθωρισμό. 
      Οι πραγματικοί μισθοί –ας μιλήσουμε και για τους μισθωτούς- μετά τον πληθωρισμό, το 2004 αυξήθηκαν κατά 2,8%, ξεπέρασαν τον πληθωρισμό. Το 2005 ήταν κατά 2,9% πάνω από τον πληθωρισμό, όταν στην ευρωζώνη το 2005 οι πραγματικοί μισθοί μειώθηκαν κατά 0,2%. Έχουμε, δηλαδή, όχι μόνο βελτίωση του πραγματικού διαθέσιμου εισοδήματος, αλλά και των πραγματικών μισθών. 
      Μπορεί να μην είναι ικανοποιητική, μπορεί με την ανάπτυξη της οικονομίας να γίνει ακόμα μεγαλύτερη, αλλά μείωση δεν υπάρχει. Και πρέπει να προσέχει ένας υπεύθυνος πολιτικός, όταν έρχεται εδώ απ’ αυτό το Βήμα, τα λόγια του και να μην λέει ανακρίβειες. Και με τη συμφωνία που έγινε μεταξύ των κοινωνικών εταίρων η αύξηση αυτή θα συνεχιστεί και το 2006 και το 2007, διότι είναι καθαρά πάνω από τον πληθωρισμό οι αυξήσεις στον ιδιωτικό τομέα.
      Επειδή άκουσα περί αναδιανομής υπέρ των κερδών, να πληροφορήσω τον Αρχηγό της Αξιωματικής Αντιπολίτευσης ότι οι μισθοί ως ποσοστό του Ακαθάριστου Εγχώριου Προϊόντος από το 32,8% που ήταν το 2003, το 2005 έχουν ανέβει στο 34,1%. Έχει αυξηθεί η συμμετοχή των μισθών στο εθνικό εισόδημα. Αυτό συνιστά αναδιανομή υπέρ των μισθωτών και όχι υπέρ των κερδών.
      Το κατά κεφαλήν εισόδημα αυξάνεται και συγκλίνει με αυτό της Ευρωπαϊκής Ένωσης. Το 2004 ήταν στο 75,4% του μέσου όρου των δεκαπέντε. Το 2005 ανέβηκε στο 77,1%. Η ευρωπαϊκή επιτροπή προβλέπει συντηρητικά ότι ως το τέλος του 2007 θα έχει φτάσει στο 80% του μέσου όρου των δεκαπέντε. 
      Είναι αυτό ικανοποιητικό; Όχι, πρέπει να κάνουμε και άλλα βήματα, αλλά να μην ξεχνάμε ότι όταν μπήκαμε στην Ευρωπαϊκή Ένωση το κατά κεφαλήν εισόδημα της Ελλάδας σε σχέση με τους δεκαπέντε ήταν στο 79%. Η εικοσαετία ΠΑ.ΣΟ.Κ. ήταν αυτή που το καταβαράθρωσε και το έφθασε κάποια στιγμή να είναι και κάτω από το 60% του μέσου όρου των δεκαπέντε της Ευρωπαϊκής Ένωσης.
      Καλύπτουμε, λοιπόν, το χαμένο έδαφος και το καλύπτουμε με μια πολιτική που βασίζεται στην εξωστρέφεια, διότι οι εξαγωγές αυξάνονται. Το 2005 αυξήθηκαν κατά 13,1% σε σχέση με το 2004. Τον Ιανουάριο του 2006 –το ανέφερε ο Πρωθυπουργός- αυξήθηκαν κατά 31,5% σε σχέση με τον Ιανουάριο του 2005. 
      Είναι η πρώτη χρονιά μετά από πολλά χρόνια που η συμμετοχή των εξαγωγών στο Α.Ε.Π. αυξήθηκε και συνέβαλε στην ανάπτυξη, διότι το 20% της ανάπτυξης του 2005 οφείλεται στις εξαγωγές. Είχαμε πολλά χρόνια να δούμε τέτοια συμβολή από τις εξαγωγές στην ανάπτυξη της χώρας, όπως και με τον τουρισμό που αποτελεί βασικό συγκριτικό μας πλεονέκτημα. Ανέκαμψε και δυναμώνει.
      Το 2005 μετά από πολλά χρόνια, είχαμε αύξηση των εσόδων από τον τουρισμό που έφτασε το 7% και για φέτος οι προβλέψεις που υπάρχουν είναι ακόμη καλύτερες.
      Άκουσα για τις επενδύσεις, ότι μειώθηκαν δήθεν οι επενδύσεις. Οι ιδιωτικές επενδύσεις, κυρίες και κύριοι συνάδελφοι, πέρυσι αυξήθηκαν κατά 3,8%, όσος ήταν και ο ρυθμός ανάπτυξης και συνέβαλαν κι αυτές με τη σειρά τους στην ανάπτυξη. Και ο πληθωρισμός, παρά τις πιέσεις από το πετρέλαιο και την ανατίμηση των πρώτων υλών, συγκρατήθηκε στο 3,5% αποδεικνύοντας ότι ο περιορισμός των ελλειμμάτων, οι διαρθρωτικές αλλαγές στις αγορές και η ενίσχυση του ανταγωνισμού –βεβαίως και πρέπει να γίνουν κι άλλα βήματα- λειτουργούν και επιτυγχάνουν το σκοπό τους. Αν βγάλουμε το πετρέλαιο και άλλα είδη που δεν περιλαμβάνονται στο δομικό πληθωρισμό, πρέπει να πούμε ότι ο δομικός πληθωρισμός υποχώρησε το 2005 στο 3,1% από το 3,3% το 2004. Εξακολουθούμε βεβαίως και έχουμε υψηλότερο πληθωρισμό από τους εταίρους μας και πρέπει να μειώσουμε –και θα μειώσουμε- στα επόμενα χρόνια αυτή τη διαφορά. 
      Τέλος, οι δημόσιες δαπάνες. Είναι η πρώτη φορά που μειώνονται τα ελλείμματα με κυριότερη έμφαση πάνω στις σπατάλες στο δημόσιο. Οι δημόσιες δαπάνες μειώνονται ως ποσοστό του Α.Ε.Π., χωρίς να μειώνονται οι κοινωνικές δαπάνες, διότι οι κοινωνικές δαπάνες αυξάνονται. Οι δαπάνες για το ΕΚΑΣ είναι διπλάσιες από τον πληθωρισμό, οι δαπάνες για τις συντάξεις του Ο.Γ.Α. είναι διπλάσιες από τον πληθωρισμό, αλλά οι δημόσιες δαπάνες γενικά μειώθηκαν από το 48,3% το 2003 στο 45,4% το 2005 και προβλέπεται να μειωθούν κι άλλο. Γιατί εμείς μέσω των δημοσίων δαπανών και της σπατάλης στο δημόσιο αντιμετωπίζουμε το πρόβλημα των μεγάλων δημοσιονομικών ελλειμμάτων. Γιατί για εμάς η μείωση της σπατάλης στο Δημόσιο στη διαμόρφωση του Α.Ε.Π. αποτελεί καθοριστικό παράγοντα για την ανάπτυξη της οικονομίας για τη μετάβαση σ' ένα υπόδειγμα που θα στηρίζεται στην εξωστρέφεια, την ανταγωνιστικότητα, την παραγωγικότητα, την επιχειρηματικότητα, για τη μετάβαση στο δικό μας ελληνικό αναπτυξιακό υπόδειγμα. Ένα υπόδειγμα που βασίζεται στην υγιή οικονομική ανάπτυξη, στην επιχειρηματικότητα, στη μείωση της φορολογίας, στην εξωστρέφεια, στο αποτελεσματικό κοινωνικό κράτος, στην προώθηση της κοινωνικής συνοχής.
      Τα αποτελέσματα αυτά, κυρίες και κύριοι συνάδελφοι, δεν είναι τυχαία. Δεν ήρθαν από μόνα τους. Οφείλονται στη συνεπή εφαρμογή ενός αξιόπιστου μεταρρυθμιστικού προγράμματος που στοχεύει σ’ ένα ριζικό μετασχηματισμό της οικονομίας μας, που στοχεύει σε μια Ελλάδα πιο ανταγωνιστική, πιο εξωστρεφή, πιο ικανή να αξιοποιήσει τις ευκαιρίες από την παγκόσμια οικονομική ολοκλήρωση.
      Αλλάζουμε το στρεβλό και παρωχημένο υπόδειγμα ανάπτυξης που στηριζόταν στη διόγκωση του δημοσίου και στα υψηλά δημοσιονομικά ελλείμματα. Μεταβαίνουμε σ’ ένα διαφορετικό υπόδειγμα. Αφήνουμε χώρο στην επιχειρηματικότητα για να ανθίσει, να αναδείξει τις μεγάλες δημιουργικές δυνατότητες που διαθέτει.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θέλω πέντε λεπτά ακόμα.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
      Συνεχίστε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι γνωστό, κυρίες και κύριοι συνάδελφοι, ότι αντιμετωπίσαμε μεγάλες δυσχέρειες διότι το υπόδειγμα της τελευταίας εικοσαετίας βασιζόταν στη συνεχή διόγκωση του δημοσίου, στα ελλείμματα και στα χρέη, στη κατασπατάληση των κοινοτικών πόρων, στις κομματικές προσλήψεις.
      Το κρατικοδίαιτο υπόδειγμα ΠΑ.ΣΟ.Κ. δεν μπορούσε να συνεχιστεί και δεν θα συνεχιστεί όσο κι αν επιμένει ο κ. Παπανδρέου και οι συνάδελφοι της Αξιωματικής Αντιπολίτευσης, διότι αυτό το υπόδειγμα δεν έκανε την Ελλάδα ούτε Σουηδία επί είκοσι χρόνια, ούτε Δανία, ούτε Ιρλανδία. Κινδύνευσε να μετατρέψει την Ελλάδα σε ΠΑΣΟΚία. Ε, αυτό δεν θα το επιτρέψουμε και δεν θα το επιτρέψει ο ελληνικός λαός.
      (Χειροκροτήματα από την πτέρυγα της Νέας Δημοκρατίας)
      Το υπόδειγμα της ΠΑΣΟΚίας ήταν εντελώς ασύμβατο με τις υποχρεώσεις που αναλάβαμε, όταν ενταχθήκαμε στην Ο.Ν.Ε.. Υπονόμευε τις προοπτικές του ελληνικού λαού. Υπονόμευε το μέλλον της χώρας. Η ανταγωνιστικότητα της χώρας κατρακυλούσε σταθερά. Οι εξαγωγές μας μειώνονταν όχι μόνο ως ποσοστό του Α.Ε.Π., αλλά και σε απόλυτους αριθμούς. Το δημόσιο χρέος βρισκόταν σε εξαιρετικά υψηλά επίπεδα. Έφτασε το 110% του Α.Ε.Π.. 
      Αυτά είναι που αλλάζουμε. Και τα αποτελέσματα της μέχρι σήμερα πολιτικής είναι ιδιαίτερα ενθαρρυντικά. Ακολουθήσαμε μια πολιτική ήπιας δημοσιονομικής προσαρμογής με σαφή και αμετάθετο στόχο τον περιορισμό των ελλειμμάτων και το σταδιακό περιορισμό του δημοσίου χρέους. 
      Παραμένουμε προσηλωμένοι σε αυτόν το στόχο για να είμαστε συνεπείς με τις υποχρεώσεις που απορρέουν από τη συμμετοχή μας στην ευρωζώνη, όπως παραμένουμε προσηλωμένοι και σε ένα μεταρρυθμιστικό πρόγραμμα, το οποίο σέβεται και τις αντοχές της κοινωνίας και τις αντοχές της οικονομίας και τις δυνατότητες που έχει η δημόσια διοίκηση, διότι για το μεταρρυθμιστικό μας πρόγραμμα άλλοι μας κατηγορούν ότι πάμε πολύ γρήγορα, άλλοι μας κατηγορούν ότι πάμε πολύ αργά. Πάμε σταθερά μπροστά να αλλάξουμε τα πράγματα με πρόγραμμα, με σχεδιασμό, με συνέπεια και μέσα στις αντοχές της κοινωνίας, διότι ένα πρόγραμμα που δεν είναι μέσα στις αντοχές της κοινωνίας ασφαλώς και δεν μπορεί να επιτύχει.
      Δε θα αναλύσω όλες τις πρωτοβουλίες που πήραμε, διότι ο Πρωθυπουργός ήταν εξαιρετικά αναλυτικός. Θα ήθελα, όμως, να κλείσω, κάνοντας μια έκκληση στην Αξιωματική Αντιπολίτευση. 
      (Στο σημείο αυτό την Προεδρική ‘Εδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
      Για να πάει μπροστά η χώρα, και έχουμε παραδείγματα από πάρα πολλές ευρωπαϊκές χώρες είναι απαραίτητο να υπάρξει ένα ελάχιστο ποσοστό συναίνεσης πάνω στις μεταρρυθμίσεις και στην πορεία. Καμία χώρα δεν μπόρεσε να προχωρήσει σε μεταρρυθμίσεις μόνο με την πρωτοβουλία ενός κόμματος. Είναι απαραίτητο και η Αξιωματική Αντιπολίτευση να σταματήσει αυτήν την αρνητική στάση, την οποία είδαμε και σήμερα –ήταν ευχάριστο, βεβαίως, ότι σήμερα δεν είχαμε επανάληψη των υβριστικών εκφράσεων που έχουν ακουστεί εδώ στο παρελθόν- να κάνει ένα διάλογο, όσο θέλει, με την κοινωνία, με όλους, αλλά να αποκτήσει ένα πρόγραμμα. Αυτό που εμφανίζεται σήμερα ως κρυφό πρόγραμμα του ΠΑ.ΣΟ.Κ., ας το βγάλει στη δημοσιότητα, ας μας πει τι ακριβώς εννοεί, διότι και σήμερα ο Αρχηγός της Αξιωματικής Αντιπολίτευσης ελάχιστα ασχολήθηκε με τις προγραμματικές θέσεις του ΠΑ.ΣΟ.Κ.. 
      Νομίζω ότι όλοι θέλουμε ένα ελληνικό αναπτυξιακό υπόδειγμα, όλοι θέλουμε ένα αναπτυξιακό υπόδειγμα, το οποίο να είναι προσαρμοσμένο στις ανάγκες, στις δυνατότητες της κοινωνίας μας. Ας κάνουμε όλα τα κόμματα μέσα σ’ αυτήν την Αίθουσα αυτό που πρέπει για να μπορέσει η χώρα να πάει μπροστά. Δεν αρκούν, ούτε μία, ούτε δύο, ούτε τρεις τετραετίες, για το μετασχηματισμό της οικονομίας και της κοινωνίας. Αργά ή γρήγορα η Αξιωματική Αντιπολίτευση, εάν επιδείξει υπεύθυνη στάση θα κληθεί και αυτή με τη σειρά της να κυβερνήσει. Όπως πάει, βέβαια, θα αργήσει αρκετά, αλλά ας μην εμποδίσει την πρόοδο της χώρας, έστω και αν παραμένει στη θέση της Αντιπολίτευσης!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο Πρόεδρος της Κυβερνήσεως κ. Κώστας Καραμανλής για να δευτερολογήσει.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, παρατηρώ ότι η πιο έντονη αντιδραστικότητα του ΠΑ.ΣΟ.Κ. εκδηλώνεται σε ζητήματα για τα οποία η ευθύνη ανήκει, αποκλειστικά και στο ακέραιο, στις κυβερνήσεις ΠΑ.ΣΟ.Κ.!
      (Χειροκροτήματα από την πτέρυγα της Νέας Δημοκρατίας)
      Προσπαθείτε να αποδώσετε αλλού προβλήματα που εσείς δημιουργήσατε. Ταυτόχρονα, όμως, ταυτίζεστε –επαναλαμβάνω τη λέξη με κεφαλαία, ταυτίζεστε- με ένα παρελθόν που, ως πολύ πρόσφατα, αποδοκιμάζατε και καταδικάζατε, μετρώντας τα λάθη του, τις ανεπάρκειές του και τις καθεστωτικές του πρακτικές. Ενώ ευθύνεστε για τα προβλήματα, προσποιείστε ότι δεν τα ξέρατε, δεν τα βλέπατε, δεν τα ακούγατε. Τώρα επιδιώκετε συστηματικά την καλλιέργεια έντασης και τεχνητής οξύτητας. Νομίζετε ότι σας βολεύει κομματικά και δε διστάζετε να παραμερίσετε το συλλογικό συμφέρον. Και ρωτώ: Έτσι σκοπεύετε να τ’ αλλάξετε όλα; Αυτές είναι οι απαιτήσεις της νέας εποχής; Αυτές είναι οι ανάγκες της κοινωνίας; Αυτές είναι οι επιταγές της δημοκρατίας; 
      Η κοινωνία, κυρίες και κύριοι συνάδελφοι, απαιτεί ανταγωνισμό προσφοράς και όχι στείρα αντίδραση σε ό,τι λέγεται και σε ό,τι γίνεται στον τόπο. 
      (Χειροκροτήματα από την πτέρυγα της Νέας Δημοκρατίας)
      Η κοινωνία απαιτεί ευθύνη από όλους ακόμη και από εκείνους που δημιούργησαν τα προβλήματα. Αυτή είναι η πραγματικότητα.
      Για να διασφαλίσουμε ένα ασφαλέστερο αύριο για τους Έλληνες, έχει σημασία να μπορούμε να αναγνωρίζουμε την αλήθεια. Έχει σημασία, να μπορούμε να διδαχθούμε από τα λάθη του παρελθόντος. Και εσείς κάθε μέρα αποδεικνύετε ότι δεν μπορείτε ούτε αυτό να κάνετε.
      (Χειροκροτήματα από την πτέρυγα της Νέας Δημοκρατίας)
       Οι ιδέες που αναπτύσσετε, οι ιδέες που αναπτύσσονται στο περιβάλλον σας, άλλοτε για την ανασφάλιστη εργασία και άλλοτε για τα ασφαλιστικά ζητήματα, δεν αποκαλύπτουν παρά μόνο σύγχυση, αδυναμία προσανατολισμού, αντιφατικούς και δημοκοπικούς στόχους.
      Αφοσιωθήκατε στην τακτική της στείρας αντιπαράθεσης, της τεχνητής πόλωσης, στην καλλιέργεια κλίματος οξύτητας. Δεν μπορέσατε, όμως, ούτε για τα στοιχειώδη, να διαμορφώσετε θέσεις. Περιορίζεστε σε μισές αλήθειες. Μιλάτε για «άλλους δρόμους», που δεν φαίνεται να ξέρετε, ούτε ποιοι είναι, ούτε προς τα πού οδηγούν. Καταλήγετε σε συνεχείς παλινωδίες. Ο ίδιος καταθέσατε στο Λαύριο την ιδέα της ανασφάλιστης εργασίας, για να μην επιβαρύνονται, ούτε οι εργοδότες ούτε το κράτος. Ο ίδιος υπαναχωρήσατε, για να πείτε ότι θα πληρώνει το κράτος και, άρα, θα αυξηθεί η φορολογία.
      (Χειροκροτήματα από την πτέρυγα της Νέας Δημοκρατίας)
       Ο ίδιος ανοίξατε το θέμα των εργασιακών σχέσεων, μιλώντας στο συνέδριο του «ECONOMIST». Και ο ίδιος αποπέμψατε τον Συντονιστή, που εξήγησε τις θέσεις σας. 
      Εσείς ο ίδιος προσποιείστε, ταυτόχρονα, πως δεν ακούσατε τις τοποθετήσεις για το ασφαλιστικό από τους συμβούλους σας για τα Οικονομικά και έρχεστε τώρα να μας πείτε ότι αυτά που προτείνει ο σύμβουλός σας για τα οικονομικά ισχύουν ήδη. 
      Ασφαλώς δεν είναι έτσι. Αύξηση ορίων ηλικίας προτείνει. Μην το απαρνείστε. 
      Και τι μας λέτε τώρα; Ότι δεν ξέρει τι ισχύει και τι δεν ισχύει ο σύμβουλός σας για τα οικονομικά; 
      (Χειροκροτήματα από την πτέρυγα της Νέας Δημοκρατίας)
       Υπάρχει έστω ένα θέμα στο οποίο να έχετε συγκεκριμένη θέση; Τι σημαίνει η σύγχυση που εκπέμπετε; Πού οφείλονται οι συνεχείς παλινωδίες; Πώς γίνεται τη μια να αποδοκιμάζετε τις πολιτικές των κυβερνήσεων του κόμματός σας και την άλλη να ταυτίζεστε με τις χειρότερες συνέπειές τους; 
      Επανέρχεστε μονότονα στο θέμα της δημοσιονομικής εξυγίανσης και προσαρμογής, αλλά δεν ακουμπάτε την πραγματικότητα, που άφησαν πίσω τους οι πρακτικές των κυβερνήσεών σας. Δεν τολμάτε να πλησιάσετε την αλήθεια. Δεν αγγίζετε βέβαια την ουσία του προβλήματος. 
      Έχουμε αντίθετη άποψη διακυβέρνησης. Αντί της δημιουργικής λογιστικής, εμείς έχουμε επιλέξει τη δημιουργική πολιτική.
      (Χειροκροτήματα από την πτέρυγα της Νέας Δημοκρατίας)
       Και προσθέτω κάτι ακόμα: Το τελευταίο διάστημα, η EUROSTAT απαιτεί να προσμετρήσουμε στο δημόσιο έλλειμμα τα πεντακόσια και πλέον εκατομμύρια ευρώ, που επιβλήθηκαν σαν πρόστιμο στη χώρα μας, για τις κακοτεχνίες και τις αδιαφανείς διαδικασίες της περιόδου 2001-2003. 
      Άλλη μια βαριά κληρονομιά της περιόδου ΠΑ.ΣΟ.Κ. πέφτει -και αυτή- στις πλάτες της Κυβέρνησης και, κυρίως, στις πλάτες των ιδίων των πολιτών.
      (Χειροκροτήματα από την πτέρυγα της Νέας Δημοκρατίας)
      Το ίδιο ακριβώς συμβαίνει και με τα κρυφά χρέη, τα κρυφά ελλείμματα, τη λεγόμενη δημιουργική λογιστική του τότε αυτοαποκαλούμενου τότε «εκσυγχρονισμού». Προεισπράττατε έσοδα του μέλλοντος. Μεταθέτατε, όμως, οικονομικά βάρη στην επόμενη κυβέρνηση, στους επόμενους προϋπολογισμούς, στις επόμενες γενιές. Αυτή είναι η πραγματικότητα. 
      Το πιο μεγάλο σε έκταση πρόβλημα αφορούσε τις αμυντικές δαπάνες. Και το πρόβλημα δεν ήταν η μέθοδος που χρησιμοποιείτο. Το πρόβλημα ήταν ότι οι μεγάλες στρατιωτικές δαπάνες –περίπου 8,7 δισεκατομμυρίων ευρώ- δεν εγγράφονταν με καμία μέθοδο. 
      Μπορεί ο καθένας να αντιληφθεί ποιες θα ήταν οι συνέπειες, εάν η Κυβέρνηση αναγκάζονταν να εγγράψει τα ποσά αυτά στον προϋπολογισμό του 2005. Το έλλειμμα θα ξεπερνούσε το 10% και οι συνέπειες θα ήταν αβάσταχτες και για την Οικονομία και για την Κοινωνία.
      Αντιμετωπίσαμε το θέμα με πολιτική και κοινωνική ευθύνη. Συνεργαστήκαμε στενά με την Ευρωπαϊκή Επιτροπή και πετύχαμε τις καλύτερες δυνατές λύσεις. Αποτρέψαμε τα εφιαλτικά σενάρια, στα οποία κάποιοι είχαν επενδύσει ανεύθυνα και μικροκομματικά.
      Και όμως! Οι υπεύθυνοι της υπερχρέωσης, οι υπεύθυνοι των κρυφών ελλειμμάτων, οι υπεύθυνοι της αλχημείας, και της εξαπάτησης, παριστάνουν τους καταγγέλλοντες. 
      (Χειροκροτήματα από την πτέρυγα της Νέας Δημοκρατίας)
       Διαστρεβλώνουν την πραγματικότητα και εξαπολύουν και ύβρεις. 
      (Χειροκροτήματα από την πτέρυγα της Νέας Δημοκρατίας)
       Όσο πιο ένοχοι αισθάνονται, τόσο πιο προκλητικοί εμφανίζονται.
      Ρωτώ, λοιπόν: Τι θέλατε να κάνουμε με τα χρέη που δεν εμφανίζατε πουθενά; Ποια ήταν η μεθόδευσή σας; Ποιο ήταν το σχέδιό σας; Ποιοι ευθύνονται; Εκείνοι που σηκώνουν το βάρος για την αντιμετώπιση του προβλήματος ή εκείνοι που δημιούργησαν το πρόβλημα; 
      Ξέρετε πολύ καλά ότι η κατάσταση που διαμορφώθηκε στον ευρύτερο δημόσιο τομέα δεν μπορεί να συνεχιστεί. Δεν αντέχει η οικονομία δημόσιες επιχειρήσεις που κοστίζουν πολλαπλάσια απ’ όσα εισπράττουν, χωρίς να προσφέρουν επαρκείς και ποιοτικές υπηρεσίες στους πολίτες. Δεν γίνεται να πληρώνουν οι φορολογούμενοι πολίτες ζημιές δημοσίων επιχειρήσεων που αυξάνονται διαρκώς. Τα προβλήματα που συσσωρεύτηκαν στις επιχειρήσεις και τους οργανισμούς του δημόσιου ήταν και είναι πολλά. Ήταν και είναι αβάστακτα στην οικονομία. Ήταν και είναι πρόκληση για τους φορολογούμενους. 
      Η κατάσταση που διαμορφώθηκε, μέσα από τις πρακτικές του παρελθόντος, δεν αντιμετωπίζεται με απλή διαχείριση, κυρίες και κύριοι συνάδελφοι. Απαιτεί αλλαγές. Απαιτεί τομές. Απαιτεί ευθύνη απ’ όλους. Αυτό είναι το επιτακτικό αίτημα της κοινωνίας. Και σ’ αυτό το αίτημα ανταποκρινόμαστε. Βάζουμε τέλος στις καταστάσεις που τροφοδοτούσαν… τη διόγκωση ενός προβληματικού δημόσιου τομέα, την παραγωγή τεράστιων ελλειμμάτων, την εκκόλαψη φαινομένων διαφθοράς.
      Αυτός είναι ο στόχος της μεταρρύθμισης στις Δ.Ε.Κ.Ο. Μια πραγματική αλλαγή, που εγγυάται οφέλη, τόσο για την οικονομία, όσο και για ολόκληρη την κοινωνία. Μια κομβικής σημασίας μεταρρύθμιση που σημαίνει διαφάνεια στη λειτουργία των Δ.Ε.Κ.Ο. -καλύτερες υπηρεσίες προς τους πολίτες- ελάφρυνση των φορολογουμένων από τις ζημιές της κακοδιαχείρισης. 
      Σε ό,τι αφορά την ανεργία, το είπα και το επαναλαμβάνω: Για μας, είναι το πιο μεγάλο κοινωνικό πρόβλημα. Είναι, όμως και η πιο χειροπιαστή απόδειξη της αδιέξοδης και αναποτελεσματικής πολιτικής που ακολουθήθηκε στα χρόνια που πέρασαν. 
      Σήμερα ο πιο μεγάλος στόχος μας είναι αυτός, η μείωση της ανεργίας, γιατί η ανεργία, προφανώς, διαβρώνει την κοινωνική συνοχή, μειώνει την παραγωγική ικανότητα της οικονομίας, περιθωριοποιεί συμπολίτες μας και τους καθιστά αδύναμους.
      Όμως! Για να μειωθεί, κυρίες και κύριοι συνάδελφοι, η ανεργία χρειάζεται ευθύνη απ’ όλους. Από την Κυβέρνηση βεβαίως, αλλά και απ’ όλες τις πολιτικές δυνάμεις. Από τις επιχειρήσεις και όλους τους κοινωνικούς εταίρους. Για να μειωθεί η ανεργία…-χρειάζεται εκπαίδευση και κατάρτιση, -χρειάζεται βιώσιμη ανάπτυξη, σ’ ολόκληρη τη χώρα και σε όλους τους τομείς, -χρειάζονται νέες επενδύσεις, που δημιουργούν νέες θέσεις δουλειάς. 
      Εργαζόμαστε σταθερά στις τρεις αυτές κατευθύνσεις. Η οικονομική αναπτυξιακή πολιτική ήδη, αποδίδει απτά αποτελέσματα. Από το 11,3% που ήταν η ανεργία στο πρώτο τρίμηνο του 2004, περιορίστηκε στο 9,7 το τελευταίο τρίμηνο του 2005. Η γυναικεία ανεργία, από το 16,8% μειώθηκε στο 14,9%. Η βελτίωση στους νέους, είναι ακόμη μεγαλύτερη: Από το 21,3% περιορίστηκε στο 19,1%. Δεν είναι η λύση του προβλήματος. Το ξέρουμε όλοι αυτό. Αλλά είναι σαφείς οι τάσεις. Και είναι, στην ουσία, επιβεβαίωση της ορθότητας της πολιτικής που εφαρμόζουμε. 
      Υπογραμμίζω ότι στα αποτελέσματα αυτά, ιδιαίτερο ρόλο είχε η αύξηση των εξαγωγών. Υπογραμμίζω ακόμη ότι η απελευθέρωση του ωραρίου των καταστημάτων συνετέλεσε, επίσης, στην αύξηση της απασχόλησης. Ιδίως, μάλιστα, στο λιανικό εμπόριο, όπου μόνον το τελευταίο τρίμηνο του 2005, δημιουργήθηκαν πάνω από τρεισήμισι χιλιάδες νέες θέσεις εργασίας.
      Πέρα απ’ αυτά, όμως, στη μείωση της ανεργίας συνέβαλε και η εντατική χρήση των επιχειρησιακών προγραμμάτων εκπαίδευσης, κατάρτισης και απασχόλησης, ο ρυθμός απορροφητικότητας των νέων υπερδιπλασιάστηκε τα δύο τελευταία χρόνια. Τα έως τώρα αποτελέσματα εμπνέουν εμπιστοσύνη και δημιουργούν αισιοδοξία. Δεν μας αρκούν, όμως! Εντείνουμε τις προσπάθειες μας γιατί ο στόχος είναι κοινός: Περισσότερες δουλειές, -μεγαλύτερη απασχόληση, -υψηλότερο εισόδημα για όλους.
      Το μόνιμο τροπάριο το ακούσαμε πάλι σήμερα, περί στελέχωσης του κράτους. Εν πάση περιπτώσει, εσείς που κρατικοποιήσατε το κόμμα σας και κομματικοποιήσατε το κράτος μιλάτε γι’ αυτό το ζήτημα; Έχετε παρελθόν, επιτέλους, κύριε Παπανδρέου. Μην εμφανίζεστε σαν ξένος επισκέπτης. 
      (Χειροκροτήματα από την πτέρυγα της Νέας Δημοκρατίας)
      Σήμερα μιλάτε, τάχα, για «γαλάζια παιδιά». Στο παρελθόν βαφτίσατε τα καφενεία μπλε και πράσινα. Με την κομματική λογική που σας διακρίνει, διχάζετε την κοινωνία. Και, το χειρότερο, διχάζετε τη νεολαία. Σας ξέρουν καλά οι νέοι άνθρωποι στον τόπο αυτό κύριε Παπανδρέου.
      (Χειροκροτήματα από την πτέρυγα της Νέας Δημοκρατίας)
      Εμείς αντλούμε δύναμη και αφιερώνουμε τους εαυτούς μας στην ενότητα των Ελλήνων. Εσείς προσπαθείτε να αντλήσετε δύναμη από το διχασμό. Ακόμα και να αποκομίσετε προσωπικά ή κομματικά, οφέλη, τον Τόπο πάντως τον βλάπτετε με αυτήν την τακτική.
      (Χειροκροτήματα από την πτέρυγα της Νέας Δημοκρατίας)
      Θέλετε να κυβερνήσετε. Εμφανής και διακαής ο πόθος σας. Αλλά, με ποιο πρόγραμμα, με ποιο σχέδιο, με ποια πρόταση; Τα λόγια του αέρα; Η ακατάσχετη παραποίηση της πραγματικότητας, οι πομπώδεις αοριστίες, δεν επαρκούν. Μιλήσατε για τριάντα τέσσερα λεπτά. Λιγότερα από δυο λεπτά αφιερώσατε στις, δήθεν, προτάσεις. Δηλαδή ενενήντα δευτερόλεπτα, για όλα εκείνα που προβληματίζουν τους πολίτες. Και μάλιστα, όταν για τα περισσότερα απ’ αυτά οι Κυβερνήσεις του χθες, οι δικές σας κυβερνήσεις, φέρουν αποκλειστική την ευθύνη. 
      (Χειροκροτήματα από την πτέρυγα της Νέας Δημοκρατίας)
      Έστω, λοιπόν, σ’ αυτά τα ενενήντα δευτερόλεπτα, να δούμε τι προτείνατε. 
      ΑΠΟΣΤΟΛΟΣ ΚΑΚΛΑΜΑΝΗΣ: Τα δύο λεπτά είναι εκατόν είκοσι δευτερόλεπτα.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σταχυολογώ: «Προτείνουμε αναβάθμιση της παιδείας»… «Προτείνουμε την αύξηση των κοινωνικών δαπανών»… «Εγγυούμαστε υπεύθυνη οικονομική διαχείριση»… «Εγγυούμαστε προτεραιότητα στην απασχόληση»… «Εγγυούμαστε την αξιοπρέπεια»... Τόσο σοβαρά! Τόσο αναλυτικά! Τόσο συγκεκριμένα! Τόσο δεσμευτικά! 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Για να το πούμε απλά, γενικόλογες μεγαλοστομίες, ευχολόγια χωρίς ουσία. Κουβέντες του αέρα. Αυτά, κύριε Παπανδρέου, δεν είναι πρόγραμμα, δεν είναι θέσεις, δεν είναι προτάσεις. Είναι τρανή απόδειξη έλλειψης θέσεων, ένδειας πολιτικού λόγου, ανεπάρκειας πολιτικής πρότασης. Αυτή είναι η αλήθεια. Και η αλήθεια αυτή δεν κρύβεται. Ειδικά σήμερα, που κατέστη εκκωφαντική. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Και, εν πάση περιπτώσει, τώρα παριστάνετε ότι θέλετε να αναβαθμίσετε, να αυξήσετε, ακόμη και να εγγυηθείτε. Είκοσι πέντε χρόνια τι κάνατε; Επί ένα τέταρτο του αιώνα γιατί δεν τα κάνατε; Δεν τα ξέρατε; Δεν τα είχατε σκεφθεί; Δεν τα είχατε ακούσει; 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Γιατί τόσα χρόνια στην Κυβέρνηση εκείνο που είδαν οι πολίτες ήταν η υποβάθμιση της παιδείας, δημοσιονομική εκτροπή, ελλείμματα και φορολογικές επιδρομές στην πλάτη των πολιτών, έκρηξη ανεργίας και κοινωνικών ανισοτήτων. Και αυτά -όσα και αν λέτε- δεν τα ξεχνούν οι πολίτες. Γιατί οι πολίτες σας έζησαν στο πετσί τους, σας είδαν, σας γνώρισαν, σας απέρριψαν. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Με ενθουσιασμό νεοφώτιστου, εμφανίστηκε ο κ. Παπανδρέου να ανακαλύπτει την Ελλάδα. Συνεχίστε την άσκησή σας. Μάθετε κι άλλα για τα πραγματικά προβλήματα. Κοιτάξτε στο κόμμα σας και στον καθρέπτη σας για να δείτε ποιος είναι υπαίτιος για τα προβλήματα που περιγράψατε στην ομιλία σας. Και μετά, κάνετε λίγο υπομονή. Στο στίβο των εκλογών -όταν γίνουν- θα αναμετρηθούμε, ενώπιον των πολιτών. Εμείς με το έργο μας και εσείς με τα άδεια πυροτεχνήματά σας. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Προηγουμένως, όμως, για να σας πάρω μαζί μου να γυρίσουμε την Ελλάδα –την Ελλάδα, που σας θυμίζω, την έχω γυρίσει σπιθαμή προς σπιθαμή και την ξέρω πολλά χρόνια τώρα μαζί με τους συνεργάτες μου- πρέπει να αποκτήσετε προτάσεις. Συγκεκριμένες και ξεκάθαρες. Όχι νεφελώδεις και αντιφατικές. Όταν αποφασίσετε αν θέλετε ανασφάλιστη εργασία για τους νέους ή όχι, όταν αποφασίσετε αν θέλετε ελεύθερες απολύσεις ή όχι, όταν αποφασίσετε αν θέλετε το μοντέλο των σκανδιναβικών χωρών, που φορολογεί τον πολίτη με 60% φόρο ή όχι, τότε θα το δούμε. Σταματήστε, όμως, τις αερολογίες. Κάντε συγκεκριμένες προτάσεις. Και τότε, ναι, θα σας πάρω από το χέρι να δείτε την πραγματική Ελλάδα. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Όμως, να προσθέσω κάτι τελευταίο. Μην ξεχάσετε, στο ίδιο πούλμαν, να πάρετε μαζί σας τους πρώην Υπουργούς και τα στελέχη σας, που υπόσχονταν στους Έλληνες πλούτη από το Χρηματιστήριο και έκαναν το μεγαλύτερο έγκλημα. 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Μην ξεχάσετε να πάρετε μαζί σας τα στελέχη του διαπλεκόμενου «μαθηματικού τύπου». Μην ξεχάσετε να πάρετε μαζί σας τα στελέχη που έφεραν αυτά τα χάλια στην Ολυμπιακή Αεροπορία.
      Μην ξεχάσετε να πάρετε μαζί σας και αυτούς που έκαναν το σκάνδαλο του Κτηματολογίου. Μην ξεχάσετε να πάρετε μαζί και τον Υπουργό σας που έλεγε στους αγρότες να τα βγάλουν πέρα μόνοι τους. Τότε, κύριε Παπανδρέου, θα χρειάζεστε, πράγματι, τηλεοπτικά πλάνα για να κάνετε εντύπωση. Γιατί, δυστυχώς, τότε θα ψάχνετε να κρυφτείτε. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ., Γιώργος Παπανδρέου για να δευτερολογήσει. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι, έκανα μια πρόταση στον Πρωθυπουργό και την ξανακάνω: Κύριε Καραμανλή αν δέχεστε να βγείτε από την κρυψώνα του Μαξίμου, με όποιους όρους θέλετε, να πάμε να μιλήσουμε με τον ελληνικό λαό.
      (Χειροκροτήματα από την πτέρυγα του ΠΑ.ΣΟ.Κ.)
      Καταλαβαίνω ότι σας χάλασα και πάλι το κέφι σήμερα, κύριε Καραμανλή, αλλά νομίζω θα έρθετε μαζί μου. 
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ίσα-ίσα μου το φτιάξατε!
      ΜΙΛΤΙΑΔΗΣ ΕΒΕΡΤ: Ίσα-ίσα, γελάσαμε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Μπορεί να σας το φτιάχνουν τα χειροκροτήματα της παράταξή σας. Βγείτε όμως στον κόσμο να δείτε αν το κέφι σας θα είναι καλύτερο. 
      Σε ό,τι αφορά τη δημιουργική πολιτική για την οποία μας μίλησε ο κ. Πρωθυπουργός, σαφώς καθόλου δημιουργικός δεν ήταν στη δευτερολογία του. Ακούσαμε όλα τα γνωστά πεπαλαιωμένα επιχειρήματα. Και επειδή μιλάτε για το παρελθόν, κύριε Πρωθυπουργέ, τα λεγόμενα 20 χρόνια του ΠΑ.ΣΟ.Κ., μιλάτε σαν να αγνοείτε μερικά βασικά στοιχεία. 
      Την εμπιστοσύνη στο ΠΑ.ΣΟ.Κ. την έδωσε ο ελληνικός λαός πέντε φορές, κύριε Καραμανλή. 
      (Χειροκροτήματα από την πτέρυγα του ΠΑ.ΣΟ.Κ.)
      Το 1981 με τον Ανδρέα Παπανδρέου και τη μεγάλη Αλλαγή. 
      (Χειροκροτήματα από την πτέρυγα του ΠΑ.ΣΟ.Κ.)
      Και σας θυμίζω ότι για τα «πράσινα» και τα «μπλε» καφενεία δεν θα έπρεπε εσείς, η παράταξή σας, να μιλάει. Μην ξεχνάτε ποιος αναγνώρισε την Εθνική Αντίσταση, ποιος σταμάτησε τα φακελώματα. 
      (Χειροκροτήματα από την πτέρυγα του ΠΑ.ΣΟ.Κ.)
      Ξαναβγήκαμε το 1985. 
      Το 1989 βεβαίως το ξέρετε πολύ καλά τι έγινε, αλλά δικαιώθηκε ο Ανδρέας Παπανδρέου το 1993 με 48%. Το 1996 με τον Κώστα Σημίτη. 
      Το 2000 με τον Κώστα Σημίτη, για την Ο.Ν.Ε., για τους Ολυμπιακούς Αγώνες, για την Κύπρο, για νέους δρόμους για το μέλλον. 
      Μιλάτε για την κληρονομιά, κύριε Καραμανλή. Γνωρίζετε, όπως γνωρίζω πολύ καλά, ότι κάθε κληρονομιά έχει το βάρος της. Κάθε κληρονομιά όμως έχει και τις ευκαιρίες της. Δεν παραγγέλνουμε εμείς την κληρονομιά με το μέτρο. Δεν επιλέγουμε εμείς, κύριε Καραμανλή, τι θα κληρονομήσουμε. Επιλέγουμε τι θα κληροδοτήσουμε. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν θα κριθούμε, κύριε Καραμανλή, ούτε εσείς ούτε εγώ από την κληρονομιά μας. Θα κριθούμε από το τι θα κληροδοτήσουμε. 
      (Χειροκροτήματα από την πτέρυγα του ΠΑ.ΣΟ.Κ.)
      Θα κριθούμε από το τι είπαμε και τι κάναμε. Θα κριθούμε από το πρόγραμμά μας. Θα κριθούμε από το πώς θα χειριστούμε την πρωθυπουργία αυτού του τόπου. Σταματήστε, λοιπόν, κύριε Καραμανλή, να μιλάτε για το κληρονομήσατε και αρχίστε να δουλεύετε για το τι θα κληροδοτήσετε. 
      (Χειροκροτήματα από την πτέρυγα του ΠΑ.ΣΟ.Κ.)
      Δεν χρειάζεται η χώρα ανεύθυνο Πρωθυπουργό. Χρειάζεται υπεύθυνο Πρωθυπουργό. 
      (Χειροκροτήματα από την πτέρυγα του ΠΑ.ΣΟ.Κ.)
      Και σας έδωσε εντολή ο ελληνικός λαός. Τι την κάνατε; Είχατε μεγάλα περιθώρια ανοχής από τον πολίτη. Σας πιστέψανε και εμείς περιμέναμε κάτι διαφορετικό. Δείχνατε και δείχνετε ότι δεν μπορείτε να διδαχθείτε. Δύο χρόνια ήταν αρκετά, για να φανεί το πραγματικό πρόσωπό σας. Και σε ό,τι αφορά το παρελθόν, σας διαψεύδει πανηγυρικά, κύριε Καραμανλή, σε ό,τι αφορά την απογραφή, η EUROSTAT. Και εδώ έρχεστε και απολογείστε πια, κάθε φορά που μιλάτε για το θέμα της «απογραφής». Απολογείστε εσείς, κύριε Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Αλλά δεν κάνετε μόνο αυτό. Παίζετε με τον πιο ευαίσθητο τομέα του ελληνικού προϋπολογισμού. Παίζετε με το θέμα των αμυντικών δαπανών. Σε μια χώρα που ξοδεύει και θυσιάζεται όσο καμία άλλη χώρα στον κόσμο για τις αμυντικές της δαπάνες, εσείς το έχετε αξιοποιήσει για κομματικό παιχνίδι. 
      Σε ό,τι αφορά τα μοντέλα και τις προτάσεις, εγώ θέλω να τονίσω ότι και ως Πρόεδρος της Σοσιαλιστικής Διεθνούς, υπόσχομαι να αξιοποιήσω την εμπειρία των προοδευτικών κομμάτων και ανά την Ευρώπη και ανά τον κόσμο. Θα αφομοιώσουμε τις καλύτερες πρακτικές, πάντα σεβόμενοι τις ιδιαιτερότητες της Ελλάδας, για την απασχόληση, για την υγεία, για την παιδεία, για το περιβάλλον, για τη δημόσια διοίκηση. Και ένα βασικό στοιχείο για όλα αυτά τα μοντέλα, τα οποία εσείς συζητάτε και εμείς συζητάμε, είναι ότι πρέπει να υπάρχει συνεννόηση για μεταρρυθμίσεις και πραγματικές αλλαγές, πρέπει να υπάρχει διάλογος και όχι να φέρνετε νομοσχέδια το βράδυ της Παρασκευής, για να ψηφίζετε τα νομοσχέδια αυτά την επόμενη Τρίτη. Όχι σε μια πολιτική εν κρυπτώ, κύριε Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς θα αξιοποιήσουμε την εμπειρία και του σουηδικού μοντέλου και του φινλανδικού μοντέλου και του ιρλανδικού μοντέλου. Ένα μοντέλο δεν θα χρησιμοποιήσουμε. Είναι το Καραμανλικό, το νεοδημοκρατικό, το μοντέλο της φθηνής εργασίας και της υποβάθμισης της χώρας.
      (Χειροκροτήματα από την πτέρυγα του ΠΑ.ΣΟ.Κ.)
      Μιλήσατε για προτάσεις. Δεν έχουμε καταθέσει προτάσεις σε τόσους τομείς; Δεν έχουμε καταθέσει; Για το θέμα της διαφθοράς, και πλαίσιο καταθέσαμε και, αφού θέλατε παραπάνω, δουλέψαμε και σας δώσαμε σαράντα σημεία, για να αντιμετωπίσουμε το θέμα της διαφθοράς και της διαφάνειας. Τι κάνετε, κύριε Καραμανλή, για τις προτάσεις τις οποίες εμείς καταθέσαμε, για να χτυπήσουμε τη διαφθορά; Τρέχετε γύρω από το «Βασικό Μέτοχο», για να σας στέλνουν πάλι «λυπητερές» από την Ευρωπαϊκή Ένωση.
      (Χειροκροτήματα από την πτέρυγα του ΠΑ.ΣΟ.Κ.)
       Εμείς θέλουμε μία ανοικτή κοινωνία, ανοικτό κόμμα και συντεταγμένη Κυβέρνηση που θα λογοδοτεί δημοκρατικά. Εσείς θέλετε ελεγχόμενη κοινωνία,  κλειστό κόμμα και ασύδοτη Κυβέρνηση. Εσείς θέλετε πολίτες χειραγωγημένους και φοβικούς. Εμείς θέλουμε πολίτες ελεύθερους και δημιουργικούς. Εσείς θέλετε μία Κυβέρνηση που να υπηρετεί τα δοβλέτια των εκάστοτε Υπουργών, πόσες προσλήψεις και μεταθέσεις κ.ο.κ. θα κάνουν. Εμείς θέλουμε Κυβέρνηση που θα υπηρετεί το δημόσιο συμφέρον. Εσείς έχετε μία Κυβέρνηση σκορποχώρι, διότι έτσι υπηρετείτε το πελατειακό σύστημα. Εμείς θέλουμε το κράτος να προστατεύει και να απελευθερώνει τον Έλληνα πολίτη, να του εγγυάται τα βασικά του δικαιώματα σε κάθε τομέα -υγεία, παιδεία- χωρίς προνόμια για τους λίγους, χωρίς προνόμια των γαλάζιων δήθεν παιδιών. Εμείς μιλάμε για την Ελλάδα του μεγάλου ευρωπαϊκού οράματος. Εσείς  μιλάτε για την Ελλάδα της EUROVISION. Και βεβαίως, ευχόμαστε στην κ. Βίσση καλή επιτυχία, αλλά δεν καταλαβαίνω, γιατί συμπεριλαμβάνετε τη EUROVISION στο δικό σας απολογισμό. 
      (Γέλια-χειροκροτήματα από την πτέρυγα του ΠΑ.ΣΟ.Κ.)
      Σε ό,τι αφορά την αξιοπιστία των δικών μας λόγων, κύριε Πρωθυπουργέ, αγαπητοί συνάδελφοι του Κοινοβουλίου, μπορείτε να διαφωνείτε με την πολιτική μας για την ΟΝΕ, αλλά ό,τι λέμε το κάναμε. Μπορεί να μη μας πιστέψατε όταν διαμορφώναμε το Ελσίνκι, αλλά είπαμε ότι θα βάλουμε την Κύπρο στην Ευρωπαϊκή Ένωση και την βάλαμε. 
      (Χειροκροτήματα από την πτέρυγα του ΠΑ.ΣΟ.Κ.)
      Μπορεί να μην σας άρεσε το πώς προετοιμάσαμε τους Ολυμπιακούς Αγώνες, αλλά παρά τις Κασσάνδρες, η Ελλάδα πήρε το «εύγε» από την υφήλιο. Το είπαμε και έγινε.
      (Χειροκροτήματα από την πτέρυγα του ΠΑ.ΣΟ.Κ.)
      Μπορεί να λέγατε ότι τα έργα μας είναι μακέτες, αλλά εσείς κόβετε ακόμα κορδέλες αυτών των έργων. Εμείς το είπαμε και το κάναμε. Αυτό που λέμε το κάνουμε. Όχι υποσχέσεις, για όλα σε όλους. 
      (Ζωηρά χειροκροτήματα από την πτέρυγα του ΠΑ.ΣΟ.Κ.)
      Στην περίοδο 2000-2003, υπήρξε αισθητή βελτίωση στη συντριπτική πλειονότητα των δεικτών, μιας και θέλετε να μιλήσετε με δείκτες. Στην περίοδο 2004-2005, με δική σας Κυβέρνηση, έχουμε επιδείνωση σχεδόν σε όλους τους δείκτες. Έχει οπισθοδρόμηση η οικονομία στο ρυθμό ανάπτυξης, ανταγωνιστικότητας και στις επιχειρηματικές επενδύσεις. Επιδεινώνεται το ισοζύγιο τρεχουσών συναλλαγών. Δείκτες, όπως απασχόληση ηλικιωμένων, μέση ηλικία εξόδου από την αγορά εργασίας, συμμετοχή στη διά βίου μάθηση, μακροχρόνια ανεργία στους άνδρες και στις γυναίκες, διαφορές στα ποσοστά απασχόλησης ανά περιφέρεια, επιδεινώθηκαν ή παρέμειναν στάσιμοι στη διετία της Νέας Δημοκρατίας.
      Αποκλίνουμε πια από τον ευρωπαϊκό μέσο όσο. Μήπως φταίει το ΠΑ.ΣΟ.Κ. ότι η διαφορά τιμής στο πετρέλαιο μεταξύ Ευρωπαϊκής Ένωσης και Ελλάδας, φτάνει τα 42 ευρώ τον τόννο; Φταίει και γι’ αυτό το ΠΑ.ΣΟ.Κ.; 
      Έχουμε δε καλέσει και τον Υπουργό Οικονομίας να μας δώσει εξηγήσεις για σειρά ζητημάτων. Δεν μας δίνει εξηγήσεις για την εσπευσμένη πώληση του 10% του Ο.Τ.Ε., δηλαδή περίπου πενήντα τεσσάρων εκατομμυρίων μετοχών με τιμή πώλησης 17 ευρώ. Αυτές τις μετοχές είχε επανακτήσει το ελληνικό δημόσιο λίγο πριν στην τιμή των 20 ευρώ. Απώλεια 150.000.000 ευρώ. Δύο μήνες μετά αν είχατε πουλήσει τις μετοχές, θα είχατε εισπράξει θετικά 61.000.000 ευρώ παραπάνω. 
      Πουλήσατε πενήντα δυόμισι εκατομμύρια μετοχές του Ο.Π.Α.Π. με τιμή 24,1 ευρώ. Τον περασμένο Δεκέμβριο, η τιμή της μετοχής ήταν πάνω από 27 ευρώ. Απώλεια για το ελληνικό δημόσιο, 190.000.000 ευρώ. Τους ίδιους υπολογισμούς μπορούμε να κάνουμε στην αύξηση του μετοχικού κεφαλαίου της Α.Τ.Ε. με ανάδοχο και σύμβουλο ταυτόχρονα τη UBS, που οδήγησε σε απώλεια 40.000.000 ευρώ από το ελληνικό δημόσιο ουσιαστικά. 
      Προφανώς αυτές οι απώλειες του ελληνικού δημοσίου είναι κέρδη, για ποιους; Για κάποιους αγοραστές. Αυτού του είδους είναι οι συναλλαγές σας και οι ιδιωτικοποιήσεις σας, κύριοι της Νέας Δημοκρατίας; Θα συμφωνήσω και με τον κ. Αλαβάνο και την κ. Παπαρήγα, ότι ένα μεγάλο θέμα στην παγκόσμια οικονομία είναι η αυξανόμενη συγκέντρωση πλούτου, η αυξανόμενη συγκέντρωση εξουσίας σε λίγα χέρια, το οποίο υπονομεύει και βασικούς θεσμούς της Δημοκρατίας. Γι’ αυτό οι συλλογικές διαπραγματεύσεις δεν είναι παρά ένα απλό, αλλά βασικό όπλο για τον εργαζόμενο, για να μπορεί να προστατεύσει τις δικές του κατακτήσεις και το δικό του μέλλον.
      (Χειροκροτήματα από την πτέρυγα του ΠΑ.ΣΟ.Κ.)
      Μιλάμε για αξιοπρέπεια. Πληγώνετε την αξιοπρέπεια του Έλληνα πολίτη με τις πολιτικές σας, όταν περιμένατε αμήχανα στη Λουκέρνη, όταν διασύρετε τη χώρα μας με την καταστροφική απογραφή, όταν προσπαθείτε να στρέψετε τη μία κοινωνική ομάδα ενάντια στην άλλη, όταν κάνετε μία οικονομική πολιτική που οδηγεί όλο και περισσότερους πολίτες στο περιθώριο. 
      Αλλά, υπάρχει ένα γεγονός που συνεχώς προσπαθείτε να κρύψετε. 
      Επανέρχομαι στο γνωστό, αλλά και άγνωστο για τις λεπτομέρειές του, γεγονός των υποκλοπών. Δεν αφορά μόνο την Κυβέρνηση και τα κόμματα της Αντιπολίτευσης. Αφορά κάθε πολίτη. 
      Έχουμε θέσει συγκεκριμένα ερωτήματα και δεν έχουν απαντηθεί. Ήδη από την έρευνα της Α.Δ.Α.Ε., μέσα δηλαδή σε λίγο χρόνο, προέκυψαν περισσότερα στοιχεία από όσα στους έντεκα μήνες της δικής σας συγκάλυψης. Για μια εταιρεία που δημοσίως πήρε συγχωροχάρτι από τον πρώην Υπουργό Δημόσιας Τάξης, βγήκαν σημαντικότατα στοιχεία από την Α.Δ.Α.Ε..
      Ένα ερώτημα θα σας θέσω, κύριε Καραμανλή, σήμερα. Μπορείτε, κύριε Πρωθυπουργέ, να διαβεβαιώσετε τη Βουλή των Ελλήνων ότι κανένα κυβερνητικό ή κομματικό σας κλιμάκιο δεν έκανε χρήση προϊόντων αυτών των υποκλοπών;
      (Χειροκροτήματα από την πτέρυγα του ΠΑ.ΣΟ.Κ.)
      Και μη μας πείτε πάλι, κύριε Πρωθυπουργέ, να πάμε ό,τι στοιχεία έχουμε στον Εισαγγελέα. Εγώ θέτω ένα πολιτικό ερώτημα και ζητώ πολιτική απάντηση σε αυτή τη Βουλή, για να καταγραφεί στα Πρακτικά του Ελληνικού Κοινοβουλίου.
      Κύριε Καραμανλή, όταν θα πάμε στις εκλογές -όποτε κι αν γίνουν, όσο νωρίτερα και καλύτερα- θα σταθούμε μπροστά στον ελληνικό λαό με τις θέσεις μας και το πρόγραμμά μας. Και θα μας κρίνει κι εμάς κι εσάς και τα άλλα δύο κόμματα της Αντιπολίτευσης και όσα βεβαίως πάρουν μέρος στις εκλογές.
      Το ποιος μπορεί να κάνει το καλύτερο για τον τόπο θα είναι ένα κριτήριο. Ένα κόμμα που έχει πραγματικό πρόγραμμα ή ένα κόμμα που έχει πρόγραμμα κρυμμένο στο συρτάρι; Ένα κόμμα που συζήτησε με τους πολίτες, διαμόρφωσε το πρόγραμμά του με τους πολίτες στην Περιφέρεια, στο χωριό, στην πόλη, στη γειτονιά ή ένα κόμμα του οποίου ο Αρχηγός κρύβεται σε μία κρυψώνα που λέγεται Μαξίμου, που άλλα έλεγε και άλλα κάνει; 
      Εμείς έχουμε το θάρρος να κοιτάξουμε τον ελληνικό λαό στα μάτια. Κι εκείνη την ημέρα θα μας κρίνει όλους ο Έλληνας πολίτης. Εγώ έχω αμέριστη εμπιστοσύνη στον ελληνικό λαό και θα τιμήσουμε την εμπιστοσύνη που θα μας δείξει εκείνη την ημέρα.
      Ευχαριστώ πολύ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Ανάπτυξης κ. Δημήτριος Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, παρακολουθήσατε όλοι τον μόλις κατελθόντα από το Βήμα Αρχηγό της Αξιωματικής Αντιπολίτευσης. Πιστεύω να κρατήσατε καλές σημειώσεις σε αρκετά σημεία από την ομιλία του. Θα σταθώ σε ορισμένα από αυτά.
      Πρώτα – πρώτα μέτρησε το πόσες εκλογές κέρδισε το ΠΑ.ΣΟ.Κ. μέχρι το 2000. Θα μετράει το πόσες εκλογές θα χάνει στο εξής όπως το 2004.
      (Χειροκροτήματα από την πτέρυγα της Νέας Δημοκρατίας)
       Το 2008, το 2012, το 2016 και ακόμα παραπάνω.
      Αυτή είναι η πρώτη απάντηση.
      Η δεύτερη απάντηση: Φαίνεται ότι τον Πρόεδρο του ΠΑ.ΣΟ.Κ. τον ενοχλεί και ο πρωταθλητισμός και οι επιτυχίες της χώρας. Και έδειξε ότι μάλλον ενοχλείται γιατί η χώρα κέρδισε ευρωπαϊκές πρωτιές στο ποδόσφαιρο, στο μπάσκετ, πέρυσι στη EUROVISION με την Έλενα Παπαρίζου και που ευχόμαστε όλοι και φέτος να κερδίσει με τη νέα τραγουδίστρια, η οποία βγαίνει να ανταγωνιστεί σε ευρωπαϊκό επίπεδο, την Άννα Βίσση. Ε, αυτό το πράγμα δεν μπορώ να το καταλάβω. Αντί να χαίρεται γι’ αυτές τις επιτυχίες, αυτό αποτελεί αφορμή για κριτική στην Κυβέρνηση.
      ΑΠΟΣΤΟΛΟΣ ΚΑΚΛΑΜΑΝΗΣ: Εθνικό όραμα η EUROVISION!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, η EUROVISION είναι μία πραγματικότητα εδώ και σχεδόν πενήντα χρόνια. 
      ΑΠΟΣΤΟΛΟΣ ΚΑΚΛΑΜΑΝΗΣ: Εθνικό όραμα η EUROVISION! Εκεί φτάσαμε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και όσα χρόνια κυβερνούσε το ΠΑ.ΣΟ.Κ. αυτός ο διαγωνισμός γινόταν. Τώρα που έχουμε επιτυχίες, γιατί αυτό να ενοχλεί τον Πρόεδρό σας; Δεν μπορώ να το καταλάβω.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι εθνικός στόχος.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το ποιος βάζει εθνικούς στόχους και αν είναι εθνικός στόχος, αυτό είναι άλλο θέμα και για άλλη συζήτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Εξααγγλικανισμός της γλώσσας μας και εξαμερικανισμός της ζωής μας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ, όμως, κυρίες και κύριοι συνάδελφοι, έμεινα κατάπληκτος, γιατί ακούγοντας πριν από λίγο για το θέμα των μετοχοποιήσεων -που αναφέρθηκε- και για το πόσο πουλήθηκαν ορισμένες μετοχές, μου δημιουργήθηκε η εντύπωση ότι ο Πρόεδρος του ΠΑ.ΣΟ.Κ. θα ήταν ευχαριστημένος εάν έπεφτε το Χρηματιστήριο.
      Τώρα φαίνεται ότι στεναχωριέται, επειδή πηγαίνει καλά το Χρηματιστήριο και οι μετοχές έχουν ανταπόκριση και στο εσωτερικό και στο εξωτερικό. Αυτό το πράγμα είναι επίσης εξαιρετικά περίεργο.
      Κυρίες και κύριοι συνάδελφοι, παρακολουθώντας και τις δύο ομιλίες που έγιναν, και την πρωτολογία και τη δευτερολογία, ένα είναι το συμπέρασμα: Το κόμμα της Αξιωματικής Αντιπολίτευσης γίνεται κριτής στα προβλήματα που το ίδιο δημιούργησε, στα χρέη, στα ελλείμματα, στην ανεργία, στην ακρίβεια. Επιτέλους, όμως, ποιοι είναι εναντίον ποίων; Πότε δημιουργήθηκαν όλα αυτά; Πότε διογκώθηκαν; Όλα αυτά τα πράγματα δεν γίνονταν τα είκοσι χρόνια που κυβερνούσαν οι κυβερνήσεις του ΠΑ.ΣΟ.Κ. αυτό τον τόπο; Μάλιστα δε είχαν φτάσει στο σημείο, ενώ το δημόσιο χρέος αυξανόταν, εκείνοι να λένε ότι μειωνόταν. Ενώ τα ελλείμματα αυξάνονταν, εκείνοι έλεγαν ότι μειώνονταν. Την ίδια ώρα υπερηφανεύονταν ότι καταρτίζουν πλεονασματικούς προϋπολογισμούς, όταν τα ελλείμματα ξεπερνούσαν όλα τα ανώτατα όρια της Ευρωζώνης. 
      Αυτό το οποίο είναι ιδιαίτερα σημαντικό και προκύπτει και από τη σημερινή τοποθέτηση του Προέδρου του ΠΑ.ΣΟ.Κ., είναι ότι έρχονται και ρωτούν εμάς γιατί δεν λύσαμε όλα αυτά τα προβλήματα των είκοσι χρόνων μέσα στους είκοσι έξι μήνες. Έλεος επιτέλους! Ο ελληνικός λαός και γνώση έχει και ξέρει και βλέπει και θυμάται και θα θυμάται για πάρα πολύ μεγάλο χρονικό διάστημα.
      (Χειροκροτήματα από την πτέρυγα της Νέας Δημοκρατίας)
      Θέλω, όμως, να σταθώ και σε δυο-τρία άλλα ζητήματα, κυρίες και κύριοι συνάδελφοι. Ακούγοντας τον Πρόεδρο του ΠΑ.ΣΟ.Κ., και στη σημερινή του ομιλία, αλλά και στις προηγούμενες είδα να αναφέρεται σε δύο θέματα. Ιδιαίτερα αναφέρεται στο παρελθόν των κυβερνήσεών του, το οποίο προσπαθεί να υπερασπιστεί με τον καλύτερο τρόπο. Από τη μια μεριά μάς λέει ότι όλα αυτά τα χρόνια το ΠΑ.ΣΟ.Κ. πήγε πάρα πολύ καλά, η χώρα, όμως, πήγε πάρα πολύ χάλια. Αυτό είναι το κεντρικό συμπέρασμα από τις τοποθετήσεις του. Πιστεύουμε το επόμενο διάστημα να αντιληφθεί τι μας λέει μ’ αυτές τις τοποθετήσεις του. 
      Επίσης, θα τον παρακαλούσαμε να μας εξηγήσει και κυρίως να εξηγήσει στον ελληνικό λαό πώς είναι δυνατόν το ΠΑ.ΣΟ.Κ. να πηγαίνει καλά και η χώρα να πηγαίνει χάλια. Εγώ αντιλαμβάνομαι ότι κυρίως αυτό το οποίο θέλει να πει προς τον ελληνικό λαό, είναι ότι δεν δικαιούται να θυμάται και ότι αυτό το ΠΑ.ΣΟ.Κ. που θέλει άμεσα είναι να κυβερνήσει. Θα περιμένει, λοιπόν, πάρα πολλές τετραετίες, γιατί ο ελληνικός λαός δικαιούται να θυμάται και θα θυμάται για πάρα πολλές τετραετίες.
      (Χειροκροτήματα από την πτέρυγα της Νέας Δημοκρατίας)
      Το ΠΑ.ΣΟ.Κ. πρώτα δημιούργησε τα προβλήματα. Στη συνέχεια έρχεται και κατηγορεί εμάς γιατί δεν δίνουμε λύσεις. Τώρα αγωνίζεται με νύχια και με δόντια, σ’ όλους τους τομείς για να μην μπορέσουμε να δώσουμε λύσεις. Αυτή φιλοδοξεί να είναι η συμβολή του στην ιστορία και το μέλλον αυτής της χώρας; Και καλά, τη μεν ιστορία σας δεν μπορείτε να την αλλάξετε. Το μέλλον, τι σας φταίει και μιλάτε για μηδενική ανοχή στα προβλήματα τα οποία λύνει καθημερινά αυτή η Κυβέρνηση, χωρίς να κρύβεται, όπως αναφέρει ο Πρόεδρος του ΠΑ.ΣΟ.Κ.; 
      (Χειροκροτήματα από την πτέρυγα της Νέας Δημοκρατίας)
      Επίσης, σήμερα ακούσαμε και δύο άλλα πράγματα. Πρώτον, μια καινούργια πολιτική αντίληψη και τοποθέτηση, αλλά μόνο για δύο-τρία λεπτά, γιατί σχεδόν επί μισή ώρα και περισσότερο το μόνο το οποίο έκανε, ήταν να κατηγορεί το κυβερνητικό έργο, αυτό το έργο που βλέπει και ζει ολόκληρος ο ελληνικός λαός, σε μια Ελλάδα που σκάβεται από άκρο σε άκρο απ’ όλα τα Υπουργεία, με τους Υπουργούς που βρίσκονται καθημερινά όχι μόνο εδώ στην Αθήνα στα Υπουργεία, δουλεύοντας για να δώσουν λύση στα προβλήματα του ελληνικού λαού, αλλά σ’ ολόκληρη την ελληνική Περιφέρεια, όπως ολόκληρη η Κοινοβουλευτική Ομάδα της Νέας Δημοκρατίας βρίσκεται σε κάθε χωριό, σε κάθε καφενείο καθημερινά με τους πολίτες. Δεν έχουμε κανένα λόγο να είμαστε κρυμμένοι. Κοιτάμε τον ελληνικό λαό στα μάτια. Είμαστε δίπλα στα προβλήματά του και του δίνουμε λύσεις.
      (Χειροκροτήματα από την πτέρυγα της Νέας Δημοκρατίας)
      Έκανε και ορισμένες αναφορές, μιλώντας για τις επιτυχίες που έχουν τα αδελφά κόμματα τον τελευταίο καιρό στις ευρωπαϊκές χώρες.
      Θα έλεγα σ’ αυτήν την περίπτωση να μην ανακατεύεται και τόσο πολύ με το τι γίνεται στις εκλογές στις άλλες χώρες, γιατί πήγε και εκεί και μίλησε γι’ αυτές τις εκλογές, σε εκλογές που φαίνονταν ότι θα ήταν ένας περίπατος και τελικά και με την παρέμβαση τη δική του έγινε φώτο-φίνις. Αυτό αντιλαμβάνομαι με την ανάμειξη στις εκλογές των άλλων χωρών για το ποια κυβέρνηση θα έχουν. 
      Τέλος, κύριοι συνάδελφοι, θα σταθώ σε τρία ζητήματα, τα οποία σχετίζονται με την ακρίβεια, για την οποία έκανε αρκετές αναφορές. Βεβαίως, τα στελέχη του το προηγούμενο διάστημα ενδιαφέρονταν γιατί ακρίβυνε το ουίσκι, γιατί ακρίβυνε το ρούμι, γιατί ακρίβυναν τα καλλυντικά κ.ο.κ. Τώρα νοιάζεται για την πραγματική ακρίβεια. Εμείς δεν είπαμε ποτέ ότι δεν υπάρχει ακρίβεια. Κυριότερη αιτία ήταν και είναι και διαπιστώνεται καθημερινά η απρογραμμάτιστη εισαγωγή του ευρώ. Η τότε κυβέρνηση του ΠΑ.ΣΟ.Κ δεν αντιλήφθηκε ούτε την ψυχολογία της οικονομίας άλλα ούτε την ψυχολογία της αγοράς. Δεν εισήγαγε θεσμούς ελέγχου, δεν εκπαίδευσε τους καταναλωτές και στην Ελλάδα, αλλά και σε άλλες ευρωπαϊκές χώρες η μηχανιστική εισαγωγή του ευρώ, του νέου νομίσματος, οδήγησε σε ανάλογα φαινόμενα ακρίβειας. Είναι μια αλήθεια και πρέπει όλοι να το παραδεχθούμε. 
      Άλλη σημαντική αιτία είναι το παγκόσμιο πρόβλημα με τις τιμές της ενέργειας που διαπερνούν ολόκληρη την οικονομία. Οι κυβερνήσεις του ΠΑ.ΣΟ.Κ είχαν το μεγάλο πλεονέκτημα: Φτηνές πρώτες διεθνείς ύλες και τιμή πετρελαίου που ξεκινούσε από τα 12 δολάρια το βαρέλι μέχρι τα 31 δολάρια. Από τον Ιανουάριο και το Φεβρουάριο του 2004 που ήταν στα 31 δολάρια το βαρέλι χτες το βράδυ σχεδόν έφτασε τα 70 δολάρια, όπως είναι ολόκληρο το 2005 και το 2004 με αυτό το ράλι αύξησης των τιμών. Και αυτή είναι μια πραγματικότητα, την οποία οφείλει να την αναγνωρίζει ο Πρόεδρος του ΠΑ.ΣΟ.Κ..
      Επίσης, κάνουμε ό,τι είναι δυνατόν για να ελέγξουμε την ακρίβεια, για να κινείται ο πληθωρισμός γύρω από την ακρίβεια. Ευχαρίστως να συζητήσουμε, αν υπάρχουν προτάσεις από την πλευρά του κόμματος της Αξιωματικής Αντιπολίτευσης, εκείνο όμως που έχει ιδιαίτερη σημασία, κυρίες και κύριοι συνάδελφοι, και εγώ δεν μπορώ να το καταλάβω και είναι από τα τελευταία σημεία της παρέμβασής μου είναι τούτο: Συνεχώς αναφέρεται και μάλιστα με μεγάλη έγνοια για τους συναδέλφους Βουλευτές της Νέας Δημοκρατίας στα θέματα των διορισμών. Αυτό καλά το κάνει. Αφού μπήκαν από χαραμάδες, από πόρτες, από παράθυρα, αφού εκατονταπλασιάστηκε ο δημόσιος τομέας, τώρα νοιάζεται για τους συναδέλφους της Νέας Δημοκρατίας, ότι οι συνάδελφοι δεν μπορούν να κάνουν διορισμούς! 
      Σας ευχαριστούμε για αυτή την έγνοια για την Κοινοβουλευτική Ομάδα της Νέας Δημοκρατίας, αλλά οι Βουλευτές της Νέας Δημοκρατίας δεν χρειάζονται αυτού του είδους τις συμπάθειες. Κοιτάξτε γύρω τι κάνατε και μην έχετε κάθε φορά που έρχεστε στο Βήμα, κύριε Παπανδρέου, έγνοια και αγωνία για την Αγροφυλακή, γιατί χίλιοι διακόσιοι νέοι το 1993, ενώ είχαν διοριστεί, με κανονικές διαδικασίες δεν επιτρέψατε να πάνε και να πάρουν τις θέσεις τους. 
      (Χειροκροτήματα από την πτέρυγα της Νέας Δημοκρατίας )
      Γι’ αυτούς τους ανθρώπους θα έπρεπε πρώτα να νοιαζόσαστε και όχι να αποτελεί αντικείμενο φιλοπαίγμονος τοποθέτησης σας από αυτό το Βήμα.. Θυμηθείτε τι κάνατε το 1994, όταν ήρθατε και διορίσατε όλο τον κόσμο ως διωχθέντες από τη Νέα Δημοκρατία. Θα κατατεθεί η σχετική ρύθμιση εδώ. Και έρχεστε σήμερα και επιτίθεστε εναντίον των νέων εκείνων, οι οποίοι θέλουν να πάρουν αυτό για το οποίο δικαιώθηκαν από το Ανώτατο Δικαστήριο της χώρας. 
      Κυρίες και κύριοι συνάδελφοι, έδωσαν στον Πρόεδρο του ΠΑ.ΣΟ.Κ από μία οργάνωση, την Ένωση Καταναλωτών Ελλάδος, στοιχεία για το πόσο αυξήθηκε ο οικογενειακός προϋπολογισμός μέσα σε ένα χρόνο. Δεν έπρεπε, συνάδελφοι του ΠΑ.ΣΟ.Κ, να δώσετε στοιχεία από αυτήν την οργάνωση στον Πρόεδρό σας, γιατί είναι μια οργάνωση σφραγίδα με έναν υπάλληλο των τελωνείων. Και καταδίκασε ο Πρόεδρος του Εθνικού Συμβουλίου Καταναλωτών την πρακτική αυτών των δημοσιοποιήσεων, ερευνών που κάνει. Και το όνομα αυτού του προσώπου που κατήγγειλε την Ένωση Καταναλωτών Ελλάδος είναι Πρόεδρος στο Εθνικό Συμβούλιο Καταναλωτών, είναι ο Νίκος Τσεμπερλίδης. Κάτι πρέπει να σας λέει το όνομα αυτό.
      Διαβάζω από τα Πρακτικά της 30.5.2005: «Η οργάνωση αυτή …» -για την οποία αναφέρθηκε και επικαλέστηκε επιχειρήματα ο Πρόεδρος του ΠΑ.ΣΟ.Κ.- «…δεν έχει γραφεία, δεν έχει τηλέφωνο, δεν έχει υποδομή». Είναι λόγια του Νίκου του Τσεμπερλίδη. «Είναι καθαρό ψέμα. Τι θέλει να πετύχει; Τι θέλει να δείξει; Να παίξει στα Μέσα Ενημέρωσης; Να καταγγείλει κάποια προϊόντα; Να σπείρει πανικό στους καταναλωτές; Αυτός είναι ο ρόλος μιας ένωσης καταναλωτών;». Τα στοιχεία αυτού του ανθρώπου χρησιμοποίησε σήμερα απ’ αυτό το Βήμα ο Πρόεδρος του ΠΑ.ΣΟ.Κ..
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θα σας παρακαλούσαμε  να συντομεύσετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αμέσως, κυρία Πρόεδρε.
      Είπε και κάτι άλλο, ότι η χώρα είναι τρίτη προ φόρων στις τιμές του πετρελαίου. Η απάντηση είναι μία: Δεν ήταν στην Κυβέρνηση ο κ. Γεώργιος Παπανδρέου όταν τον Ιανουάριο και το Φεβρουάριο του 2004 η χώρα μας προ φόρων ήταν πρώτη και δεύτερη και τον ενοχλεί τώρα για μία εβδομάδα που ήταν τρίτη προ φόρων; Αυτό νοιάζει τον κ. Παπανδρέου και το ΠΑ.ΣΟ.Κ.; Ή η τελική τιμή που πληρώνει ο καταναλωτής, που είναι 20% έως 22% φθηνότερη από το μέσο όρο σε όλες τις ευρωπαϊκές χώρες; Ή θέλει να ακολουθήσουμε το μοντέλο των χωρών εκείνων που έχουν φθηνότερη προ φόρων τιμή ενώ ξέρει ότι το σύστημα προσδιορισμού της τιμής του πετρελαίου είναι το ίδιο με το σύστημα PLATTS που ακολουθείται τα τελευταία δεκαπέντε χρόνια σταθερά; Ή να έχουμε το παράδειγμα χωρών που έχουν μικρότερη σχέση στην προ φόρων αξία των πετρελαιοειδών, αλλά έχουν την ακριβότερη τιμή στον τελικό καταναλωτή; Εμείς επιλέξαμε το δεύτερο δρόμο, τη φθηνότερη τιμή για τον καταναλωτή.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θα σας υπενθυμίσω το χρόνο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τελειώνω, κυρία Πρόεδρε, γιατί θα μου επιτρέψετε, απευθυνόμενος προς τους συναδέλφους του ΠΑ.ΣΟ.Κ., να διαβάσω ορισμένους τίτλους εφημερίδων για την ακρίβεια…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, περιμένουν δύο Αρχηγοί να μιλήσουν. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τελειώνω αμέσως, κυρία Πρόεδρε.
      Παρακαλώ, κύριοι συνάδελφοι του ΠΑ.ΣΟ.Κ. και πιστεύω…
      ΠΡΟΕΔΡΟΣ (Άννα Μπενάκη-Ψαρούδα): Προς τα αριστερά πρέπει να ζητήσετε την ανοχή. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Διαβάζω: «Αλυσιδωτές ανατιμήσεις». «Κερδοσκοπίες σε καύσιμα, εμφιαλωμένα νερά και αναψυκτικά». «Ρεκόρ του μαύρου χρυσού». «Καίει και άλλο βενζίνη». «Έντονος ο προβληματισμός». «Ο κόσμος βλέπει αλλά δεν ψωνίζει». «Από στέγη μέχρι φαγητό οι καταναλωτές φεσώνονται με κάρτες και δάνεια». «Αγορές με δανεικά». «Παντοπωλείον, το τέλος». «Καταναλώνουν με δανεικά». «Εξέγερση των καταναλωτών». «Αδικαιολόγητες οι ανατιμήσεις». «Σχέδιο κερδοσκόπων για το Πάσχα». «Κατεβαίνουν τα ρολά». «Ασφυκτιά η αγορά». «Σε έξαρση τα φέσια και τα κανόνια. Οι δείκτες ασφυξίας».
      Κυρίες και κύριοι συνάδελφοι, ελπίζω όλοι αυτοί οι τίτλοι να σας εκφράζουν και να συμφωνείτε μαζί τους. Θα μου επιτρέψετε, όμως, να σας πω ότι οι τίτλοι αυτοί προέρχονται από την εφημερίδα «ΤΑ ΝΕΑ» και αναφέρονται στην περίοδο από το Δεκέμβριο του 1995 μέχρι και το 2000, τότε, που για σας έγραφαν οι εφημερίδες αυτά τα οποία σας διάβασα, ενώ τώρα ανακαλύπτετε την ακρίβεια.
      (Χειροκροτήματα από την πτέρυγα της Νέας Δημοκρατίας)
      Αυτή είναι η πραγματικότητα. Και αυτή είναι η απάντηση την οποία δίνουμε σ’ αυτά τα οποία λέτε για την ακρίβεια.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
      Να καλέσουμε στο Βήμα την κ. Παπαρήγα και να ευχαριστήσουμε για την ανοχή της.
      Κυρία Παπαρήγα, θα σας κάνω όμως και μία διακοπή η οποία πρέπει να είναι ευχάριστη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και πέντε συνοδοί-δάσκαλοι από το 31ο Δημοτικό Σχολείο Βόλου Μαγνησίας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ορίστε, κ. Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Το θέμα που συζητάμε σήμερα αναμφισβήτητα είναι γενικότερο. Και πιστεύω ότι σε τέτοιες συζητήσεις μπαίνουν τα γενικά ζητήματα, η γενική γραμμή πλεύσης από την οποία εξαρτώνται και τα επιμέρους –«τα επιμέρους» δεν το αναφέρω με δευτερεύουσα σημασία- και είναι αυτή που καθορίζει τα πάντα.
      Κατά τη γνώμη μου το πεδίο αντιπαράθεσης ανάμεσα στην Κυβέρνηση και στην Αξιωματική Αντιπολίτευση ήταν το συνηθισμένο, αυτό που ειπώθηκε, η διαχείριση και μάλιστα ορισμένες πλευρές της διαχείρισης. Επειδή λοιπόν μπαίνει ζήτημα διαχείρισης θα θέσω και εγώ ορισμένα ζητήματα γιατί νομίζω ότι τώρα είναι αρκετά κουραστικό να επαναλαμβάνω τα ίδια και τα ίδια και επειδή δεν θέλω να αξοιποιήσω το Βήμα της Βουλής για να μιλάω για ειδικές κατηγορίες εργαζομένων.
      Και τα δύο κόμματα ΠΑ.ΣΟ.Κ και Νέα Δημοκρατία έχουν παραδεχθεί όταν είναι κυβέρνηση και όταν είναι αντιπολίτευση ότι επί πολλά χρόνια και διαδοχικά έχουν παρακρατηθεί ποσά που τα χρωστούν σε δύο καίριους τομείς στα ασφαλιστικά ταμεία, στο Ι.Κ.Α. και στην τοπική αυτοδιοίκηση. Χρόνια τώρα είτε εισπράττονται φόροι για λογαριασμό της Τοπικής Αυτοδιοίκησης και δεν αποδίδονται είτε χρησιμοποιούνται τα αποθεματικά του Ι.Κ.Α. και άλλων ασφαλιστικών ταμείων για άλλους σκοπούς. Τι γίνεται με αυτά;
      Εδώ έγινε συζήτηση για εξοικονόμηση 100 ή 200.000.000 ευρώ. Βεβαίως είναι ένα πολύ μεγάλο ποσό αν πρόκειται για λαϊκές οικογένειες. Εδώ όμως μιλάμε για πακτωλό χρημάτων. Είπε για παράδειγμα ο κύριος Πρωθυπουργός σε κάποιο κομματικό σώμα της Νέας Δημοκρατίας –το είπε και σήμερα νομίζω- ότι θα αυξήσει την επιχορήγηση προς την Τοπική Αυτοδιοίκηση. Μα εδώ υπάρχει χρέος το οποίο υπήρχε αρχικά την περίοδο 1990-1993-2004 και συνεχίζεται μέχρι σήμερα. Δηλαδή για ποια αύξηση μιλάμε προς την Τοπική Αυτοδιοίκηση; Εδώ υπάρχει μεγάλο χρέος. Το ίδιο ισχύει και με τα Ασφαλιστικά Ταμεία. Και εδώ πρέπει να ξεκαθαρίσω ότι δεν θεωρώ ότι αν επιστραφούν όλα τα χρήματα στα Ασφαλιστικά Ταμεία –που κυριολεκτικά έχουν φαγωθεί- θα αντιμετωπιστεί το ζήτημα των παροχών υγείας, πρόνοιας προς τους εργαζόμενους ή ότι θα λυθεί το ζήτημα των ελλειμμάτων. Όχι διότι υπάρχουν και άλλοι παράγοντες. Αλλά τι γίνεται –και εδώ είναι ο μεγάλος κίνδυνος- που τώρα τα Ασφαλιστικά Ταμεία θα μπουν στο Χρηματιστήριο και θα συμπράξουν σε διάφορες μορφές σε χώρους της Κεφαλαιαγοράς; Εδώ δεν γίνεται καμία συζήτηση. 
      Ούτε η Νέα Δημοκρατία διόρθωσε τα του ΠΑ.ΣΟ.Κ. ούτε το ΠΑ.ΣΟ.Κ. ήταν καλύτερο από τη Νέα Δημοκρατία .
      Και ένα τελευταίο χωρίς να θέλω να κάνω κατάχρηση του χρόνου γιατί δεν είναι ο χρόνος που λύνει τα ζητήματα. Από αυτό το Βήμα έγινε πάρα πολύ συζήτηση –συνήθως αυτό γίνεται από την Αντιπολίτευση και το έκανε η Νέα Δημοκρατία όταν ήταν στην αντιπολίτευση- περί διαφθοράς περί διεφθαρμένων για νοσηρό κλίμα κ.λπ.. Δεν έχω καμία αντίρρηση γι' αυτό αλλά το ζήτημα δεν βρίσκεται ακριβώς μέσα εδώ. Αλλού είναι το πρόβλημα. Το κυριότερο είναι να βγούν συμπεράσματα απ’ όλες τις χώρες της Ευρώπης που έκαναν την εξυγιαντική τους πορεία.
      Είχαμε τα «καθαρά χέρια» στην Ιταλία. Είδαμε τι γέννησαν. Και έχουν ακόμη να γεννήσουν πολλά. Και σε άλλες χώρες είχαμε νέα κόμματα, άφθαρτους πολιτικούς κ.λπ.. Ας σκεφθεί ο καθένας μας που είναι η διαφθορά. Και για να μην υπάρχει παρεξήγηση πρέπει να πω ότι η διαφθορά δεν βρίσκεται ούτε στην νοοτροπία των πολιτικών ούτε στην νοοτροπία των ανθρώπων. Το σύστημα είναι σάπιο. Καθαρά πράγματα. Και εδώ έχει σαπίσει πάρα πολύ. Τι να συζητάμε τώρα! 
      Γι' αυτό ας είμαστε περισσότερο προσεκτικοί. Καλλιεργούνται στους λαούς οι αντιλήψεις ότι αν εμφανιστούν νέα κόμματα κ.λπ. κάτι θα γίνει. Και βεβαίως υπάρχουν παλιά κόμματα και μπορούν να εμφανιστούν νέα καλά κόμματα αλλά δεν είναι εκεί το ζήτημα. Και εν πάση περιπτώσει και ο «μπερλοσκουνισμός» δεν είναι ίδιον της Ιταλίας.
      Ας βγουν μερικά συμπεράσματα, γιατί έτσι όπως πάμε μέχρι τις εκλογές, η μάχη θα δίνεται ανάμεσα στο ΠΑ.ΣΟ.Κ. και τη Νέα Δημοκρατία. Ούτε η ανανέωση από μόνη της λέει τίποτα ούτε η σταθερότητα στις αρχές από μόνη της λέει τίποτα ούτε η ηθική λέει τίποτα και μάλιστα, να σας πω ότι όταν λέγονται και από στόματα πολιτικών, δεν ξέρω αν ο κόσμος δίνει και τόσο μεγάλη σημασία. 
      Θα τελειώσω με τα αποτελέσματα και τα έργα. Άκουσα για περιοδείες. Από τις περιοδείες δεν βγάζεις πάντοτε συμπεράσματα και μάλιστα, αν πάει περιοδεία ο Πρωθυπουργός και ο Αρχηγός της Αξιωματικής Αντιπολίτευσης. Άλλος μπορεί να σου πει τον πόνο του και άλλος μπορεί να σου «χαϊδέψει» τα αυτιά, γιατί έτσι έχει μάθει. 
      Υπάρχει, όμως, ένα πράγμα. Ανοιχτά και καθαρά: Μπορεί ελεύθερα ο εργάτης και η εργάτρια στον ιδιωτικό τομέα να απεργήσει; Αυτό είναι το κριτήριο και όχι να πάω να ακούσω και να μου πει. Θα μου πει: «Σεμνά και ταπεινά και καταφρονεμένα»! Μπορεί να απεργήσει; 
      Και όσον αφορά αυτά που γίνονται το τελευταίο διάστημα, θα ήθελα να πω ότι υπάρχει εργοδοτική τρομοκρατία και αυτόν τον κόσμο δεν τον στηρίζουν ούτε τα κόμματα εξουσίας ούτε το συνδικαλιστικό κίνημα ούτε η ηγεσία –αυτή τη στήριξη θέλει- εάν αποφασίσει να απεργήσει, διότι δια της βίας κανένας δεν μπορεί να απεργήσει. 
      Οι εργαζόμενοι ζητούν απεργιακές επιτροπές απ’ έξω για να τους εμποδίσουν να μπουν. Αυτά, όμως, δεν θα σας τα πουν στις περιοδείες, ακόμα και εάν πάτε και μαζί και χώρια! Δεν θα σας πουν ότι παίρνουν τηλέφωνο και λένε «ελάτε έξω από το εργοστάσιο και κάντε αλυσίδα, γιατί θέλω να πω ότι δεν μπήκα, αφού υπήρχε αλυσίδα», γιατί θέλει, αλλά φοβάται να απεργήσει. Αυτά δεν πρόκειται να τα πείτε. Τέτοια προστασία δεν υπάρχει. 
      Το χειρότερο, όμως, είναι τα «παπαγαλάκια», τα οποία είναι αρκετά και «γαλάζια» και «πράσινα». Τα «παπαγαλάκια»! Το δικαίωμα στη μη απεργία. Πάντως, και μέσα στις συνθήκες του καπιταλισμού, αυτό που κατοχύρωνε και το αστικό σύστημα ήταν το δικαίωμα στην απεργία. Δεν ξέρω κανένα αστικό Σύνταγμα που να καθιέρωσε το δικαίωμα στην απεργοσπασία. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρωθυπουργέ, προτιμήσατε να κάνετε μια αναμέτρηση –λεκτική, θα έλεγα, και ρητορική- με την Αξιωματική Αντιπολίτευση, αντί να δώσετε κάποιες απαντήσεις σε ζητήματα που τέθηκαν απ’ όλα τα κόμματα και που απασχολούν άμεσα τον ελληνικό λαό. Εγώ πιστεύω ότι αυτό είναι υποτίμηση, όχι σε εμένα που έθεσα ορισμένα ερωτήματα, αλλά στους πολίτες –άντρες και γυναίκες, νέους και μεγαλύτερους- που πιέζονται από καυτά ζητήματα. 
      Στο σημείο αυτό, θα ήθελα να θέσω μια σειρά από ερωτήματα και θα ήθελα η δευτερολογία μου να κινηθεί στο ν’ ανοίξει μια συζήτηση ανάμεσα στη Βουλή, τα κόμματα και το λαό, όχι για το παρελθόν, ούτε –αν θέλετε- για το μέλλον, αλλά για το παρόν και το τι θα γίνει σε ορισμένα ζητήματα. 
      Πρώτον, είπα ότι η Κυβέρνηση γελάει για την Εθνική Τράπεζα, η οποία εξαγόρασε τη FINANCE BANK στην Τουρκία και οι πολίτες κλαίνε κάθε μήνα που έχουν να πληρώσουν τις δόσεις για τα δάνεια τους στις τράπεζες. 
      Ανέφερα ότι έχει δημιουργηθεί ένα τεράστιο σκάνδαλο σε πανευρωπαϊκό επίπεδο, συμπεριλαμβανομένης και της Ελλάδας, και αυτό δόθηκε στη δημοσιότητα -και σήμερα ακόμα και από την Ευρωπαϊκή Επιτροπή, την αρμόδια Επίτροπο Νέλι Κρους, η οποία το συγκάλυπτε- σχετικά με την καταλήστευση του κοινού -όσων πολιτών χρησιμοποιούν τις πιστωτικές κάρτες- και των μικρομεσαίων επιχειρήσεων από τις τράπεζες και από τις εταιρείες των πιστωτικών καρτών. Και όταν λέμε για πολίτες που χρησιμοποιούν πιστωτικές κάρτες, λέω ξανά ότι υπάρχουν εξακόσιες πενήντα χιλιάδες νοικοκυριά που πάνω από το 30% του μηνιαίου προϋπολογισμού τους απορροφάται για την εξόφληση δανείων.
      Σ’ αυτούς απαντήστε. Μην απαντήσετε σε μένα. Μην απαντήσετε στο Συνασπισμό Ριζοσπαστικής Αριστεράς. Απαντήστε σ’ αυτούς τους εξακόσιους πενήντα χιλιάδες πολίτες που μπορεί να μας ακούνε. Μπροστά σ’ αυτές τις καταγγελίες, μπροστά στο γεγονός ότι είναι 16% το επιτόκιο για τις κάρτες, όταν είναι 1% το επιτόκιο για τις καταθέσεις, μπροστά στο γεγονός ότι άλλαξαν τη μέθοδο και από την πρώτη στιγμή της αγοράς αρχίζουν και τοκίζουν τα ποσά και όχι από τη στιγμή που θα έπρεπε να πληρώσει και δεν πληρώνει ο κάτοχος της πιστωτικής κάρτας, απαντήστε: 
      Πρώτον, εάν η Κυβέρνηση θα πάρει τα μέτρα εκείνα για άμεσο έλεγχο της κατάστασης. 
      Δεύτερον, τι συγκεκριμένα μέτρα θα πάρει, για να σταματήσει την καταλήστευση του μεγάλου αριθμού νοικοκυριών στην Ελλάδα. 
      Δεύτερο ζήτημα. Ζούμε σε μία βρώμικη Αθήνα, σ’ ένα ανθυγιεινό περιβάλλον. Υπάρχει η απεργία των εργαζομένων στους Οργανισμούς Τοπικής Αυτοδιοίκησης. Διεκδικούν το βαρύ και ανθυγιεινό επίδομα. Δεν είναι κάτι παράλογο. Αυτός που ζει όλη τη ζωή του εργαζόμενος στα σκουπίδια ζητά βαρύ και ανθυγιεινό επίδομα. Αυτός που ζει τη ζωή του ως εργαζόμενος στα νεκροταφεία και στους τάφους ζητά βαρύ και ανθυγιεινό επίδομα, κάτι που υπάρχει στον ιδιωτικό τομέα. 
      Κύριε Παπανδρέου, είπατε ότι κρινόμαστε από αυτό που κληροδοτούμε και όχι από αυτό που θα κληρονομήσουμε. Αναφέρατε τις κυβερνήσεις, όπως πέρασαν, του Ανδρέα Παπανδρέου, του Κωνσταντίνου Σημίτη κ.λπ.. Ξέρετε από πότε υπάρχει το αίτημα για βαρέα και ανθυγιεινά επαγγέλματα σ’ αυτόν το χώρο; Ξέρετε από πότε υπάρχει το αίτημα για βαρέα και ανθυγιεινά στους νοσηλευτές, στους εργαζόμενους μέσα στα νοσοκομεία, με τις ενδονοσοκομειακές λοιμώξεις και με όλους αυτούς τους παράγοντες επίθεσης ενάντια στην υγεία τους; Και όμως, το διεκδικούν και σήμερα. 
      Και ενώ γίνεται αυτή η κινητοποίηση σε όλη την Ελλάδα, δεν ακούσαμε ούτε μία τοποθέτηση από τον Πρόεδρο της Κυβέρνησης και από την Αξιωματική Αντιπολίτευση γι’ αυτό το ζήτημα, ότι «ναι, πρέπει να ισχύσουν τα βαρέα και ανθυγιεινά»! 
      Και όχι μόνο αυτό. Ξαναλέω ότι μας έχετε εμπαίξει. Σ’ εμένα, Πρόεδρο ενός από τα τέσσερα κοινοβουλευτικά κόμματα, βγήκε το Υπουργείο Εσωτερικών, κύριε Παυλόπουλε -που ζητάτε δύο μήνες- και είπε ο κ. Ανδρεουλάκος ότι στο τέλος του 2005 θα έχει καθιερωθεί το βαρύ και ανθυγιεινό για το δημόσιο. Εμπαίζετε όχι μόνο τους εργαζόμενους αλλά και εμάς! Θέλω μια τοποθέτηση, κύριε Πρωθυπουργέ, εκτός εάν επιλέξετε να συνεχίσετε το διάλογο…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κάντε επίκαιρη ερώτηση! 
      ΠΡΟΕΔΡΟΣ (Άννα Μπενάκη-Ψαρούδα):  Πάντως, ο κ. Παυλόπουλος δεν μπορεί να σας απαντήσει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Γι’ αυτό κάνουμε τη συζήτηση εδώ. Είναι μικρό το θέμα των σκουπιδιών; Είναι μικρό το θέμα των βαρέων και ανθυγιεινών; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καθόλου!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τι μου λέτε για επίκαιρη ερώτηση; Είμαι Πρόεδρος κόμματος και απευθύνομαι στον Πρωθυπουργό. Ζητάω μια απάντηση για μια απεργία που είναι το κεντρικό θέμα αυτές τις μέρες στην εσωτερική επικαιρότητα. 
      Τρίτο ζήτημα. Σχετικά με τα διαφορετικά μοντέλα. Συμβασιούχοι. Αυτή τη στιγμή κρίνεται το θέμα των συμβασιούχων στα Κ.Ε.Π. στον Άρειο Πάγο. Ποιος έχει παρέμβει ενάντιά τους στον Άρειο Πάγο; Η Κυβέρνηση της Νέας Δημοκρατίας. Από τη θέση εφαρμογή της οδηγίας 7099 περάσατε στην πρακτική της προηγούμενης κυβέρνησης: Μέσα από τα δικαστήρια θα περιορίσουμε ή θα αποκλείσουμε το δικαίωμα των συμβασιούχων. Έχετε φθάσει σ’ αυτές τις παρεμβάσεις. Άνθρωποι που ουσιαστικά καλύπτουν πάγιες και διαρκείς ανάγκες είναι συνεχώς εργαζόμενοι. Είχατε πει: «Θα βρούμε και εμείς μέτρα και, αν δεν υλοποιηθεί το προεδρικό διάταγμα 164, να τους ενισχύσουμε». Σήμερα, όμως, είστε στα δικαστήρια, σε μια εξέλιξη αυταρχισμού που στο ακραίο της σημείο φθάνει στην πολιτική επιστράτευση και περνάει  μέσα από τα ΜΑΤ και το ξύλο και τους τραυματισμούς και όλα αυτά τα ζητήματα. 
      Το τέταρτο ζήτημα που θα ήθελα να θέσω είναι το ζήτημα των αμυντικών δαπανών. Υπάρχει, βέβαια, το θέμα των αμυντικών δαπανών και πώς καταγράφονται στον προϋπολογισμό. Τις αμυντικές και στρατιωτικές δαπάνες υποστηρίζουν και τα δύο μεγάλα κόμματα.
      Με έρευνα που έχει γίνει από το Ινστιτούτο Μελέτης Στρατιωτικών Δαπανών, Εξοπλισμών και Έρευνας σχετικά με τους εξοπλισμούς της Στοκχόλμης υπολογίζεται ότι η Ελλάδα είναι τρίτη χώρα στην κατά κεφαλή επιβάρυνση για τις στρατιωτικές δαπάνες. Αυτό το Ινστιτούτο της Σουηδίας δίνει 470 ευρώ κατά κεφαλή, δηλαδή σχεδόν 1,5 ευρώ πληρώνει κάθε Έλληνας πολίτης από δύο ημερών μέχρι τα εκατόν δέκα του για τις στρατιωτικές δαπάνες.
      Και εμείς το θεωρούμε αυτό μια τεράστια σπατάλη και εκροή πόρων. Διότι με πολύ λιγότερους πόρους και πολύ πιο προγραμματισμένη πολιτική θα μπορούσαμε να έχουμε πολύ καλύτερα αποτελέσματα. Και γι’ αυτό θεωρούμε εμείς ότι σήμερα κάθε προσπάθεια εθνικισμού, κάθε προσπάθεια έντασης με τους γείτονες, κάθε σημαία που ανεβαίνει, δήθεν να πάρουμε την Κόκκινη Μηλιά και τα Σκόπια και το ένα και το άλλο, ουσιαστικά στρέφονται ενάντια στους πιο φτωχούς πολίτες, σε αυτούς που έχουν ανάγκη το κοινωνικό κράτος, το οποίο δεν τους αφήνει να αναπτυχθούν με αυτήν την τεράστια σπατάλη για τις Ένοπλες Δυνάμεις, σπατάλη τρομερή, η οποία μας φέρνει πρώτους στην Ευρώπη και πρώτους στο ΝΑΤΟ.
      Ένα σημείο ακόμη, που θα ήθελα να θέσω, είναι το θέμα της ανεργίας των νέων. Είναι ένα από τα κεντρικά ζητήματα. Και βλέπουμε ότι όχι μόνο δεν λύνεται, αλλά βλέπουμε και νέα στοιχεία. Βλέπουμε την ανάγκη επιβάρυνσης των νέων ανθρώπων, που αναζητούν εναγωνίως δουλειά, που η δουλειά του νέου έχει γίνει το κεντρικό θέμα της οικογένειας, το υπαρξιακό πρόβλημα της οικογένειας. Και τώρα επιβαρύνονται με παράβολα για αίτηση, που φτάνουν από 15 έως 25 ευρώ. Ή βλέπουμε να επιβαρύνονται με ανταγωνισμό από πλαστά πτυχία από διάφορες ιδιωτικές δήθεν τεχνικές σχολές ή δήθεν Ι.Ε.Κ. ή οτιδήποτε άλλο. Σε αυτό το θέμα πρέπει να δώσετε απάντηση. Και πρέπει να γίνει το επίκεντρο. Και ο Συνασπισμός ζήτησε –αλλά χωρίς να βγει αποτέλεσμα από την άποψη των κυβερνητικών πολιτικών- και έγινε αυτή η συζήτηση για την ανεργία.
      Θα ήθελα να πω επίσης για τους Ολυμπιακούς Αγώνες, επειδή αναφέρθηκαν διάφορες δραστηριότητες που έχουμε στον αθλητικό ή στον πολιτιστικό τομέα, ότι πληρώνονται οι Ολυμπιακοί Αγώνες και πληρώνονται ακριβά. Και δικαιώνεται ο Συνασπισμός Ριζοσπαστικής Αριστεράς με την αντίθεση, την οποία είχε στους Ολυμπιακούς Αγώνες.
      Διότι αν έχει λειτουργήσει το αθηνοκεντρικό μοντέλο στην ακρότητά του, αν δεν υπάρχουν επενδύσεις για τις πλημμύρες στον Έβρο, για την ανεργία στη Δράμα, για την ανεργία στο Κιλκίς, που θα επισκεφτείτε, για την ανεργία στην Ημαθία, που δεν θα επισκεφτείτε, σε μεγάλο βαθμό η αιτία είναι αυτή η κατασπατάληση πόρων που έγινε με τους Ολυμπιακούς Αγώνες.
      Θα ήθελα τέλος να καταλήξω λέγοντας ότι έγινε εδώ μια πρόσκληση από τον Πρόεδρο της Αξιωματικής Αντιπολίτευσης στον κύριο Πρωθυπουργό για κοινές περιοδείες. Ουσιαστικά μιας περιοδείας τα προβλήματα, βέβαια, είναι και η συζήτηση όλων μας μέσα στη Βουλή. Θα ήθελα να πω ότι αυτή η πρόταση εξατμίστηκε σε κάποιες ρητορικές αντιπαραθέσεις. Όμως εγώ τη βρίσκω μια ενδιαφέρουσα ιδέα. Και νομίζω ότι ο κ. Παπανδρέου δεν είναι ευαίσθητος μόνο στο ό,τι λέγεται και υποστηρίζεται από τα δεξιά του, αλλά και από τα αριστερά του.
      Εγώ προτείνω και στον κύριο Πρωθυπουργό και στον κ. Παπανδρέου και στην κ. Παπαρήγα…
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και άλλος για το πούλμαν!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Να πάμε όλοι μαζί!
      ΑΛΕΞΑΝΔΡΟΣ ΑΛΑΒΑΝΟΣ: Κύριε Παπανδρέου, εγώ σας προτείνω να πάμε στα πανεπιστήμια και να γίνει μια συζήτηση σχετικά με το δημόσιο ή το ιδιωτικό πανεπιστήμιο και πώς το αντιλαμβάνεται κανείς. Σας προτείνω –και όχι ρητορικά, θα ακολουθήσει και επιστολή- να πάμε στο Σκαραμαγκά, να συζητήσουμε για την εθνική συλλογική σύμβαση εργασίας, όπου ενώ μπορούσε κανείς να βάλει ένα φράγμα στην πολιτική της ακρίβειας και την περιοριστική εισοδηματική πολιτική της Νέας Δημοκρατίας, ουσιαστικά την ευλόγησε.
      Σας προτείνω να πάμε στους εργαζόμενους της Ολυμπιακής Αεροπορίας  να συζητήσουμε για το μέλλον της Ολυμπιακής Αεροπορίας και αν τη θέλουν ιδιωτική, δημόσια, πώς τη θέλουν, και αν συμφωνούν με το σχέδιο της Νέας Δημοκρατίας.
      Σας προτείνω να πάμε στα Χανιά να μιλήσουμε για τους συνεταιρισμούς και γιατί κατάρρευσαν οι συνεταιρισμοί και τι πρέπει να γίνει, και όπου αλλού θέλετε εσείς, ή όποιος άλλος πολιτικός Αρχηγός. 
      Τέλος, θέλω να καταλήξω λέγοντας ότι πιστεύουμε πως αυτό το μοντέλο, το οποίο στηρίζεται στην φθηνή εργασία, στην απορύθμιση των κατακτήσεων και τη διάβρωση του κοινωνικού κράτους, στη συρρίκνωση και την εκποίηση του δημόσιου τομέα, οδηγεί αναγκαστικά στις εξελίξεις τις οποίες βιώνει ο λαός μας και  αντίθετα αυτό το μοντέλο μπορεί να αμφισβητηθεί. 
      Και καταλήγω αναδείχνοντας τις μεγάλες κινητοποιήσεις στην Γαλλία -είναι σημαντικό- και να πάρουμε όλοι μαθήματα για την ενότητα δράσης των εργαζομένων. Είναι σημαντικό ότι σε μία από τις πιο, με υψηλότερο βαθμό ανάπτυξης, μεγάλες χώρες της Ευρωπαϊκής Ένωσης, στην ισχυρότερη μεγάλη οικονομία της Ευρωπαϊκής Ένωσης, αναπτύχθηκε, σ’ ένα μέτρο το οποίο προσπαθούσε να στερήσει τους νέους από το δικαίωμά τους σε σχέση με την απόλυση, την αυθαίρετη, από τον εργοδότη, μία πρωτοφανής κινητοποίηση, η οποία μετά το Ευρωσύνταγμα, μετά τις κινητοποιήσεις των προαστίων, ανέτρεψε τελικά τις πολιτικές της Κυβέρνησης. 
      Υπάρχει ελπίδα. Και αυτήν την ελπίδα, νομίζω, μπορούμε να τη βιώσουμε στις αρχές του Μάη με τον ερχομό μιας μεγάλης βεντάλιας αριστερών προοδευτικών δυνάμεων, συνδικάτων, οικολογικών οργανώσεων απ’ όλη την Ευρώπη στη Σύνοδο του Ευρωπαϊκού Κοινωνικού FORUM στην Αθήνα.
      Πριν κατέβω από το Βήμα, κύριε Πρωθυπουργέ, θα περίμενα να δώσετε απαντήσεις σε κάποια ζητήματα που αφορούν πάρα πολύ μεγάλη κατηγορία των συμπολιτών μας.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Πρωθυπουργός έχει το λόγο για να τριτολογήσει.
       (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, δύο σύντομες παρατηρήσεις σε κάποια θέματα που τέθηκαν. 
      Το πρώτο είναι –και απευθύνομαι στον κ. Παπανδρέου- ότι είναι η τρίτη φορά που στην Αίθουσα του Κοινοβουλίου με αοριστίες επιχειρείτε να δημιουργήσετε εντυπώσεις. Σας δηλώνω, λοιπόν, για μία ακόμη φορά ρητά και κατηγορηματικά: η δική μου Κυβέρνηση δεν έχει να φοβηθεί τίποτα, μα τίποτα, γιατί δεν έχει εντρυφήσει σε μεθόδους όπως αυτές που υπαινιχτήκατε. 
      (Χειροκροτήματα από την πτέρυγα της Νέας Δημοκρατίας)
       Δεν μου λέτε, όμως:  αυτά τα ερωτήματα, που κάθε τόσο έρχεστε εδώ και τα θέτετε σαν πυροτεχνήματα, μόνος σας τα σκέπτεστε, ή σας τα υποδεικνύουν κάποιοι που έχουν εμπειρία σε τέτοια πράγματα; 
      (Χειροκροτήματα από την πτέρυγα της Νέας Δημοκρατίας)
       Δεν ξέρω ποιες είναι οι παρέες σας, δεν μ’ ενδιαφέρει, αλλά πολύ το γυροφέρνετε. 
      Βρίσκω ενδιαφέρον, επίσης, ότι ενώ λέτε διάφορα φληναφήματα δίκην αθώων ερωτημάτων, σπεύδετε να πείτε ότι υποβάλλετε πολιτικό ερώτημα γι’ αυτό δεν καταθέτετε στην δικαιοσύνη. Επιλογή σας είναι αυτό. Αλλά, πάντως, η ουσία είναι ότι επιχειρείτε να αφήσετε το μελάνι σαν σουπιά και να εξαφανιστείτε. Πολιτικά, λοιπόν, σας λέω και εγώ τότε: αντιμετωπίστε τη Βουλή ως Αρχηγός της Αξιωματικής Αντιπολίτευσης και θαρραλέα να πείτε ό,τι έχετε, ΑΝ έχετε. 
      (Χειροκροτήματα από την πτέρυγα της Νέας Δημοκρατίας)
       Διαφορετικά, συνειδητοποιήστε ότι, εκτός από τη σοβαρότητα, βλάπτετε και τον τόπο. 
      Σ’ ένα σημείο θα συμφωνήσω: η χώρα χρειάζεται πράγματι υπεύθυνο Πρωθυπουργό. Υπεύθυνος Πρωθυπουργός, όμως, σημαίνει ξεκάθαρες θέσεις, σαφή πολιτική, συγκεκριμένα βήματα, σημαίνει να μη φοβάται να παίρνει δύσκολες αποφάσεις, χωρίς να μετρά το υποτιθέμενο πολιτικό κόστος, να νοιάζεται για το φορολογούμενο πολίτη και να σέβεται το υστέρημά του, να προσπαθεί να κάνει τη χώρα έναν τόπο που παράγει, που δημιουργεί, που προοδεύει, που εξάγει, που προκόβει. 
      Και ακόμα, υπεύθυνος Πρωθυπουργός σημαίνει να μην έχει δεσμεύσεις και εξαρτήσεις από κανέναν.
      (Χειροκροτήματα από την πτέρυγα της Νέας Δημοκρατίας)
       Υπεύθυνος Πρωθυπουργός δεν μπορεί να γίνει όποιος αβασάνιστα λέει συστηματικά ανακρίβειες και υπερβολές. 
      Υπεύθυνος Πρωθυπουργός δεν μπορεί να γίνει όποιος επενδύει μόνιμα στην πόλωση, στο φανατισμό, στο διχασμό, όποιος δεν έχει να προτείνει τίποτα, δεν έχει θέσεις, δεν έχει πρόταση.
      Αυτά μετρούν, αυτά κρίνουν οι πολίτες, αυτά ζυγίζουν στην εκτίμησή τους. Και με τα κριτήρια αυτά η πραγματικότητα είναι ότι παίρνετε κάτω από τη βάση, δεν περνάτε τις εξετάσεις των πολιτών.
      (Χειροκροτήματα από την πτέρυγα της Νέας Δημοκρατίας)
      Και αυτό γιατί διαλέξατε τον εύκολο δρόμο της στείρας Αντιπολίτευσης. Γιατί το δύσκολο τον ανηφορικό δρόμο της ειλικρίνειας, της δημιουργίας, δυστυχώς τον έχετε απορρίψει.
      Τέλος είπατε ότι μου χαλάσατε το κέφι. Λάθος κάνετε. Για να μην σας στεναχωρήσω πρέπει να σας πω ότι μου φτιάχνετε το κέφι!
      (Χειροκροτήματα από την πτέρυγα της Νέας Δημοκρατίας)
      Πρώτον, σας το λέω με ειλικρίνεια γιατί προσωπικά σας συμπαθώ και το έχω πει επανειλημμένα. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Τότε να μιλάμε συχνότερα εδώ κύριε Καραμανλή.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Δεύτερον, γιατί έχω κατανόηση για τις δυσκολίες που έχετε. Τρίτον, γιατί πράγματι απολαμβάνω το χαριτωμένο τρόπο με τον οποίο διηγείστε ιστορίες, παραμύθια, στα οποία φαίνεται ότι πιστεύετε. 
      (Όρθιοι οι Βουλευτές της Νέας Δημοκρατίας χειροκροτούν)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Δεν είπατε ναι ή όχι.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να σας ανακοινώσω ότι η Επιτροπή Κανονισμού της Βουλής καταθέτει την έκθεσή της στην από 7 Απριλίου 2006 πρόταση της Προέδρου της Βουλής: «Τροποποίηση στον Κανονισμό της Βουλής(Μέρος Β’)». 
      Έχουν διανεμηθεί τα Πρακτικά των συνεδριάσεων της Παρασκευής 31 Μαρτίου 2006 και Δευτέρας 3 Απριλίου 2006 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά των συνεδριάσεων της Παρασκευής 31 Μαρτίου 2006 και Δευτέρας 3 Απριλίου 2006 επικυρώθηκαν.  
      Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου σε επίπεδο Αρχηγών Κομμάτων, με θέμα την οικονομική πολιτική της Κυβέρνησης. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.17΄ λύεται η συνεδρίαση για αύριο ημέρα Παρασκευή 14 Απριλίου 2006 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο: i) συζήτηση επικαίρων ερωτήσεων και ii) συζήτηση της με αριθμό 58/36/20.3.2006 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση, σύμφωνα με την ημερήσια διάταξη που έχει διανεμηθεί και β) νομοθετική εργασία: Αποφάσεις Βουλής, συζήτηση και ψήφιση σύμφωνα με τις διατάξεις του άρθρου 118 παράγραφος 6 του Κανονισμού της Βουλής της πρότασης της Προέδρου της Βουλής: «Τροποποίηση στον Κανονισμό της Βουλής (Μέρος Β΄)», σύμφωνα με την ειδική ημερήσια διάταξη που έχει διανεμηθεί.
      Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 13-4-06	ΣΕΛ. 122


