(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ  ?Γ΄

Δευτέρα 25 Φεβρουαρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Α. Περλεπέ-Σηφουνάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Γυμνάσιο Καλαμαριάς Θεσσαλονίκης και το 1ο Γυμνάσιο Ευόσμου Θεσσαλονίκης, σελ.
4. Ανακοινώνεται ότι συγκροτήθηκε η Διακομματική Επιτροπή «για την εξέταση του σωφρονιστικού συστήματος της χώρας και των συνθήκων διαβίωσης των κρατουμένων», σελ.
5. Επί Διαδικαστικού θέματος, σελ.
6. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 26 Φεβρουαρίου 2998, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού, σχετικά με τη χρηματοδότηση του Αρχαιολογικού Μουσείου Ηρακλείου κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με τη διακοπή χορήγησης φαρμάκων στους ασφαλισμένους του Οργανισμού Περίθαλψης Ασφαλισμένων Δημοσίου από τους φαρμακοποιούς, εξαιτίας της συσσώρευσης ανεξόφλητων χρεών προς το Δημόσιο κ.λπ., σελ.
γ) Προς τον Υπουργό Επικρατείας, σχετικά με την ΕΡΑ Ιωαννίνων κ.λπ., σελ.
δ) Προς τον Υπουργό Εθνικής ‘Αμυνας σχετικά με δημοσιεύματα αναφερόμενα στην έλλειψη συστημάτων αυτοπροστασίας από τα ελληνικά πολεμικά αεροσκάφη και ελικόπτερα κ.λπ., σελ.
5. Συζήτηση επερωτήσεων Βουλευτών του ΠΑ.ΣΟ.Κ.:
α) Προς τον Υπουργό Οικονομίας και Οικονομικών:
i. σχετικά με το διαγωνισμό για την ανάπτυξη ευρυζωνικών Υποδομών (δικτύων) τοπικής πρόσβασης, σελ.
ii. σχετικά με τη μη κατάθεση της έκθεσης Ζορμπά για την υπόθεση των ομολόγων, σελ.
β) Προς τον Υπουργό Μακεδονίας-Θράκης, σχετικά με την Εταιρεία ‘Υδρευσης και Αποχέτευσης Θεσσαλονίκης (Ε.Υ.Α.Θ.Α.Ε.), σελ.

ΟΜΙΛΗΤΕΣ
Α. Επί Διαδικαστικού θέματος:
ΚΑΚΛΑΜΑΝΗΣ Α., σελ.
ΠΑΠΑΔΗΜΗΤΡΙΟΥ Ε., σελ.
ΠΕΤΣΑΛΝΙΚΟΣ Φ., σελ.
ΤΖΙΜΑΣ Μ., σελ.

Β. Επί Προσωπικού θέματος:
ΑΛΟΓΟΣΚΟΥΦΗΣ Γ., σελ.
ΚΑΚΛΑΜΑΝΗΣ Α., σελ.

Γ. Επί των επικαίρων ερωτήσεων:
ΙΩΑΝΝΙΔΗΣ Ι., σελ.
ΚΑΝΕΛΛΗ Λ., σελ.
ΜΠΑΝΙΑΣ Ι., σελ.
ΠΑΠΑΓΕΩΡΓΙΟΥ Γ. (Ν. ‘Αρτας):
ΡΟΥΣΟΠΟΥΛΟΣ Θ, σελ.
ΣΚΟΥΛΑΣ Ι., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.

Δ. Επί των επερωτήσεων:
ΑΛΟΓΟΣΚΟΥΦΗΣ Γ., σελ.
ΑΡΑΠΟΓΛΟΥ Χ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΡΑΝΙΔΗΣ Β., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΙΔΟΥ Σ., σελ.
ΚΑΣΤΑΝΙΔΗΣ Χ., σελ.
ΚΟΥΡΑΚΗΣ Α., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΠΕΤΣΑΛΝΙΚΟΣ Φ., σελ.
ΡΕΓΚΟΥΖΑΣ Α., σελ.
ΡΟΒΛΙΑΣ Κ., σελ.
ΤΖΙΜΑΣ Μ., σελ.
ΤΣΙΟΚΑΣ Θ., σελ.

 
     
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ?Γ΄
     Δευτέρα 25 Φεβρουαρίου 2008
     Αθήνα, σήμερα στις 25 Φεβρουαρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Ιωάννη Σκουλά, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Α΄ Αθηνών κ. ΑΝΑΣΤΑΣΙΑ - ΣΥΛΒΑΝΑ ΡΑΠΤΗ  κατέθεσε αναφορά με την οποία η ΄Ενωση Περιθειωτών - Λουτσιωτών Κερκύρας «ΤΟ ΟΡΟΣ» ζητεί την ολοκλήρωση της κατασκευής του νέου κτηρίου για τη στέγαση του Νοσοκομείου Κέρκυρας.
      2) Ο Βουλευτής Β΄ Θεσσαλονίκης κ. ΑΔΑΜ ΡΕΓΚΟΥΖΑΣ  κατέθεσε αναφορά με την οποία  η Ομοσπονδία Συλλόγων Αμβυκούχων Αμπελοκαλλιεργητών Ελλάδας ζητεί την άμεση σύνδεση και παροχή φυσικού αερίου ως ύλη καύσεως στα παραδοσιακά αποστακτήρια.
      3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία ο Πολιτιστικός Επιμορφωτικός Εξωραϊστικός Σύλλογος ΄Αρβης ζητεί να δημιουργηθεί Δημοτικό Δ/σμα ΄Αρβης.
      4) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ  κατέθεσε αναφορά με την οποία ο Σύλλογος Γονέων και Κηδεμόνων Μαθητών Ειδικών Σχολείων - Ιδρυμάτων - Θεραπευτηρίων και Ατόμων με Αναπηρίες Νομού Λάρισας ζητεί να υπάρξει ανοιχτή περίθαλψη για τα Άτομα με Ειδικές Ανάγκες  στο Θεραπευτήριο Χρονίων Παθήσεων του Αμπελώνα Λάρισας.
      5) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ  κατέθεσε αναφορά με την οποία ο Σύλλογος Φοιτητών του Παιδαγωγικού Τμήματος Ειδικής Αγωγής του Πανεπιστημίου Θεσσαλίας ζητεί να χορηγηθεί στους αποφοίτους μέλη του, ο κωδικός πανεπιστημιακής εκπαίδευσης.
      6) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Νομάρχης δυτικής Αττικής ζητεί να μην επιτραπεί η δημιουργία μονάδας παραγωγής ενέργειας από τη Δ.Ε.Η. και τη Χαλυβουργική στην περιοχή του Θριασίου Πεδίου.
      7) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία  ο Δήμος Μάνδρας Αττικής ζητεί να μην κατασκευασθεί μονάδα ηλεκτροπαραγωγής της Δ.Ε.Η., στο χώρο της Χαλυβουργικής.
      8) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία οι Σύλλογοι Πολιτικών Υπαλλήλων Υπουργείου Δημόσιας Τάξης ζητούν την αύξηση των αποδοχών των μελών τους.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ  κατέθεσε αναφορά με την οποία η κ. Δουβατζή Δήμητρα ζητεί τη μετάταξή της, σε κρατικό παιδικό σταθμό. 
      10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Νικολαίδης Γρηγόριος ζητεί την ένταξή του, στον ειδικό πίνακα διακριθέντων αθλητών.
      11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ  κατέθεσε αναφορά με την οποία η κ. Σαλαχώρα Κορισή ζητεί να της χορηγηθεί άδεια λειτουργίας λατομείου αδρανών υλικών.
      12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ  κατέθεσε αναφορά με την οποία ο κ. Χρυσίδης Στυλιανός ζητεί τη διαγραφή χρεών του.
      13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ  κατέθεσε αναφορά με την οποία ο κ. Παναγιωτίδης Δημήτριος ζητεί την καταβολή, των αναδρομικών συντάξιμων αποδοχών του
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κωστίδης Γεώργιος Αντιδήμαρχος Βεγορίτιδας ζητεί τη χρηματοδότηση του Δήμου Βεγορίτιδας, για την ανάδειξη του νεκροταφείου εποχής σιδήρου στην περιοχή του Ναυτικού Ομίλου Άρνισσας.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κενανίδης Λεωνίδας ζητεί τη χορήγηση αποζημίωσης εξαιτίας τροχαίου ατυχήματος.
      16) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Μπουτκάρη Σοφία  ζητεί να ενημερωθεί για την επαγγελματική επάρκεια του πτυχίου της.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γεωργιάδης Γεώργιος ζητεί τον εξοπλισμό των αγροτικών ιατρείων του Νομού Πέλλας.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αναστασιάδης Νικόλαος ζητεί την επιστροφή εισφορών του Ι.Κ.Α..
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Γεωργιάδου Ελπίδα ζητεί να ενημερωθεί για τις αλλαγές που προβλέπει το νέο ασφαλιστικό νομοσχέδιο, οι οποίες αφορούν στις μονογονεϊκές οικογένειες.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Κοζιάρη Βασιλική ζητεί επιδότηση πρώτης κατοικίας.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε δημοσίευμα εφημερίδας το οποίο αναφέρεται στο αίτημα χορήγησης του πολυτεκνικού επιδόματος στις τρίτεκνες οικογένειες.
      22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Γκιργκινούδη Κυριακή  ζητεί να ενημερωθεί για τις προϋποθέσεις χορήγησης του δικαιώματος συνυπηρέτησης, με το σύζυγό της.
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Τσαχουρίδου Παρθένα ζητεί τη συνυπηρέτηση με το σύζυγό της.
      24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Γαβαλάκη Ελένη ζητεί τη ρύθμιση των οφειλών της προς το Ι.Κ.Α..
      25) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Πολιτιστικός Σύλλογος Αριστοτέλης Λουτροχωρίου ζητεί να χορηγηθούν αντισταθμιστικά οφέλη στους κατοίκους του Λουτροχωρίου Πέλλας, εξαιτίας οδικού έργου.
      26) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμος Δρυμαλίας Νομού Κυκλάδων ζητεί οικονομική ενίσχυση, για την αποκατάσταση των ζημιών που υπέστη το οδικό  δίκτυο από τις βροχοπτώσεις. 
      27) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμαρχος Νάξου ζητεί οικονομική ενίσχυση για την αποκατάσταση των ζημιών από τις  πλημμύρες.
      28) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  το Δημοτικό Λιμενικό Ταμείο Σύρου ζητεί την αποδέσμευση οικοπέδου για την  πληρέστερη λειτουργία της Μαρίνας Σύρου.
      29) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Κοινότητα Κουφονησίων ζητεί την άμεση  αποκατάσταση των ζημιών στο λιμάνι Κουφονησίων.
      30) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμαρχος Εξωμβούργου Τήνου ζητεί την ανανέωση της σύμβασης εργασίας  υπαλλήλου που υπηρετεί στο Κέντρο Εξυπηρέτησης Πολιτών.
      31) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμαρχος Νάξου  ζητεί τη λειτουργία Σχολείου Δεύτερης Ευκαιρίας στη Νάξο.
      32) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Νομάρχης Αχαϊας ζητεί την ταχύτερη δυνατή ολοκλήρωση όλων των έργων του νέου λιμένα των Πατρών Αχαίας.
      33) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  οι Δήμοι Αλιφείρας, Φιγαλείας και Ανδρίτσαινας Ηλείας ζητούν την άμεση λήψη μέτρων για την ανάκαμψη της κτηνοτροφίας στην ορεινή Ολυμπία, μετά τις καταστροφικές πυρκαγιές του 2007.
      34) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Άνδρου ζητεί την ανανέωση της σύμβασης εργασίας των εργαζομένων στο Κ.Ε.Π. Επαρχείου Άνδρου.
      35) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμος Κέας ζητεί την άμεση αποκατάσταση των ζημιών στο λιμάνι της Κέας.
      36) Ο Βουλευτής Καστοριάς κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  το Κέντρο Ελληνικής Γούνας ζητεί την ίδρυση Προξενείου στο Νοβοσιμπίρσκ της Σιβηρίας.
      37) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στις διαμαρτυρίες φορέων του Νομού Αχαίας για τη διακοπή της λειτουργίας του Ε.Κ.Τ.Ε.Ν.Π..
      38) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ, Νομού Αττικής κ. ΔΗΜΟΣ ΚΟΥΜΠΟΥΡΗΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  η Ένωση Ελλήνων Χημικών ζητεί επιχορήγηση και την ένταξη του ποσού στον προϋπολογισμό του ΥΠ.ΑΝ. για το έτος 2009.
      39) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  η κ. Αικατερίνη Παπαγεωργίου - Γκόρου ζητεί την αναγνώριση του χρόνου υπηρεσίας εκπαιδευτικών σε Κ.Δ.Α.Υ..
      40) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην καθυστέρηση της καταβολής των δεδουλευμένων αποδοχών στους ωρομίσθιους καθηγητές.
      41) Οι Βουλευτές Λαρίσης κ. ΔΗΜΗΤΡΙΟΣ  ΤΣΙΟΓΚΑΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  το Δ.Σ. του Ιδρύματος «Παιδική Στέγη Λάρισας» ζητεί να ενταχθεί το Ίδρυμα στο  Δήμο Λάρισας.
      42) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ  κατέθεσε αναφορά με την οποία  η Πανελλαδική Επιτροπή Αγώνα Τρίτεκνων Οικογενειών Ελλάδος «ΤΡΙΤΕΚΝΙΑ-ΠΟΛΥΤΕΚΝΙΑ` ζητεί την ελεύθερη μεταγραφή φοιτητών, μελών τρίτεκνων οικογενειών, σε Α.Ε.Ι. – Τ.Ε.Ι..
      43) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Δήμος Μηλεών Μαγνησίας ζητεί τη χρηματοδότηση πολιτιστικών εκδηλώσεων του.
      44) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  Λειτουργοί της Αυτοδιοίκησης και των Τεχνικών Επιμελητηρίων της Κρήτης ζητούν την αυτοδιοίκηση των Α.Ε.Ι..
      45) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  υπάλληλοι του Δήμου Κατερίνης ζητούν την καταβολή δεδουλευμένων αποδοχών   και εργοδοτικών εισφορών τους από τον πιο πάνω Δήμο.
      46) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  το Εθνικό ΄Ιδρυμα Αγροτικής ΄Ερευνας ζητεί τη συνέχιση της λειτουργίας του Ινστιτούτου προστασίας φυτών του στο Βόλο Μαγνησίας.
      47) Οι Βουλευτές Α’  Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Ένωση Αστυνομικών Υπαλλήλων Νομού Ροδόπης ζητεί την ικανοποίηση θεσμικών, οικονομικών και ασφαλιστικών αιτημάτων των μελών της.
      48) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Διδασκαλική  Ομοσπονδία Ελλάδας ζητεί να μην παραταθεί ο χρόνος απόσπασης των εκπαιδευτικών στα Ευρωπαϊκά Σχολεία.
      49) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία ο Πολιτιστικός Σύλλογος Αγίου Γεωργίου Σητείας οι «ΤΟΥΡΤΟΥΛΟΙ» ζητεί τη χρηματοδότηση των πολιτιστικών δραστηριοτήτων του.
      50) Οι Βουλευτές Λαρίσης κ. ΔΗΜΗΤΡΙΟΣ  ΤΣΙΟΓΚΑΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  ο Νομάρχης Λάρισας ζητεί τη χορήγηση πίστωσης για την κατασκευή έργων  για την αντιμετώπιση της λειψυδρίας.
      51) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ. Δέσποινα Κορνελάκη ζητεί την πρόσληψή της στο πρόγραμμα «ΨΥΧΑΡΓΩΣ» του Δήμου Αγίου Νικολάου.
      52) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  Υπάλληλοι του Βιοτεχνικού Πάρκου Σιάτιστας ζητούν τη διασφάλιση των θέσεων εργασίας τους.
      53) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Ένωση Εστιατόρων Ψητοπωλών και Ιδιοκτητών Πιτσαριών -Ψαροταβερνών Ν. Σερρών «Η ΑΓΙΑ ΒΑΡΒΑΡΑ» ζητεί τη διαγραφή  του χρέους  της προς το Δήμο Σερρών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1459/2-11-07 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 162/26-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
     1. Η διερεύνηση και ο καθορισμός των θέσεων λήψης κατάλληλων προϊόντων για την κατασκευή του αυτοκινητόδρομου (δανειοθάλαμοι) και θέσεων απόθεσης των ακατάλληλων προϊόντων (αποθεσιοθάλαμοι), γίνεται κατά τη φάση εκπόνησης των μελετών, Οριστική Γεωλογική Μελέτη και Μελέτη Περιβαλλοντικών Επιπτώσεων. Η διαδικασία αδειοδότησης και χορήγησης των απαιτούμενων εγκρίσεων για τους δανειοθαλάμους και αποθεσιοθαλάμους, προβλέπεται κατά τη φάση κατασκευής του αυτοκινητοδρόμου με μέριμνα του αναδόχου του έργου.
     2. Ο έλεγχος περιβαλλοντικών όρων σύμφωνα με το άρθρο 6 του Ν.1650/86 (ΦΕΚ 160Α/1986) «ανήκει στα όργανα της Υπηρεσίας που είναι αρμόδια, κατά τις οικίες διατάξεις, να εγκρίνουν την ίδρυση, λειτουργία ή πραγματοποίηση έργων ή δραστηριότητας...». Επίσης αρμοδιότητα για τον έλεγχο των περιβαλλοντικών όρων έχει και η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ σύμφωνα με το άρθρο 9 του Ν.2947/2001 (ΦΕΚ 228Α/2001).
     3. Από την μελέτη περιβαλλοντικών επιπτώσεων (ΜΠΕ) του τμήματος του αυτοκινητοδρόμου Ανισόπεδος Κόμβος Θερμοπυλών -Νέα Κοίτη Σπερχειού προβλέπεται θέση δανειοθαλάμου στον Ασωπό ποταμό, στην περιοχή από την γέφυρα της ΠΕΟ Λαμίας -Μπράλου όπου υπάρχει μια χέρσα έκταση (μετά το εύρος της κοίτης), με αμμοχάλικα, άγονη και που δεν καλλιεργείται Με την Κοινή Υπουργική Απόφαση εγκρίθηκαν οι περιβαλλοντικοί όροι για την εκμετάλλευση και αποκατάσταση, πέντε δανειοθαλάμων που απαιτούνται για την κατασκευή των τμημάτων από Ανισόπεδο Κόμβο Θερμοπυλών μέχρι Νέα Κοίτη Σπερχειού και από Ανισόπεδο Κόμβο Ροδίτσας μέχρι Ανισόπεδο Κόμβο Αγίας Μαρίνας, στους οποίους περιλαμβάνεται και ο υπόψη δανειοθάλαμος. Σύμφωνα με την ΜΠΕ στον δανειοθάλαμο της περιοχής του Ασωπού μπορεί να γίνει εκμετάλλευση υλικών της τάξεως των 300,.000 m3 (έκταση 100.000 m2 και βάθος μέχρι 3,0 m).
     4. Μέχρι σήμερα για τις ανάγκες κατασκευής του υπόψη έργου ή άλλων έργων κατασκευής του αυτοκινητοδρόμου ΠΑΘΕ δεν έχει γίνει αμμοληψία. Εκτιμάται ότι θα γίνει αμμοληψία 100.000 m3 περίπου και μετά την ολοκλήρωση της δανειοληψίας θα γίνει αποκατάσταση από την ανάδοχο εταιρεία με δική της δαπάνη.
     Ο Υφυπουργός
     Θ. ΞΑΝΘΟΠΟΥΛΟΣ»
     2. Στην με αριθμό 1578/6-11-07 ερώτηση των Βουλευτών κυρίων Νικολάου Μωραΐτη, Νικολάου Καραθανασοπούλου και Κωνσταντίνου Αλυσανδράκη δόθηκε με το υπ’ αριθμ. 373Β/27-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Για το παραπάνω θέμα, σας ενημερώνουμε ότι:
     Βρίσκεται ήδη στο στάδιο των υπογραφών από τους συναρμόδιους Υπουργούς, Σχέδιο Κοινής Υπουργικής Απόφασης (ΚΥΑ) για το «Χαρακτηρισμό των χερσαίων, υδάτινων και θαλάσσιων περιοχών του Αμβρακικού Κόλπου ως Εθνικού Πάρκου».
     Στο προαναφερόμενο σχέδιο ΚΥΑ, προβλέπονται μεταξύ άλλων τα εξής:
     α) Δεν επιτρέπονται εγκαταστάσεις αποθήκευσης και διακίνησης υγρών καυσίμων με αποθηκευτική ικανότητα άνω των 300 m3 καθώς και οι υποστηρικτικές υποδομές στους εντός της Ζώνης Περιβαλλοντικού Ελέγχου, που εμπίπτουν στη λεκάνη απορροής του Αμβρακικού Κόλπου. Οι υφιστάμενες εγκαταστάσεις αποθήκευσης υγρών καυσίμων με αποθηκευτική ικανότητα άνω των 300 m3 καθώς και οι υφιστάμενες υποδομές εξυπηρέτησης της διακίνησής τους, που λειτουργούν εντός των περιοχών της Ζώνης Περιβαλλοντικού Ελέγχου, υποχρεούνται να μετακινηθούν εντός πέντε (5) ετών από την έναρξη ισχύος της Κ.Υ.Α..
     β) Για την άσκηση της αλιευτικής δραστηριότητας, της ιχθυοκαλλιέργειας και της οστρακοκαλλιέργειας, με σκοπό την προστασία του φυσικού περιβάλλοντος και των ιχθυοαποθεμάτων, θεσπίζονται όροι σύμφωνα με τον κανονισμό διοίκησης και λειτουργίας και το σχέδιο Δράσης του Φορέα Διαχείρισης.
     γ) Επιτρέπεται ο εμπλουτισμός των λιμνοθαλασσών με γόνο ειδών που ενδημούν σε αυτές με στόχο την τόνωση των φυσικών πληθυσμών, μετά από συνεργασία των αρμόδιων υπηρεσιών και με την σύμφωνη γνώμη του φορέα διαχείρισης.
     Ανεξαρτήτως αυτού, ο εμπλουτισμός του Αμβρακικού Κόλπου, συνεχίζεται να γίνεται και τώρα με φυσικό τρόπο, μέσω του διαύλου της Πρέβεζας από το Ιόνιο Πέλαγος.
     Όσον αφορά τους ελέγχους για την τήρηση των περιβαλλοντικών όρων, αυτός γίνεται από τις αρμόδιες Περιφερειακές υπηρεσίες καθώς και από την Ειδική Υπηρεσία Επιθεωρητών Περιβάλλοντος του Υ.ΠΕ.ΧΩ.Δ.Ε..
     Από τα μέχρι τώρα στοιχεία που έχουμε στην διάθεσή μας, δεν φαίνεται ότι έχει προκύψει ιδιαίτερο πρόβλημα μόλυνσης από την λειτουργία των ιχθυοτροφείων. Πάντως θα ζητηθεί αρμοδίως η εντατικοποίηση των ελέγχων από τις Νομαρχιακές Υπηρεσίες.
     Όσον αφορά την ΕΥΕΠ/ΥΠΕΧΩΔΕ, η υπηρεσία αυτή έχει πραγματοποιήσει κατά το παρελθόν, επιθεωρήσεις σε διάφορες δραστηριότητες που είναι εγκατεστημένες στην ευρύτερη περιοχή του Αμβρακικού Κόλπου και έχει εισηγηθεί την επιβολή προστίμων σε δραστηριότητες στις οποίες εντοπίστηκαν παραβάσεις. (ΙΟΝ Α.Ε., ΑΚΤΩΡ ΑΤΕ, ΔΕΗ, κά).
     Πρόσφατα, κλιμάκιο της ΕΥΕΠ πραγματοποίησε επιθεωρήσεις σε πτηνοσφαγεία, ΧΑΔΑ, και ιχθυοκαλλιέργειες των Νομών Άρτας, και Αιτωλοακαρνανίας.
     Ο έλεγχος των δραστηριοτήτων αυτών δεν έχει ολοκληρωθεί ακόμη, και ακολουθείται η διαδικασία που προβλέπεται στο άρθρο 9 του Ν. 2947/2001.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     3. Στην με αριθμό 3691/24-12-07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 164548/16-1-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 3691/24-12-2007 ερώτηση που κατατέθηκε στη Βουλή από το Βουλευτή κ. Γ. Κουτσούκο σχετικά με τη χρηματοδότηση και την καταβολή των δεδουλευμένων των εργαζομένων στα προγράμματα «Βοήθεια στο Σπίτι» των Δήμων Ν. Ηλείας, σας γνωρίζουμε τα εξής:
     Στο Ν. Ηλείας υλοποιούνται 25 προγράμματα «Βοήθεια στο Σπίτι» από Δήμους του Νομού μέσω των ΚΑΠΗ. Εξ αυτών 1 πρόγραμμα στο Δήμο Αμαλιάδας χρηματοδοτείται εξ ολοκλήρου από το Υπουργείο Υγείας και Κοινωνικής Αλληλεγγύης (Εθνικό Πρόγραμμα).
     Τα λοιπά 24 προγράμματα χρηματοδοτούνται από το Ευρωπαϊκό Κοινοτικό Ταμείο (ΕΚΤ) στο πλαίσιο του Γ΄ ΚΠΣ και υλοποιούνται μέσω των Δημοτικών Επιχειρήσεων.
     Το Υπουργείο Υγείας και Κοινωνικής Αλληλεγγύης, σύμφωνα με την παρ. 2 του άρθρου 5 του Ν. 2860/2000, διατυπώνει σύμφωνη γνώμη για τις προς ένταξη πράξεις έργων στο Γ΄ ΚΠΣ.
     Για τη χρηματοδότηση των δομών αυτών που υλοποιούνται από επιχειρήσεις των ΟΤΑ, του άρθρου 277 επόμενα του Δημοτικού και Κοινοτικού Κώδικα, διαδημοτικές επιχειρήσεις και αστικές εταιρίες των ΟΤΑ, κ.λπ., αρμόδια να απαντήσουν είναι το Υπουργείο Εσωτερικών και το Υπουργείο Απασχόλησης και Κοινωνικής Προστασίας.
     Το Υπουργείο Υγείας και Κοινωνικής Αλληλεγγύης για την καταβολή των δεδουλευμένων των εργαζομένων στο Εθνικό Πρόγραμμα «Βοήθεια στο Σπίτι» έχει μεταβιβάσει τις σχετικές πιστώσεις από τον τακτικό προϋπολογισμό του στο Υπουργείο Εσωτερικών.
     Με το άρθρο 27 του Ν. 3613/2007 (ΦΕΚ 263/τΑ/23-11-07) παρατείνεται η εφαρμογή του προγράμματος «Βοήθεια στο Σπίτι» σε όσους Δήμους υλοποιείται, σύμφωνα με τις διατάξεις των αρ. Π4β/5814/1997 (ΦΕΚ 917/τΒ), Π1γ/ΓΠοικ.62329/2003 (ΦΕΚ 925/τΒ) και Π1γ/ΓΠοικ.69674/2005 (ΦΕΚ 917/τΒ) Κοινών Υπουργικών Αποφάσεων, από τη λήξη του μέχρι και 31-8-2008.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     4. Στην με αριθμό 3726/28-12-07 ερώτηση του Βουλευτή κ. Σπυρίδωνα-Άδωνη Γεωργιάδη δόθηκε με το υπ’ αριθμ. Β-147/22-1-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3726/28.12.2007 που κατέθεσε στη Βουλή ο Βουλευτής κ. Γεωργιάδης Σπυρίδων - Άδωνις, θέτουμε υπόψη σας ότι :
     1. Σύμφωνα με το ν. 3431/06 όπως ισχύει, αρμόδια για τον έλεγχο, τη ρύθμιση και την εποπτεία της αγοράς των Ηλεκτρονικών Επικοινωνιών, καθώς και θεμάτων προστασίας του καταναλωτή, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Στο πλαίσιο των υπόψη αρμοδιοτήτων της εποπτεύει και ελέγχει τους παρόχους δικτύων και υπηρεσιών ηλεκτρονικών επικοινωνιών, επιβάλλει τις σχετικές κυρώσεις και μεριμνά για την τήρηση της νομοθεσίας περί ηλεκτρονικών επικοινωνιών.
     2. Επί της παρούσης ερωτήσεως η Ε.Ε.Τ.Τ. απέστειλε το με αριθμό 4068/Φ.450/21-1-2008 έγγραφό της, με συνημμένη έγγραφη ενέργειά της, τα οποία και σας διαβιβάζουμε.
     Επίσης, αποστέλλουμε, συνημμένα το αριθμ. 490218/18.01.2008 έγγραφο της Ο.Τ.Ε. Α.Ε..
     Ο Υπουργός
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 3027/7-12-07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 488/9-1-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Ρ. Ζήση, σας πληροφορούμε τα εξής:
     Για τις καλυπτόμενες από τον Οργανισμό Ελληνικών Γεωργικών Ασφαλίσεων (ΕΛ.Γ.Α.) ζημιές που προξενήθηκαν από τον καύσωνα του φετινού καλοκαιριού, σε αμπελοκαλλιέργειες του Δημοτικού Διαμερίσματος Νέας Αγχιάλου Δήμου Νέας Αγχιάλου Νομού Μαγνησίας, υποβλήθηκαν στον ΕΛ.Γ.Α. 107 δηλώσεις και το έργο των εξατομικευμένων εκτιμήσεων ολοκληρώθηκε και κοινοποιήθηκαν τα πορίσματα.
     Σημειώνεται ότι οι εκτιμήσεις του ΕΛ.Γ.Α. διενεργούνται σύμφωνα με τους Κανόνες της Γεωπονικής Επιστήμης και τον Κανονισμό Ασφάλισης Φυτικής Παραγωγής, αριθμ. Υπουργικής Απόφασης 15711/30-9-1998 (ΦΕΚ 1079/Β΄), όπως τροποποιήθηκε και ισχύει μέχρι σήμερα. Ο ΕΛ.Γ.Α. τηρώντας την δέσμευσή του για αντικειμενικές και δίκαιες αποζημιώσεις δίνει εντολές και οδηγίες στους εκτιμητές του, ώστε τα πορίσματα που διατυπώνουν να εκφράζουν με τη μεγαλύτερη δυνατή ακρίβεια την απώλεια εισοδήματος των παραγωγών.
     Σύμφωνα με τα παραπάνω, για τις προαναφερόμενες ζημιές, τα ποσοστά της ζημιάς από καύσωνα, κυμάνθηκαν από 0% έως 40%, ανάλογα με την ζημιά που διαπιστώθηκε επί τόπου, δεδομένου ότι διενεργήθηκαν εξατομικευμένες εκτιμήσεις.
     Ωστόσο όσοι από τους παραγωγούς δεν συμφωνούν με τα πορίσματα των εκτιμήσεων, έχουν το δικαίωμα, σύμφωνα με το άρθρο 19 του παραπάνω κανονισμού, να ζητήσουν επανεκτίμηση κατά τη διενέργεια της οποίας η ζημιά τους θα εξετασθεί εξ αρχής, από δύο γεωπόνους εκτιμητές και, όπου τυχόν διαπιστωθούν λάθη ή παραλείψεις θα διορθωθούν.
     Σύμφωνα με τα παραπάνω υποβλήθηκαν στον ΕΛ.Γ.Α. 20 ενστάσεις και η διενέργεια των επανεκτιμήσεων θα αρχίσει το συντομότερο δυνατό.
     Ο Υπουργός
     Α. ΚΟΝΤΟΣ»
     6. Στην με αριθμό 2958/6-12-07 ερώτηση των Βουλευτών κυρίων Σοφίας Γιαννακά και Αθανασίου Μωραΐτη δόθηκε με το υπ’ αριθμ. 477/9-1-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κ.κ. Θ. Mωραΐτης, Σ. Γιαννακά, σας πληροφορούμε τα εξής:
     Σε εφαρμογή της υπ' αριθμ. 338099/22-12-2007 Απόφασης του Υπουργού Αγροτικής Ανάπτυξης και Τροφίμων περί «Εθνικού Αποθεματικού διαχείρισης δικαιωμάτων φύτευσης αμπέλων και διαδικασία χορήγησης αδειών» και συγκεκριμένα στο άρθρο 4, περιλαμβάνονται τα κριτήρια αξιολόγησης, με βάση τα οποία χορηγούνται κατά προτεραιότητα τα δικαιώματα φύτευσης αμπελώνων στους δικαιούχους παραγωγούς, τα οποία μεταξύ άλλων περιλαμβάνουν κοινωνικά, περιβαλλοντικά και ποιοτικά κριτήρια.
     Τα δικαιώματα φύτευσης που ενδεχομένως θα είναι διαθέσιμα για ανακατανομή το έτος 2008 από το Εθνικό Αποθεματικό, θα είναι πολύ περιορισμένα (ίσως της τάξης των 3.000 - 4.000 στρ.) και θα διατεθούν κατά προτεραιότητα σε περιβαλλοντικά ευαίσθητες περιοχές, όπως π.χ. νησιωτικές ή ορεινές ή σε περιοχές ζωνών VQPRD και Τοπικών οίνων (ποιοτικά κριτήρια).
     Παράλληλα, είναι ανάγκη να εξυπηρετηθούν στο πλαίσιο της νέας Κοινής Οργάνωσης Αγοράς (ΚΟΑ) και όλες εκείνες οι περιπτώσεις, όπως π.χ. Ομάδες Παραγωγών αμπελοοινικού τομέα, καθετοποίηση Οινοποιητικών επιχειρήσεων, κ.λπ., όπου αποδεδειγμένα τα δικαιώματα θα χρησιμοποιηθούν για τον εκσυγχρονισμό του αμπελοοινικού τομέα και την ανταγωνιστικότητα (ποιότητα) των παραγόμενων οίνων.
     Η περίπτωση χορήγησης δικαιωμάτων φύτευσης αμπελώνων σε παραγωγούς του Νομού Αιτωλοακαρνανίας θα εξεταστεί, εφόσον υπάρξουν διαθέσιμα δικαιώματα φύτευσης από το Εθνικό Αποθεματικό με τα παραπάνω κριτήρια.
     Επισημαίνεται ότι, στην εν λόγω περιοχή ικανοποιήθηκαν πρόσφατα (12/10/2007) όλα τα αιτήματα (συνολικά 190 στρ.) που υποβλήθηκαν από τους ενδιαφερόμενους παραγωγούς.
     Ο Υπουργός
     Α. ΚΟΝΤΟΣ»
     	7. Στην με αριθμό 1800/13-11-07 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 423Β/6-12-07 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
     «Σε απάντηση του ως άνω σχετικού, σας γνωρίζουμε τα εξής
     Έχει ενσωματωθεί στο εθνικό μας δίκαιο η οδηγία 93/76/ΕΟΚ (Οδηγία SAVE) με την έκδοση της ΚΥΑ 21475/4707/1998 (ΦΕΚ 880/19-08-1998) σχετικά με «όρους και προϋποθέσεις για τη βελτίωση της ενεργειακής απόδοσης των κτιρίων και τον περιορισμό των εκπομπών διοξειδίου του άνθρακα».
     Στον Γενικό Οικοδομικό Κανονισμό (ΓΟΚ), Ν. 1577/1985 όπως τροποποιήθηκε και ισχύει, εισήχθησαν ρυθμίσεις που επιτρέπουν και ευνοούν την τοποθέτηση εξωτερικής θερμομόνωσης και την ενσωμάτωση τεχνικών και συστημάτων εξοικονόμησης ενέργειας στο κέλυφος των κτιρίων.
     Κατά την παρούσα φάση ενσωματώνεται στο εθνικό μας δίκαιο με μέριμνα του Υπουργείου Ανάπτυξης η νέα οδηγία 2002/91/ΕΚ για την ενεργειακή απόδοση των κτιρίων. Στην Κοινοτική Οδηγία αυτή καθιερώνεται μεταξύ άλλων μεθοδολογία υπολογισμού της ενεργειακής απόδοσης των κτιρίων, ενώ θεσπίζονται παράλληλα και ελάχιστες απαιτήσεις ενεργειακής κατανάλωσης, τόσο για το κέλυφος όσο και για τις Ηλεκτρομηχανολογικές εγκαταστάσεις ενός κτιρίου.
     Οι λαμπτήρες εξοικονόμησης ενέργειας, είναι στη διακριτική ευχέρεια του κάθε χρήστη ή μελετητή πλην όμως από μόνοι τους οι λαμπτήρες αυτοί δεν είναι δυνατόν να επιφέρουν το αναμενόμενο αποτέλεσμα, το οποίο προκύπτει ύστερα από αντίστοιχη μελέτη που περιλαμβάνει τον καθορισμό ζωνών φωτισμού, τον προσανατολισμό του κτιρίου, την εκτίμηση των δεδομένων του φυσικού φωτισμού κλπ.
     Για την υποστήριξη της εφαρμογής της νέας οδηγίας, θα δοθεί έμφαση σε δράσεις ευαισθητοποίησης του κοινού, ενημέρωση του τεχνικού κόσμου ενώ θα εξετασθούν και οικονομικά κίνητρα.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     	8. Στην με αριθμό 1819/13-11-07 ερώτηση της Βουλευτού κ. Ευαγγελίας Αμμανατίδου – Πασχαλίδου δόθηκε με το υπ’ αριθμ. 253/5-12-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αρ. πρωτ. 1819/13-11-2007 ερώτηση, που κατατέθηκε στη Βουλή από τη Βουλευτή κα. Ε. Αμμανατίδου-Πασχαλίδου, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     1. Σύμφωνα με τον υπ' αριθ. 320/2006 Κανονισμό του Συμβουλίου της Ευρωπαϊκής Ένωσης, επιχειρήσεις του κλάδου παραγωγής ζάχαρης δύνανται να καταρτίσουν Σχέδιο αναδιάρθρωσης του συγκεκριμένου κλάδου. Βασικός στόχος της στρατηγικής της Ευρωπαϊκής Ένωσης αποτελεί η συρρίκνωση της παραγωγής της ευρωπαϊκής ζάχαρης.
     Για την επιτυχία αυτού του στόχου παρέχονται σοβαρά οικονομικά κίνητρα στις ευρωπαϊκές ζαχαροβιομηχανίες που έχουν προφίλ χαμηλότερης ανταγωνιστικότητας για απόσυρση από την παραγωγή ζάχαρης. Η χρηματοδότηση αυτών των κινήτρων γίνεται με αυτοτροφοδοσία του συστήματος από τις παραμένουσες ευρωπαϊκές ζαχαροβιομηχανίες, οι οποίες προφανώς έχουν αυτή την οικονομική δυνατότητα. Γενικώς πρόκειται για μέτρα αναδιάρθρωσης της ευρωπαϊκής ζαχαροβιομηχανίας με επικράτηση των πλέον ανταγωνιστικών ζαχαροβιομηχανιών.
     Η εταιρεία ΒΙΑΜΥΛ στο φάκελο που έχει υποβάλει στην Ευρωπαϊκή Επιτροπή, προκειμένου να υπαχθεί στο καθεστώς αναδιάρθρωσης, περιλαμβάνει Κοινωνικό Πρόγραμμα στο οποίο εκτίθενται οι προβλεπόμενες δράσεις, ιδίως όσον αφορά την επανεκπαίδευση, την ανακατανομή και την πρόωρη συνταξιοδότηση του θιγόμενου εργατικού δυναμικού .
     Η εταιρεία πραγματοποίησε διαβουλεύσεις με τους εργαζόμενους ενόψει της ομαδικής απόλυσης και στη συνάντηση που έλαβε χώρα στις 7-6-2006 έθεσε υπόψη του σωματείου την τελική πρόταση της διοίκησης, συμπεριλαμβανομένων των διευκρινίσεων που ζητήθηκαν από το σωματείο. Το σωματείο αποδέχθηκε την πρόταση στο σύνολό της και οι δύο πλευρές προχώρησαν στην από κοινού υπογραφή επιχειρησιακής συλλογικής σύμβασης που αποτυπώνει το περιεχόμενο της συμφωνίας.
     2. Στο πλαίσιο τώρα της συνδρομής του Υπουργείου Απασχόλησης και Κοινωνικής Προστασίας για την αντιμετώπιση των αναγκών απολυμένων από επιχειρήσεις ή εκμεταλλεύσεις λαμβάνονται τα εξής μέτρα :
     - Θέσπιση ενεργητικών μέτρων προώθησης της απασχόλησης:
     		- Πρόγραμμα Επιχορήγησης Επιχειρήσεων για δημιουργία Νέων Θέσεων Εργασίας,
     		- Πρόγραμμα Επιχορήγησης Νέων Ελεύθερων Επαγγελματιών,
     		- Πρόγραμμα κατάρτισης
     		- Λήψη παθητικών μέτρων αντιμετώπισης της ανεργίας:
     		- Έκτακτη οικονομική ενίσχυση,
     		- Ειδική επιδότηση ανεργίας.
     Σε ό,τι αφορά τα παραπάνω, σημειώνουμε ότι οι εργαζόμενοι έχουν έλθει σε επαφή με την πολιτική ηγεσία του Υπουργείου Απασχόλησης και Κοινωνικής Προστασίας, προκειμένου να πραγματοποιήσουν διαβουλεύσεις οι οποίες και συνεχίζονται με στόχο την καλύτερη δυνατή αξιοποίηση των προαναφερόμενων δυνατοτήτων.
     2. Για την ασφάλιση με τις διατάξεις του κανονισμού βαρέων και ανθυγιεινών επαγγελμάτων του ΙΚΑ-ΕΤΑΜ και κατά συνέπεια τη συμπλήρωση των σχετικών προϋποθέσεων συνταξιοδότησης, απαιτείται - κατά την ασφαλιστική νομοθεσία - η πραγματική απασχόληση στις ρητά αναφερόμενες στον οικείο Κανονισμό εργασίες ή ειδικότητες χωρίς διακοπή της παροχής εργασίας στα ως άνω επαγγέλματα.
     Ο Υπουργός
     ΒΑΣΙΛΕΙΟΣ Ν. ΜΑΓΓΙΝΑΣ»
     9. Στην με αριθμό 1558/6.11.07 ερώτηση του Βουλευτή κ. Κων/νου Αϊβαλιώτη δόθηκε με το υπ’ αριθμ. Φ.900α/5611/9337/30.11.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1558/6-11-2007 ερώτησης της Βουλής των Ελλήνων, που κατέθεσε ο Βουλευτής κ. Κωνσταντίνoς Αϊβαλιώτης, με θέμα τις ποινές σε Ευέλπιδες, σας γνωρίζουμε τα ακόλουθα:
      Στις Ένοπλες Δυνάμεις, όπως είναι γνωστό τόσο σε στελέχη όσο και σε εφέδρους, υφίστανται διαταγές σχετικά με την πειθαρχία συγκροτημένου στρατιωτικού τμήματος το οποίο μάλιστα παρελαύνει.
      Στο πλαίσιο των ως άνω διαταγών μετά το πέρας της στρατιωτικής παρελάσεως της 28ης Οκτωβρίου 2007 επεβλήθη ποινή σε Εύελπι, διότι δεν εφήρμοσε τα εντελλόμενα.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ ΜΕΪΜΑΡΑΚΗΣ»
     10. Στην με αριθμό 2057/17.11.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 131862/ΙΗ/6.12.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 2057/17-11-07 την οποία κατέθεσε ο Βουλευτής κ. Μανόλης Σοφ. Στρατάκης, σχετικά με την παιδική παχυσαρκία και στα θέματα της αρμοδιότητάς μας, σας ενημερώνουμε τα ακόλουθα:
      Το ΥΠ.Ε.Π.Θ., ιδιαίτερα ευαισθητοποιημένο σε ζητήματα που αφορούν την Πρόληψη και Προαγωγή της Υγείας των μαθητών/τριών, έχει εντάξει τα θέματα της διατροφής στο πλαίσιο των προγραμμάτων της Αγωγής Υγείας, στο βασικό άξονα «Κατανάλωση και Υγεία». Στον άξονα αυτόν εμπεριέχονται θέματα: Διατροφή και διατροφικές συνήθειες, Παχυσαρκία, Καρδιαγγειακά Νοσήματα, Στοματική Υγιεινή, Γενετικά Τροποποιημένα Προϊόντα κ.ά.
      Σκοπός των προγραμμάτων της Αγωγής Υγείας είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών/τριών, με την υιοθέτηση θετικών στάσεων και συμπεριφορών.
      Τα προγράμματα αυτά υλοποιούνται σε όλες τις βαθμίδες της Εκπαίδευσης, Πρωτοβάθμιας και Δευτεροβάθμιας (Νηπιαγωγείο, Δημοτικό, Γυμνάσιο, Λύκειο) και έχουν εγκριθεί από το Π.Ι.. Επίσης έχουν ενταχθεί στο Διαθεματικό Ενιαίο Πλαίσιο Προγραμμάτων Σπουδών και στην Ευέλικτη Ζώνη.
      Επιπλέον, το Π.Ι. έχει εγκρίνει το εκπαιδευτικό πακέτο «Διατροφή- Διατροφικές Συνήθειες» του Γραφείου Αγωγής Υγείας του Υπ.Ε.Π.Θ., το οποίο βρίσκεται στις σχολικές βιβλιοθήκες ως βοηθητικό και υποστηρικτικό υλικό των εκπαιδευτικών που υλοποιούν προγράμματα διατροφής.
      Από το ΥΠ.Ε.Π.Θ.. επίσης, έχει δημιουργηθεί Δίκτυο Υπευθύνων Αγωγής Υγείας στην Α/θμια και στη Β/θμια Εκπαίδευση.
      Σε κάθε Δ/νση Αιθμιας και Β/θμιας Εκπ/σης υπηρετεί ένας (1) εκπαιδευτικός ως. υπεύθυνος, ώστε να επιμελείται της εφαρμογής προγραμμάτων Αγωγής Υγείας στα σχολεία της περιφέρειας του.
      Συνολικά υπηρετούν 70 Υπεύθυνοι Αγωγής Υγείας στην Α/θμια και 70 Υπεύθυνοι Αγωγής Υγείας στην Β/θμια Εκπαίδευση. Στη θεματολογία των προγραμμάτων Αγωγή Υγείας συμπεριλαμβάνονται τα εξής: «Παχυσαρκία», «Διατροφή - Διατροφικές συνήθειες», «Καρδιαγγειακά Νοσήματα - Διαβήτης».
      Τα προγράμματα αυτά υλοποιούνται από εκπαιδευτικούς που έχουν επιμορφωθεί στην σχετική θεματολογία και πραγματοποιούνται' από Ειδικούς Επιστημονικούς φορείς όπως η Ελληνική Ιατρική Εταιρεία Παχυσαρκίας, το Χαροκόπειο Πανεπιστήμιο κ.α.
      Η συμμετοχή των μαθητών/τριών, όπως και των εκπαιδευτικών είναι προαιρετική.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
     11. Στην με αριθμό 2016/16.11.07 ερώτηση του Βουλευτή κ. Κων/νου Σπηλιόπουλου δόθηκε με το υπ’ αριθμ. 131842/ΙΗ/5.12.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2016/16-11-07, την oπoία κατέθεσε ο Boυλευτής κ. Kων/oς Σπηλιόπουλος και αφoρά στην επιλογή Διευθυντών Σχολικών μονάδων Πρωτοβάθμιας Εκπαίδευσης Ν. Αχαΐας, σας γνωρίζoυμε τα ακόλουθα:
      Η επιλογή στελεχών εκπαίδευσης πραγματοποιείται σύμφωνα με τις διατάξεις του Ν. 3467/2006 (ΦΕΚ128Α') όπως τροποποιήθηκε με το άρθρο 27 του Ν.3577/2007 (ΦΕΚ 130Α΄). Ειδικά για την επιλογή διευθυντών σχολικών μονάδων τα κριτήρια επιλογής των στελεχών της εκπαίδευσής διακρίνονται σε τρεις κατηγορίες:
      1. Υπηρεσιακή κατάσταση - διδακτική εμπειρία 
      2. Επιστημονική - παιδαγωγική συγκρότηση 
      3. Προσωπικότητα και γενική συγκρότηση
      Οι δύο πρώτες κατηγορίες αποτιμώνται με βάση την εκπαιδευτική και διδακτική υπηρεσία και τους. τίτλους σπουδών αντίστοιχα, σύμφωνα με τα πιστοποιητικά που υπάρχουν στο προσωπικό μητρώο των υποψηφίων ή που προσκομίζουν οι ενδιαφερόμενοι Τα δικαιολογητικά αυτά πιστοποιούνται για την ακρίβειά τους από τους. αρμόδιους φορείς και δεν τίθεται θέμα αμφισβήτησής τους.
      Όσον αφορά την τρίτη κατηγορία κριτηρίων, αυτή εκτιμάται από το οικείο περιφερειακό υπηρεσιακό συμβούλιο επιλογής με βάση α) αναλυτικό βιογραφικό σημείωμα του υποψηφίου που συνοδεύεται από τα απαραίτητα αποδεικτικά στοιχεία και τα στοιχεία του υπηρεσιακού φακέλου του και β) προσωπική συνέντευξη του υποψηφίου επί παιδαγωγικών ή σχετικών με την οργάνωση και διοίκηση της εκπαίδευσης θεμάτων,. ενώπιον του αρμόδιου συμβουλίου επιλογής. Κατά τη συνέντευξη εκτιμάται μεταξύ άλλων η ικανότητά του να αναλαμβάνει πρωτοβουλίες, να επιλύει προβλήματα (διοικητικά, διδακτικά, οργανωτικά, λειτουργικά κ.λπ.), να δημιουργεί το κατάλληλο- παιδαγωγικό περιβάλλον και να εμπνέει τους εκπαιδευτικούς στην άσκηση των καθηκόντων τους.
      Το ΥΠ.Ε.Π.Θ. από την έναρξη της διαδικασίας επιλογής διευθυντών σχολικών μονάδων μερίμνησε για την τήρηση της διαφάνειας και της αξιοκρατίας με την έκδοση σχετικών εγκυκλίων. Συγκεκριμένα, ειδικά για τις συνεντεύξεις γίνεται ιδιαίτερη μνεία στα με αριθμ. 31199(ε)/Δ2/11-7-2007 και 81126β/Δ2/18-10-2007 έγγραφά μας. Στις εγκυκλίους αυτές αναφέρεται ρητά η μη δυνατότητα συμμετοχής κάποιου μέλους στο αρμόδιο συμβούλιο επιλογής όταν συντρέχει στο πρόσωπό του κώλυμα συμφέροντος. Παράλληλα καθορίζεται ο τρόπος σύνθεσης και λειτουργίας των συμβουλίων αυτών, ώστε να διασφαλιστούν τα εχέγγυα αμερόληπτης και απροσωπόληπτης κρίσης. Σημειώνεται ότι τα συμβούλια επιλογής, όπως και όλα τα συλλογικά όργανα, είναι ανεξάρτητα στη λειτουργία τους.
      Ειδικότερα, για την επιλογή Διευθυντών σχολικών μονάδων στο Ν Αχαίας, σας ενημερώνουμε ότι όπως προκύπτει από σχετικό έγγραφο της Δ/νσης Πρωτοβάθμιας Εκπ/σης Αχαΐας, από το αρμόδιο περιφερειακό συμβούλιο επιλογής (Π.Υ.Σ.Π.Ε. Αχαίας) τηρήθηκε η προαναφερθείσα νόμιμη διαδικασία διασφαλίζοντας την αντικειμενικότητα και την αξιοκρατία.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
    12. Στην με αριθμό 1165/25-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 147/15-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
        «Απαντώντας στη με αρ. πρωτ. 1165/25-10-2007 ερώτηση, που κατατέθηκε στη Βουλή από το Βουλευτή κ. Μ. Στρατάκη, σχετικά με το ανωτέρω θέμα, σας πληροφορούμε τα εξής:
        Α. Το Σώμα Επιθεώρησης Εργασίας (Σ.ΕΠ.Ε.), είναι ένας κατ' εξοχήν ελεγκτικός μηχανισμός, με κύριο έργο τον έλεγχο εφαρμογής της εργατικής νομοθεσίας, η οποία εξασφαλίζεται με τη συχνή παρουσία των Επιθεωρητών Εργασίας στους χώρους εργασίας. Οι έλεγχοι αφορούν, τους όρους εργασίας (χρονικά όρια, αμοιβή), τη νομιμότητα της απασχόλησης, την έρευνα της ασφαλιστικής κάλυψης των εργαζομένων, την ασφάλεια και υγεία των εργαζομένων. Δίδεται μάλιστα ιδιαίτερη έμφαση, στην έρευνα για την ασφαλιστική κάλυψη των εργαζομένων κατά την ελεγκτική διαδικασία και στις περιπτώσεις που διαπιστώνεται απασχόληση ανασφάλιστων εργαζομένων, οι τοπικές υπηρεσίες του Σ.ΕΠ.Ε., ενημερώνουν άμεσα τις κατά τόπους υπηρεσίες του Ι.Κ.Α., προκειμένου να επιληφθούν, λόγω αρμοδιότητος.
        Σημειώνεται ότι, όπως προκύπτει από τα τηρούμενα στην αρμόδια υπηρεσία στατιστικά στοιχεία, κατά το έτος 2006, σε ελέγχους που πραγματοποιήθηκαν στο χώρο εργασίας από Κοινωνικούς Επιθεωρητές Εργασίας, βρέθηκαν να απασχολούνται 1.583 ανασφάλιστοι εργαζόμενοι, ενώ για το χρονικό διάστημα 01-01-2007 έως 31-08-2007 βρέθηκαν να απασχολούνται 1.300 ανασφάλιστοι εργαζόμενοι. Ενημερώθηκαν άμεσα οι τοπικές υπηρεσίες του Ι.Κ.Α. προκειμένου να επιληφθούν, λόγω αρμοδιότητος.
        Β. Οι αυξήσεις των αποδοχών των εργαζομένων, πραγματοποιούνται κατόπιν ελεύθερων διαπραγματεύσεων των συνδικαλιστικών οργανώσεων εργαζομένων και εργοδοτών σύμφωνα με το Ν. 1876/90.
        Περαιτέρω, στο άρθρο 14 του ανωτέρω νόμου ορίζεται ότι, αν οι διαπραγματεύσεις των μερών αποτύχουν, μπορούν τα ενδιαφερόμενα μέρη να ζητήσουν (από τον Ο.Μ.Ε.Δ.) τις υπηρεσίες μεσολαβητή ή να προσφύγουν στη διαιτησία.
        Από τα παραπάνω συνάγεται ότι, το περιεχόμενο των συλλογικών ρυθμίσεων διαμορφώνεται αποκλειστικά (με τους περιορισμούς του άρθρου 2 του Ν. 1876/90), είτε από τους κοινωνικούς εταίρους - (συνδικαλιστικές οργανώσεις εργοδοτών-εργαζομένων) στην περίπτωση υπογραφής Συλλογικής Σύμβασης Εργασίας, είτε με έκδοση Διαιτητικής Απόφασης χωρίς η αρμόδια Υπηρεσία του Υπουργείου μας να υπεισέρχεται σε κάποιο στάδιο της ανωτέρω διαδικασίας.
        Ο Υπουργός
        ΒΑΣΙΛΕΙΟΣ ΜΑΓΓΙΝΑΣ»
     13. Στην με αριθμό 996/22-10-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./76/15-11-07 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 996/22.10.07 ερώτησης του Βουλευτή κ. Μιχάλη Καρχιμάκη, σας γνωρίζουμε τα εξής:
        1. Σε ό, τι αφορά την παραχώρηση του αναψυκτηρίου του αρχαιολογικού χώρου «ΛΑΤΩ» στο Δήμο Αγίου Νικολάου και σύμφωνα με τα στοιχεία που έθεσε υπόψη μας το Ταμείο Αρχαιολογικών Πόρων και Απαλλοτριώσεων, σας ενημερώνουμε ότι ο πλειοδοτικός διαγωνισμός που διεξήχθη παλαιότερα για την εκμίσθωση των χώρων απέβη άγονος. Κατόπιν αυτού δεν υπήρξε ενδιαφέρον από το Δήμο για την εκμίσθωση του συγκεκριμένου χώρου.
        Στην περίπτωση που ο Δήμος εκδηλώσει ενδιαφέρον να λειτουργήσει το συγκεκριμένο αναψυκτήριο με αυτεπιστασία το Δ.Σ. του ΤΑΠΑ μπορεί να προβεί σε απευθείας εκμίσθωση του χώρου, σε τιμή που θα αποφασισθεί από κοινού. Δεν είναι όμως δυνατόν να παραχωρηθεί στο Δήμο ή να ενοικιασθεί απευθείας στο Δήμο και στη συνέχεια να υπεκμισθωθεί σε ιδιώτη που θα επιλέξει ο Δήμος.
        2. Η αρμόδια για την περιοχή ΚΔ' Εφορεία Προϊστορικών και Κλασικών Αρχαιοτήτων έχει προτείνει την απαλλοτρίωση των όμορων οικοπέδων κληρ. Ακράτου - Μουδάτσου - Μπετούρα και Περιστερίδου - Πανεπιστημίου Κρήτης, έμπροσθεν του κτηρίου του ΟΤΕ και του ακινήτου Ελένης Κοζύρη στους Λάκκους Κριτσάς, στο οποίο σώζονται σε άριστη κατάσταση δυο θολωτοί τάφοι Οι σχετικές προτάσεις απαλλοτρίωσης εξετάζονται από την αρμόδια Ομάδα Εργασίας που συγκροτήθηκε με την ΥΠΠO/ΔI0IΚ/A3/Φ.7O/3904O/5.5.2006.
        Όσον αφορά την προτεινόμενη από το Δήμο αναοριοθέτηση του κηρυγμένου αρχαιολογικού χώρου του Καλού Χωριού και τον επανακαθορισμό των Ζωνών Α΄ και Β΄ Προστασίας του ως άνω χώρου, σας γνωρίζουμε ότι οι αρχαιολογικοί χώροι αναοριοθετούνται με βάση νεότερα δεδομένα αρχαιολογικής έρευνας πεδίου, σύμφωνα με τα άρθρα 12 και 13 του ν. 3028/2002. Ωστόσο, στη συγκεκριμένη περίπτωση, δεν έχει υποβληθεί σχετική πρόταση από την αρμόδια ΚΔ' ΕΠΚΑ, καθώς δεν έχουν προκύψει νεότερα αρχαιολογικά δεδομένα.
        3. Για το θέμα της ενοποίησης των αρχαιολογικών χώρων και ανάδειξης των παλαιών μονοπατιών, όπου θα μπορούσαν ενδεικτικά να περιληφθούν ο Αρχαιολογικός Χώρος Λατούς, οι Μινωικοί τάφοι Κριτσάς και οι αρχαιολογικές θέσεις προς Καθαρό, ο ναός Άρη και Αφροδίτης στα Λενικά, οι κλασικές και ελληνιστικές οχυρώσεις στην Ελούντα και τις Πινές, τα μνημεία αρμοδιότητας της 13ης Εφορείας Βυζαντινών Αρχαιοτήτων (Σπιναλόγκα, παλαιοχριστιανικές Βασιλικές Ελούντας, βυζαντινοί ναοί κ.λπ.), τα νεώτερα μνημεία (π.χ. ανεμόμυλοι), το Μουσείο Ακονιού και Αλατιού στην Ελούντα, το Μουσείο Ίρις και το Λαογραφικό Μουσείο στον Άγιο Νικόλαο, η ΚΔ΄ Εφορεία Προϊστορικών και Κλασικών Αρχαιοτήτων ήδη σε συνεργασία με την 13η Εφορεία Βυζαντινών Αρχαιοτήτων επεξεργάζεται το θέμα της έκδοσης εντύπου σύντομου οδηγού για τα μνημεία της περιοχής με προτεινόμενες διαδρομές. Πιστεύουμε ότι η οργάνωση διαχρονικών πολιτιστικών και φυσιολατρικών διαδρομών με συμμετοχή εκτός των Υπηρεσιών του ΥΠ.ΠΟ. και των τοπικών φορέων που θα συμβάλλει καθοριστικά στην προστασία των μνημείων και του φυσικού περιβάλλοντος και θα προσφέρει στον επισκέπτη ολοκληρωμένη εικόνα του πολιτιστικού παρελθόντος.
        4. Στο πλαίσιο του ΠΕΠ Κρήτης είχε ενταχθεί το έργο «Ανάδειξη οχυρής νησίδας Σπιναλόγκας», με φορεία υλοποίησης την 13η ΕΒΑ και προϋπολογισμό 733.676€. Στο φυσικό αντικείμενο του έργου περιλαμβάνονταν εργασίες καθαρισμών και στερεώσεων σε κτίρια του οικισμού (κυρίως ενετικά). Οι εργασίες προχώρησαν με πολύ ικανοποιητικούς ρυθμούς και το έργο έχει ολοκληρωθεί, υποδειγματικά, από άποψη φυσικού και οικονομικού αντικειμένου.
        Τέλος, σας πληροφορούμε ότι το έργο της ολοκλήρωσης της αποκατάστασης και της ανάδειξης του αρχαιολογικού χώρου της Σπιναλόγκας αποτελεί προτεραιότητα του Υπουργείου Πολιτισμού και θα καταβληθεί προσπάθεια να αντιμετωπιστεί από εθνικούς πόρους ή κοινοτικούς πόρους της Δ΄ Προγραμματικής Περιόδου..
        5. Τέλος, για το θέμα της συνέχισης του προγράμματος «Δίκτυο Δημοτικών Κινηματογράφων» και ειδικότερα της αίθουσας REX στο Δήμο Αγίου Νικολάου ασχολείται Ειδική Επιτροπή, η οποία εξετάζει αναλυτικά την σκοπιμότητα και την βιωσιμότητα των Προγραμματικών Συμβάσεων του Δικτύου.
        Ο Υπουργός
        ΜΙΧΑΛΗΣ ΛΙΑΠΗΣ»
     14. Στην με αριθμό  1160/25.10.07 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 7017/4/7535/13.11.07  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΓΕΙΤΟΝΑΣ, σε ό,τι μας αφορά, σας γνωρίζουμε ότι στην ευρύτερη περιοχή του λεκανοπεδίου και κυρίως σε βασικές οδικές αρτηρίες υφίσταται πράγματι κυκλοφοριακό πρόβλημα, ιδιαίτερα κατά τις ώρες αιχμής της κυκλοφορίας, το οποίο οφείλεται σε πολλούς παράγοντες. Οι κυριότεροι από αυτούς σχετίζονται με τον διαρκώς αυξανόμενο αριθμό των κυκλοφορούντων οχημάτων, τις εγγενείς αδυναμίες υποδομών και σχεδιασμού του οδικού δικτύου, το οποίο αδυνατεί να απορροφήσει σε ικανοποιητικό βαθμό τον μεγάλο αριθμό οχημάτων, σε συνδυασμό με τη συγκέντρωση Υπουργείων και λοιπών δημοσίων Υπηρεσιών και καταστημάτων στο κέντρο της πόλης, την έλλειψη επαρκών χώρων στάθμευσης, τον μεγάλο αριθμό των πραγματοποιούμενων στο κέντρο της πόλης συγκεντρώσεων-πορειών, τη δυσχέρεια κίνησης των μέσων μαζικής μεταφοράς, λόγω των παρανόμων σταθμεύσεων και της κίνησης Ι.Χ.Ε. αυτοκινήτων στις λεωφορειολωρίδες, την κατά κόρον διοργάνωση αθλητικών εκδηλώσεων, εμποροπανηγύρεων, λαϊκών αγορών κ.λπ. από τους Ο.Τ.Α., σωματεία και διάφορους συλλόγους, τις κυκλοφοριακές οδικές ρυθμίσεις των Δήμων της Αττικής, αλλά και την έλλειψη κυκλοφοριακής συνείδησης και πειθαρχίας οδηγών και πεζών.
      Για την αντιμετώπιση των προαναφερόμενων προβλημάτων και με στόχο τη δημιουργία συνθηκών ομαλής, ταχείας και ασφαλούς κυκλοφορίας και γενικότερα την αναβάθμιση της ποιότητας ζωής των κατοίκων της πρωτεύουσας, οι Υπηρεσίες Τροχαίας λαμβάνουν τα αναγκαία τροχονομικά μέτρα σε καθημερινή βάση. Τα μέτρα αυτά αφορούν στην εφαρμογή σχεδίων με τη διάθεση ρυθμιστών τροχονόμων, πεζών και εποχούμενων, για τη ρύθμιση της κυκλοφορίας κυρίως σε κρίσιμα σημεία, τα οποία κορυφώνονται κατά τις ώρες αιχμής, στη διευκόλυνση της κυκλοφορίας σε ευαίσθητους κυκλοφοριακά χώρους ομαδικής διακίνησης (λιμένες, σταθμούς λεωφορείων, τρένων κ.λπ.), καθώς και στον προγραμματισμό ρύθμισης της κυκλοφορίας όταν λαμβάνουν χώρα διάφορες εκδηλώσεις (συγκεντρώσεις, πορείες, κινήσεις ημεδαπών και αλλοδαπών επισήμων).
      Στο σημείο αυτό πρέπει να επισημάνουμε ότι για τη βελτίωση των κυκλοφοριακών συνθηκών στην Αττική, με τις διατάξεις του ν. 3387/2005, ιδρύθηκε και λειτουργεί ο Θάλαμος Επιχειρήσεων Παρακολούθησης και Ελέγχου Κυκλοφορίας (Θ.Ε.Π.Ε.Κ.), ως ειδική Υπηρεσία στη Διεύθυνση Τροχαίας Αττικής, με αποστολή την ολοκληρωμένη παρακολούθηση και διαχείριση της οδικής κυκλοφορίας στο νομό Αττικής.
      Παράλληλα τα μέτρα τροχαίας αφορούν στη βεβαίωση των παραβάσεων εκείνων που διογκώνουν το κυκλοφοριακό πρόβλημα. Συγκεκριμένα εφαρμόζονται προγράμματα έντονης αστυνόμευσης των κέντρων Αθηνών και Πειραιώς, για την αποτροπή των παρανόμων σταθμεύσεων και τη βεβαίωση παραβάσεων, σε συνεργασία με τη Δημοτική Αστυνομία. Απομακρύνονται τα παρανόμως σταθμευμένα οχήματα, τόσο με τα υπηρεσιακά γερανοφόρα όσο και με τα ίδια οχήματα του ΟΑΣΑ, στα οποία επιβαίνει και αστυνομικός. Εφαρμόζεται συγκεκριμένο σχέδιο ενισχυμένης και συστηματικής αστυνόμευσης των λεωφορειολωρίδων, ενώ αξιοποιούνται οι ειδικές αυτόματες ηλεκτρονικές συσκευές (φωτογραφικές μηχανές) για τη βεβαίωση παραβάσεων στις λεωφορειολωρίδες. Επίσης συγκροτούνται συνεργεία τροχονομικού ελέγχου για αποτροπή παραβίασης του μέτρου του δακτυλίου και βεβαίωση σχετικών παραβάσεων.
      Ενδεικτικά, σημειώνεται ότι, κατά το χρονικό διάστημα 01-01 έως 31-10-2007, από τις Υπηρεσίες της Διεύθυνσης Τροχαίας Αττικής, διατέθηκαν 31.694 αστυνομικοί για τη ρύθμιση της κυκλοφορίας και βεβαιώθηκαν, μεταξύ άλλων, 8.041 παράνομες διελεύσεις οχημάτων σε λεωφορειολωρίδες, 4.790 παραβιάσεις δακτυλίου και καταγράφηκαν με κάμερες, συνολικά, 21.376 τροχονομικές παραβάσεις. Επίσης, στο ίδιο χρονικό διάστημα, βεβαιώθηκαν 76.686 παράνομες σταθμεύσεις οχημάτων, ενώ αφαιρέθησαν 31.660 στοιχεία κυκλοφορίας και μεταφέρθηκαν με γερανούς 8.012 οχήματα.
      Στα πλαίσια των πρόσθετων μέτρων που λαμβάνουμε, για τη βελτίωση των κυκλοφοριακών συνθηκών στην Αττική, από 28-10-2007 προγραμματίσθηκαν και πραγματοποιούνται, σε καθημερινή βάση, όταν βεβαίως το επιτρέπουν οι καιρικές συνθήκες, πτήσεις ελικοπτέρου της Αστυνομίας, στο οποίο επιβαίνει κατάλληλος αξιωματικός της Τροχαίας. Αποστολή του ελικοπτέρου, που φέρει τον αναγκαίο εξοπλισμό, εκτός από τον έλεγχο της κυκλοφορίας βασικών αρτηριών και κόμβων της Αττικής, είναι η μετάδοση εικόνας και η αμφίδρομη επικοινωνία με το ΘΕΠΕΚ και τους κατά τόπους σταθμούς τροχαίας. Το μέτρο αυτό, από τη μέχρι τώρα εφαρμογή του, κρίνεται θετικό, αφού σε αρκετές περιπτώσεις συμβάντων (συγκρούσεις, ακινητοποιήσεις οχημάτων κ.λπ.) μεταφέρθηκε άμεσα εικόνα και πληροφορίες στο ΘΕΠΕΚ και τις επίγειες δυνάμεις, με αποτέλεσμα να εκδηλωθούν άμεσα οι επιβαλλόμενες ενέργειες των Υπηρεσιών. Από τις αρμόδιες Υπηρεσίες μας έχουν ξεκινήσει οι σχετικές διαδικασίες για τον εξοπλισμό και των υπολοίπων ελικοπτέρων της Αστυνομίας, με συνδρομή τεχνογνωσίας και από το Γ.Ε.Α., προκειμένου να χρησιμοποιούνται και για τον προαναφερόμενο σκοπό.
      Πέραν αυτών και δεδομένου ότι η αντιμετώπιση του κυκλοφοριακού προβλήματος στην πρωτεύουσα δεν είναι αμιγώς αστυνομικό πρόβλημα, οι Υπηρεσίες μας συνεργάζονται με τις Υπηρεσίες των συναρμοδίων Υπουργείων, τους Ο.Τ.Α., φορείς κ.λπ., με στόχο την βελτιστοποίηση των αποτελεσμάτων.
      Τέλος σας πληροφορούμε ότι η αντιμετώπιση των κυκλοφοριακών προβλημάτων στην πρωτεύουσα, αλλά προπαντός το σοβαρό πρόβλημα της μείωσης των τροχαίων ατυχημάτων στη χώρα μας, από την πρώτη στιγμή της παρουσίας μας στο Υπουργείο, τέθηκε ως θέμα πρώτης προτεραιότητας. Για το λόγο αυτό, προ ημερών, ενισχύσαμε τις Υπηρεσίες Τροχαίας της Αττικής με μεγάλο αριθμό νέων αστυφυλάκων και ειδικών φρουρών. Συγκεκριμένα τοποθετήθηκαν σε αυτές 333 αστυφύλακες και 66 ειδικοί φρουροί, νεοεξελθόντες των Σχολών. Με τη σημαντική αυτή ενίσχυση σε προσωπικό των εν λόγω Υπηρεσιών, σε συνδυασμό με τη βελτιστοποίηση των δυνατοτήτων της Αστυνομίας που επιδιώκουμε, αναμένουμε θετικότερα αποτελέσματα και στην αντιμετώπιση των κυκλοφοριακών προβλημάτων στο λεκανοπέδιο Αττικής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 26 Φεβρουαρίου 2008.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3629/20.12.2007 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τη διάθεση της κινητής περιουσίας των Ολυμπιακών Αγώνων, που παραχωρήθηκε στους Οργανισμούς Τοπικής Αυτοδιοίκησης (Ο.Τ.Α.).
      2. Η με αριθμό 2129/20.11.2007 ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων στην καταβολή των επιδοτήσεων στους ελαιοπαραγωγούς του Νομού Κερκύρας.
      3. Η με αριθμό  518/46/10.10.2007 ερώτηση και Αίτηση Κατάθεσης Εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Τουριστικής Ανάπτυξης, σχετικά με την παραχώρηση της παραλίας Λαγονησίου από την Επιχείρηση Τουριστικών Ακινήτων (Ε.Τ.Α. Α.Ε.) στην εταιρεία Αττικός Ήλιος Α.Ε.
      4. Η με αριθμό 4512/16.1.2008 ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Εθνικής Παιδείας και Θρησκευμάτων, σχετικά με θέσεις του Προέδρου του Εθνικού Συμβουλίου Παιδείας (Ε.ΣΥ.Π.) για ιστορικά γεγονότα κατά την παρουσίαση βιβλίου του. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 781/16.10.2007 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Τουριστικής Ανάπτυξης, σχετικά με την αξιοποίηση έκτασης 20.000 τ.μ. στο Δήμο Ρίου. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθεί η πρώτη με αριθμό 615/18.2.2008 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Πολιτισμού, σχετικά με τη χρηματοδότηση του Αρχαιολογικού Μουσείου Ηρακλείου κ.λπ..
      Το περιεχόμενο της επίκαιρης ερώτησης του κυρίου συναδέλφου αναλυτικότερα έχει ως εξής:
      «Το Υπουργείο Πολιτισμού, βυθισμένο στο σκάνδαλο των υπερεξουσιών του Γενικού του Γραμματέα και των ρουσφετολογικών επιδοτήσεων, δεν εξασφάλισε έγκαιρα τις απαραίτητες χρηματοδοτήσεις για την επανέκθεση του Αρχαιολογικού Μουσείου Ηρακλείου, του δεύτερου σε επισκέψεις σε όλη την Ελλάδα.
      Κατόπιν τούτων, ερωτάται ο αρμόδιος Υπουργός:
      1. Πότε θα δοθούν τα απαραίτητα χρήματα για τη μουσειολογική και μουσειογραφική μελέτη του Αρχαιολογικού Μουσείου Ηρακλείου;
      2. Θα δοθούν οι ανάλογες πιστώσεις για την πρόσληψη του αναγκαίου εξειδικευμένου προσωπικού;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Πολιτισμού κ. Ιωαννίδης.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε συνάδελφε, η εισαγωγή της ερώτησής σας ήταν λίγο αποπροσανατολιστική με στοιχεία λαϊκισμού γιατί, αν τυχόν έχει βρεθεί κάτι το οποίο είναι ατασθαλία ή οτιδήποτε, θα πρέπει να το φέρετε. Επομένως μην το βάζετε στην εισαγωγή. 
      Ας πάμε στις ερωτήσεις, τις οποίες θέσατε. Η κριτική είναι εύκολη, αλλά αυτό είναι το δεδομένο είναι ότι το Υπουργείο Πολιτισμού υλοποιεί μια ολοκληρωμένη πολιτική για την ανάπτυξη των μουσείων στη χώρα μας, ιδιαίτερα μάλιστα των μουσείων της περιφέρειας, η οποία έχει βρεθεί στο επίκεντρο της αναπτυξιακής πολιτικής της Κυβέρνησης της Νέας Δημοκρατίας.
      Σε αυτό το πλαίσιο υλοποιείται και το έργο επέκτασης, επισκευής και εκσυγχρονισμού του Αρχαιολογικού Μουσείου Ηρακλείου. Είναι ένα έργο προϋπολογισμού 21.900.000 ευρώ –τεράστιο ποσό- για το οποίο υπάρχουν εξασφαλισμένες πιστώσεις και προχωρά σύμφωνα με τον προγραμματισμό.
      Παράλληλα ένα ακόμα πολύ σημαντικό κομμάτι, αυτό που αφορά στη μουσειολογική μελέτη επανέκθεσης, προχωρά. Η μελέτη εκπονείται. Έχει ήδη προβλεφθεί πίστωση ύψους 120.000 ευρώ, η οποία θα απορροφηθεί εντός του επόμενου τριμήνου. Το έργο είναι μείζονος κλίμακας, καθώς αφορά στο μουσειολογικό σχεδιασμό είκοσι πέντε αιθουσών με περισσότερα από δέκα χιλιάδες εκθέματα, σ’ ένα από τα σημαντικότερα μουσεία της χώρας μας. 
      Επιπλέον έχει εγκριθεί πίστωση 60.000 ευρώ για την εκπόνηση από το Αρχαιολογικό Μουσείο μελέτης διαμόρφωσης του περιβάλλοντος χώρου, που θα ολοκληρωθεί εντός του 2008.
      Λαμβάνεται μέριμνα, προκειμένου να ολοκληρωθούν κατά το συντομότερο, ρεαλιστικά, δυνατό διάστημα όλες οι απαραίτητες εργασίες και να ανοίξει και πάλι το Μουσείο τις πύλες του στο κοινό.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βουλευτά, έχετε το λόγο για δύο λεπτά.
      ΙΩΑΝΝΗΣ ΣΚΟΥΛΑΣ: Κυρία Πρόεδρε, κύριε Υπουργέ, η σημερινή επίκαιρη ερώτηση αφορά ένα θέμα που για την κοινωνία του Ηρακλείου είναι μείζον. Και είναι μείζον, γιατί έχει κοινωνικές, οικονομικές και πολιτισμικές προεκτάσεις. Τη στιγμή κατά την οποία εκατομμύρια ευρώ διαχειρίστηκαν από το Γενικό Γραμματέα του Υπουργείου Πολιτισμού με εντελώς αδιαφανείς διαδικασίες, με τρόπο ρουσφετολογικό και πελατειακό, την ίδια στιγμή είδαμε να επιχορηγούνται από το Υπουργείο Πολιτισμού σωματεία-σφραγίδες, και ακριβώς την ίδια στιγμή βλέπουμε το Αρχαιολογικό Μουσείο Ηρακλείου να έχει σοβαρό πρόβλημα.
      Και γίνομαι συγκεκριμένος για το Μουσείο, το οποίο θεωρείται ένα από τα σημαντικότερα στην Ευρώπη. Στις αρχές Φεβρουαρίου, πληροφορηθήκαμε από τον Τύπο, τον αθηναϊκό και τον τοπικό, ότι η έκθεση είναι στον αέρα. Και είναι στον αέρα για τον απλούστατο λόγο ότι δεν υπάρχουν χρήματα για την μουσειολογική και μουσειογραφική μελέτη του Μουσείου. Το Μουσείο θα λειτουργήσει, όπως έχει πει ο Υπουργός, στις 31-12-2008, επειδή έτσι προβλέπεται από το Γ΄ Κοινοτικό Πλαίσιο Στήριξης, στο οποίο είναι ενταγμένο.
      Μένουμε έκπληκτοι με τον ερασιτεχνισμό του Υπουργείου που δεν βρήκε αυτά τα κονδύλια. Και γίνομαι συγκεκριμένος. Παρ’ όλες τις επιβεβαιώσεις από το Υπουργείο, πρέπει να σας πω ότι σε μία συζήτηση που έγινε στο Κεντρικό Αρχαιολογικό Συμβούλιο πριν από έναν μήνα, εκεί, διαπιστώθηκε ότι δεν υπάρχουν κονδύλια για τη μουσειολογική μελέτη από τη μια μεριά, δηλαδή, χρειάζονται ακόμη 300.000 ευρώ, όπως λέει η διευθύντρια του Μουσείου Ηρακλείου. Όσον αφορά τη μουσειογραφική μελέτη, δεν υπάρχει απολύτως τίποτα και χρειάζονται 5.000.000 ευρώ.
      Το μουσείο θα είναι έτοιμο στις 31-12-2008. Όπως λένε οι ειδικοί, για τη μελέτη αυτή χρειάζονται δύο χρόνια. Δηλαδή, θα έχουμε μουσείο και θα είναι κλειστό για δύο χρόνια; Αυτό είναι καταστροφή για την τοπική κοινωνία. Είναι καταστροφή για την οικονομία του τόπου. Είναι καταστροφή για τον πολιτισμό. Μιλάμε για ένα από τα σημαντικότερα αρχαιολογικά μουσεία της Ευρώπης, με δώδεκα χιλιάδες εκθέματα και θα έχουμε μία έκθεση τετρακοσίων εκθεμάτων. Εάν αυτό εσείς το θεωρείτε ότι είναι πολιτική, να μας το πείτε να το ξέρουμε.
      Περιμένω στη δευτερολογία σας να ακούσω συγκεκριμένες θέσεις. Θα βρεθούν χρήματα; Τα 5.000.000 ευρώ, ισχύουν; Όπως λέει η Διευθύντρια του Μουσείου εκεί πέρα, υπάρχουν αυτά τα χρήματα; Εάν δεν υπάρχουν, πού θα τα βρείτε; Εάν το Μουσείο δεν μπει στο Δ΄ Κοινοτικό Πλαίσιο Στήριξης, στο Ε.Σ.Π.Α. 8.13, η μελέτη του έργου δεν πρόκειται να γίνει.
      Πού θα βρεθούν οι πόροι, κύριε Υπουργέ;
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Κύριε Υπουργέ, έχετε το λόγο για δύο λεπτά.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Το Μουσείο είναι κλειστό εδώ και τρία χρόνια. Επομένως το έργο αυτό έγινε επί Νέας Δημοκρατίας και αυτό δείχνει την ευαισθησία που έχει η Νέα Δημοκρατία στο θέμα του πολιτισμού.
      ΙΩΑΝΝΗΣ ΣΚΟΥΛΑΣ: Το έργο ξεκίνησε το 2000, κύριε Υπουργέ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ακούστε. Δεν έχει σημασία. Και στο Υφυπουργείο Αθλητισμού, έχουν ξεκινήσει έργα από το 1995, τα οποία είναι στα χαρτιά, αλλά δεν έχει γίνει εκταμίευση ούτε ενός ευρώ, δραχμής τότε. Επομένως,…
      ΙΩΑΝΝΗΣ ΣΚΟΥΛΑΣ: Το 2000 ξεκίνησε το έργο, κύριε Υπουργέ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Λοιπόν, σας επαναλαμβάνω ότι είναι κλειστό τρία χρόνια το Μουσείο. Ήδη αυτήν τη στιγμή λειτουργεί προσωρινά -να ακούει και ο κόσμος- το τέταρτο κτήριο, το οποίο είναι πέντε χιλιάδων τετραγωνικών μέτρων. Τελειώνει τον Οκτώβριο του 2008.
      Επομένως ούτε στις 31-12-2008 που είπατε, αλλά τον Οκτώβριο του 2008 τελειώνει. Η κριτική είναι εύκολη, σε αντίθεση με την επίλυση των προβλημάτων η οποία απαιτεί πόρους τους οποίους δεν διαθέτει το ελληνικό δημόσιο. Γνωρίζετε τους δημοσιονομικούς περιορισμούς οι οποίοι υπάρχουν. Και δεν βάλαμε εμείς τη χώρα σ’ αυτά τα προβλήματα. Αυτά μπήκαν από την περίοδο 2000…
      ΙΩΑΝΝΗΣ ΣΚΟΥΛΑΣ: Αυτά τα ζητήματα τα χειριζόταν ο κ. Ζαχόπουλος.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Θα σεβαστείτε το χώρο του Κοινοβουλίου και θα ακούσετε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σας άκουσα με ευλάβεια. Ακούστε τώρα κι εσείς.
      Επομένως τα οικονομικά δεδομένα μας επιβάλλουν αυτές τις επιλογές, επιλογές που στηρίζονται στα πραγματικά στοιχεία και όχι σε προσδοκίες ή ελπίδες ούτε στο λαϊκισμό που σας είπα στην αρχή.
      Γίνεται, λοιπόν,…
      ΙΩΑΝΝΗΣ ΣΚΟΥΛΑΣ: Ο κ. Βουλγαράκης είχε πει ότι…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σήμερα μπήκατε στη Βουλή για πρώτη φορά;
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Θέλετε να ακούσετε; Έχετε μάθει από την περίοδο της διακυβέρνησης να ρωτάτε και να απαντάτε μόνοι σας. Τώρα, όμως, θέλετε απάντηση από την Κυβέρνηση.
    Ακούστε, λοιπόν. Γίνεται χρηστή διαχείριση των χρημάτων για να πετύχουμε το καλύτερο αποτέλεσμα προς όφελος των πολιτών. Σχετικά με την ενίσχυση του προσωπικού του Αρχαιολογικού Μουσείου Ηρακλείου πρέπει να σας αναφέρω ότι κάνουμε ένα συνολικό ανασχεδιασμό στην κατανομή του προσωπικού, προκειμένου να καλυφθούν με τον πλέον αποτελεσματικό τρόπο οι ανάγκες, με βάση όπως σας είπα, την οικονομική πραγματικότητα. Είναι σε εξέλιξη αυτή η αξιολόγηση των αναγκών και σύντομα θα προχωρήσουμε στις απαραίτητες προσλήψεις, όχι μόνο για το Μουσείο αλλά και για το σύνολο των τοπικών Εφορειών. Επίσης, θα σας πω επειδή το ρωτήσατε και αυτό ότι η μουσειογραφική μελέτη έχει εγγραφεί στο υποβληθέν επιχειρησιακό σχέδιο της αρμόδιας Διεύθυνσης του Υπουργείου. 
    Στόχος μας είναι να ολοκληρωθούν οι μελέτες ως τα τέλη του 2008 με αρχές του 2009. Εν συνεχεία βάσει του προϋπολογισμού που θα προκύψει από τις μελέτες, το έργο –σας το λέω γιατί το ρωτήσατε πάλι- θα ενταχθεί για υλοποίηση στο υπό διαμόρφωση Δ΄ Κοινοτικό Πρόγραμμα Έργων του Υπουργείου Πολιτισμού. 
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
    Ακολουθεί η πρώτη με αριθμό 620/18.2.2008 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με τη διακοπή χορήγησης φαρμάκων στους ασφαλισμένους του Οργανισμού Περίθαλψης Ασφαλισμένων Δημοσίου από τους φαρμακοποιούς εξαιτίας της συσσώρευσης ανεξόφλητων χρεών προς το δημόσιο κ.λπ.. 
    Ειδικότερα το περιεχόμενο της επίκαιρης ερώτησης έχει ως εξής:
    «Σοβαρά προβλήματα στην εξυπηρέτησή τους από τα φαρμακεία αναμένεται να αντιμετωπίσουν από τον ερχόμενο μήνα οι ασφαλισμένοι του δημοσίου στο Νομό Ηρακλείου, αλλά και σε ολόκληρη τη χώρα, λόγω της αναστολής της επί πιστώσει χορήγησης φαρμάκων. 
    Ο Πανελλήνιος Φαρμακευτικός Σύλλογος πήρε αυτήν την απόφαση, καθώς, παρά τις συνεχείς διαβεβαιώσεις των αρμοδίων Υπουργών, τα χρέη προς τον κλάδο συσσωρεύονται, με τις οφειλές του δημοσίου προς τους φαρμακοποιούς να υπολογίζεται πως ανέρχονται μέχρι σήμερα στα 800.000.000 ευρώ. 
    Όσον αφορά στο Ηράκλειο, οι φαρμακοποιοί έχουν να πληρωθούν από τον περασμένο Οκτώβριο, με αποτέλεσμα να μην μπορούν να αντεπεξέλθουν στις οικονομικές τους υποχρεώσεις. 
    Επειδή ο Οργανισμός Περίθαλψης Ασφαλισμένων του δημοσίου είναι το τρίτο μετά το Ι.Κ.Α. και τον Ο.Γ.Α. σε αριθμό ασφαλισμένων ταμείο.
    Επειδή κάθε χρόνο δημιουργείται ανάλογο πρόβλημα με το Ταμείο του δημοσίου με συνέπεια τόσο τις διαμαρτυρίες και την ταλαιπωρία των φαρμακοποιών, όσο και του ενός εκατομμυρίου διακοσίων χιλιάδων ασφαλισμένων που καλούνται να πληρώνουν εξ ολοκλήρου τα φάρμακά τους.
    Ερωτάται ο κύριος Υπουργός:
    Αν προτίθεται να δώσει εντολή, προκειμένου να εξοφληθούν άμεσα οι οφειλές του Ταμείου του δημοσίου προς τους φαρμακοποιούς του Νομού Ηρακλείου, αλλά και όλης της χώρας, οι οποίοι κάθε χρόνο παραμένουν για μήνες απλήρωτοι και αναγκάζονται να διακόπτουν την επί πιστώσει χορήγηση φαρμάκων, με αποτέλεσμα την ταλαιπωρία και την αγανάκτηση των ασφαλισμένων».
    Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου ο οποίος έχει το λόγο για τρία λεπτά.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
    Είναι φυσικό και συνηθισμένο θα έλεγα, κύριοι συνάδελφοι, ότι κατά το τέλος της χρονιάς να παρατηρούνται ορισμένες αρρυθμίες αλλά και δυσκολίες στην εξόφληση λογαριασμών. Γίνεται μια προσπάθεια να τακτοποιηθούν όλες αυτές οι εκκρεμότητες και με την έναρξη της νέας οικονομικής χρονιάς μπαίνει ξανά στη διαδικασία της επίλυσης αυτών των θεμάτων. Έτσι συνέβη και με την πληρωμή των φαρμακοποιών σε όλη την Ελλάδα αλλά και στην εκλογική σας περιφέρεια, το Ηράκλειο. 
    Θα σας πω ακόμη ότι ο Ο.Π.Α.Δ. δεν είναι αυτοδιαχειριζόμενο ασφαλιστικό ταμείο. Είναι Οργανισμός του Δημοσίου, ο οποίος καλύπτει τις ανάγκες και τις δραστηριότητές του επιχορηγούμενος από τον τακτικό προϋπολογισμό. Επομένως πρέπει να πιστωθεί, να καταβληθεί η πρώτη δόση της επιχορήγησης από την πλευρά του τακτικού προϋπολογισμού και στη συνέχεια να προχωρήσει στην εξόφληση των όποιων δεσμεύσεων και υποχρεώσεων έχει. 
    Έτσι και έγινε. Πιστώνεται, λοιπόν, ο λογαριασμός του Ο.Π.Α.Δ. περίπου στις 22 Ιανουαρίου του 2008 και τρεις, τέσσερις μέρες αργότερα αποστέλλεται σε όλες τις περιφερειακές υπηρεσίες του Ο.Π.Α.Δ. το σχετικό ένταλμα για την αποπληρωμή των όσων δαπανών αφορούσαν το μήνα Οκτώβριο και είχαν υποβληθεί το μήνα Νοέμβριο.
      Αφού τέλειωσε αυτή η πρώτη φάση και στο κέντρο και στην περιφέρεια, δέκα με δεκαπέντε μέρες αργότερα έρχεται να ακολουθηθεί η ίδια τακτική και για όσες είχαν υποβληθεί το Δεκέμβρη μήνα και αφορούσαν τις δαπάνες των φαρμακείων το Νοέμβριο. 
      Μέσα, λοιπόν, σε αυτές τις δύο περιόδους, υπάρχουν τέσσερα σχετικά εντάλματα του Ο.Π.Α.Δ., τα οποία πιστεύω ότι σας τα έχουμε στείλει και στην απάντηση της σχετικής ερώτησης. Περιλαμβάνεται μέσα σ’ αυτό και η σχετική εξόφληση λογαριασμού του μηνός Νοεμβρίου για την περιοχή του Ηρακλείου με το ποσό του 1.850.000 ευρώ που αφορά, όπως είπα, δικαιολογητικά τα οποία υπεβλήθησαν το Δεκέμβριο μήνα και αφορούσαν το Νοέμβριο. 
      Θέλω, επίσης, να πω ότι αυτός ο χρόνος αποπληρωμής είναι πολύ μικρότερος απ’ αυτόν που επί πάρα πολλά χρόνια ακολουθούνταν από την πλευρά του δημοσίου και εν συνεχεία από τον Ο.Π.Α.Δ. και με το όλο σύστημα μηχανοργάνωσης, αλλά και με την τακτική την οποία φρόντισε να εφαρμόσει πρώτος από τους δημόσιους οργανισμούς με το τραπεζικό ηλεκτρονικό σύστημα, το e-banking, ο Οργανισμός Περίθαλψης Ασφαλισμένων του Δημοσίου. Προβλέπεται ότι απ’ αυτήν τη χρονιά την οποία διανύουμε, οι εξοφλήσεις των λογαριασμών των φαρμακείων δεν θα ξεπερνούν σε καμμία περίπτωση τους δύο μήνες, των δε γιατρών έναν περισσότερο μήνα, δηλαδή δύο με τρεις μήνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θεωρούμε, λοιπόν, ότι το όλο θέμα έχει δρομολογηθεί και μάλλον είναι άκαιρη η όποια βιαστική, θα έλεγα, κίνηση του Πανελλήνιου Φαρμακευτικού Συλλόγου –ίσως ενταγμένη μέσα στην προεκλογική περίοδο που περνούν οι φαρμακοποιοί- να εξαγγείλει αυτήν τη διακοπή της όποιας συνεργασίας με τον Ο.Π.Α.Δ. 
      Επαναλαμβάνω ότι έχει πληρωθεί και ο Νοέμβριος μήνας, με δικαιολογητικά τα οποία υπεβλήθησαν το Δεκέμβριο. Και αυτήν τη στιγμή που συζητάμε, έχει ξεκινήσει η διαδικασία ελέγχου η οποία σε δεκαπέντε ημέρες ολοκληρώνεται, ώστε και ο Δεκέμβριος μήνας να πληρωθεί για τους φαρμακοποιούς όλης της χώρας, άρα και για τους φαρμακοποιούς του Ηρακλείου. 
      Θέλω δε να σας πω ότι η υποβολή των δικαιολογητικών γίνεται τις πρώτες δεκαπέντε μέρες του επόμενου μήνα και υπάρχει ένας σχετικός έλεγχος τουλάχιστον δεκαπέντε με είκοσι ημερών. Επομένως μιλάμε για μία χρονική περίοδο η οποία δεν μπορεί να γίνει μικρότερη και άρα πιστεύω ότι κινούμαστε προς τη σωστή κατεύθυνση. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Το λόγο έχει ο κύριος συνάδελφος για δύο λεπτά. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
      Κατ’ αρχάς, θέλω να σας πω, κύριε Υπουργέ, ότι δεν έχω πάρει απάντηση ούτε έχω πάρει τα σχετικά εντάλματα, διότι η ερώτησή μου είναι επίκαιρη ερώτηση, δεν ήταν γραπτή ερώτηση. Άρα, δεν ξέρω αν τα στείλατε αλλού και προς ποια κατεύθυνση. 
      Όμως, θέλω να σας τονίσω το εξής: Θα είχατε δίκιο αν το φαινόμενο συνέβαινε για πρώτη φορά, καθώς λέτε ότι είναι προεκλογική χρονιά για τους φαρμακοποιούς ή αν, εν πάση περιπτώσει, συνέβαινε για μία και μόνο φορά. Το πρόβλημα είναι ότι οι φαρμακοποιοί –απ’ ό,τι τουλάχιστον διαπιστώνουμε από τις ανακοινώσεις τους- βιώνουν ένα πρόβλημα σε μόνιμη και διαρκή βάση. Και τώρα θεωρούν ότι έχει τελειώσει αυτή η ιστορία και ότι εξαντλείται η υπομονή τους γι’ αυτό το πράγμα. 
      Και επικαλεστήκατε ότι πληρώνετε κατά τον ίδιο τρόπο και τους γιατρούς. Εγώ, όμως, ξέρω ότι οι γιατροί έχουν να πληρωθούν από τον περασμένο Αύγουστο. Αυτό είναι το πρώτο. Δεύτερον, πληρώσατε προχθές –την περασμένη εβδομάδα εννοώ- κάποια χρήματα, όταν κατέθεσα την επίκαιρη ερώτηση. 
      Αυτό δείχνει, δηλαδή, ότι πραγματικά δεν έχετε την πρόθεση να λειτουργήσετε σωστά αυτές τις διαδικασίες για να καλύπτονται οι άνθρωποι, αγνοώντας ίσως ότι αυτό τελικά αποβαίνει σε βάρος του δημοσίου, διότι υποχρεώνει πολλές φορές και τους άλλους κλάδους να δημιουργούν καταστάσεις και επιβαρύνσεις τέτοιες, διότι κάποιος πρέπει να πληρώνει αυτό το ποσό. Δεν γίνεται. Είναι ένα ζήτημα που πρέπει να το αντιμετωπίσετε. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Το κράτος πρέπει να λειτουργεί, κύριε Υπουργέ, όπως πρέπει να λειτουργεί, δηλαδή σωστά, να είναι το υπόδειγμα και το παράδειγμα στους άλλους. Αν το κράτος κάνει τέσσερις, πέντε, έξι, οχτώ μήνες –γιατί μην ξεχνάτε σε λίγο μπαίνει ο Μάρτιος, δεν μιλάμε δηλαδή για δύο μήνες καθυστέρηση, αλλά τέσσερις, πέντε και έξι μήνες καθυστέρηση- τότε υπάρχει πρόβλημα στην ουσία. 
      Εγώ θα έλεγα ότι η Κυβέρνηση θα έπρεπε πραγματικά, ανεξάρτητα από τα όποια δημοσιονομικά προβλήματα αντιμετωπίζει –και αντιμετωπίζει πολλά, το γνωρίζουμε και το βλέπουμε εξάλλου σε όλους τους άλλους τομείς, είτε αυτοί οι τομείς αφορούν δημόσια έργα ή οτιδήποτε άλλο- τουλάχιστον σ’ αυτά τα θέματα που έχουν να κάνουν με την υγεία των ανθρώπων και την κάλυψη καθημερινών αναγκών, να δείχνει την πρέπουσα προσοχή και να τα καλύπτει μέσα σε λογικές προθεσμίες. Η λογική προθεσμία θα ήταν ένας μήνας ενδεχομένως και όχι οι τρεις ή οι τέσσερις ή οι πέντε μήνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει να αντιμετωπίζουμε τα προβλήματα όπως πρέπει να τα αντιμετωπίσουμε, γιατί διαφορετικά δημιουργείται αγανάκτηση και έχουμε επιπλέον επιβάρυνση, αλλά κυρίως δεν λύνουμε ένα πρόβλημα που πρέπει να είναι σε μόνιμη και διαρκή βάση λυμένο και αφορά τον τομέα της υγείας, τον τομέα της περίθαλψης που θεωρούμε ότι είναι πολύ σημαντικός. 
      Βέβαια πρέπει να τονίσω επιπλέον ότι αυτή η αδυναμία της Κυβέρνησης υποχρεώνει πολλές φορές τους ασφαλισμένους –με την ευρύτερη έννοια του όρου- να πληρώνουν πάρα πολλά χρήματα από τη δική τους τσέπη. Γι’ αυτό βλέπουμε και την τεράστια αύξηση της ιδιωτικής δαπάνης σε σχέση με τη δημόσια δαπάνη και όλα αυτά τα οποία παρακολουθούμε καθημερινά από τις στατιστικές υπηρεσίες.
      Η παράκλησή μου, κύριε Υπουργέ, είναι –αν είναι δυνατόν- μέσα σε εύλογη προθεσμία ενός ή το αργότερο εντός δύο μηνών να έχουν καλυφθεί αυτές οι υποχρεώσεις για να μην αντιμετωπίζουμε μόνιμα αυτά τα προβλήματα που επισημαίνουμε εδώ.
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κύριος Υφυπουργός, έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Στρατάκη, εγώ σας απάντησα πιστεύω μέσα στο πνεύμα που εσείς τώρα πάλι με ρωτήσατε ότι αυτήν τη στιγμή έχει ολοκληρωθεί και η πληρωμή του Νοεμβρίου και μέσα στις επόμενες δέκα ημέρες θα έχει ολοκληρωθεί και η πληρωμή του Δεκεμβρίου. Επομένως μιλάμε ότι με καθυστέρηση δύο μηνών, αφού ο ένας μήνας είναι ο απαραίτητος για την υποβολή των δικαιολογητικών και του σχετικού ελέγχου, γίνεται η πληρωμή.
    Να σας θυμίσω δε, επειδή χρόνια ήμουν μαχόμενος γιατρός και παρακολουθούσα, ότι ο μέσος όρος αποπληρωμής των φαρμακείων και των γιατρών ήταν οι έξι μήνες. Όταν αυτήν τη στιγμή μιλάμε για δύο μήνες και τους γιατρούς με το νέο σύστημα πλέον θα μπορούμε σε δύο ή τρεις μήνες να ολοκληρώνουμε την πληρωμή, νομίζω ότι έχουμε πετύχει πάρα πολύ στο στόχο που είχαμε θέσει.
    Επιπλέον θα σας πω ότι αν συνέπεσε να γίνει η πληρωμή την Παρασκευή, επειδή εσείς υποβάλλατε την επίκαιρη ερώτηση θεωρείτε ότι γι’ αυτό έγινε; Αν είναι δυνατόν! Θα έπρεπε να καθυστερήσουμε την πληρωμή των φαρμακοποιών όλης της χώρας για να μη δώσουμε σε σας το δικαίωμα να πείτε ότι εξαιτίας αυτής της ερώτησης έγινε η πληρωμή; Προς Θεού! 
    Να σας πω και κάτι άλλο. Το θέμα το γνωρίζω πάρα πολύ καλά. Εγώ θέλησα να κρατήσω χαμηλούς τους τόνους σε αυτά τα θέματα. Και άλλες φορές σας έχω απαντήσει και έχουμε αντιδικήσει πολιτικά. Υπερβάλλετε και δεν γνωρίζετε. Επιτρέψτε μου την έκφραση. Όταν στο κείμενο της επίκαιρης ερώτησης μιλάτε για συσσωρευμένα χρέη του Ο.Π.Α.Δ. στους φαρμακοποιούς 800.000.000 και σας απαντώ εγώ τώρα ότι η συνολική ετήσια φαρμακευτική δαπάνη του Ο.Π.Α.Δ. είναι 420.000.000 πέστε μου τι είναι αυτό, άγνοια, υπερβολή ή είστε οπαδός μιας σχολής η οποία θέλει να πούμε το μεγάλο ψέμα και ότι μείνει από εκεί και πέρα. 
    ΕΜΜΑΝΟΥΗΛ ΣΤΡΑΤΑΚΗΣ: Θα σας καταθέσω άρθρο φιλοκυβερνητικής εφημερίδας.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αυτά δεν είναι σοβαρά πράγματα. Όταν καταθέτετε τέτοιες ερωτήσεις να ενημερώνεστε πρώτα για να μην εκτίθεστε. Μιλάτε για νούμερα εξωπραγματικά.
    ΕΜΜΑΝΟΥΗΛ ΣΤΡΑΤΑΚΗΣ: Πάρτε την εφημερίδα να το δείτε. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Όταν μιλάτε για 800.000.000 χρέη και 400 είναι η συνολική δαπάνη, εγώ δεν μπορώ να το εξηγήσω αυτό. Αν εσείς μπορείτε δικαίωμά σας.
    (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΟΥΣΑ (΄Ελσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι με την υπ’ αριθμόν 1834/1257 από 21.2.2008 απόφαση του Προέδρου της Βουλής, συγκροτήθηκε, σύμφωνα με το άρθρο 44 του Κανονισμού της Βουλής, η Διακομματική Επιτροπή «για την εξέταση του σωφρονιστικού συστήματος της χώρας και των συνθηκών διαβίωσης των κρατουμένων».
    Η σχετική απόφαση θα καταχωρισθεί στα Πρακτικά της σημερινής συνεδρίασης, θα κοινοποιηθεί στους ενδιαφερόμενους κυρίους Βουλευτές και έχει ως εξής:
    (Να φωτογραφηθούν οι σελ. 25-26)
    ΠΡΟΕΔΡΕΥΟΥΣΑ (΄Ελσα Παπαδημητρίου): Τώρα θα συζητηθεί η τρίτη με αριθμό 634/19-2-2008 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Επικρατείας, σχετικά με την ΕΡΑ Ιωαννίνων κ.λπ..
	Ειδικότερα, το περιεχόμενο της επίκαιρης ερώτησης έχει ως εξής: 
	«Σύμφωνα με καταγγελίες της Ένωσης Συντακτών Ημερησίων Εφημερίδων Πελοποννήσου – Ηπείρου – Νήσου (Ε.Σ.Η.Ε.Π.Η.Ν.) και του Πανελληνίου Συλλόγου Μηχανικών και Τεχνικών Ε.Ρ.Τ. (ΠΑ.ΣΥ.ΜΗ.Τ.Ε.), η πρακτική του Διευθυντή Περιφερειακών Σταθμών της Ε.ΡΑ. κ. Κ. Ροδόπουλου έχει προκαλέσει σοβαρά προβλήματα και έκρυθμη κατάσταση στην Ε.ΡΑ. Ιωαννίνων και έχει προσβάλει βάναυσα την προσωπικότητα εργαζομένων. 
	Συγκεκριμένα, σύμφωνα με αυτές τις καταγγελίες, ο κ. Ροδόπουλος έδωσε εντολή στη Διευθύντρια του ραδιοφωνικού σταθμού να αποστέλλει σε αυτόν σε ημερήσια βάση επιλεκτική αναφορά για τη δραστηριότητα και τα ρεπορτάζ ενός μόνο από τους δημοσιογράφους του σταθμού. Είναι προφανές ότι το κίνητρο αυτού του απαράδεκτου φακελώματος δεν είναι το ενδιαφέρον για τη συνολική δημοσιογραφική απόδοση και λειτουργία του σταθμού, αλλά η στοχοποίηση ενός εργαζομένου. Μάλιστα όταν η ύπαρξη αυτής της εντολής έγινε γνωστή, ο κ. Ροδόπουλος απήλλαξε την Διευθύντρια από τα καθήκοντά της. 
	Ερωτάται ο κύριος Υπουργός: 
      1. Τι μέτρα προτίθεται να λάβει, ώστε να αποκατασταθεί η ζημιά που προκάλεσαν οι ενέργειες του Διευθυντή Περιφερειακών Σταθμών στον παρακολουθούμενο δημοσιογράφο και στη Διευθύντρια της Ε.ΡΑ. Ιωαννίνων; 
      2. Τι  μέτρα προτίθεται να λάβει, ώστε να μην υπάρξουν στο μέλλον περιστατικά φακελώματος και τρομοκράτησης υπαλλήλων της Ε.ΡΑ.;» 
      Κύριε Υπουργέ, έχετε το λόγο. 
    ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε. 
    Πρακτικές φακελώματος και τρομοκρατίας οι οποίες αναφέρονται στην ερώτηση ανήκουν στο παρελθόν, πάντως όχι στο παρόν. Δεν συνάδουν ούτε με τις αρχές αυτής της Κυβέρνησης ούτε με το μοντέλο διοίκησης που προωθεί η Κυβέρνηση και στη δημόσια τηλεόραση, ένα μοντέλο άλλωστε το οποίο, ανοίγοντας το δέκτη του ο καθένας, ακούγοντας τα ραδιόφωνα, μπορεί να διαπιστώσει ότι είναι έτσι όπως το αναφέρω. 
    Εγώ σέβομαι την άποψη ενός εκάστου. Οφείλω να σεβαστώ και την άποψη της άλλης πλευράς, του καταγγελλομένου, δηλαδή, Διευθυντή Περιφερειακών Σταθμών. Από επιστολή που απέστειλε στον Πρόεδρο της Ε.Ρ.Τ. για το εν λόγω θέμα παραθέτω ενδεικτικά σημεία, τα οποία πιστεύω ότι καταρρίπτουν την άποψη περί τρομοκρατίας και φακελώματος. 
    Πρώτον η καθημερινή ενημέρωση για τα θέματα που κάλυπτε ο συγκεκριμένος δημοσιογράφος αφορούσε πράγματι αποκλειστικά αυτόν, καθώς είναι ο μόνος εξωτερικός συνεργάτης του σταθμού στα Ιωάννινα, ειδικά δε μετά την αποχώρηση δύο συνεργατών, λόγω διακοπής συμβάσεων και λόγω της αναρρωτικής άδειας του αρχισυντάκτη του σταθμού. 
    Τονίζεται δε ότι όλοι οι δημοσιογράφοι του σταθμού και όλων των περιφερειακών σταθμών ενημερώνουν για τα θέματά τους τη Διεύθυνση Περιφερειακών Ραδιοσταθμών μέσω του εσωτερικού δικτύου επικοινωνίας στο internet. 
    Δεύτερον, η απομάκρυνση της Προϊσταμένης ουδόλως σχετίζεται με το δημοσιογράφο. Είχε ήδη συμπληρώσει έξι χρόνια στη θέση προϊσταμένου το Νοέμβριο, μια θέση που δεν είναι ισόβια. Άλλωστε και από το Γενικό Κανονισμό Προσωπικού της Ε.Ρ.Τ. στο άρθρο 18 προβλέπεται ότι η ανάθεση καθηκόντων προϊσταμένου ισχύει για τρία (3) χρόνια. 
    Καταθέτω στα Πρακτικά της Βουλής το εν λόγω απόσπασμα του Κανονισμού. 
    (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Θα ήθελα, τέλος, να επισημάνω ότι σε κάθε μέσο ανά τον κόσμο αποτελεί στοιχειώδη υποχρέωση κάθε διευθυντού του μέσου, κάθε αρχισυντάκτη, κάθε προϊσταμένου να γνωρίζει ποια θέματα καλύπτουν οι δημοσιογράφοι του σταθμού, οι δημοσιογράφοι της εφημερίδας, οι δημοσιογράφοι του περιοδικού. 
    Καταθέτω για συντομία -γιατί δεν έχω από τον Κανονισμό τόσο πολύ χρόνο- στα Πρακτικά της Βουλής και το έγγραφο του κ. Κωνσταντίνου Ροδόπουλου, Διευθυντή Περιφερειακών Σταθμών, προς τον Πρόεδρο της Ε.Ρ.Τ., έτσι ώστε ο συνάδελφος να έχει την ευκαιρία να αναγνώσει με περισσότερες λεπτομέρειες όσα περιληπτικά είπα μόλις τώρα. 
    (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ευχαριστώ, κύριε Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε το λόγο για δύο λεπτά. 
    ΙΩΑΝΝΗΣ ΜΠΑΝΙΑΣ: Κύριε Υπουργέ, δεν πήραμε συγκεκριμένες απαντήσεις και κυρίως δεν πήραμε πειστικές απαντήσεις στα ερωτήματα. Δεν θέσαμε εμείς, πρωτογενώς, αυτό το θέμα. Το έθεσαν οι δημοσιογραφικές ενώσεις και οι οργανώσεις. Αυτές μιλάνε για φακέλωμα, για κατατρομοκράτηση και για τέτοιες πρακτικές. 
    Ζήτησαν αυτές οι συνδικαλιστικές οργανώσεις –και θέλουμε απάντηση, κύριε Υπουργέ, επί του θέματος- συνάντηση με τον Πρόεδρο της Ε.Ρ.Τ. στον οποίο αναφερθήκατε. Και όμως, αυτή η συνάντηση δεν πραγματοποιήθηκε. Ζήτησαν αυτήν τη συνάντηση, για να του δώσουν συγκεκριμένα στοιχεία και να τον ενημερώσουν. Δεν πραγματοποιήθηκε αυτή η συνάντηση. Ζητάμε να μας απαντήσετε γιατί δεν πραγματοποιήθηκε. 
    Δεύτερον, ο τρόπος, η τακτική, η μέθοδος που έγινε, πράγματι, μας γυρίζει σε άλλες εποχές. Μας θυμίζει άλλες εποχές φακελώματος των πολιτών. Δεν απευθύνεται σ’ εσάς. Απευθύνεται στην πρακτική που ελέγχουμε μέσα στη Βουλή. Γι’ αυτό ερωτάμε εσάς. 
      Δηλαδή έχουμε στη συγκεκριμένη περίπτωση μία αναφορά –έχω κι εγώ το έγγραφο, θα το έχετε κι εσείς προφανώς, αν χρειαστεί  να το καταθέσω, θα το καταθέσω-  που λέει ότι στις 10.00 η ώρα ο κ. Αργύρης έκανε το τάδε, στις 11.00 το τάδε, στις 19.30’ το τάδε. Επί δεκαεξάωρο  δίνεται αναφορά για το τι έκανε ο κ. Σωτήρης Αργύρης. Αυτό, κατά τη γνώμη μας, δεν συνιστά πρακτική ελέγχου ενός δημοσιογράφου, είναι επιλεκτικός ο έλεγχος. Μπορεί να μην υπήρχαν άλλοι δημοσιογράφοι με το ίδιο status, με την ίδια κατάσταση σχέσης με το ραδιοφωνικό σταθμό, αλλά είναι φανερό ότι αυτή η μέθοδος θα χρησιμοποιηθεί, για να δημιουργήσει μία κατάσταση και στους άλλους εργαζόμενους. Όταν βλέπουν –και το αναφέρουν οι συνδικαλιστικές οργανώσεις αυτό- ένα δημοσιογράφο να ελέγχεται κατ’ αυτόν τον τρόπο, καταλαβαίνετε τι συμπεράσματα βγάζουν  και οι άλλοι εργαζόμενοι από αυτό το θέμα. 
      Δεν μας πείθει ότι η κ. Σιόντη είχε συμπληρώσει τα χρόνια της στην υπηρεσία, διότι συνέβησαν τα γεγονότα το ένα πίσω από το άλλο. Ο συνειρμός είναι σαφής κι έχουμε και στοιχεία  -ενδεχομένως δεν μπορώ να τα χρησιμοποιήσω επισήμως- που λένε ότι αυτό έγινε διότι δεν συμμορφώθηκε προς τις υποδείξεις. 
      Γι’ αυτό, κύριε Υπουργέ, θα θέλαμε, να είστε πιο συγκεκριμένος στη δευτερολογία σας, για να μας πείτε: δεν συνιστά αυτός ο τρόπος μία μέθοδο που θα έπρεπε να απορριφθεί; Τι γίνεται με τα ωράρια των δημοσιογράφων; Μπορεί να δουλεύουν δεκαέξι ώρες και να ελέγχονται για το τι έκαναν από ώρα σε ώρα, ή από μισή ώρα σε ώρα, όπως αναφέρει  αυτό το έγγραφο, στο οποίο αναφέρθηκα;   Γιατί έπρεπε εκείνη τη στιγμή να απολυθεί η κ. Σιόντη; Δεν θα δημιουργηθεί η εντύπωση στον κάθε καλοπροαίρετο, στον κάθε καλόπιστο εργαζόμενο στο ραδιοφωνικό σταθμό ότι υπάρχει σχέση μεταξύ των δύο πραγμάτων; Αυτά, κύριε Υπουργέ, χρειάζονται συγκεκριμένες απαντήσεις, για να μη ξαναγυρίσουμε στη λογική  -όπως το είπαμε και στην προηγούμενη συζήτηση που έγινε στη Βουλή για το έργο της Ε.Υ.Π. στη νέα περίοδο- ότι μπαίνουμε ξανά σε τέτοιες καταστάσεις και τέτοιες μεθόδους.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε τον κ. Μπανιά.
      Ο κύριος Υπουργός έχει το λόγο για δύο λεπτά.
      ΘΕΟΔΩΡΟΣ  ΡΟΥΣΟΠΟΥΛΟΣ (Υπουργός Επικρατείας):  Κυρία Πρόεδρε, ήθελα να ξεκινήσω λέγοντας ότι ο συνάδελφος κ. Μπανιάς έχει απόλυτο δίκιο ως προς το ότι υπάρχουν καταγγελίες της Ενώσεως Συντακτών Πελοποννήσου. Ωστόσο, θα ήθελα να σημειώσω, με αφορμή την τελευταία αποστροφή του, ότι σε καμμία περίπτωση δεν γυρίζουμε πίσω πουθενά, ούτε στον τομέα της Ελληνικής Ραδιοφωνίας Τηλεόρασης, ούτε και πιστεύω -όπως είχε την ευκαιρία να εξηγήσει ο αρμόδιος Υπουργός Εσωτερικών προ ολίγων ημερών εδώ- στον τομέα της Ε.Υ.Π. και σε καμμία περίπτωση, βεβαίως, δεν θα συνέδεα τις μεν πληροφορίες με τις δε. Τελείως διαφορετικού τύπου είναι οι μεν και οι δε, τελείως διαφορετική η αντίληψη του σήμερα από το χθες. 
      Επιτρέψτε μου να επιμείνω σε κάτι που έχω πει και άλλες φορές σε αυτήν την Αίθουσα -και ίσως οι παριστάμενοι συνάδελφοι ο κ. Ρόβλιας από το ΠΑ.ΣΟ.Κ. και η κ. Κανέλλη από το Κ.Κ.Ε. με έχουν  ακούσει πολλές φορές να το λέω καθόσον μετέχουν στην Επιτροπή, στην οποία πολλές φορές συζητήσαμε θέματα που αφορούν τα Μ.Μ.Ε.. Είχα την ευκαιρία, λοιπόν, να αναφερθώ σε δύο ή τρεις δημοσκοπήσεις της κοινής γνώμης. Μία εξ αυτών είχε δημοσιευτεί στην Κυριακάτικη «ΕΛΕΥΘΕΡΟΤΥΠΙΑ» πριν από ενάμιση, δύο έτη, οι οποίες ανέφεραν την αξιοπιστία που απολαμβάνει σήμερα σε σχέση με το παρελθόν η Ελληνική Ραδιοφωνία Τηλεόραση, η δημόσια τηλεόραση, αξιοπιστία που την έφερνε στην πρώτη θέση με 36% των τηλεθεατών να θεωρούν ότι είναι σοβαρή και αξιόπιστη και όχι πολιτικά κατευθυνόμενη η ενημέρωσή της και έφερνε το δεύτερο ιδιωτικό κανάλι με 18%, δηλαδή στα μισά ποσοστά.
      Αυτή η αξιοπιστία δεν επετεύχθη σε αυτά τα τέσσερα χρόνια ούτε με μεθόδους σαν αυτές που περιγράφονται στην ερώτηση, ούτε βεβαίως με άλλες πρακτικές δημοσιογραφικής λογικής από αυτές  που ο έχων την τιμή να σας ομιλεί ακολούθησε στα είκοσι χρόνια της δημοσιογραφικής του πορείας. Αντιλαμβάνομαι φυσικά -και όπως ορθώς είπατε- ότι δεν είναι καθόλου προσωπικό το θέμα. Παρακαλώ κρατήστε τα εξής τρία πράγματα:
      Πρώτον, σε ό,τι αφορά τον κανονισμό, θα έχετε την ευκαιρία να δείτε κι εσείς ότι είχε υπερβεί το χρόνο κατά πολύ. Τρία χρόνια λέει ο κανονισμός, ήταν ήδη έξι χρόνια. Θα μου πείτε: «δεν υπάρχουν άλλοι που να έχουν και πέντε και έξι χρόνια»; Υπάρχουν όντως κι έχουν γίνει και άλλες αλλαγές.
      Δεύτερον, στον τομέα των προϊσταμένων των ραδιοφώνων είχαμε επί σειρά ετών την πρακτική όπου προϊστάμενοι ετίθεντο μόνο τεχνικοί .
Από το 2004 και μετά σε πέντε ή έξι περιπτώσεις έχουν μπει δημοσιογράφοι προϊστάμενοι γιατί αυτό που κυρίως και πρωτίστως κρίνεται είναι το δημοσιογραφικό έργο. 
	Τρίτον, αποτελεί διεθνή πρακτική και πρακτική που ακολουθείται στα Μέσα Ενημέρωσης της χώρας μας οι εργαζόμενοι να δίνουν λογαριασμό, όπως θα λέγαμε στην απλοελληνική, για το ρεπορτάζ τους και την καθημερινότητά τους.
      Εγώ προσωπικά, κύριε Μπανιά, και η Κυβέρνηση την οποία εκπροσωπώ απορρίπτουμε κάθε μέθοδο παρακολούθησης, οπουδήποτε και αν αυτή συμβαίνει. Δεν πιστεύω ότι έχουμε μία τέτοια περίπτωση στην υπόθεση της Ε.ΡΑ. Ιωαννίνων, όπως αναφέρατε. Επιτρέψτε μου, χωρίς να φαίνεται ότι καλύπτομαι πίσω από θεωρίες, να επανέλθω στην απάντησή μου σ’ αυτό το σημείο απ’ όπου ξεκίνησα την πρωτολογία μου, ότι δηλαδή αρκεί να ανοίξει κάποιος το κουμπί της δημόσιας τηλεόρασης ή της ραδιοφωνίας για να παρακολουθήσει εάν υπάρχει η πολυφωνία που όλοι μας θέλαμε ή εάν συγκρίνεται –εγώ πιστεύω ούτε στο ελάχιστο- με το πρόσφατο παρελθόν.
	Σας ευχαριστώ πολύ.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
	Η τελευταία επίκαιρη ερώτηση που συζητείται σήμερα είναι η δεύτερη με αριθμό 642/19-2-2008 επίκαιρη ερώτηση του δευτέρου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικά με δημοσιεύματα αναφερόμενα στην έλλειψη συστημάτων αυτοπροστασίας από τα ελληνικά πολεμικά αεροσκάφη και ελικόπτερα κ.λπ..
	Το περιεχόμενο της επίκαιρης ερώτησης της κυρίας συναδέλφου έχει ως εξής: 
	«Πληροφορίες που δημοσιεύθηκαν εγκύρως θέλουν τα ελληνικά πολεμικά αεροσκάφη και ελικόπτερα να επιχειρούν χωρίς τα αναγκαία συστήματα αυτοπροστασίας τους. Ούτε τα μαχητικά F-16 C/D Block 52 plus, ούτε τα μεταφορικά C-130Β/H Hercules, ούτε τα ελικόπτερα έρευνας και διάσωσης CSAR διαθέτουν τα προβλεπόμενα Ι.Α. Κι ενώ ο ελληνικός λαός καταβάλλει γιγάντιο κόστος για τα εξοπλιστικά προγράμματα, μέρος των οποίων καλύπτουν και αμυντικές ανάγκες της χώρας, δεν έχουμε ακόμη συστήματα ζεύξης δεδομένων, γεγονός που οδηγεί σε ψηφιακό χάος της ελληνικής αεράμυνας.
	Οι κίνδυνοι για τα πληρώματα των αεροσκαφών μας αλλά και για την αποτελεσματική άμυνα της χώρας είναι υπονομευτικοί και των ικανοτήτων των ίδιων των αεροπόρων μας, πολλώ μάλλον που υποχρεώνονται να υπηρετούν και εκτός Ελλάδας.
	Ερωτάται ο κύριος Υπουργός:
	α) Πού οφείλεται η σοβαρότατη έλλειψη συστημάτων αυτοπροστασίας πανάκριβων αεροσκαφών που εγκυμονεί κινδύνους για τη ζωή των ιπταμένων;
	 β) Ελήφθη, λαμβάνεται ή πρόκειται να ληφθεί οποιαδήποτε μέριμνα για την ψηφιακή επικοινωνία διαφορετικού τύπου αεροσκαφών που είναι απαραίτητη εκτός των αμυντικών καθηκόντων της αεροπορίας και για την ιδιαίτερης σημασίας για τη χώρα μας έρευνα και διάσωση στο Αιγαίο;».
	Στην επίκαιρη ερώτηση, της κυρίας συναδέλφου, θα απαντήσει ο Υφυπουργός Εθνικής Άμυνας κ. Τασούλας.
	Ορίστε, κύριε Υφυπουργέ, έχετε το λόγο για τρία λεπτά.
    	ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, η επίκαιρη ερώτηση της συναδέλφου θίγει ένα εξαιρετικά ευαίσθητο και σοβαρό θέμα. Θα μπορούσε κάποιος να πει ότι είναι εύλογο να έχει κανείς έγνοια γι’ αυτά τα θέματα. Εξίσου όμως θα μπορούσε κάποιος να πει ότι αυτές οι πληροφορίες -όταν μάλιστα οδηγούν σε συμπεράσματα για δήθεν «ψηφιακό χάος» της ελληνικής αεράμυνας ή για υπονόμευση της δυνατότητας αντιμετώπισης των αποστολών από τα μαχητικά αεροσκάφη- ευτυχώς δεν συναντώνται με την πραγματικότητα.
    	Επειδή όμως η επίκαιρη ερώτηση κυρίως μαρτυρεί την έγνοια και την ανησυχία της συναδέλφου, θα ήθελα να απαντήσω συμμεριζόμενος αυτήν την έγνοια, από άλλη φυσικά θέση. Δεν έχει καμμία σχέση η ευθύνη η δική μας με την ευθύνη της ερωτώσας συναδέλφου. Θα ήθελα να πω ότι τα αεροσκάφη F-16 τα οποία διαθέτει η χώρα μας έχουν συστήματα αυτοπροστασίας με εξαίρεση την παραγγελία των F-16 που έγινε το 2000. 
      Μιλάω για τα F-16 τα οποία παρελήφθησαν μεταξύ του Μαΐου του 2003 και του Ιουνίου του 2004, διότι αυτό είχε να κάνει με τη σύμβαση που υπεγράφη και με τον τρόπο με τον οποίο το 2000 δεν είχαν προβλεφθεί αυτά τα πράγματα. 
      Παρά ταύτα, και παρά το ότι δεν προβλεπόταν ταυτόχρονη παραλαβή της αυτοπροστασίας με δικές μας μεταγενέστερες προσπάθειες και ρυθμίσεις, αναμένεται σ’ αυτά τα F-16 να εγκατασταθεί σύγχρονο σύστημα αυτοπροστασίας μέχρι τα τέλη του τρέχοντος έτους. 
      Τα καινούρια F-16 τα οποία παραγγέλθηκαν το Δεκέμβριο του 2005 και θα αρχίσουν να παραλαμβάνονται από το 2009 και μετά, θα παραλαμβάνονται με το δικό τους σύστημα αυτοπροστασίας το οποίο είναι προχωρημένο, προηγμένο, το σύστημα «ΑΣΠΙΣ 2». 
      Το ίδιο συμβαίνει και με τα συστήματα αυτοπροστασίας των μεταφορικών αεροσκαφών, των ελικοπτέρων ερεύνης και διασώσεως και των μικρότερων μεταφορικών αεροσκαφών, τα οποία είναι τα C-27. Δηλαδή, έπειτα από κάποιες διακυμάνσεις που υπήρξαν μέχρι το 2004 στο αν το καθένα απ’ αυτά θα έχει ξεχωριστό σύστημα αυτοπροστασίας, τελικώς προκρίθηκε, έπειτα από μελέτη σκοπιμότητας που έγινε στο Γενικό Επιτελείο Αεροπορίας, η αναγκαιότητα- προμήθειας ενοποιημένου συστήματος αυτοπροστασίας γι’ αυτά τα τρία είδη πτητικών συστημάτων -και για τα C-130 και για τα ελικόπτερα ερεύνης και διασώσεως και για τα αεροσκάφη C-27- με αποτέλεσμα αυτή η προμήθεια να είναι σε φάση υλοποιήσεως, αλλά ενοποιημένη. 
      Τέλος, θα ήθελα να πω ότι δεν υπάρχει «ψηφιακό χάος» στο σύστημα αεραμύνης της χώρας. Όλοι οι τύποι μαχητικών αεροσκαφών, όλοι οι τύποι δηλαδή των εκατοντάδων μαχητικών αεροσκαφών που έχει η χώρα και των αεροσκαφών αναχαιτίσεως και διώξεως, είναι σε επικοινωνία με το Κέντρο Αεράμυνας της χώρας και με το Κέντρο Επιχειρήσεων του Γ.Ε.Α., στο λεγόμενο Πεντάγωνο. 
      Επιπλέον, έχει ληφθεί μέριμνα, ώστε να προβλεφθεί η ψηφιακή επικοινωνία διαφορετικού τύπου αεροσκαφών, όπως αναφέρεται στην ερώτηση. Και αυτού του είδους η επικοινωνία μεταξύ των διαφορετικών αεροσκαφών βρίσκεται στην τελική φάση ολοκλήρωσης, η έλλειψη όμως της οποίας ουδόλως εμποδίζει κάθε ένα απ’ αυτά τα αεροσκάφη -ακόμα κι αν είναι διαφορετικού τύπου- να έχει απευθείας επικοινωνία και με το Κέντρο Αεράμυνας στη Λάρισα και με το Κέντρο Επιχειρήσεων στο Υπουργείο Εθνικής Άμυνας, εδώ στο Χολαργό.    
      Συνεπώς, για όλα αυτά, υπάρχει φροντίδα και δεν προκαλείται κανένας κίνδυνος για την αεράμυνα της χώρας. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, έχετε το λόγο. Θα έχω και για σας ανοχή χρόνου.  
      ΛΙΑΝΑ ΚΑΝΕΛΛΗ: Ευχαριστώ πολύ, κυρία Πρόεδρε. 
      Κύριε Υπουργέ, θα προσέξατε ότι επειδή πρόκειται για ζήτημα εθνικής άμυνας των Ενόπλων Δυνάμεων, ήταν εξαιρετικά προσεκτικά διατυπωμένη η ερώτησή μου. Και οι δύο ερωτήσεις είναι διατυπωμένες με εξαιρετική σαφήνεια. Θα περίμενα, λοιπόν, το ίδιο και από σας και όχι να «φάτε» τα δύο από τα τέσσερα πολύτιμα λεπτά που έχει ο κοινοβουλευτικός έλεγχος, για να σταθείτε στη λέξη «χάος». Δεν σας αντιπολιτεύθηκα μικροπολιτικά και ούτε πρόκειται να το κάνω ποτέ, όσον αφορά τις Ένοπλες Δυνάμεις. Ποτέ! 
      Δεν θέλω να μπω σε λεπτομέρειες. Μου αρκεί το γεγονός ότι επιβεβαιώνετε πλήρως την ερώτησή  μου, λέγοντας ότι δεν είχε ληφθεί μέριμνα και ότι θα τη λάβετε. Επίσης, λέγοντας ότι για ένα τύπο αεροσκαφών θα τελειώσετε μέχρι το τέλος του χρόνου. Και τέλος, λέγοντας ότι κατ’ εσάς δεν είναι ζήτημα «χάους» - ας αφήσουμε τη λέξη- αλλά συγχύσεως, καθυστερήσεως, ελλείψεως χρόνου. 
      Είναι προφανές -γιατί δεν φαντάζομαι να νομίζετε ότι ξύπνησα ένα πρωί ως Βουλευτής του Κομμουνιστικού Κόμματος και μου ήρθε στο μυαλό ένα χάος πριν την αεράμυνα- ότι έρχομαι εδώ και σας μεταφέρω την αγωνία των ανθρώπων των Ενόπλων Δυνάμεων και των ίδιων των αεροπόρων που πετάνε και απαιτώ συγκεκριμένες απαντήσεις. Μου δώσατε μόνο μία χρονική απάντηση, την οποία και σέβομαι. Για τα υπόλοιπα, όμως, δεν μου απαντήσατε. Μου απαντήσατε ότι πήρατε μέτρα. Όμως, μέχρι τότε εγώ, έχω να σας πω το εξής. 
Δεν θέλω να μπω σε λεπτομέρειες, αλλά δεν θα με πείσετε εσείς εμένα τώρα ότι ψηφιακά επικοινωνούν τα CSAR με τα MIRAGE 2000, για να φέρω ένα παράδειγμα, καθαρά αμυντικό. Δεν επικοινωνούν και το ξέρετε και το ξέρω. Μην αρχίσουμε, λοιπόν, να ξεδιπλώνουμε τέτοια πράγματα εδώ. 
      Θέλω να σταθώ ιδιαίτερα στην έρευνα και στη διάσωση στο Αιγαίο, το οποίο είναι ζήτημα ταχύτητας, αλλά και ταυτόχρονα στρατηγικών συμφερόντων. Σώζει ζωές, αλλά συνεπάγεται και μία σειρά άλλα πράγματα.
      Θα δώσω δύο στοιχεία. Το ένα από αυτά σας παρακαλώ πάρα πολύ με το χέρι στην καρδιά να μου το απαντήσετε. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
      Κυρία Πρόεδρε, λίγη επιείκεια θα την έχω, φαντάζομαι, όπως και οι προλαλήσαντες.
      Σας ευχαριστώ πολύ εκ των προτέρων.
      Πρώτον, σας παρακαλώ πάρα πολύ να μου πείτε εάν ετοιμάζεστε να στείλετε έξι APACHE στο Αφγανιστάν. Και εάν, τα στείλετε αυτά, τα έξι APACHE στο Αφγανιστάν, θα τα στείλετε χωρίς σύστημα αυτοπροστασίας; Μία απάντηση νομίζω ότι μπορείτε να μου τη δώσετε και θα ήταν και εξαιρετικά ευεργετική για τον ελληνικό λαό.
      Δεύτερον, όταν σας λέω για την έρευνα και τη διάσωση και την ψηφιακή επικοινωνία, έχω υπ’όψιν μου και μία άλλη που αφορά στο Αιγαίο, κύριε Υπουργέ. Απαντήστε μου με το χέρι στην καρδιά. Η Τουρκία υποχρέωσε δεκαοκτώ χιλιάδες σκάφη της να εφοδιαστούν μέχρι την 1 Ιανουαρίου 2008 με automatic identification system, το λεγόμενο AIS, για εξακρίβωση ταυτότητας, εντοπισμού πλοίων, παρακολούθηση πορείας, έρευνα και διάσωση στο Αιγαίο. Εγκαθιστά, ταυτόχρονα, τριάντα κεραίες στα παράλιά της, χρησιμοποιεί δορυφόρους και είναι σε θέση, ανά πάσα στιγμή, να εντοπίζει τον ατυχή –χτύπα ξύλο- Έλληνα ή άλλο πιλότο νωρίτερα από εμάς. 
      Δεν σας ζήτησα κάτι. Δεν σας εμέμφθην για κάτι. Δεν μπορεί να διαφοροποιείται ο πατριωτισμός και το ενδιαφέρον για τους ιπταμένους και για τις Ένοπλες Δυνάμεις εκ θέσεως Βουλευτού, εις θέσιν την οποία «φάγατε» επίσης χρόνο να διευκρινίσετε, και Υπουργού. Εσείς είστε ο υπεύθυνος. Περιμένετε από εμένα να κάνω μικροπολιτική για την έρευνα και τη διάσωση, στη χώρα που θάβει τον ένα πιλότο πίσω από τον άλλο στο Αιγαίο και μετά ερχόμαστε εδώ, μέσα στη Βουλή, και κάνουμε παράτες –καλοπροαίρετες, δεν λέω- αλλά κατόπιν εορτής; 
      Εμένα με ενδιαφέρει να μη χαθεί το έμψυχο δυναμικό. Με ενδιαφέρει να μην υπονομεύεται η ικανότητα και να μη λοιδορούνται πάρα πολλές φορές άνθρωποι της Αεροπορίας, ειδικά όταν επιτελούν έργο διάσωσης, γιατί αυτοί έκαναν οκτακόσιες ώρες να βρουν κάτι –το λέω τυχαίο- σε σχέση με κάποιους άλλους, οι οποίοι είναι εφοδιασμένοι με τις τεχνολογικές ικανότητες για να τα βρουν. Έχουμε διαφορετικού τύπου αεροσκάφη. Τι με νοιάζει εμένα ποιο θα πάρετε; Εμένα με νοιάζει να επικοινωνούν μεταξύ τους, να αυξάνουν την αποτελεσματικότητα και κυρίως να είναι πολλαπλασιαστικός της εξαιρετικής μαχητικής εκπαιδευτικής και πατριωτικής ικανότητας των υπαρκτών προσώπων που υπηρετούν στην Αεροπορία.
      Αυτό για τα Απάτσι, σας παρακαλώ πολύ, να μου το απαντήσετε για ένα λόγο. Δεν φτάνει που δεν έχουμε τεχνολογικά, εάν στείλετε έξι APATSI στο Αφγανιστάν, θα στερηθεί η Ελληνική Αεροπορία και η άμυνα της χώρας το μηχανικό προσωπικό, το οποίο δεν έχει. Υπάρχει μία έλλειψη στην Αεροπορία Στρατού σε μηχανικούς, η οποία είναι συγκλονιστική. Το τελευταίο πράγμα που έχουμε, είναι η πολυτέλεια να στείλουμε στην Κανταχάρ τους μηχανικούς και τα ελικόπτερά μας ευκαιρίας δοθείσης.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Κανέλλη.
    Κύριε Υπουργέ, έχετε το λόγο.
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, ποτέ δεν παρέστησα ότι εξέλαβα πως η ερώτηση ή το περιεχόμενό της -το λακωνικό και προσεκτικό πράγματι, περιεχόμενό της, εάν εξαιρέσεις ορισμένες εκφράσεις για τις οποίες μίλησα- αξιοποιούν ή εκμεταλλεύονται με υπέρμετρο τρόπο, με άδικο τρόπο, θέματα των Ενόπλων Δυνάμεων, που εν πολλοίς είναι και απόρρητα.
    Θα ήθελα, όμως, να επαναλάβω εδώ, για να γίνω και πιο συγκεκριμένος, ότι σ’ αυτή τη δικαιολογημένη έγνοια η οποία εκδηλώνεται διά της ερωτήσεως, η απάντηση είναι σαφής. Φέτος, με τη λήξη του έτους, τα μοναδικά αεροσκάφη F-16 που από την αρχική παραγγελία του Μαρτίου του 2000 δεν προεβλέφθη να έχουν ενσωματωμένο σύστημα αυτοπροστασίας, το αποκτούν. Κανένα μαχητικό αεροσκάφος το οποίο πηγαίνει για αναχαίτιση στο Αιγαίο δεν πηγαίνει χωρίς σύστημα αυτοπροστασίας. 
    Τονίζω, για να γίνει αντιληπτό, πως το σύστημα αυτοπροστασίας είναι αυτό που ειδοποιεί τον κυβερνήτη τέτοιου μαχητικού αεροσκάφους ότι υπάρχει εντοπισμός του, εγκλωβισμός του, ακόμα και κίνδυνος να δεχθεί πυρά και εν συνεχεία το σύστημα αυτό τον προειδοποιεί και λαμβάνει όλα τα απαραίτητα μέτρα, είτε για να εξουδετερώσει αυτή την πηγή πληροφορίας που υπάρχει γι’ αυτόν, να μπερδέψει, δηλαδή, το αντίπαλο σύστημα, είτε να το αποφύγει.
    Εκ της φύσεως τους αυτά τα συστήματα αυτοπροστασίας εκσυγχρονίζονται διαρκώς και πρέπει η Πολεμική Αεροπορία πάντα να έχει τα πιο σύγχρονα, τα πιο μοντέρνα, τα πιο αποτελεσματικά τα οποία εξουδετερώνουν τα αντίπαλα συστήματα. 
    ΛΙΑΝΑ ΚΑΝΕΛΛΗ: Είναι δυο τα σκέλη της ερώτησής μου. 
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Και ήθελα να σας πω, επίσης, ότι γι’ αυτό το λόγο η παραγγελία που έγινε τo Δεκέμβριο του 2005 για τα τελευταία F-16 που θα αρχίσουν να παραλαμβάνονται από του χρόνου περιέχει ενσωματωμένο σ’ αυτά τα F-16 το πιο σύγχρονο σύστημα αυτοπροστασίας. 
    Επιπλέον, επαναλαμβάνω, ότι και τα ελικόπτερα έρευνας και διάσωσης και τα μεταφορικά αεροσκάφη, μεγαλύτερα ή μικρότερα, πολύ σύντομα αποκτούν συστήματα αυτοπροστασίας και μάλιστα ενοποιημένα και όχι το καθένα ξεχωριστά και έχει την αξία του αυτό το ενοποιημένο σύστημα αυτοπροστασίας. 
    Όσον αφορά στην ερώτηση, που εκτός κειμένου έγινε, για το Αφγανιστάν ήθελα να σας πω ότι κάτι τέτοιο το οποίο προεξόφλησε η κ. Κανέλλη δεν υφίσταται και δεν έχει ληφθεί καμμία τέτοια απόφαση για το Αφγανιστάν όπως υπονόησε. 
    Πάντως ολοκληρώνω… 
    ΛΙΑΝΑ ΚΑΝΕΛΛΗ: Ερώτησα, δεν υπονόησα. Μη με διαστρεβλώνετε. 
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Εσείς ρωτήσατε, εγώ εξέλαβα ότι το υπονοήσατε. 
    ΛΙΑΝΑ ΚΑΝΕΛΛΗ: Μα δεν έχετε δικαίωμα να μεταφράζετε το λόγο. Απαγορεύεται από τον Κανονισμό. Πώς να το κάνουμε; 
     ΠΡΟΕΔΡΕΥΟΥΣΑ (Έλσα Παπαδημητρίου): Θέλετε να απαντήσετε, κύριε Υπουργέ; 
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Απάντησα ότι δεν υπάρχει καμμία τέτοια απόφαση για το Αφγανιστάν, όπως ρώτησε. 
     Τέλος η δυνατότητα επικοινωνίας των μαχητικών αεροσκαφών και με το ΑΤΑ και με το Κέντρο Επιχειρήσεων στην Αθήνα είναι πραγματική, δυναμική, ταχύτατη και καθόλου δεν υπονομεύεται αυτή η δυνατότητα από τυχόν ελλείψεις σ’ ένα τελειότατο σύστημα επικοινωνίας μεταξύ των διαφορετικών τύπου αεροσκαφών το οποίο ωστόσο βρίσκεται και αυτό σε τελικό στάδιο ολοκλήρωσης και πολύ σύντομα θα το συμπεριλάβουμε στον εξοπλισμό των διαφορετικού τύπου αεροσκαφών μας. 
     Πάντως, η αεράμυνα της χώρας υπό τας σημερινάς συνθήκας επιτελείται κατά τρόπο άψογο, απρόσκοπτο και δεν έχει κανένα, μα κανένα πρόβλημα, απ’ αυτά τα οποία επισημαίνονται.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
     Η με αριθμό 643/19-2-2008 δεύτερη επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του νέου κανονισμού που καθορίζει τους όρους αλιείας με Γρι-Γρι κ.λπ. διαγράφεται λόγω κωλύματος του Βουλευτή. 
     Η με αριθμό 637/19-2-2008 τέταρτη επίκαιρη ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Πολιτισμού, σχετικά με το Αρχαιολογικό Μουσείο Πειραιά κ.λπ. διαγράφεται λόγω κωλύματος του Υπουργού. 
     Η με αριθμό 638/19-2-2008 τρίτη επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Ανάπτυξης, σχετικά με την λειτουργία των καζίνο κ.λπ. διαγράφεται λόγω αναρμοδιότητας. 
     Έχω την τιμή να ανακοινώσω στο Σώμα ότι από τα Άνω Δυτικά Θεωρεία παρακολουθούν την συνεδρίαση αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα μαθήτριες και μαθητές και τρεις συνοδοί -καθηγητές από το 6ο Γυμνάσιο της Καλαμαριάς Θεσσαλονίκης. Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής) 
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η πρώτη εκ των τριών επερωτήσεων που θα συζητηθούν σήμερα, η υπ' αριθμόν 9/13.11.2007 επερώτηση (άρθρο 134 παράγραφος 2 του Κανονισμού της Βουλής) του Βουλευτή του ΠΑ.ΣΟ.Κ. κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το διαγωνισμό για την ανάπτυξη ευρυζωνικών Υποδομών (δικτύων) τοπικής πρόσβασης.
    Ο κ. Ρόβλιας έχει το λόγο για δέκα λεπτά.
    ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κυρία Πρόεδρε.
    Κύριε Υπουργέ, λυπάμαι αλλά το Υπουργείο σας, κατά σύστημα, παραλείπει να απαντήσει σε ερωτήσεις της Αντιπολίτευσης. 
Παραλείπει επιλεκτικά και κατά σύστημα να απαντήσει σε ερωτήσεις οι οποίες σας είναι ενοχλητικές ή από τις οποίες θα προκύψουν στοιχεία. 
      Θα σας αναφέρω, από όσες βρήκα στο αρχείο μου αναπάντητες, δεκατρείς περιπτώσεις στις οποίες αρνηθήκατε να απαντήσετε στον κοινοβουλευτικό έλεγχο. Και είναι δεκάδες, εκατοντάδες άλλες οι περιπτώσεις άλλων Βουλευτών. 
      Πρώτα-πρώτα, με την ερώτηση με αριθμό 2400/21-9-2005 σας ζήτησα στοιχεία για τις δικαστικές προσφυγές που έχουν ασκηθεί από αποπεμφθέντες διευθυντές του Υπουργείου σας. Δεν μου απαντήσατε. Επανέλαβα την ερώτηση στις 3 Ιανουαρίου 2006. Η ερώτηση έχει αριθμό πρωτοκόλλου 6150. Συνεχίσατε να μη μου απαντάτε. 
      Δεύτερον, με την ερώτησή μου με αριθμό 3580/18-10-2005 ζήτησα στοιχεία για τις μετατάξεις υπαλλήλων που έγιναν προς το Υπουργείο σας. Δεν μου απαντήσατε. Επανήλθα στις 5 Ιανουαρίου 2006 με την ερώτηση με αριθμό πρωτοκόλλου 6151. Και πάλι δεν μου απαντήσατε. Μετέτρεψα την ερώτηση σε επίκαιρη ερώτηση. Την πρώτη φορά που ήταν να συζητηθεί, προβάλατε κώλυμα. Τη δεύτερη φορά, στις 24 Φεβρουαρίου 2006, ήρθε ο κ. Μπέζας, ο οποίος σ’ αυτήν την Αίθουσα είπε ότι: «δεν θα σας δώσω τα στοιχεία». Θέλω να σας θυμίσω τι του είπε ο κ. Σούρλας, ο Προεδρεύων εκείνη την ημέρα. Ο κ. Σούρλας είπε επί λέξει τα εξής στον κ. Μπέζα, δηλαδή στο Υπουργείο σας: «Επειδή ο ρόλος του Προεδρείου δεν είναι μόνο να συντονίζει τη συζήτηση, αλλά και να προστατεύει το κύρος του Κοινοβουλίου θα σας πω» –είπε ο κ. Σούρλας, απευθυνόμενος προς τον κ. Μπέζα- «ότι ο κ. Ρόβλιας έχει δίκιο. Έχετε υποχρέωση να καταθέσετε τα στοιχεία που ζητά ο Βουλευτής. Είναι δικαίωμα, το οποίο απορρέει από το Σύνταγμα και τον Κανονισμό λειτουργίας της Βουλής». 
      Τρίτον, με τρεις ερωτήσεις μου στις 20 Δεκεμβρίου 2006, στις 24 Μαΐου 2007, καθώς και στις 3 Οκτωβρίου 2007 σας ζήτησα πλήρη στοιχεία για τους διαγωνισμούς και την εξέλιξη των συμβάσεων για τις ευρυζωνικές υποδομές της χώρας. Δεν μου δώσατε στοιχεία. Μετετράπη και πάλι η ερώτηση σε επίκαιρη ερώτηση, ήρθε ο κ. Λέγκας εδώ, στις 6 Νοεμβρίου 2007, και το μόνο που κατέθεσε, ήταν ένας κατάλογος με τους αναδόχους των έργων, τίποτε περισσότερο. 
      Τέταρτον, σας ζήτησα με την ερώτησή μου με αριθμό 8052/23-2-2005 στοιχεία για τις αντικαταστάσεις δικηγόρων στην Αγροτική Τράπεζα, αντικαταστάσεις που έγιναν με κομματικά κριτήρια. Δεν μου δώσατε στοιχεία. 
      Πέμπτον, ζήτησα, από το Υπουργείο σας, τα έσοδα του Προγράμματος «ΘΗΣΕΑΣ». Δεν μου δώσατε στοιχεία. Αναγκάστηκε ο κ. Λέγκας, όταν ήρθε πλέον με επίκαιρη ερώτηση εδώ η οποία κληρώθηκε, να καταθέσει τα στοιχεία. 
      Έκτον, ζήτησα με την ερώτησή μου με αριθμό 1849/13-11-2007 το υπόλοιπο του λογαριασμού του Προγράμματος «ΘΗΣΕΑΣ» στο Ταμείο Παρακαταθηκών και Δανείων. Δεν μου δώσατε στοιχεία, διότι θέλετε να κρύψετε τη μαύρη τρύπα των 300.000.000 ευρώ του Προγράμματος «ΘΗΣΕΑΣ». 
      Έβδομον, με την ερώτησή μου με αριθμό 1999/16-11-2007 σας ζήτησα να ενημερώσετε τη Βουλή για το ποιες κοινοτικές οδηγίες, που αφορούν το Υπουργείο σας, δεν έχουν ενσωματωθεί, παρότι παρήλθε η προθεσμία. Και πάλι δεν καταθέσατε στοιχεία στη Βουλή. 
      Όγδοον, με την ερώτησή μου με αριθμό 2145/20-11-2007 ζήτησα να καταθέσετε στη Βουλή στοιχεία για το ποιες συμβάσεις του Υπουργείου σας εγκρίθηκαν από το Ελεγκτικό Συνέδριο με την αιτιολογία της συγγνωστής πλάνης, δηλαδή, εκρίθησαν παράνομες και κατ’ οικονομίαν εγκρίθηκαν με την αιτιολογία της συγγνωστής πλάνης. Δεν καταθέσατε τα στοιχεία στη Βουλή. Διερωτώμαι: Τι έχετε να κρύψετε;
      Ένατον, σας ζήτησα με την ερώτησή μου με αριθμό 1590/6-11-2007 στοιχεία για τα έργα πληροφορικής των Νομαρχιακών Αυτοδιοικήσεων του κράτους του επιχειρησιακού Προγράμματος; «Κοινωνία της Πληροφορίας». Δεν καταθέσατε στη Βουλή στοιχεία. Διερωτώμαι και πάλι: Τι έχετε να κρύψετε; 
      Δέκατον, με την ερώτησή μου 3629/20-12-2007 ζήτησα να καταθέσετε στη Βουλή στοιχεία για τον τρόπο διάθεσης της κινητής περιουσίας των Ολυμπιακών Αγώνων. Διότι το Υπουργείο Εσωτερικών είπε ότι το δικό σας Υπουργείο είναι αρμόδιο να μας πληροφορήσει. Και πάλι δεν καταθέσατε στοιχεία. Και πάλι διερωτώμαι τι έχετε να κρύψετε, με ποια κριτήρια διενεμήθη η κινητή περιουσία των Ολυμπιακών Αγώνων στους Οργανισμούς Τοπικής Αυτοδιοίκησης.
      Ενδέκατο, με την ερώτησή μου 4380/15-01-2008 ζήτησα στοιχεία για τις κρίσεις προϊσταμένων που έγιναν στο Υπουργείο σας κατά μήνα Δεκέμβριο του 2007. Και πάλι δεν καταθέσατε στοιχεία στη Βουλή. Και διερωτώμαι πάλι, τι έχετε να κρύψετε.
      Δωδέκατο, με την ερώτησή μου 2177/09-12-2007 ζήτησα να καταθέσετε στη Βουλή στοιχεία για τις συμβάσεις που τυχόν έχουν συναφθεί σχετικά με τους μηχανισμούς για την αντιμετώπιση εκτάκτων αναγκών του Προγράμματος «Κοινωνία της Πληροφορίας». Και πάλι δεν καταθέσατε στοιχεία.
      Κληρώθηκε η ερώτηση και συζητήθηκε. Ήρθε ο κ. Παπαθανασίου και κατέθεσε στοιχεία. Τι κατέθεσε; Ότι έχει συναφθεί μόνο μία σύμβαση. Γι’ αυτό δεν θέλατε να δώσετε τα στοιχεία, για να μην αποδειχθεί η γύμνια του προγράμματος.
      Και τέλος, με την ερώτησή μου 8743/14-03-2006 είχα ζητήσει στοιχεία για τη διαδικασία πώλησης της «ΑΤΕ κάρτα». Ούτε αυτή η ερώτηση απαντήθηκε.
      Κοιτάξτε, αυτή είναι μια μικρή συλλογή από τις ερωτήσεις, τις οποίες το Υπουργείο σας αρνείται να απαντήσει. Θέλω να σας επισημάνω ότι παραβιάζετε με αυτό τον τρόπο συστηματικά το άρθρο 65, παράγραφος 1 του Συντάγματος, το άρθρο 70, παράγραφος 6 του Συντάγματος και το άρθρο 126 του Κανονισμού της Βουλής. Περιφρονείτε τη διαδικασία του κοινοβουλευτικού ελέγχου.
      Δεν με ενδιαφέρει εάν έχετε απαντήσει σε πολλές άλλες ερωτήσεις. Με ενδιαφέρει ότι κατά σύστημα δεν απαντάτε στις ερωτήσεις που θεωρείτε ότι είναι ενοχλητικές για το Υπουργείο σας ή που θέλετε να κρύψετε στοιχεία. Και μάλιστα, δεν απαντάτε, παρ’ ότι την ερώτηση την υποβάλλω για πρώτη, για δεύτερη και πολλές φορές για τρίτη φορά. Και δεν απαντάτε ακόμα και όταν έρχεται για  συζήτηση στην Ολομέλεια, όπως στην περίπτωση που σας ανέφερα προηγουμένως, με τον κ. Μπέζα και τις παρατηρήσεις που εδέχθη από τον κ. Σούρλα.
      Κοιτάξτε, κύριε Υπουργέ, αν ήρθατε, σήμερα εδώ, να μου απαντήστε για τα ευρυζωνικά, κακώς ήρθατε και μη μου απαντήσετε. Δεν είναι δυνατόν μια ερώτηση να κατατίθεται τρεις φορές, να μην απαντιέται, να έρχεται εδώ ως κληρωθείσα επίκαιρη για συζήτηση στην Ολομέλεια, να μην απαντιέται και μετά να καταθέτουμε επερώτηση με το άρθρο 134 του Κανονισμού της Βουλής, για να έρθετε να μου δώσετε στοιχεία. Δεν έχει κανένα, απολύτως, νόημα.
      Σήμερα εγκαλείται το Υπουργείο σας –και έχετε την ευθύνη αυτού του Υπουργείου- διότι, επαναλαμβάνω, κατά σύστημα αρνείται να παράσχει στοιχεία στον κοινοβουλευτικό έλεγχο. Επ’ αυτού θέλουμε να απαντήσετε. Να μας εξηγήσετε γιατί, με ποιο δικαίωμα, παραβιάζετε και τον Κανονισμό της Βουλής και το Σύνταγμα. Με ποιο δικαίωμα δεκάδες ερωτήσεις δικές μου, εκατοντάδες ερωτήσεις άλλων συναδέλφων της Αντιπολίτευσης παραμένουν αναπάντητες από το Υπουργείο σας.
      Και όσον αφορά τα στοιχεία για τις ευρυζωνικές υποδομές, σας λέω, δεν έχει κανένα νόημα και να τα καταθέσετε σήμερα. Θα τα ζητήσουμε να τα πάρουμε από την Ευρωπαϊκή Επιτροπή. Είμαι βέβαιος ότι εκεί με περισσή προθυμία θα ανταποκριθείτε, όταν θα σας τα ζητήσουν.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Ρόβλια.
      Κύριε Υπουργέ, έχετε το λόγο για δέκα λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, με ιδιαίτερο ενδιαφέρον και –δεν σας κρύβω- με ιδιαίτερη ικανοποίηση διαπιστώνω το όψιμο ενδιαφέρον του συναδέλφου Βουλευτή κ. Ρόβλια, αλλά και του ΠΑ.ΣΟ.Κ. γενικότερα, για τα ζητήματα της ευρυζωνικότητας και για την αδιαμφισβήτητη πρόοδο της χώρας στον τομέα του γρήγορου διαδικτύου, που έχει συντελεστεί τα τελευταία τέσσερα χρόνια.
      Το 2006, πρώτη χρονιά υλοποίησης της νέας Ψηφιακής Στρατηγικής της Κυβέρνησης, η Ελλάδα κατεγράφη ως η ταχύτερα αναπτυσσόμενη χώρα παγκοσμίως στον τομέα ανάπτυξης της ευρυζωνικότητας, σύμφωνα με τα διαθέσιμα στοιχεία διεθνών οργανισμών. Το 2007 η πορεία αυτή συνεχίστηκε.
      Η βελτίωση της λειτουργίας της αγοράς και η ανάπτυξη του ανταγωνισμού στον τομέα των ηλεκτρονικών επικοινωνιών κατά τα τελευταία τέσσερα χρόνια μείωσαν δραστικά το μηνιαίο κόστος των ευρυζωνικών συνδέσεων.
      Σύμφωνα με τα στοιχεία του παρατηρητηρίου για την κοινωνία της πληροφορίας, οι μηνιαίες τιμές σύνδεσης για τους νέους συνδρομητές ADSL στην Ελλάδα, αγγίζουν το μέσο όρο των χωρών της Ευρωπαϊκής Ένωσης των είκοσι πέντε, έχοντας μειωθεί περισσότερο από 85%, σε σχέση με το 2004. Είχαμε μια μείωση από το 2004, μέχρι σήμερα, των τιμών για τους νέους συνδρομητές ADSL, κατά 85%. Η Ελλάδα από πιο ακριβή χώρα στην Ευρώπη το 2004 στις ευρυζωνικές συνδέσεις, σήμερα βρίσκεται στον ευρωπαϊκό μέσο όρο. Όπως αντιλαμβάνεστε, τα αποτελέσματα των πολιτικών μας για την ευρυζωνικότητα έχουν άμεση θετική επίπτωση στους πολίτες και τις ελληνικές επιχειρήσεις. Αυτό είναι που ενδιαφέρει και όχι τα συμφέροντα εταιρειών, τα οποία προσπαθούν με ερωτήσεις τους να προασπίσουν οι Βουλευτές του ΠΑ.ΣΟ.Κ.. 
      Σήμερα η Ελλάδα δεν είναι πια η τελευταία χώρα στην Ευρωπαϊκή Ένωση στην ευρυζωνικότητα, σύμφωνα με τα στοιχεία που παρουσίασε η ίδια η ευρωπαϊκή επιτροπή το προηγούμενο Φθινόπωρο. Κατά την έναρξη υλοποίησης της Ψηφιακής Στρατηγικής 2006-2013, είχαμε βάλει, ως στόχο, τη διείσδυση της ευρυζωνικότητας, σε ποσοστό 7%, επί του πληθυσμού, έως το τέλος του 2008. Ξεκινούσαμε από ένα θλιβερό ποσοστό μόλις 0,1% στις αρχές του 2004. Ένας στους χίλιους είχε πρόσβαση σε ευρυζωνικές υπηρεσίες το 2004. Σήμερα έχουμε φθάσει μετά από το σχέδιο που εφαρμόζουμε σε ένα ποσοστό που αγγίζει το 10%, δηλαδή εκατό στους χίλιους και το οποίο συνεχίζει και αυξάνεται. Καλύψαμε το στόχο μας, δεκαοκτώ μήνες νωρίτερα και έχουμε βάλει τώρα το στόχο μας ακόμη ψηλότερα. Βάλαμε, ως στόχο, την ευρυζωνική σύγκλιση με την Ευρωπαϊκή Ένωση των είκοσι πέντε, έως το τέλος του 2009, σε όρους διείσδυσης του γρήγορου διαδικτύου στον πληθυσμό. Αυτός είναι ένας φιλόδοξος στόχος, είναι ένας πολύ δύσκολος στόχος, αλλά με βάση αυτό το φιλόδοξο στόχο κινούμαστε. 
      Τώρα η δράση χρηματοδότηση επιχειρήσεων για την ανάπτυξη της ευρυζωνικής πρόσβασης στις περιφέρειες της Ελλάδας, που είναι μια σημαντική δράση και για την οποία ζητά στοιχεία ο Βουλευτής του ΠΑ.ΣΟ.Κ., προκηρύχθηκε με την κοινή υπουργική απόφαση των Υπουργών Οικονομίας και Οικονομικών και Μεταφορών και Επικοινωνιών, με την υπ’ αριθμόν 891 στις 26 Ιουλίου 2006 και υλοποιείται για λογαριασμό του ελληνικού δημοσίου, από την «Κοινωνία της Πληροφορίας Α.Ε.» που εποπτεύεται από το Υπουργείο Εσωτερικών. Στο πλαίσιο της δράσης, συνολικού προϋπολογισμού 210.000.000 ευρώ, επιχορηγούνται δυο άξονες ενεργειών. Άξονας πρώτος. Επιδότηση επιχειρήσεων για την ανάπτυξη ευρυζωνικών υποδομών στην ελληνική περιφέρεια. Είναι ένα πολύ σημαντικό έργο για την ελληνική περιφέρεια, προϋπολογισμού ύψους 160.000.000 ευρώ που χρηματοδοτείται από το μέτρο 4.2 του επιχειρησιακού Προγράμματος Κοινωνία της Πληροφορίας. Και ένας δεύτερος άξονας: επιδότηση των τελικών χρηστών για τόνωση της ζήτησης για ευρυζωνικές υπηρεσίες, διότι δεν αρκεί να φτιάχνεις τις υποδομές, πρέπει να υπάρχει και ζήτηση για τις υποδομές, προϋπολογισμού 50.000.000 ευρώ, που χρηματοδοτείται από το μέτρο 4.3 του επιχειρησιακού προγράμματος. 
      Αυτό το έργο, το σχεδιάσαμε και το υλοποιούμε για να προωθήσουμε ακόμη περισσότερο την ευρυζωνικότητα, ιδιαίτερα στην περιφέρεια και σε απομακρυσμένες περιοχές, όπου η αγορά θα επένδυε με χρονική υστέρηση σε σχέση με τα μεγάλα αστικά κέντρα. Διότι δεν υπάρχει το ίδιο ενδιαφέρον για επενδύσεις από τις εμπορικές επιχειρήσεις, από τις τηλεπικοινωνιακές επιχειρήσεις στην περιφέρεια. Το χρηματοδοτήσαμε, γιατί θέλουμε να δώσουμε σε όλους τους πολίτες το δικαίωμα στην ευρυζωνικότητα. Και γι’ αυτούς τους λόγους η Επίτροπος της Ευρωπαϊκής Ένωσης η κ. Ρέντινγκ χαρακτήρισε το συγκεκριμένο έργο, ως το σημαντικότερο ευρυζωνικό δίκτυο που έχει αναλάβει ποτέ κράτος-μέλος. Για τους σκοπούς αυτής της δράσης, οι επιλέξιμες περιοχές της χώρας, πλην της Αθήνας και της Θεσσαλονίκης, διαιρέθηκαν σε επτά γεωγραφικές ζώνες, με συγκεκριμένο προϋπολογισμό. Η χρηματοδότηση επιχειρηματικών σχεδίων σε κάθε μια απ’ αυτές τις επτά ζώνες, συνιστά τα επτά υποέργα της δράσης. Οι ενδιαφερόμενες επιχειρήσεις είχαν δικαίωμα, σε πρώτη φάση, να υποβάλουν προτάσεις για τρία το πολύ από τα επτά διακριτά υποέργα. 
Η καταληκτική ημερομηνία για την υποβολή των προτάσεων αυτών ήταν 29 Σεπτεμβρίου 2006. 
      Ειδικά για το Υποέργο-3 της δράσης, για το οποίο δεν εκδηλώθηκε ενδιαφέρον από καμμία επιχείρηση μέχρι την καταληκτική ημερομηνία, ενεργοποιήθηκε ο προβλεπόμενος από την κοινή υπουργική απόφαση, προκήρυξης της δράσης, δεύτερος κύκλος υποβολής προτάσεων, με νέα καταληκτική ημερομηνία 20 Νοεμβρίου 2006. 
      Το σύνολο των συμβάσεων που ζητάτε, που είναι επτά, μεταξύ του τελικού δικαιούχου της, «Κοινωνία της Πληροφορίας» και των επιχειρήσεων, υπογράφηκαν στις 12 Μαρτίου 2007, με συμβατική ημερομηνία ολοκλήρωσης του φυσικού αντικειμένου του έργου 31 Οκτωβρίου 2008. Μπορείτε να τις αναζητήσετε από το Υπουργείο Εσωτερικών. Αν θέλετε, μπορούμε να σας διευκολύνουμε.
      Βάσει της σχετικής τους υποχρέωσης οι τέσσερις σηματοδοτούμενες επιχειρήσεις, οι τελικοί αποδέκτες της ενίσχυσης, υπέβαλαν τις πρώτες εκθέσεις προόδου των έργων τους στις 12 Οκτωβρίου 2007. Ακολούθησε έλεγχος και φυσικού και οικονομικού αντικειμένου των έργων, από τις οποίες πιστοποιήθηκαν δαπάνες ύψους 13.068.388 ευρώ, ενώ διαπιστώθηκε η πρόοδος στην εγκατάσταση σημαντικού ποσοστού κύριων τηλεπικοινωνιακών υποδομών στην περιφέρεια, κυρίως δικτύων οπτικών ινών. 
      Η αναλυτική κατανομή των πιστοποιηθεισών δαπανών ανά υποέργο της δράσης κατά τον Άξονα-1, το μέτρο 4.2, είναι οι εξής: Έχουμε πιστοποιηθείσες δαπάνες περίπου 2.800.000 ευρώ στο Υποέργο-1, στο Υποέργο-2 2.200.000 ευρώ, στο Υποέργο-3 2.700.000 ευρώ, στο Υποέργο-4 4.470.000, το Υποέργο-5 δεν έχει ξεκινήσει, δεν έχει καθόλου απορροφητικότητα μέχρι τώρα, στο Υποέργο-6 έχουν γίνει δαπάνες 292.000 ευρώ και στο Υποέργο-7 495.000 ευρώ. Η επόμενη πιστοποίηση των δαπανών που έχουν γίνει προγραμματίζεται για το δίμηνο Απρίλιο-Μάιο του 2008. 
      Τέλος, αναφορικά με τον Άξονα-2, το μέτρο 4.3, αυτό για την ενίσχυση της ζήτησης, ήδη σε δύο από τις γεωγραφικές περιοχές, τις ζώνες της δράσης, είναι τεχνικά εφικτή η παροχή των συμβασιοποιημένων υπηρεσιών εγγυημένης ποιότητας στους πολίτες και εκτιμούμε, ότι εντός του μηνός Μαρτίου 2008, θα ξεκινήσει η εμπορική διάθεση των επιδοτούμενων υπηρεσιών. 
      Στις εταιρείες που αναλαμβάνουν το έργο έχουν τεθεί πολύ συγκεκριμένοι στόχοι. Ζητείται αύξηση της ευρυζωνικής πληθυσμιακής κάλυψης στο 90%, έναντι του λιγότερου από 40% το 2004 και αύξηση της γεωγραφικής κάλυψης στο 60% έναντι ενός ποσοστού που ήταν χαμηλότερο από 10% το 2004. 
      Για τα ίδια ζητήματα που θέτει αυτή η ερώτηση η Κυβέρνηση έχει απαντήσει επανειλημμένως. Δυστυχώς, επανέρχονται ερωτήσεις πολλές φορές που έχουν απαντηθεί είτε σε άλλους συναδέλφους είτε έχουν απαντηθεί με άλλες ευκαιρίες στη Βουλή και παρ’ όλα αυτά κάποιοι συνάδελφοι του ΠΑ.ΣΟ.Κ. επιμένουν να κάνουν ερωτήσεις. Όποτε ζητήθηκε δώσαμε αναλυτικές απαντήσεις για όλα τα στοιχεία που ζητήθηκαν. Φαίνεται, όμως, ότι ο Βουλευτής του ΠΑ.ΣΟ.Κ. κ. Ρόβλιας δεν θέλει να αναγνωρίσει την πραγματικότητα. 
      ΜΙΧΑΛΗΣ ΚΑΡΧΙΜΑΚΗΣ: Ποτέ. Ψέματα λέτε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αν λοιπόν, ενδιαφέρεται το ΠΑ.ΣΟ.Κ. τόσο όψιμα για την πορεία της ευρυζωνικότητας θα σας παραπέμψω να αναζητήσετε από την «Κοινωνία Της Πληροφορίας Α.Ε.» και το εποπτεύον Υπουργείο Εσωτερικών όλα τα τεχνικά στοιχεία -εμείς, αν θέλετε, μπορούμε να μεσολαβήσουμε να σας τα δώσουν- τα παραστατικά, τις συμβάσεις και κάθε άλλο τεχνικό στοιχείο για την πορεία του έργου. Τα στοιχεία είναι εκεί, οι συμβάσεις είναι εκεί και μπορείτε να τα ζητήσετε.
      Δεν πειράζει που το ΠΑ.ΣΟ.Κ. θυμήθηκε, έστω και τώρα, τη σημασία της ευρυζωνικότητας. Ας θυμηθεί, όμως παράλληλα, πού άφησε την Ελλάδα το Μάρτιο του 2004. Ας θυμηθεί ότι μόλις ένας στους χίλιους είχε πρόσβαση στο γρήγορο διαδίκτυο και ας το συγκρίνει με τους εκατό στους χίλιους σήμερα. Ας θυμηθεί τις πανάκριβες τιμές που έκαναν απαγορευτικό το διαδίκτυο στους πολίτες. Ας θυμηθεί ποια ήταν ως τότε η πιο κλειστή αγορά ηλεκτρονικών επικοινωνιών στην Ευρώπη και ας θυμηθεί τα πρόστιμα από την Ευρωπαϊκή Επιτροπή για τη μη μεταφορά των κοινοτικών οδηγιών στο εθνικό θεσμικό πλαίσιο για τις τηλεπικοινωνίες. Ας θυμηθεί ότι άφησε την Ελλάδα τελευταία στην ευρυζωνική Ευρώπη. Αυτό είναι το ζήτημα και όχι το ποιες εταιρείες μετείχαν στους διαγωνισμούς και με ποιες συμβάσεις.
      Η Κυβέρνηση με τη Ψηφιακή Στρατηγική 2006-2013 έφερε ήδη το γρήγορο διαδίκτυο στο 10% του πληθυσμού, πολύ πιο γρήγορα από ό,τι όλοι ανέμεναν και προχωρούμε ακόμα ταχύτερα με σχέδιο, με συγκεκριμένες δράσεις και κυρίως με αποτελεσματικότητα, η οποία αναγνωρίζεται από όλους.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου):  Κυρίες και κύριοι συνάδελφοι, για τη συζητούμενη επερώτηση του κ. Ρόβλια, ο ΣΥ.ΡΙΖ.Α. και ο ΛΑ.Ο.Σ. με επιστολές τους στον Πρόεδρο της Βουλής ορίζουν ως Κοινοβουλευτικούς Εκπροσώπους αντίστοιχα, τους Βουλευτές κ. Αθανάσιο Λεβέντη και Μαυρουδής Βορίδης.
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, ξέρουμε ότι είναι υποχρέωση της Αντιπολίτευσης να ασκεί κοινοβουλευτικό έλεγχο, είναι από τις υποχρεώσεις που έχει από το Σύνταγμα και από τους πολίτες οι οποίοι μας έχουν στείλει σ’ αυτήν την  Αίθουσα. Καμμιά κυβέρνηση, βέβαια, δεν συμπαθεί τον έλεγχο και πολύ περισσότερο αυτή η Κυβέρνηση. Μάλιστα, ορισμένοι Υπουργοί, έχουν αδυναμία στο να αποφεύγουν τον έλεγχο ή να μην απαντούν καθόλου, ή να απαντούν τέλος πάντων με απαντήσεις χωρίς να μπαίνουν στην ουσία ή και να δίνουν παραπλανητικά στοιχεία.
      Και επειδή μιλάμε για το Υπουργείο Οικονομικών, θα πω συγκεκριμένα ότι αναφορικά με τη Microsoft και το νομοσχέδιο που συζητήσαμε πρόσφατα, εμείς είχαμε καταθέσει από το 2006 επανειλημμένες ερωτήσεις και ζητούσαμε να μας δοθεί αυτή η συμφωνία. Ερωτήσεις, επίκαιρες ερωτήσεις, απλές ερωτήσεις, επίκαιρη επερώτηση δεν είχαν καμμιά τύχη. 
      Ο κύριος Υπουργός από πέρυσι είχε πει ότι θα ερχόταν τον Ιανουάριο του 2007 και έφτασε να περάσει ακόμα ένας χρόνος για να πληροφορηθούμε, ό,τι μπορέσαμε να πληροφορηθούμε, βέβαια από αυτήν τη συμφωνία έτσι όπως ήταν διατυπωμένη που δεν ξέρει κανένας πίσω από όλα αυτά τα μπουρδουκλώματα τα οποία παρουσιάζονται, τι ακριβώς κρύβεται. 
      Δεν είναι όμως μόνο το Υπουργείο Οικονομίας και Οικονομικών. Πρέπει να σας πω ότι το Υ.ΠΕ.ΧΩ.Δ.Ε. συστηματικά αποφεύγει να απαντήσει. Τουλάχιστον στις μισές ερωτήσεις δεν απαντά. Και στις άλλες που απαντά, σε ένα σημαντικό ποσοστό, απαντά ότι λαμβάνεται ή ότι θα ληφθεί υπ’ όψιν, μελετάται το ζήτημα κ.ο.κ.. 
      Να σας πω μια άλλη απάντηση που παίρνω ρωτώντας για τις πυρκαγιές των δασών της Αττικής από το 1974 έως σήμερα. Η ερώτηση είναι συγκεκριμένη. Κάθε χρόνο πόσες δασικές εκτάσεις και δάση κάηκαν στην Αττική, πόσες κηρύχθηκαν αναδασωτέες και πόσες πραγματικά αναδασώθηκαν, γιατί ξέρουμε ότι δυστυχώς και όταν κηρύσσονται αναδασωτέες αυτό δεν τηρείται. Απάντηση: «Ολες οι καμένες εκτάσεις κηρύσσονται αναδασωτέες σύμφωνα με το άρθρο 117 του Συντάγματος». Και αυτό ήταν όλο! Αν αυτά τα θεωρούμε ως ικανοποιητικές απαντήσεις, αν μ’ αυτό θεωρούμε ότι εξαντλείται η υποχρέωση των Υπουργών να απαντάνε στις ερωτήσεις και στον κοινοβουλευτικό έλεγχο, τότε κάνουν μεγάλο λάθος.
      Δεν θέλω τώρα να υπεισέλθω σε άλλα προβλήματα, τα οποία αντιμετωπίζουν όλοι οι Βουλευτές. Δυστυχώς όμως, το τονίζω για άλλη μια φορά, η Κυβέρνηση και ιδιαίτερα κάποιοι Υπουργοί, δεν απαντούν.
      Συγκεκριμένα, αύριο έρχεται για πολλοστή φορά μια ερώτηση εξ’ επαναφοράς που είχα υποβάλει γραπτή, πριν από τέσσερις μήνες και περισσότερο, προς τον αρμόδιο Υπουργό Τουριστικής Ανάπτυξης, για ένα θέμα που αφορά το Λαγονήσι. Δεν απάντησε στην γραπτή ερώτηση. Δεν έχει προσέλθει τρεις φορές και με ειδοποίησαν ότι και αύριο δεν θα προσέλθει. Και αυτό συνεχίζεται. Επομένως, εδώ νοιώθουμε ότι κοροϊδευόμαστε! Δεν μπορεί η Κυβέρνηση και οι αρμόδιοι Υπουργοί να αντιμετωπίζουν τον κοινοβουλευτικό έλεγχο με αυτόν τον τρόπο. 
      Κυρία Πρόεδρε, εγώ κάνω έκκληση προς το Προεδρείο, ότι θα πρέπει από αυτήν την άποψη να παρέμβει για να ξέρουμε. Εγώ μάλιστα, έθεσα ένα ερώτημα. Πέστε μας, κύριοι Υπουργοί, πότε θα είστε εύκαιροι για να καθορίσουμε και εμείς τη στάση μας. Γιατί ξέρετε τι γίνεται; Μπλοκάρονται έτσι οι χρόνοι. ‘Εχουμε μια σειρά από άλλες ερωτήσεις να κάνουμε, καταθέτουμε, επανακαταθέτουμε και δεν έρχονται προς συζήτηση και μένουν έτσι μια σειρά από άλλα θέματα εκκρεμή με αποτέλεσμα να είμαστε υπόλογοι απέναντι στους Έλληνες πολίτες, οι οποίοι μας θέτουν αυτά τα ερωτήματα, δημιουργείται έτσι πρόβλημα στο οποίο εμείς δεν μπορούμε να απαντήσουμε και δεν μπορούμε να δώσουμε λύση.
      Σας ευχαριστώ, κυρία Πρόεδρε, και επαναλαμβάνω ότι περιμένω από το Προεδρείο να κάνει τη σχετική παρέμβαση στο ζήτημα το οποίο προανέφερα.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Νομίζω ότι το ζήτημα που τίθεται με τη συγκεκριμένη επερώτηση είναι λιγότερο, αν το αντελήφθην καλά, η απάντηση πάνω σε συγκεκριμένα θέματα που αφορούσαν οι ερωτήσεις που δεν απαντήθηκαν, δηλαδή τα ζητήματα της ευρυζωνικότητας. Νομίζω ότι περισσότερο τίθεται, με αυτή την επερώτηση, ζήτημα κοινοβουλευτικής τάξεως. 
      Δηλαδή, εδώ για μένα ο κύριος Υπουργός θα έπρεπε να απαντήσει το εξής: Πρώτον, αν είναι ακριβές ότι κατετέθησαν τρεις ερωτήσεις. Δεύτερον, αν είναι ακριβές ότι σε αυτές τις τρεις όμοιες ερωτήσεις το Υπουργείο Οικονομίας και Οικονομικών δεν απήντησε. Εάν δεν απήντησε, γιατί δεν το έκανε αυτό. Τα υπόλοιπα περιττεύουν, ακόμα και εάν η απάντηση –γιατί νομίζω ότι αυτή η απάντηση εδόθη, εάν κατάλαβα καλά- είναι ότι οι συγκεκριμένες συμβάσεις που ζητούνται με τις συγκεκριμένες ερωτήσεις από το συνάδελφο κ. Ρόβλια, είναι της αρμοδιότητας του Υπουργείου Εσωτερικών. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Λόγω αρμοδιότητας. 
      ΜΑΥΡΟΥΔΗΣ ΒΟΡΙΔΗΣ: Σωστά. Αλλά έστω και αυτό, επιτρέψτε μου να πω, κύριε Υπουργέ, για λόγους κοινοβουλευτικής τάξεως, κατά τη δική μου κρίση, θα έπρεπε να απαντηθεί έτσι, ότι κακώς μου το ζητάτε εμένα. Πρέπει να το ζητήσετε από το Υπουργείο Εσωτερικών. Ή για να διευκολύνουμε εδώ το έργο των Βουλευτών, εάν πράγματι είναι έτσι, τότε θα έπρεπε, ενδεχομένως, αυτή η ερώτηση να διαβιβαστεί απευθείας στο Υπουργείο Εσωτερικών, προκειμένου να χορηγήσει εκείνο τις συμβάσεις λόγω αναρμοδιότητας του Υπουργείου σας. Πάντως, αυτό είναι το μείζον. Νομίζω ότι αυτό, προκειμένου να τηρείται η κοινοβουλευτική διαδικασία και η κοινοβουλευτική τάξη και να μη δημιουργείται η αίσθηση ότι η Κυβέρνηση δεν επιθυμεί να απαντήσει, πρέπει να γίνεται, ώστε να μην υπάρχει κανένα τέτοιο περιθώριο. Άλλως, η Κυβέρνηση μένει εκτεθειμένη στην κριτική, ή ότι δεν έχει τίποτα να απαντήσει, ή ότι κάτι θέλει να αποκρύψει, ή οτιδήποτε σχετικό. 
      Αν δεν είναι έτσι, πολύ κακά κάνετε που δεν δίνετε μια απλή απάντηση: «Δεν είναι αρμοδιότητα δική μου. Ζητήστε το από το Υπουργείο Εσωτερικών». Αυτό, εάν είναι κάτι τόσο απλό. Αν δεν είναι κάτι τόσο απλό από την άλλη  μεριά, πάλι εδώ είναι έκθετη η Κυβέρνηση, γιατί δεν δίνει τις  παρεχόμενες πληροφορίες. Θεωρώ ότι είναι ένα ζήτημα τάξεως. Θεωρώ ότι όλοι πρέπει να επιμείνουμε. Και θα έλεγα για λόγους ευαισθησίας και η Κυβέρνηση πρέπει να τη δείχνει αυτή την ευαισθησία, να μην μένουν τέτοιου είδους σκιές και τέτοια ερωτηματικά. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης, έχει το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, διαπίστωσα ότι ο Υπουργός των Οικονομικών κατανάλωσε την απάντησή του μιλώντας σχετικά με τα ευρυζωνικά δίκτυα και τους σχετικούς διαγωνισμούς, προσποιούμενος ότι δεν κατανόησε το αντικείμενο της επερώτησης του συνάδελφου κ. Ρόβλια. 
      Κύριε Υπουργέ, ο κ. Ρόβλιας δεν σας ρώτησε μόνο για τις ευρυζωνικές υποδομές και δεν μπήκε καν στο σχολιασμό της ουσίας, σχετικά με τους διαγωνισμούς που αφορούν αυτές τις υποδομές στην «Κοινωνία της Πληροφορίας». Ο κ. Ρόβλιας σας ελέγχει, διότι παρά το γεγονός ότι ο ίδιος και όπως θα αποδειχθεί σε λίγο και άλλοι συνάδελφοι, πολλές φορές σας έχουν ρωτήσει για πολύ ενδιαφέροντα θέματα, το Υπουργείο σας και εσείς προσωπικά, προφανώς, αισθάνεστε ότι δεν έχετε καμία κοινοβουλευτική υποχρέωση απαιτήσεως. 
      Κατατέθηκαν πολλές ερωτήσεις, πρώτον, σχετικά με τα ευρυζωνικά δίκτυα. Δεύτερον, σας εγκαλεί ο συνάδελφος, διότι μεγάλος αριθμός ερωτήσεων που αφορούσε τις δικαστικές προσφυγές κατά κρίσεων προϊσταμένων στο Υπουργείο σας, επίσης δεν απαντήθηκαν. Για ένα τρίτο κύκλο υποθέσεων που αφορά τις μετατάξεις, κυρίως μετά τις Εκλογές του 2004, στελεχών του Υπουργείου σας, προς άλλες υπηρεσίες, σας ζήτησε η Αξιωματική Αντιπολίτευση κατάθεση εγγράφων και την παροχή  πληροφοριών. Στις αλλεπάλληλες ερωτήσεις και πάλι δεν απαντήσατε. Συνεπώς, το ερώτημα δεν είναι τι κάνετε με τα ευρυζωνικά δίκτυα, αλλά γιατί συμπεριφέρεστε με τρόπο αντικοινοβουλευτικό, ενώ οφείλετε να δίνετε απαντήσεις σε συναδέλφους σας Βουλευτές. Εάν αυτό γινόταν κατ’ εξαίρεση, μπορώ να αντιληφθώ, ότι κάτι σας ξέφυγε. Αλλά, όταν εκ συστήματος αγνοείτε τη Βουλή, υπάρχει πρόβλημα κοινοβουλευτικής δεοντολογίας. Και υποθέτω ότι έχετε εκλεγεί. Δεν είστε διορισμένος στο ψηφοδέλτιο Επικρατείας.
      Κυρία Πρόεδρε, θέλω επίσης να σχολιάσω την έπαρση του κυρίου Υπουργού και την απόλυτη βεβαιότητά του ότι, ενώ παλαιότερα οι ευρυζωνικές υποδομές ήταν ένα κεφάλαιο το οποίο το είχαν αγνοήσει οι κυβερνήσεις του ΠΑ.ΣΟ.Κ., οι κυβερνήσεις της Νέας Δημοκρατίας το έχουν ενσωματώσει πλήρως στην πολιτική τους και έχουν κάνει θεάρεστα έργα. Μα, ίσα-ίσα, κύριε Υπουργέ, εάν η περηφάνια σας είναι τόση, γιατί πράγματι υπάρχει ανάπτυξη των ευρυζωνικών υποδομών, τότε η Κυβέρνηση θα έπρεπε να προσέρχεται στο Κοινοβούλιο για να ρίξει φως στις μεγάλες επιτυχίες της. 
      Δεν είχατε κανένα λόγο να κρύβεστε. Η λογική επιβάλλει στους Υπουργούς που παράγουν έργο, η κοινή λογική επιβάλλει στις κυβερνήσεις που αποδίδουν και στην προκειμένη περίπτωση, η κοινή λογική επιβάλλει σε σας που «αποδίδετε» στον τομέα των ευρυζωνικών υποδομών, με τους διαγωνισμούς τους οποίους έχετε εκτελέσει, να προσέρχεστε στη Βουλή και να δίδετε τις σχετικές «καταπληκτικές» πληροφορίες για την «πρόοδο»  που επιτυγχάνετε. Εσείς όμως το αρνηθήκατε και ομολογώ ότι δεν κατανοώ γιατί! Ένα από τα δύο συμβαίνει. Ή δεν έχετε παράξει έργο και συνεπώς δικαιολογείστε να κρύβεστε ή αλλιώς παράγετε έργο οπότε είσθε υπερήφανοι να προσέλθετε στη Βουλή και να δώσετε εξηγήσεις! 
      Σε κάθε περίπτωση πάντως αυτό που έχει σημασία είναι ότι σε σειρά ερωτήσεων –και δεν είναι μόνο αυτές που ειπώθηκαν προηγουμένως από τον κ. Ρόβλια, σε λίγο θα φανεί ότι είναι και πολλές άλλες- αρνείσθε να απαντήσετε. Το απλό ερώτημα είναι, γιατί; 
      Ευχαριστώ πολύ κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ρόβλιας έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΡΟΒΛΙΑΣ: Πρώτα-πρώτα θέλω να διευκρινίσω απευθυνόμενος στον κοινοβουλευτικό εκπρόσωπο του ΛΑ.Ο.Σ. ότι το Υπουργείο Εσωτερικών με έχει ενημερώσει ότι η αρμοδιότητα είναι του Υπουργείου Οικονομίας και Οικονομικών αναμφισβήτητα. Άλλωστε ο Ειδικός Γραμματέας για την «Κοινωνία της Πληροφορίας» είναι όπισθεν του κυρίου Υπουργού. Ας μην κοροϊδευόμαστε μεταξύ μας λοιπόν ποιανού είναι η αρμοδιότητα. 
      Δεύτερον, όσον αφορά τα άλματα προόδου…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μου επιτρέπετε κύριε συνάδελφε;
      ΚΩΝΣΤΑΝΤΙΝΟΣ ΡΟΒΛΙΑΣ: Σας παρακαλώ κύριε Υπουργέ. Δεν σας διέκοψα και δεν θέλω να με διακόψετε. 
      Επαναλαμβάνω όσον αφορά τα άλματα της Ελληνικής Κυβέρνησης, της Κυβέρνησης της Νέας Δημοκρατίας στον τομέα των ηλεκτρονικών επικοινωνιών θα θυμίσω ότι από το 2004 μέχρι το 2007 η Ελλάδα κατρακύλησε δώδεκα θέσεις στην παγκόσμια κατάταξη για την ηλεκτρονική ετοιμότητα. Αυτά είναι τα «θαύματα» που πέτυχε στον τομέα αυτόν το Υπουργείο και η Κυβέρνηση. 
      Όμως το ζήτημα σήμερα δεν είναι τα ευρυζωνικά κύριε Υπουργέ. Έχω την αίσθηση ότι δεν διαβάσατε για μια ακόμη φορά ούτε καν την επερώτηση. Η επερώτηση λέει ότι επερωτάσθε για την αδικαιολόγητη και παράνομη άρνησή σας να καταθέσετε στη Βουλή τα αιτούμενα στοιχεία. Δεν έχει νόημα να τα καταθέσετε σήμερα, κανένα απολύτως. Τα ζητάμε από το Δεκέμβριο του 2006. Επίσης, επερωτάσθε για την κατ’ εξακολούθηση περιφρόνηση του Κοινοβουλίου, του Κανονισμού της Βουλής και του Συντάγματος.
      Σας ανέφερα δεκατρείς ερωτήσεις δικές μου –είναι και άλλες αλλά είναι χαρακτηριστικές δεκατρείς περιπτώσεις- στις οποίες δεν απαντήσατε, πολλές των οποίων υπεβλήθησαν για δεύτερη και τρίτη φορά. Σε λίγο θα ακούσετε τον πρώην Πρόεδρο της Βουλής, τον κ. Κακλαμάνη πάλι για ερώτηση – αίτηση κατάθεση εγγράφων στην οποία δεν απαντήσατε. Αλλά έχω μπροστά μου και ένα κατάλογο άλλων ερωτήσεων. Είναι άλλες δεκατέσσερις, είναι μια καινούργια συλλογή και σ’ αυτήν τη συλλογή θα προστεθούν και άλλες και σε μερικές μέρες θα κληθείτε με επερώτηση για εκατοντάδες αναπάντητες ερωτήσεις. 
      Να σας θυμίσω λοιπόν άλλες δεκατέσσερις του συναδέλφου κ. Καρχιμάκη. Ερώτηση με αριθμό 1899/14.11.2007: «αδιαφανείς χορηγίες από τον Ο.Π.Α.Π.». Ερώτηση με αριθμό 1959/15.11.2007: «περί του δικαιώματος για αποκλειστική διαχείριση των τυχερών παιγνίων στη χώρα μας». Ερώτηση με αριθμό 2510/28.11.2007: «κατάσταση στα Ελληνικά Αμυντικά Συστήματα». Αναπάντητες όλες κύριε Υπουργέ. Πείτε μας όταν θα μιλήσετε γιατί είναι αναπάντητες. Συνεχίζω, ερώτηση με αριθμό 2616/29.11.2007 «σκανδαλώδεις μισθοί στα υψηλόβαθμα στελέχη του Ο.Π.Α.Π.». Ερώτηση με αριθμό 5053/24.1.2008: «διορισμός εμπλεκομένου σε υπόθεση λαθρεμπορίας ως διευθυντή σε νευραλγικό τελωνείο». Μήπως και αυτές είναι του Υπουργείου Εσωτερικών και δεν το αντελήφθην; Ερώτηση με αριθμό 2727/3.12.2007: «Προκλητικά ευνοιοκρατικός διορισμός σε διάφορες επιτροπές νομικής συμβούλου του Υπουργού Οικονομίας». Ερώτηση με αριθμό 2901/5.12.2007: «Απαλλαγές εγγυήσεων ύψους 271.000.000 ευρώ από τη διοίκηση της Εθνικής Τράπεζας». Ερώτηση με αριθμό 3121/11.12.2007: «Ελεγχόμενης νομιμότητος χορήγηση αποζημίωσης σε παραιτηθέντα σύμβουλο του Ο.Π.Α.Π.». Ερώτηση με αριθμό 3216/13.12.2007: «Παροχή στοιχείων για τον ειδικό γραμματέα κ. Κλαδά». 
      Ερώτηση με αριθμό 3217/13-12-2007: «Σκανδαλιστικές εκχωρήσεις γης στη Μονή Βατοπεδίου». Προφανώς εννοεί σκανδαλώδεις εκχωρήσεις γης. Ερώτηση με αριθμό 3760/2-1-2008: «Υπόθεση Ζαχόπουλου». Ερώτηση με αριθμό 4302/14-1-2008: «Επιχορήγηση του Οργανισμού Συλλογικής Διαχείρισης Δικαιωμάτων Θεατρικών Συγγραφέων και διερεύνηση ατασθαλιών». Ερώτηση με αριθμό 4303/14-1-2008: «Ατασθαλίες και σχέσεις εξάρτησης μεταξύ προσώπων και εταιρειών γύρω από τον πρώην Γραμματέα του Υπουργείου Πολιτισμού κ. Ζαχόπουλο». Ερώτηση πάλι σχετικά με τον επικεφαλής της Υπηρεσίας Ειδικών Ελέγχων του Υπουργείου Οικονομίας κ. Κλαδά. 
      Όπως βλέπετε η συλλογή αυξάνεται. Και αυτό το οποίο θα πρέπει να απαντήσετε στη Βουλή είναι από πού αντλείτε το δικαίωμα να περιφρονείτε τη διαδικασία του Κοινοβουλευτικού Ελέγχου. 
      Κυρία Πρόεδρε, καταθέτω για τα Πρακτικά όλους αυτούς τους καταλόγους.
      Ευχαριστώ.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο για πέντε λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, το ΠΑ.ΣΟ.Κ. ακολουθώντας την πάγια πρακτική του επιμένει να παραποιεί την αλήθεια -όμως, οι αριθμοί και τα επίσημα δεδομένα είναι αμείλικτα- γι’ αυτό άλλωστε και επιλέγει να μην μπει στην ουσία της ερώτησης που το ίδιο έχει καταθέσει. 
      Η μεγάλη παρέμβαση της Κυβέρνησης για το γρήγορο ίντερνετ, εγκρίθηκε από την Ευρωπαϊκή Επιτροπή με το σχόλιο από την Επίτροπο κ. Κρόις ότι αποτελεί το σημαντικότερο ευρυζωνικό σχέδιο που έχει ποτέ αναλάβει κράτος-μέλος. Είναι μια μεγάλη παρέμβαση και αυτό αφορά τον ελληνικό λαό, που θα βελτιώσει σημαντικά τη θέση της χώρας στην αξιοποίηση των νέων τεχνολογιών.
      Το εν λόγω έργο της Κυβέρνησης σχεδιάστηκε ανοικτά σε συνεργασία με όλους τους εμπλεκομένους φορείς και τέθηκε σε ευρεία διαβούλευση με την αγορά για επάνω από τέσσερις μήνες στη διάρκεια του 2006. Βασίστηκε στην αναθεώρηση που έκανε η Κυβέρνηση στο Πρόγραμμα «Κοινωνία της Πληροφορίας» τον Ιούνιο του 2004. Χάρη σε αυτήν την αναθεώρηση το συγκεκριμένο έργο δεν απευθύνεται μόνο στη δημιουργία υποδομών αλλά και στους πολίτες, καθώς ενισχύει τη ζήτηση και την εξοικείωση των πολιτών με επιπλέον 50.000.000 ευρώ. 
      Εντάχθηκε το έργο αυτό στο Επιχειρησιακό Πρόγραμμα «Κοινωνία της Πληροφορίας» το Μάιο του 2006. Εδώ υπάρχει μια σύγχυση. Υπάρχει το Επιχειρησιακό Πρόγραμμα «Κοινωνία της Πληροφορίας» το οποίο ελέγχει ο Ειδικός Γραμματέας Ψηφιακού Σχεδιασμού ο κ. Ασημακόπουλος που είναι εδώ σήμερα και υπάρχει και η εταιρεία «Κοινωνία της Πληροφορίας Α.Ε.» η οποία διενεργεί τους διαγωνισμούς, η οποία υπάγεται στο Υπουργείο Εσωτερικών. Αυτά είναι δεδομένα, είναι γεγονότα. Απορώ γιατί αμφισβητείτε τα ίδια τα γεγονότα.
      Αναφερθήκατε λοιπόν, στον Ειδικό Γραμματέα της «Κοινωνίας της Πληροφορίας», όχι πια «Κοινωνία της Πληροφορίας», αλλά Ψηφιακού Σχεδιασμού, αλλά αγνοείτε ότι τους διαγωνισμούς τους κάνει η «Κοινωνία της Πληροφορίας Α.Ε.» η οποία έχει διοικητικό συμβούλιο το οποίο εποπτεύεται από το Υπουργείο Εσωτερικών. Δεν έχει σημασία γιατί είπαμε ότι θα σας βοηθήσουμε με το Υπουργείο Εσωτερικών, θα έλθω εγώ σε επαφή με τον κ. Παυλόπουλο και θα του ζητήσω να σας στείλει όλες τις συμβάσεις. 
      Εντάχθηκε το εν λόγω έργο, στο Επιχειρησιακό Πρόγραμμα «Κοινωνία της Πληροφορίας», όπως είπα, στις 4 Μαΐου του 2006. Το εν λόγω έργο έλαβε γραπτές θετικές απαντήσεις και εγκρίσεις,  τόσο από την Γενική Διεύθυνση Περιφερειακής Ανάπτυξης όσο και από την Γενική Διεύθυνση Ανταγωνισμού της Ευρωπαϊκής Ένωσης με τα θετικά σχόλια που αναφέρθηκαν. Οι διαγωνισμοί έγιναν με τους κανόνες της Ευρωπαϊκής Ένωσης, καθώς οι διαγωνισμοί εξασφαλίζουν ισότιμους όρους ανταγωνισμού και συνάδουν με τις αντίστοιχες ευρωπαϊκές πολιτικές για την τεχνολογία, όπως η πολιτική Ι 2010. 
      Ας μας πει το ΠΑ.ΣΟ.Κ. με ποιο αντίστοιχο θεωρητικό του σχέδιο, συγκρίνονται αυτές οι δράσεις. Σε ποια διαβούλευση παρουσίασε το ΠΑ.ΣΟ.Κ. το δικό του δήθεν θεωρητικό σχέδιο, στο οποίο έχει αναφερθεί επανειλημμένως και ποιοι το είδαν. 
      Ας μας πει πότε είχε συμπεριλάβει στον αρχικό στρεβλό σχεδιασμό του Προγράμματος «Κοινωνία της Πληροφορίας» δράσεις για την ενίσχυση της ζήτησης του γρήγορου ίντερνετ και πού αποτυπώνονται αυτές. 
      Ας μας πει εάν έχει ποτέ λάβει οποιαδήποτε επίσημη έγκριση από τις αρμόδιες υπηρεσίες της Ευρωπαϊκής Ένωσης, για τα δήθεν έργα του, για το γρήγορο ίντερνετ, γιατί άκουσα τον Κοινοβουλευτικό Εκπρόσωπο να αμφισβητεί την πρόοδο. 
      Ας μας πει το ΠΑ.ΣΟ.Κ. πότε, σε ποια ημερομηνία εντάχθηκε το δήθεν δικό του σχέδιο στο Πρόγραμμα «Κοινωνία της Πληροφορίας».
      Απαντήσεις στα παραπάνω προφανώς δεν υπάρχουν, γιατί δεν υπάρχει αντίστοιχο σχέδιο από την Αξιωματική Αντιπολίτευση, ούτε επίσημες εγκρίσεις και ευρεία διαβούλευση υπήρξαν ποτέ. Αυτή είναι η πρώτη στρέβλωση της αλήθειας. Έχει όμως και συνέχεια.
      Ας θυμηθεί το ΠΑ.ΣΟ.Κ. ότι το Μάρτιο του 2004 η Ελλάδα στον τομέα του γρήγορου ίντερνετ, ήταν τελευταία στην Ευρωπαϊκή Ένωση. Θα το επαναλάβω, μόνο ένας στους χίλιους είχε πρόσβαση στο γρήγορο ίντερνετ. Σήμερα ήδη, με τη στρατηγική της Κυβέρνησης, το 8% του πληθυσμού, έχει ξεπεραστεί, έχουμε φτάσει κοντά στο 10% και προχωρούμε ακόμη ταχύτερα, έχει πρόσβαση στο γρήγορο ίντερνετ. 
      Τώρα θα έρθω σε ένα άλλο θέμα το οποίο έχει να κάνει με τα θέματα των ερωτήσεων.
      Κυρίες και κύριοι συνάδελφοι, γενικότερα είναι γεγονός ότι δεν έχω κανένα πρόβλημα να έρθω στη Βουλή και να υποστηρίξω την πολιτική που εφαρμόζουμε στο Υπουργείο. Ενημερώνω με δική μου πρωτοβουλία την Επιτροπή Οικονομικών Υποθέσεων, τουλάχιστον μία φορά το μήνα και για τα διαλαμβανόμενα και τα συζητούμενα στο EUROGROUP και το ΕCOFIN όπου συζητούμε ευρύτερα όλα τα θέματα που αφορούν το Υπουργείο Οικονομίας και Οικονομικών, διότι εξελίσσονται αυτές οι συζητήσεις με πρωτοβουλία της Αξιωματικής Αντιπολίτευσης βιαστικά σε κοινοβουλευτικό έλεγχο και όχι σε ενημέρωση.
      Στη Βουλή το Υπουργείο Οικονομικών φέρνει τα περισσότερα νομοσχέδια από οποιοδήποτε άλλο Υπουργείο και κάθε άλλο παρά περιφρονεί το Κοινοβούλιο.
      ΜΙΧΑΛΗΣ ΚΑΡΧΙΜΑΚΗΣ: Στις ερωτήσεις δεν απαντάτε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχω συνεχείς παρουσίες στη Βουλή. Αλλά δεν θα συμβάλω στην απαξίωση του Κοινοβουλίου παίρνοντας στα σοβαρά κάποιες ερωτήσεις που υποβάλλουν κάποια στελέχη της Αξιωματικής Αντιπολίτευσης μόνο και μόνο για σκανδαλολογία και εντυπωσιασμό.
      Είναι αξιοσημείωτο και είναι και θλιβερό ότι στελέχη της Αξιωματικής Αντιπολίτευσης, όχι πολλά, κάποια στελέχη της Αξιωματικής Αντιπολίτευσης, καταφεύγουν σε σκανδαλοθηρικές και εντυπωσιοθηρικές ερωτήσεις, υιοθετώντας συχνά συκοφαντικές καταγγελίες. Οι ερωτήσεις τους έχουν προσωπικό χαρακτήρα, θίγουν ανθρώπους, θίγουν υπολήψεις και υπό άλλες συνθήκες θα ήταν αρμοδιότητα των δικαστηρίων. Για παράδειγμα, πολλές από τις ανώνυμες καταγγελίες που έχουν υιοθετήσει στελέχη της Αξιωματικής Αντιπολίτευσης είναι οι ίδιες καταγγελίες οι οποίες αναφέρονται στο συκοφαντικό ιστολόγιο, οι υπεύθυνοι του οποίου αποκαλύφθηκαν στο τέλος της προηγούμενης εβδομάδας. 
      Δεν μπορώ και δεν θέλω να πιστέψω –και έχω και στοιχεία- ότι ενδέχεται να υπάρχει κάποια σχέση μεταξύ των συκοφαντικών ισχυρισμών που επί μήνες εμφανίζονταν στη συγκεκριμένη ιστοσελίδα, στο συγκεκριμένο ιστολόγιο και των ερωτήσεων που εν συνεχεία υπέβαλαν κάποιοι Βουλευτές της Αξιωματικής Αντιπολίτευσης, υιοθετώντας τους συκοφαντικούς ισχυρισμούς. Ελπίζω ότι αυτό δεν ήταν μια συμπαιγνία. Γιατί, εάν ήταν συμπαιγνία, είναι πολύ σοβαρό για το πολιτικό μας σύστημα, σε κάθε περίπτωση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε κάποια στοιχεία, κύριε Υπουργέ;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχω στοιχεία και εάν θέλετε θα τα καταθέσω, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάντε το. Θα είμαστε προσηλωμένοι. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχει παρέλθει ο χρόνος σας κατά πολύ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σε κάθε περίπτωση, σε ερωτήσεις, δήθεν ερωτήσεις που στην ουσία είναι υιοθέτηση συκοφαντικών ισχυρισμών, οι οποίοι υποβιβάζουν το επίπεδο της πολιτικής αντιπαράθεσης στη χώρα μας, εγώ δεν απαντώ.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Καστανίδης έχει το λόγο για τέσσερα λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, συνηθίζετε μια τακτική η οποία δεν είναι μόνο προσβλητική για τα κοινοβουλευτικά ήθη, αλλά και για τους δημοκρατικούς θεσμούς. 
      Ξεκινάω από την τελευταία σας αποστροφή ότι έχετε στοιχεία, ότι όσα δημοσιεύτηκαν κατά καιρούς στο γνωστό blogspot ενδεχομένως συνδέονται με τις ερωτήσεις που υπέβαλαν ορισμένοι συνάδελφοι του ΠΑ.ΣΟ.Κ.. 
      Σας δηλώνω εξαρχής ότι εάν δεν καταθέσετε στοιχεία, από τα οποία να προκύπτει τέτοια σύνδεση, είσαστε ένας απλός συκοφάντης, ο οποίος μάλιστα έχει υπερβεί και τα όρια του Ποινικού Κώδικα. 
      Δεύτερον, σας υπενθυμίζω, κύριε Υπουργέ, ότι στο συγκεκριμένο blogspot κατά καιρούς, δυστυχώς για την ποιότητα της ενημέρωσης και όσων συμβαίνουν στο διαδικτυακό τόπο, έχουν συκοφαντηθεί στελέχη διαφόρων πολιτικών κομμάτων, επιχειρηματίες, καλλιτέχνες κ.ο.κ..
     Μήπως θα ήταν συνέχεια της δικής σας λογικής, αν σκεφτόταν κάποιος πολιτικός του ΠΑ.ΣΟ.Κ. ότι, όταν εθίγετο πολιτικό πρόσωπο του ΠΑ.ΣΟ.Κ., πιθανότατα από πίσω βρισκόταν παράγοντας της Νέας Δημοκρατίας. Είναι, όμως, σοβαρή αντιμετώπιση αυτή; 
     Είναι δυνατόν να ομιλείτε από το Βήμα της Βουλής και να λέτε ότι διαθέτετε στοιχεία; Είναι απαράδεκτο αυτό το οποίο κάνετε. Αν δεν θέλετε να εμφανιστείτε ως κοινός συκοφάντης, που δεν του αναλογεί η κοινοβουλευτική ιδιότητα, οφείλετε πάραυτα να ανέβετε ξανά στο Βήμα και να παρουσιάσετε τα στοιχεία, ειδάλλως θα ασκήσει η Κοινοβουλευτική Ομάδα του ΠΑ.ΣΟ.Κ. όσα δικαιώματα τής αναλογούν και κατά τον Κανονισμό της Βουλής και σύμφωνα με άλλες διατάξεις. Δεν σας επιτρέπουμε αυτήν την αχαλιναγώγητη και αναξιοπρεπή συμπεριφορά. 
     Επανέρχομαι στο θέμα που συζητάμε. Τι έκανε πάλι, κυρία Πρόεδρε, ο κύριος Υπουργός; Μίλησε για τα ευρυζωνικά δίκτυα. Γνωρίζει, είμαι σίγουρος και ανάγνωση και γραφή. Συνεπώς αν αναγνώσει τον τίτλο της ημερησίας διατάξεως, όπως διενεμήθη από το Προεδρείο και τις υπηρεσίες της Βουλής, θα δει το εξής: Έχει θέμα «Άρνηση κατάθεσης στη Βουλή σχετικών διαγωνισμών – Περιφρόνηση της διαδικασίας του κοινοβουλευτικού ελέγχου». 
     Αυτό που συζητάμε, κύριε Υπουργέ, δεν είναι η πολιτική σας, υπαρκτή ή ανύπαρκτη, για τα ευρυζωνικά δίκτυα, αλλά η άρνησή σας να καταθέσετε απαντήσεις για σειρά θεμάτων που αφορούν μεταξύ άλλων δικαστικές προσφυγές και μετατάξεις. 
     Ας προσφύγω στη δική σας λογική προς ώρας και να δεχτώ ότι η μεγαθυμία σας σας υποχρεώνει να απαντάτε επί ερωτήσεων Βουλευτών του ΠΑ.ΣΟ.Κ. που δεν είναι σκανδαλοθηρικές. Γιατί τότε δεν απαντήσατε μέχρι τώρα σ’ αυτές; 
     Ας υποθέσω επίσης ότι η ναπολεόντεια στάση σας να κρίνετε τους πάντες και τα πάντα, σας οδηγεί στο ασφαλές συμπέρασμα ότι ορισμένοι Βουλευτές του ΠΑ.ΣΟ.Κ. μπορεί να θέλουν σκανδαλοθηρικές συζητήσεις. 
     Δικαστικές προσφυγές που έχουν υποβληθεί από υπαλλήλους σας, για τις κρίσεις προϊσταμένων είναι σκανδαλοθηρικό θέμα; Μετατάξεις, τις οποίες έχετε κάνει και για τις οποίες ζητούμε στοιχεία, είναι σκανδαλοθηρικό θέμα; Ο προσελθών στη Βουλή κατά τη συζήτηση σχετικής ερώτησης Υφυπουργός σας κ. Μπέζας αρνήθηκε επίσης να δώσει τα ονόματα των μεταταγέντων και κατά τη συζήτηση εκείνη ο Αντιπρόεδρος της Βουλής κ. Σούρλας του υπέδειξε ότι οφείλει, σύμφωνα με τον Κανονισμό της Βουλής των Ελλήνων, να καταθέσει τα στοιχεία από τη στιγμή που το ζητούν ερωτώντες Βουλευτές. 
     Θεωρείτε ότι αυτά τα θέματα ανήκουν στη θεματική των σκανδάλων; Τότε, τι δεν είναι κατά την άποψή σας σκάνδαλο; Τι αποτελεί συζήτηση που προστατεύει το δημόσιο συμφέρον; Ποια είναι η συζήτηση η οποία κατατείνει στον έλεγχο των πράξεων ή παραλείψεων συγκεκριμένου Υπουργού ή της ηγεσίας συνολικότερα ενός  Υπουργείου; 
     Και επειδή είμαι σίγουρος ότι αυτά τα καταλαβαίνετε, γι’ αυτό και έχω την πεποίθηση ότι στην προκειμένη περίπτωση, δεν ισχύει το παγκοσμίως γνωστό ρηθέν «όταν το δάχτυλο δείχνει το φεγγάρι, ο ηλίθιος κοιτάζει το δάχτυλο».
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι αυτονόητο ότι δεν θα παρακολουθήσω τον Κοινοβουλευτικό Εκπρόσωπο του ΠΑ.ΣΟ.Κ. στον πολιτικό κατήφορο που κατέβηκε. Εγώ θα σας δώσω τα στοιχεία. 
     Υπήρξε ένα δημοσίευμα στο συγκεκριμένο ιστολόγιο, την Τετάρτη 4 Ιουλίου 2007. Στις 5 Ιουλίου 2007 υπήρξε ερώτηση και αίτηση κατάθεσης εγγράφων από κάποιους συναδέλφους του ΠΑ.ΣΟ.Κ., η οποία ξεκίνησε ως εξής: «Σύμφωνα με ηλεκτρονικό δημοσίευμα πριν από μερικές εβδομάδες...
     ΧΑΡΑΛΑΜΠΟΣ ΚΑΣΤΑΝΙΔΗΣ: Και  λοιπόν; 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πλήρης υιοθέτηση του δημοσιεύματος. Δεύτερον…
     ΧΑΡΑΛΑΜΠΟΣ ΚΑΣΤΑΝΙΔΗΣ: Όπως και των εφημερίδων. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Δεν είναι το ίδιο. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, σας παρακαλώ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τρίτη 3 Δεκεμβρίου 2007, αντίστοιχο συκοφαντικό δημοσίευμα το οποίο στρέφεται προσωπικά κατ’ εμού και συνεργατών μου. Στις 3 Δεκεμβρίου κατατίθεται ερώτηση πάλι από Βουλευτές του ΠΑ.ΣΟ.Κ.. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Τι σημαίνει αυτό; Ποια είναι η σχέση; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 13 Δεκεμβρίου του 2007: Ανώνυμο συκοφαντικό δημοσίευμα στο συγκεκριμένο ιστολόγιο υιοθετείται στις 17 Δεκεμβρίου με ερώτηση που καταθέτουν συνάδελφοι Βουλευτές του ΠΑ.ΣΟ.Κ.. 
      Τρία στοιχεία –δεν χρειάζεται να σας καταθέσω τριάντα τρία- φτάνει αυτό, για να δείξει το ποιόν της αντιπολίτευσης, την οποία επιχειρείτε να κάνετε!
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      Επειδή δεν μπορείτε να κάνετε αντιπολίτευση σε πολιτικά ζητήματα –άλλωστε, επερωτήσεις επί σοβαρών πολιτικών ζητημάτων δεν έχουν κατατεθεί από την Κοινοβουλευτική Ομάδα του ΠΑ.ΣΟ.Κ., δεν είχα τη χαρά να έλθω εδώ μετά από πρόσκληση των συναδέλφων του ΠΑ.ΣΟ.Κ. να απαντήσω σε σοβαρά πολιτικά ζητήματα- ...
      ΜΙΧΑΛΗΣ ΚΑΡΧΙΜΑΚΗΣ: Δεν απαντάτε!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): ...έχετε υιοθετήσει μια πολιτική κατασυκοφάντησης και σπίλωσης. Αυτή την πολιτική σας τη χαρίζουμε. Εμείς δεν πρόκειται να σας παρακολουθήσουμε.
      Τώρα, ως προς τα υπόλοιπα θέματα που τέθηκαν στην επερώτηση του κ. Ρόβλια, αυτά έχουν απαντηθεί από το συνάδελφο κ. Μπέζα και έχουν απαντηθεί επαρκώς. Αν θέλετε προσωπικά δεδομένα για τους υπαλλήλους, μπορείτε να τα ζητήσετε από εκείνους που έχουν κάνει τις προσφυγές. Δεν έχουμε εμείς τις προσφυγές που έχουν κάνει οι υπάλληλοι.
      ΚΩΝΣΤΑΝΤΙΝΟΣ ΡΟΒΛΙΑΣ: Ποιος τις έχει; 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Καστανίδη, έχετε δύο λεπτά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ξέρω αν ο κύριος Υπουργός διαθέτει τριάντα τρεις ερωτήσεις ή στοιχεία. Κύριε Υπουργέ, είναι ηλίου φαεινότερον ότι αν κάποιος, «περιοδεύοντας» μέσα στα blogspots αντλήσει κάποια στοιχεία και τα χρησιμοποιήσει, αυτό δεν σημαίνει ότι υπάρχει οποιαδήποτε σχέση μεταξύ αυτού που επερωτά ή ρωτά και αυτού που έγραψε, ανευθύνως ενδεχομένως, στο blogspot.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ανευθύνως ερωτάτε!
      ΧΑΡΑΛΑΜΠΟΣ ΚΑΣΤΑΝΙΔΗΣ: Καμμία απολύτως σχέση! Διότι αυτό το οποίο ισχυριστήκατε είναι ότι υπάρχει σχέση πολιτική, μεταξύ αυτών που γράφουν σε ένα blogspot –το συγκεκριμένο- και αυτών που ερωτούν! Αυτό ισχυριστήκατε. Και γι’ αυτό σας εγκαλέσαμε να δώσετε στοιχεία!
      Όμως, όπως ξέρετε, κυρία Πρόεδρε, μπορεί να γραφτούν διάφορα σχόλια σε περιοδικά, σε εφημερίδες, να ακουστούν στα ηλεκτρονικά Μέσα Μαζικής Ενημέρωσης και κάποιος, με βάση την πληροφορία –ανεξαρτήτως αν την ελέγχει ή όχι- να εκθέσει την άποψή του. Αυτό δεν σημαίνει ότι υπάρχει σχέση μεταξύ του γράφοντος ή εκφωνούντος και του ερωτώντος! Άρα, λοιπόν, καταλαβαίνουμε ότι στην προκειμένη περίπτωση μάλλον ισχύει το «απορία ψάλτου, βηξ». 
      Σας υπενθυμίζω, κύριε Υπουργέ, και κάτι ακόμα. Αλίμονο αν στελέχη του ΠΑ.ΣΟ.Κ. που εβλήθησαν στο συγκεκριμένο blogspot είχαν την άποψη ότι μπορεί συνάδελφοί σας από την Κυβέρνηση, το κόμμα σας, να σχετίζονται με αυτούς που έγραφαν στο blogspot.
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώθηκε η συζήτηση.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ήθελα να κάνω μια διευκρίνιση, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε ένα λεπτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή γίνεται πάλι μια προσπάθεια διαστρέβλωσης αυτών που είπα, εγώ είπα ότι δεν μπορώ και δεν θέλω να πιστέψω ότι ενδέχεται να υπάρχει κάποια σχέση μεταξύ των συκοφαντικών ισχυρισμών που εμφανίζονται στο συγκεκριμένο ιστολόγιο και των ερωτήσεων που εν συνεχεία υποβάλλουν κάποιοι συνάδελφοι από την Αξιωματική Αντιπολίτευση. Είναι συγκεκριμένοι αυτοί οι συνάδελφοι και δεν κάνουν καμμία άλλη δουλειά, είναι το πολιτικό τους «είναι» μόνο αυτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Κυρία Πρόεδρε, με συγχωρείτε.
      Επειδή η επερώτηση είναι δική μου, κύριε Υπουργέ, θέλω να διευκρινίσετε αν εννοείτε εμένα. Εμένα αυτό με ενδιαφέρει.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν εννοείτε εμένα. Σας ευχαριστώ πολύ.
      ΜΙΧΑΛΗΣ ΚΑΡΧΙΜΑΚΗΣ: Να πει ποιον εννοεί!
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Καρχιμάκη, πήρε την απάντηση που ζήτησε ο κ. Ρόβλιας –με πολλή ευπρέπεια, οφείλω να σημειώσω.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα τέσσερις μαθητές και μαθήτριες και τέσσερις συνοδοί-καθηγητές από το 1ο Γυμνάσιο Ευόσμου Θεσσαλονίκης. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Κηρύσσεται περαιωμένη η συζήτηση επί της υπ’ αριθμόν 9/13.11.2007 επερώτησης, σύμφωνα με το άρθρο 134 παράγραφος 2 του Κανονισμού της  Βουλής, του Βουλευτή του ΠΑ.ΣΟ.Κ. κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το διαγωνισμό για την ανάπτυξη ευρυζωνικών υποδομών (δικτύων) τοπικής πρόσβασης.
      Θα συζητηθεί τώρα η υπ’ αριθμόν 44/6.2.2008 επερώτηση, σύμφωνα με το άρθρο 134 παράγραφος 2 του Κανονισμού της Βουλής, του πρώην Προέδρου της Βουλής και Βουλευτή του ΠΑ.ΣΟ.Κ. κ. Αποστόλου Κακλαμάνη προς τον Υπουργό Οικονομίας και Οικονομικών, σχετικά με τη μη κατάθεση της έκθεσης Ζορμπά για την υπόθεση των ομολόγων.
      Κύριε Πρόεδρε, έχετε το λόγο για δέκα λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, είναι ευτυχές το γεγονός ότι τα παιδιά από τον Εύοσμο Θεσσαλονίκης παρακολουθούν τη συζήτηση. Ελπίζω να μη βληθούν και αυτά από την αποπνικτική ατμόσφαιρα, στην οποία βρισκόμαστε εμείς αυτήν τη στιγμή.
      Ποτέ, κυρία Πρόεδρε, στα τριάντα πέντε χρόνια που θητεύω σε αυτήν την Αίθουσα, δεν εμφανίστηκε Υπουργός από το Βήμα της Βουλής με τόσο αλαζονικό, υβριστικό και καταφρονητικό ύφος και λόγο απέναντι στους εκπροσώπους του ελληνικού λαού. Δεν ξέρω ποια «ποιότητα αντιπολίτευσης» όπως είπε, για το ΠΑ.ΣΟ.Κ., ταιριάζει στον κύριο Υπουργό. Αυτό που ξέρω είναι ότι η χώρα δεν έχει Κυβέρνηση της ποιότητας που της αξίζει. Αν υπήρχε μια τέτοια κυβέρνηση, θα υπήρχε και ένας Πρωθυπουργός, ο οποίος θα τιμούσε τη Βουλή και οπωσδήποτε την επομένη, δεν θα ήταν ο κ. Αλογοσκούφης επικεφαλής του οικονομικού επιτελείου της κυβέρνησης.
      Κυρία Πρόεδρε, επερωτώ και εγώ τον κύριο Υπουργό, διότι αρνείται σκοπίμως, προκειμένου να συγκαλύψει ενοχές της Κυβέρνησης και πολιτικές ευθύνες του ιδίου προσωπικώς, να καταθέσει στη Βουλή έγγραφα τα οποία εζήτησα. Εζήτησα το πόρισμα που κατέθεσε ο επικεφαλής της ειδικής υπηρεσίας για το ξέπλυμα βρώμικου χρήματος, ο πρώην αντεισαγγελέας του Αρείου Πάγου κ. Ζορμπάς, το οποίο, όπως μας είπε εδώ ο Υπουργός της Δικαιοσύνης, είναι ένα απλούν έγγραφο.
      Επομένως δεν στοιχειοθετείται ο κυβερνητικός ισχυρισμός ότι αποτελεί στοιχείο της δικογραφίας για τα δομημένα ομόλογα και ως εκ τούτου δεν μπορεί να το πληροφορηθεί ο ελληνικός λαός και το Κοινοβούλιο, παρά μόνο μέσω αποσπασματικών διαρροών. Είναι το πόρισμα του κ. Ζορμπά, του οποίου η εμφάνιση στην Επιτροπή Θεσμών και Διαφάνειας της Βουλής ματαιώθηκε, διότι τέσσερις ημέρες προ της ορισθείσης ημέρας και ώρας ακρόασής του, η Κυβέρνηση του κ. Καραμανλή διέλυσε τη Βουλή και προκήρυξε εκλογές.
      Αυτό το έγγραφο ζητούμε, σχετικά με το οποίο, όπως άλλωστε εμμέσως επιβεβαίωσε ο κ. Ζορμπάς στην Επιτροπή Θεσμών και Διαφάνειας, της οποίας είμαι μέλος, εγράφησαν στον Τύπο ότι το χρήμα, προϊόν λεηλασίας των αποθεματικών των ασφαλιστικών ταμείων, που, μέσω της επιχείρησης των περίφημων δομημένων ομολόγων, ανηρπάγη από διαφόρους αετονύχηδες, κατευθύνθηκε σε ορισμένο πολιτικό χώρο. Ο κ. Ζορμπάς δεν το αρνήθηκε. Αντιθέτως διευκρίνισε ότι αν η έρευνά του τον οδηγούσε και σε μέλος της Κυβερνήσεως, τότε θα την διέκοπτε.
      Έχουμε κάθε λόγο να πιστεύουμε -και άλλωστε, η εικόνα που δείχνει η Κυβέρνηση σε όλες αυτές τις υποθέσεις, από τις υποκλοπές μέχρι τα σκάνδαλα Ζαχόπουλου, κουμπάρων, συγγενών και φίλων- αυτό δείχνει ότι πίσω από αυτήν την ιστορία δεν ήταν απλώς, κύριε Υπουργέ, ο φθηνός δανεισμός του Δημοσίου, το κίνητρο.
      Και δε νομίζω, κύριε Υπουργέ, ότι θα το επαναλάβετε απόψε. Το είχατε πει αυτό, απαντώντας σε επερώτηση της κ. Βάσως Παπανδρέου, διότι αρνηθήκατε και τότε να καταθέσετε τις συμβάσεις των ασφαλιστικών ταμείων και του Υπουργείου Κοινωνικών Ασφαλίσεων για τα δομημένα ομόλογα. Και ασφαλώς από εκείνο το Βήμα, όταν η κ. Παπανδρέου σας έλεγε «θα καταθέσετε τις συμβάσεις;», εσείς κάνατε ό,τι κάνετε και απόψε. Διαβάζατε το κείμενό σας, αυτό το οποίο είχατε από πριν έτοιμο.
      Αυτή η συμπεριφορά, κύριε Αλογοσκούφη, είναι απαράδεκτη. Εγώ ντρέπομαι που παρακολούθησα αυτήν τη συζήτηση πριν εδώ, να σας επερωτούν για συγκεκριμένα έγγραφα, στοιχεία που δεν καταθέσατε και εσείς να μας μιλάτε για την ευρυζωνικότητα από ένα κείμενο, το οποίο είχατε από πριν έτοιμο.
      Ντρέπομαι και θα έπρεπε να ντρέπονται και πολλοί άλλοι μέσα σ’ αυτήν την Αίθουσα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Να ντρεπόμαστε εμείς, δηλαδή, κυρία Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ:   Αν ήμουν κυβερνητικός Βουλευτής θα είχα δηλώσει ότι δεν με εκφράζει αυτό το ύφος και τα λόγια του κ. Υπουργού. Αν ήμουν, επαναλαμβάνω, κυβερνητικός Βουλευτής θα δήλωνα ότι δεν είναι αυτή εικόνα Υπουργού να απευθύνεται στη Βουλή και να μην απαντά για το λόγο για τον οποίο, σύμφωνα με τον Κανονισμό, ενώ όφειλε και δεν έσπευσε να καταθέσει έγγραφα στη Βουλή.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Να μας υπερασπιστείτε, κυρία Πρόεδρε. Εμείς καλυφθήκαμε από την απάντηση του κυρίου Υπουργού.
      ΠΡΟΕΔΡΕΥΟΥΣΑ (Έλσα Παπαδημητρίου):  Σας παρακαλώ, κυρία Παπακώστα.
      Κύριε Πρόεδρε, σας ακούμε με μεγάλη προσοχή.
      ΑΠΟΣΤΟΛΟΣ ΚΑΚΛΑΜΑΝΗΣ:  Κυρία Πρόεδρε, έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου):  Όχι. Δικαιούμαι να σας παρακαλέσω …
      ΑΠΟΣΤΟΛΟΣ ΚΑΚΛΑΜΑΝΗΣ:  Έχω το λόγο; Με ποιο δικαίωμα με διακόπτετε; 
      ΠΡΟΕΔΡΕΥΟΥΣΑ (Έλσα Παπαδημητρίου):  Με το δικαίωμα της προεδρεύουσας. 
      ΑΠΟΣΤΟΛΟΣ ΚΑΚΛΑΜΑΝΗΣ:  Ποιο; 
      ΠΡΟΕΔΡΕΥΟΥΣΑ (Έλσα Παπαδημητρίου): Θα ήθελα να σας παρακαλέσω…
      ΑΠΟΣΤΟΛΟΣ ΚΑΚΛΑΜΑΝΗΣ:  Όχι. Κάνετε λάθος. 
      Και αυτά τα λάθη, κυρία Πρόεδρε, εσείς προσωπικώς τα έχετε κάνει επανειλημμένως από αυτήν τη θέση. Σας παρακαλώ πολύ να σέβεστε τον Κανονισμό. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε….
      ΑΠΟΣΤΟΛΟΣ ΚΑΚΛΑΜΑΝΗΣ: Προχθές ήδη δημιουργήσατε θέμα, ισχυριζόμενη ότι το ΠΑ.ΣΟ.Κ. απουσίαζε από εδώ. Δεν είναι δουλειά του Προέδρου να κάνει τέτοιες διαπιστώσεις.
      ΠΡΟΕΔΡΕΥΟΥΣΑ (Έλσα Παπαδημητρίου):  Το ΠΑ.ΣΟ.Κ. απουσίαζε επί δώδεκα λεπτά. 
      ΑΠΟΣΤΟΛΟΣ ΚΑΚΛΑΜΑΝΗΣ:   Σας παρακαλώ, θέλω να συνεχίσω.
      ΠΡΟΕΔΡΕΥΟΥΣΑ (Έλσα Παπαδημητρίου):  Δικαιούμαι, κύριε Πρόεδρε, αναγνωρίζοντας τη μεγίστη εμπειρία σας….
      ΑΠΟΣΤΟΛΟΣ ΚΑΚΛΑΜΑΝΗΣ:  Σας παρακαλώ, άλλως παρακαλώ τον Πρόεδρο της Βουλής να έρθει και να σας υποδείξει, ποια είναι τα καθήκοντά σας. Αρκετά πλέον! 
      ΠΡΟΕΔΡΕΥΟΥΣΑ (Έλσα Παπαδημητρίου):  Λείπει ο Πρόεδρος.
      ΑΠΟΣΤΟΛΟΣ ΚΑΚΛΑΜΑΝΗΣ:  Αρκετά πλέον, κυρία Παπαδημητρίου!
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Πρόεδρε, δικαιούμαι να πω εγώ «αρκετά πλέον», αν σέβεστε τους θεσμούς που υπηρετήσατε.
      ΑΠΟΣΤΟΛΟΣ ΚΑΚΛΑΜΑΝΗΣ:  Σας παρακαλώ. Οφείλατε εσείς να πείτε στον Υπουργό, σύμφωνα με τον Κανονισμό…
      ΠΡΟΕΔΡΕΥΟΥΣΑ (Έλσα Παπαδημητρίου):  Κάνετε μεγάλο λάθος, κύριε Πρόεδρε. Παρακολουθώ όλη τη συζήτηση….
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι, αλλά δεν παρακολουθείτε καλά. 
      ΠΡΟΕΔΡΕΥΟΥΣΑ (Έλσα Παπαδημητρίου):  … και αν κατέθετα όλα όσα αισθάνομαι, δεν θα απευθυνόμουν μόνο στον κύριο Υπουργό. Μη μου δίνετε, λοιπόν, μαθήματα.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Οι συνάδελφοι Βουλευτές γιατί προσβάλλονται, κυρία Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ:  Γιατί διακόπτετε την ομιλία μου; 
      ΠΡΟΕΔΡΕΥΟΥΣΑ (Έλσα Παπαδημητρίου):  Θα ήθελα απλά να σας παρακαλέσω…
      ΑΠΟΣΤΟΛΟΣ ΚΑΚΛΑΜΑΝΗΣ:  Να μη με παρακαλέσετε τίποτα. Να με αφήσετε να μιλήσω.
      ΠΡΟΕΔΡΕΥΟΥΣΑ (Έλσα Παπαδημητρίου): ….να τοποθετηθείτε ως Βουλευτής της Αντιπολίτευσης και όχι ως διδάσκαλος των Βουλευτών της Συμπολίτευσης που διαμαρτύρονται. 
      ΑΠΟΣΤΟΛΟΣ ΚΑΚΛΑΜΑΝΗΣ:  Αυτό που κάνετε είναι αναίδεια. Λυπάμαι που το λέω σε μια κυρία, αλλά η δουλειά σας είναι να ακούτε και να μη σχολιάζετε. Αυτό λέει ο Κανονισμός. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Και ύβρεις, κύριε Πρόεδρε; 
      ΠΡΟΕΔΡΕΥΟΥΣΑ (Έλσα Παπαδημητρίου):   Ό,τι και να λέγεται, κύριε Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ: Ο Κανονισμός λέει, αν θέλετε να σχολιάζετε, θα κατέβετε κάτω να μιλήσετε από τα έδρανα των Βουλευτών.
      ΠΡΟΕΔΡΕΥΟΥΣΑ (Έλσα Παπαδημητρίου):   Κύριε Πρόεδρε, σας έχω δει για χρόνια προεδρεύοντα. 
      ΑΠΟΣΤΟΛΟΣ ΚΑΚΛΑΜΑΝΗΣ:  Δυστυχώς, διαπιστώνουμε ότι για να προεδρεύετε στη Βουλή των Ελλήνων δεν τα καταφέρνετε. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, συνεχίστε.
      ΑΠΟΣΤΟΛΟΣ ΚΑΚΛΑΜΑΝΗΣ:  Θα σχολιάζετε εσείς από εκεί ό,τι λέγεται στην Αίθουσα; Αυτή είναι η δουλειά του Προέδρου; 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι. Σχολιάζω και παρεμβαίνω, όταν θεωρώ ότι υπάρχει ίσως…
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Δεν είπατε ότι κάποιοι συνάδελφοι πρέπει να ντρέπονται; 
      ΑΠΟΣΤΟΛΟΣ ΚΑΚΛΑΜΑΝΗΣ:   Ο θόρυβος που γίνεται από εκεί δεν σας απασχολεί; 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Είπατε ότι πρέπει να ντρεπόμαστε. 
      Κυρία Πρόεδρε, δεν μας προσβάλλει έτσι;
      ΠΡΟΕΔΡΕΥΟΥΣΑ (Έλσα Παπαδημητρίου):  Είπα ήδη στην κ. Παπακώστα.
      Κυρία Παπακώστα, σταματήστε.
      Συνεχίστε, κύριε Πρόεδρε. Δεν θα σας διακόψει κανείς. Μπορείτε να λέτε ό,τι θέλετε.
      ΑΠΟΣΤΟΛΟΣ ΚΑΚΛΑΜΑΝΗΣ:  Ευχαριστώ, έστω και αργά. 
      Κυρία  Πρόεδρε,  συνεχίζω και ελπίζω ο χρόνος αυτός να κρατηθεί.
      Ο κύριος Υπουργός είχε ισχυριστεί εδώ, από το Βήμα αυτό, ότι  έκανε πολύ καλούς δανεισμούς το ελληνικό δημόσιο, με χαμηλό επιτόκιο, μέσω αυτών των ομολόγων από τα ασφαλιστικά ταμεία.
      Σήμερα, κυρία Πρόεδρε, τα περίφημα αυτά δομημένα ομόλογα έχουν απολέσει το 35% με 40% της αξίας τους.
      Μιλάμε για 1.800.000 ευρώ που επενδύθηκαν. Μέρος αυτού, το 40% περίπου, έχει εξανεμιστεί. Και αυτό είναι μέγα σκάνδαλο. Και στη συγκάλυψη αυτού του σκανδάλου αποβλέπει η Κυβέρνηση, όταν αρνείται κάθε συζήτηση εδώ στην Αίθουσα, όταν αρνείται στην Επιτροπή Θεσμών να συζητήσουμε και να ερευνήσουμε αυτό το θέμα.
      Κυρία Πρόεδρε, δεν είναι ήσσονος σημασίας αυτά τα ζητήματα. Έχουμε κοινοβουλευτικό πολίτευμα. Δεν έχουμε ενός ανδρός αρχή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορεί ο κ. Καραμανλής να δοξάζεται κρυπτόμενος πίσω από τις πλάτες των Υπουργών του ή ρίχνοντας βορά στην κοινή γνώμη Υπουργούς του, όπως έγινε με τον κ. Μαγγίνα ή τον κ. Πολύδωρα ή την κ. Γιαννάκου, αλλά εκείνος έχει την πρώτη ευθύνη. Και κυρίως έχει την πρώτη ευθύνη του σεβασμού των θεσμών. 
      Αλίμονο, κυρία Πρόεδρε! Αυτό έπρεπε να σας εξοργίσει, διότι προεδρεύετε του Σώματος και οφείλατε να πείτε στον Υπουργό ότι δεν είναι δικό του θέμα η εκτίμηση πότε θα απαντά στις ερωτήσεις και πότε όχι, πότε θα καταθέτει στοιχεία και πότε όχι. Αν αυτό συμβαίνει, τότε δεν χρειάζεται η Αντιπολίτευση στο Κοινοβούλιο προφανώς, διότι στο Κοινοβούλιο είναι η Αντιπολίτευση για να ασκεί έλεγχο, και η πλειοψηφία είναι για να ψηφίζει τους νόμους. Αλίμονο εάν αφήσουμε οποιονδήποτε Υπουργό να αποφασίζει αν και πότε και πώς θα ασκεί η Αντιπολίτευση τα δικαιώματά της!
      Κυρία Πρόεδρε, κυρίες και κύριοι συνάδελφοι που με παρακολουθείτε αυτή τη στιγμή, είναι απολύτως κρίσιμο για τη λειτουργία της Βουλής αυτό το ζήτημα. Η Κυβέρνηση μέχρι τώρα πέρασε αβρόχοις ποσί το μέγα σκάνδαλο των υποκλοπών! Έλληνες πολίτες στον 21ο αιώνα, το 2008, παρακολουθούντο! Ξένοι κάτοικοι διαμένοντες στη χώρα μας, Πακιστανοί, συνελαμβάνοντο και κακοποιούντο! Αξιωματούχοι του κράτους, κατωτέρας βαθμίδος της υπουργικής, ασκούσαν στο Υπουργείο Πολιτισμού καθήκοντα Υπουργών, με συνέπειες σκανδάλων! 
      Αυτά είναι που καταγγέλλουν οι ερωτήσεις στις οποίες δεν απαντά η Κυβέρνηση! Είναι αυτή λειτουργία της δημοκρατίας; Αυτή είναι η επανίδρυση του κράτους; Όταν επισημαίνονται φαυλότητες και κομματικοί, απαξιώνουμε τη Βουλή, δεν απαντούμε; Αυτή είναι η διακήρυξη της διαφάνειας; Όταν διαπιστώνουμε αδιαφανείς χειρισμούς στη διαχείριση του δημόσιου χρήματος, απαξιούμε να απαντήσουμε;
      Εγώ επερωτώ τον κύριο Υπουργό γιατί δεν κατέθεσε στη Βουλή το πόρισμα Ζορμπά. Ξέρω –αυτά γράφει όλος ο Τύπος- ότι πολύ θα ήθελε η Κυβέρνηση να παραιτηθεί ο κ. Ζορμπάς. Παγιδεύτηκε και αυτός, όπως εκατομμύρια Ελλήνων, διότι μπορεί αυτήν την τετραετία διάφοροι λυμεώνες του δημοσίου χρήματος να ήκμασαν και να ανήκουν στη Νέα Δημοκρατία, αλλά αυτό δεν σημαίνει ότι τα εκατομμύρια των Ελλήνων που σας ψήφισαν είναι λυμεώνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ο κ. Ζορμπάς παγιδεύτηκε. Είναι γνωστές οι απόψεις του. Νόμιζε ότι πράγματι θέλατε κάθαρση και διαφάνεια. Και υφίσταται τα επίχειρα αυτών των προσδοκιών του.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, έχει πληρωθεί και ο άλλος χρόνος. 
      Ευχαριστώ.
      Κύριε Υπουργέ, παρακαλώ, έχετε το λόγο για δέκα λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα περιοριστώ στα θέματα που περιλαμβάνονται στην επερώτηση του πρώην Προέδρου της Βουλής. 
      Αυτό που θα έπρεπε να γνωρίζει είναι ότι η Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες, σύμφωνα με το άρθρο 7 του ν. 3424/2005, έχει διοικητική αυτοτέλεια και αποτελεί ανεξάρτητη διοικητική αρχή.
      Το έγγραφο στο οποίο αναφέρεται ο πρώην Πρόεδρος της Βουλής έχει υποβληθεί στις εισαγγελικές αρχές και ουδέποτε περιήλθε στα χέρια των υπηρεσιών του Υπουργείου Οικονομίας και Οικονομικών ή βεβαίως στα δικά μου χέρια.
      Άλλωστε, ο Προεδρεύων της Αρχής εκκλήθη και κατέθεσε στην Επιτροπή Θεσμών και Διαφάνειας της Βουλής στις 18 Απριλίου του 2007 και μετά τις εκλογές, στις 7 Νοεμβρίου του 2007. Υπήρχε κάθε ευχέρεια να του ζητηθεί το έγγραφο από τη Βουλή. Εγώ σε καμμία περίπτωση δεν παρεμβαίνω στα υπηρεσιακά θέματα των ανεξάρτητων αρχών. 
      Σε κάθε περίπτωση πάντως πληροφορούμαι ότι οι εισαγγελικές αρχές, ο εισαγγελεύς του Αρείου Πάγου, θεωρούν ότι δεν πρόκειται περί εκθέσεως ή πορίσματος, δεδομένου ότι με τη στην υπ’ αριθμόν πρωτοκόλλου 37/46 εγκύκλιο από τις 4 Σεπτεμβρίου 2007 του εισαγγελέα του Αρείου Πάγου προς τους διευθύνοντες της Εισαγγελίας Εφετών και Πρωτοδικών του κράτους, ο εισαγγελέας του Αρείου Πάγου κάνει την ακόλουθη επί λέξει αξιολόγηση του εγγράφου στο οποίο αναφέρεται ο επερωτών Βουλευτής: «Το μη συννόμως υπό μόνο του προέδρου της αρχής συντεταγμένο -σε εισαγωγικά- «πόρισμα», στο οποίο εμμένει ο πρόεδρος της αρχής, θα πρέπει να το εκλαμβάνετε ως ένα απλό διαβιβαστικό έγγραφο του προέδρου της αρχής. Με βάση δε και το συναποστελλόμενο αποδεικτικό υλικό, να το κρίνετε και να το αξιολογείτε ενεργώντας σε κάθε περίπτωση τα κατά την κρίση σας περαιτέρω νόμιμα». Αυτά γράφει στην έκθεσή του ο εισαγγελέας του Αρείου Πάγου.   
      Τώρα, επί της ουσίας του θέματος, θα ήθελα να πω ότι η Κυβέρνηση δεν έχει να φοβηθεί τίποτα γι’ αυτό το θέμα. Αυτό το θέμα έχει συζητηθεί και απορώ γιατί επανέρχεται το ΠΑ.ΣΟ.Κ.. Το θέμα αυτό, λοιπόν, έχει συζητηθεί σε δεκάδες συνεδριάσεις της Βουλής -στις επιτροπές, στην Ολομέλεια- και ο Πρωθυπουργός, για τον οποίο λέτε ότι κρύβεται, έχει απαντήσει εδώ επανειλημμένως. Έχω απαντήσει και εγώ προσωπικά, έχουν γίνει επερωτήσεις, ερωτήσεις και γενικά έχουν χρησιμοποιηθεί όλα τα μέσα στη Βουλή. Τα γεγονότα δεν αλλάζουν. Τα γεγονότα είναι ότι η Κυβέρνηση αποκάλυψε το ζήτημα με τις επενδύσεις των ταμείων μέσω της Επιτροπής Κεφαλαιαγοράς. Η Κυβέρνηση το παρέπεμψε στη δικαιοσύνη και τις ανεξάρτητες αρχές. 
      Επιπλέον, λάβαμε όλα τα θεσμικά μέτρα για να θωρακίσουμε τις επενδύσεις των ταμείων όχι μόνο σε ομόλογα, αλλά και σε όλες τις άλλες μορφές τοποθετήσεων των αποθεματικών τους, σε αντίθεση με το τι έγινε στο παρελθόν, όταν οι κυβερνήσεις τις οποίες προασπίζεται ο κύριος πρώην Πρόεδρος της Βουλής απέκρυπταν το γεγονός ότι παρενέβαιναν στα ταμεία και τους έλεγαν πού θα επενδύσουν. 
      Τώρα η Αξιωματική Αντιπολίτευση επιχειρεί με τεχνητούς τρόπους να συντηρήσει στην επικαιρότητα ένα θέμα το οποίο έχει εξαντληθεί, διότι όλα τα στοιχεία που ξέρουμε μέχρι σήμερα τα έχουμε συζητήσει διεξοδικά. Εμείς επανειλημμένα και διεξοδικά ενημερώσαμε τη Βουλή για όλα τα ερωτήματα που είχαν ανακύψει. 
      Μου ζητάτε να καταθέσω ένα έγγραφο που δεν είχα. Εμείς έχουμε καταθέσει όλες τις συμβάσεις για την έκδοση των ομολόγων. Κλήθηκαν και κατέθεσαν γι’ αυτό το θέμα όλοι οι εμπλεκόμενοι, όπως και οι ξένες τράπεζες και οι διοικήσεις των ταμείων. Όλοι έχουν μιλήσει γι’ αυτό το θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Ούτε γάτα ούτε ζημιά!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εγώ έχω πει επανειλημμένως –και θα το επαναλάβω- ότι έκαναν λάθη οι διοικήσεις των ταμείων με το να επενδύσουν με αυτόν τον τρόπο, διότι είναι προφανές ότι δεν αγόρασαν σε σωστή τιμή τα ομόλογα που αγόρασαν.
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως εσείς είπατε ότι κερδίσατε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κανένα ταμείο δεν υπέστη απώλεια, γιατί το δημόσιο, αλλά και η Κυβέρνηση –η Κυβέρνηση στο σύνολό της έδρασε με απόλυτη υπευθυνότητα- έχοντας ωφεληθεί από τους συμφέροντες όρους δανεισμού -και το Υπουργείο Οικονομικών ασφαλώς εξέδωσε ομόλογα με συμφέροντες όρους δανεισμού για το ελληνικό δημόσιο- όταν διαπίστωσαν το τι έχει συμβεί στα ταμεία, δεσμευθήκαμε ότι δεν θα χανόταν ούτε 1 ευρώ από τα αποθεματικά των ταμείων, κάτι που κάναμε, καλύπτοντας και τους τόκους των ταμείων από τα κέρδη που είχαμε από την έκδοση του ομολόγου. Τα θέματα αυτά είναι γνωστά. Δεν θα πρέπει, λοιπόν, να επανερχόμαστε σε θέματα τα οποία έχουμε συζητήσει πάρα πολλές φορές. Ας περιμένουμε τώρα να ολοκληρωθεί η δικαστική έρευνα, να δούμε αν θα προκύψουν άλλα στοιχεία και ας μην προσπαθούμε να κάνουμε εμείς τους δικαστές και τους εισαγγελείς. 
      Δεν θέλω να παρακολουθήσω τον πρώην Πρόεδρο της Βουλής. Δεν αντιλαμβάνομαι τον εκνευρισμό του και δεν θέλω να τον παρακολουθήσω ούτε στους χαρακτηρισμούς που κάνει για το πρόσωπό μου ούτε στους άλλους χαρακτηρισμούς που έκανε για τον Πρωθυπουργό ή για άλλους. Νομίζω ότι όλοι μας κρινόμαστε και απ’ αυτά που λέμε και απ’ αυτά που κάνουμε.    
      ΑΠΟΣΤΟΛΟΣ ΚΑΚΛΑΜΑΝΗΣ: Ιδίως απ’ αυτά που κάνουμε, κύριε Υπουργέ και ξέρετε τι κάνετε! 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Στο σημείο αυτό, θα ήθελα να σας ενημερώσω ότι με επιστολή που έχω, ορίζεται για τη συζητούμενη επερώτηση εκ μέρους του ΛΑ.Ο.Σ. ως Κοινοβουλευτικός Εκπρόσωπος ο κ. Βορίδης. Και ο κ. Καστανίδης είναι παρών εκ μέρους του ΠΑ.ΣΟ.Κ..  
      Κύριε Καστανίδη, έχετε το λόγο για οκτώ λεπτά.
	ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα δαπανήσω οκτώ λεπτά για τον Υπουργό, κυρία Πρόεδρε. Νομίζω ότι παρέλκει κάθε προσπάθεια να συζητήσει πλέον κανείς με τον κύριο Υπουργό, από τη στιγμή που ο ίδιος δεν θέλει να συζητήσει στην Αίθουσα. 
	Συνεπώς θα του κάνω μία ερώτηση: Είναι υπό την εποπτεία σας η αρχή για το ξέπλυμα βρώμικου χρήματος, κύριε Υπουργέ; Υποθέτω ότι είναι. Σας ενδιαφέρει μία ανεξάρτητη αρχή, την οποία εποπτεύετε, να σας κοινοποιήσει το πόρισμα, υπογραφόμενο έστω μόνο υπό τον κ. Ζορμπά, ώστε να ξέρετε τι λέει ο επικεφαλής της αρχής; 
    Εάν σας ενδιαφέρει, θα σας παρακαλέσω πολύ να μας το πείτε και στην περίπτωση που, ως εποπτεύων Υπουργός, το λάβετε να εξηγήσετε αν θα μας το δώστε ή όχι. 
    	ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, θέλετε να πάρετε το λόγο; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα δώσω μία γρήγορη απάντηση, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
    Ασφαλώς με ενδιαφέρουν όλα τα επίσημα έγγραφα, αν η αρχή θέλει να τα υποβάλει στο Υπουργείο. Οι ανεξάρτητες αρχές έχουν εκατοντάδες διοικητικά έγγραφα, τα οποία χρησιμοποιούν για τη δουλειά τους. Αλίμονο, αν ο Υπουργός παρενέβαινε και ζητούσε τα έγγραφα τα οποία χρησιμοποιεί για τη δουλειά της!
    Με ενδιαφέρει, λοιπόν. Αν η αρχή ήθελε, ασφαλώς θα μου το έστελνε και θα το διάβαζα. Όμως, δεν πρόκειται να κάνω καμμία ενέργεια να ζητήσω από την αρχή ένα έγγραφο, το οποίο αποτελεί τις ιδιωτικές απόψεις ενός δημοσίου προσώπου. 
    ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μου επιτρέπετε; 
    ΠΡΟΕΔΡΕΥΟΥΣΑ (Έλσα Παπαδημητρίου): Ναι, κύριε Πρόεδρε. 
    ΑΠΟΣΤΟΛΟΣ ΚΑΚΛΑΜΑΝΗΣ: Κατά τον Κανονισμό, μετά το πέρας της ομιλίας αυτού ο οποίος περιυβρίζει οποιονδήποτε εδώ, αυτός που θεωρεί ότι περιυβρίζεται δικαιούται να λάβει το λόγο. Θα μου τον δώσετε; 
    ΠΡΟΕΔΡΕΥΟΥΣΑ (Έλσα Παπαδημητρίου): Βεβαίως, αν θεωρείτε ότι έχετε προσωπικό θέμα. 
    ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ. 
    Ήθελα να πω, κυρία Πρόεδρε, ότι ο μεν εκνευρισμός πράγματι υπήρξε και λόγω της στάσεως και της εικόνας που μας έδωσε ο κύριος Υπουργός. Αλίμονο εάν δεχόμεθα και από ψηλά «σταγονίδια» και λέμε ότι δεν τρέχει τίποτα!
    Ο κύριος Υπουργός μας ύβρισε, κυρία Πρόεδρε, και, βεβαίως, υπήρξε επίσης, -και αυτό θα παρακαλούσα να διαγραφεί- η μεταξύ μας στιχομυθία σε τόνο υψηλό. Όμως, δεν κατάλαβα ποια είναι η έκφραση, η έστω καταφρονητική εκ μέρους μου, που δεν είναι διατύπωση πολιτικής άποψης. 
    Και επειδή, κυρία Πρόεδρε, ξέρετε ότι μπορεί κανείς να προσβάλλει χωρίς να χειρονομεί και χωρίς να λέει τίποτα, απλώς λέγοντας πράγματα τα οποία υποτιμούν τη νοημοσύνη των άλλων. Ο κύριος Υπουργός ήδη ισχυρίζεται ότι για το μέγα αυτό θέμα ο υφιστάμενός του -είτε από μόνος του είτε διότι δεν το ζήτησε ο Υπουργός- δεν τον έχει ενημερώσει. Όμως, ο ίδιος έχει δηλώσει ότι το πόρισμα Ζορμπά χρησιμοποίησε στοιχεία της υπό τον κύριο Υπουργό και τον «περίφημο» κ. Κλαδά άλλης αρχής. Αυτά είναι τα προσβλητικά και όχι η δικαιολογημένη οργή την οποία εκφράζουμε όσοι εδώ θεωρούμεθα από τον κύριο Υπουργό μειωμένης αντιλήψεως. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Πρόεδρε.
ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, μπορώ να πάρω το λόγο; 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): 
    Θα παρακαλέσω τον πρώην Πρόεδρο της Βουλής να δει στα Πρακτικά τους προσωπικούς χαρακτηρισμούς που έχει χρησιμοποιήσει και αν θέλει, να τους διαγράψει. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, έχετε μελετήσει το ύφος σας και αυτά που μας λέτε, για να δείτε τι πρέπει να διαγράψετε και τι να διορθώσετε; 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, διευκολύνετέ με! Όλοι έχουμε ένα ύφος. Ο κόσμος παρακολουθεί, καταγράφει και κρίνει το ύφος του καθενός. 
    Το λόγο έχει ο κ. Βορίδης για τέσσερα λεπτά. 
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. 
    Κυρία Πρόεδρε, δεν παριστάνω ότι είμαι ειδήμων στα ζητήματα του Κανονισμού. Όμως, είχα την εντύπωση ότι ο κοινοβουλευτικός έλεγχος αποτελεί δικαίωμα της Αντιπολιτεύσεως. Επίσης, υπάρχει αντίστοιχη υποχρέωση από την πλευρά της Κυβερνήσεως προς απάντηση. 
    Η αλήθεια είναι ότι το σχετικό άρθρο του Κανονισμού δημιουργεί ένα είδος ατελούς κυρώσεως στην παράλειψη αυτής της υποχρεώσεως, οπότε σε περίπτωση μη απαντήσεως απλώς υπάρχει το δικαίωμα να επανέλθει ο ερωτών και μη λαμβάνων απάντηση διά της οδού της επερωτήσεως. 
    Πάντως, τούτο δεν γεννά δικαίωμα στην Κυβέρνηση να λέει πως «εγώ κρίνω ότι δεν επιθυμώ να απαντώ». Γιατί; «Διότι κρίνω ότι αυτές οι ερωτήσεις είναι μη σοβαρές ή ότι είναι σκανδαλολογικές ή ότι υιοθετούν άκριτα, δημοσιεύματα.» Αν η Κυβέρνηση κάνει τέτοια σκέψη, η άποψή μου είναι ότι οφείλει να δώσει μια τέτοια απάντηση. Όμως, όχι να μην απαντήσει. 
      Υποθέτω δε ότι το γεγονός, πως ο Κανονισμός αναγνωρίζει ότι μπορεί η Κυβέρνηση και να μην απαντήσει, χωρίς τούτο να αποτελεί δικαίωμά της, γιατί ξαναλέω αποτελεί υποχρέωσή της και συνδέεται και με μία κοινοβουλευτική κύρωση αυτή. Όμως, η πραγματικότητα αναγνωρίζεται μέσα στον Κανονισμό και φαντάζομαι ότι έχει το νόημα πως μπορεί να μην πρόφτασε, μπορεί να της διέφυγε, μπορεί να συνέβη κάτι, αλλά όχι και μια εκπεφρασμένη βούληση της Κυβερνήσεως να απαξιώσει λόγου χάριν, με τη στάση της τις συγκεκριμένες ερωτήσεις. Θεωρώ ότι μια τέτοια πρακτική ειδικά στο βαθμό που θα μπορούσε να αποτελέσει ένα είδος «προηγουμένου» οδηγεί σε ένα είδος κοινοβουλευτικής απαξιώσεως και σίγουρα αποτελεί μείζον πρόβλημα.
      Στο συγκεκριμένο θέμα του κ. Ζορμπά είχε υποβληθεί η συγκεκριμένη ερώτηση στη διαδικασία της επιτροπής από το συνάδελφό μου τον κ. Πλεύρη και είχε ληφθεί, κύριε Υπουργέ, εκεί η απάντηση. Διότι ετέθη το ζήτημα ακριβώς, να προσκομιστεί το πόρισμα. Υπήρξε μία επιχειρηματολογία ότι δεν γίνεται να ληφθεί το πόρισμα, διότι αποτελεί στοιχείο της ανακριτικής δικογραφίας. Διευκρινίστηκε δε εκεί ότι δεν αποτελεί στοιχείο της ανακριτικής δικογραφίας. Εάν, λοιπόν, πρέπει, γιατί κάποιος Βουλευτής το θέλει, γιατί η Αντιπολίτευση το θέλει, γιατί ζητά το συγκεκριμένο έγγραφο, νομίζω ότι αυτό που  απασχολεί πλέον το Κοινοβούλιο δεν είναι ο νομικός χαρακτηρισμός αυτού του εγγράφου. Εκείνο το οποίο απασχολεί το Κοινοβούλιο είναι το περιεχόμενο αυτού του εγγράφου. Αυτό είναι εκείνο το οποίο ζητάει ο επερωτών Βουλευτής, αυτό το οποίο έχει ζητήσει και ο κ. Πλεύρης, δηλαδή να δούμε το περιεχόμενο αυτού του εγγράφου. Το να πείτε ότι αυτή η αρχή είναι ανεξάρτητη, είναι δικό της το έγγραφο και η Κυβέρνηση δεν έχει λάβει γνώση αυτού του εγγράφου, γεννάει ένα ζήτημα. Δηλαδή, αυτού του συγκεκριμένου έγγραφου δεν υπάρχει πολιτική αρχή και εξουσία του οποίου να μπορεί να λάβει γνώση; Εσείς δεν μπορείτε να λάβετε γνώση του εγγράφου; Εμείς, κατ΄ αντιστοιχία ως Κοινοβούλιο δεν μπορούμε να λάβουμε γνώση του εγγράφου; Η δικογραφία δεν έχει αυτό το έγγραφο, διότι δεν αποτελεί στοιχείο της, άρα το πόρισμα αυτής της αρχής είναι ανύπαρκτο. Ουδείς έχει δικαίωμα να λάβει γνώση αυτού του εγγράφου. Ομολογώ ότι αυτή η συλλογιστική εμένα τουλάχιστον μου φαίνεται παράξενη. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Βορίδη.
      Ο Πρόεδρος κ. Κακλαμάνης έχει το λόγο για να δευτερολογήσει.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν νομίζω ότι πρέπει να απασχολούμε το Σώμα περισσότερο. Εγώ αυτό που θέλω να επισημάνω είναι ότι ο κύριος Υπουργός συνεχίζει να περιφρονεί το βασικό αυτό θεσμό. Και περιφρονώντας εμάς, δεν περιφρονεί ατομικώς καθέναν που τον ερωτά ή τον επερωτά. Περιφρονεί αυτούς που μας έστειλαν εδώ. Και ενδεχομένως, κύριε Υπουργέ, να είναι κάποιοι που έστειλαν στη συνέχεια εσάς ή που έστειλαν εσάς αλλά τώρα στέλνουν εμάς. Είναι ο λαός. 
      Εάν, λοιπόν, ισχυρίζεστε -και γνωρίζετε ότι αυτό δεν είναι αλήθεια- ότι δεν γνωρίζετε, διότι είναι ανεξάρτητη αρχή ο κ. Ζορμπάς –πολύ ανεξάρτητη, ξέρετε αρχή! Αρκεί και μόνο η μεταχείριση την οποία υφίσταται αφ’ ης δεν θέλησε να γίνει όργανο κομματικής φαυλότητας στο Υπουργείο Εθνικής Αμύνης. Είχε και αυτός την τύχη που είχε και ο κ. Σπηλιωτόπουλος. Πληρώνουν όλοι εκείνοι οι οποίοι κάνουν «λάθος στη διεύθυνση» όπως έλεγε ο Γεώργιος Παπανδρέου. Και δυστυχώς για τον ελληνικό λαό λάθος στην διεύθυνση έκαναν εκατομμύρια Ελλήνων, διότι πίστεψαν ότι θα δημιουργήσετε μια νέα δημόσια διοίκηση, όχι ότι θα ξαναστήσετε ένα κομματικό κράτος. Ότι θα είστε σεμνοί και ταπεινοί και δεν θα «δουλεύετε» -η έκφραση αυτή είναι αναγκαία- από το Βήμα της Βουλής την ελληνική Βουλή. Αυτή είναι η σεμνότητα, είναι το ύφος ή οι λόγοι ή η ουσία της εμφάνισής σας, κύριε Υπουργέ; 
      Εσείς ο ίδιος επί προηγουμένης κυβερνήσεως, όταν δεν ενεφανίζετο εδώ ο Υπουργός Εθνικής Οικονομίας δηλώνατε –το άκουγα εγώ- «κύριε Πρόεδρε, εμείς αποχωρούμε». 
      Αυτή είναι η ευαισθησία σας τώρα που κληθήκατε να κάνετε πράξη αυτά για τα οποία τότε διαμαρτυρόσασταν; Κάνετε χειρότερα. Το έγγραφο αυτό, κύριε Υπουργέ, γνωρίζετε πάρα πολύ καλά ότι είναι κάτι αντίστοιχο με το έργο της Ανεξάρτητης –πραγματικά- Αρχής Διασφάλισης του Απορρήτου των Επικοινωνιών. Όπως και εκείνη η Αρχή, κάνοντας το καθήκον της, αποκάλυψε το σκάνδαλο των υποκλοπών, που επί έντεκα  μήνες σε συνεργασία με ορισμένους εισαγγελικούς λειτουργούς, συγκαλύπτατε, έτσι και ο κ. Ζορμπάς, που έκανε λάθος στη διεύθυνση, πίστεψε  -τι να του κάνουμε; αυτές είναι οι απόψεις του, η ιδεολογία του, η πολιτική τοποθέτησή του, τον ξέρω από φοιτητή, θα τον ψέξω γι’ αυτό;-  ότι πράγματι θέλετε κάθαρση και διαπίστωσε την επομένη ότι στείλατε στο Ι.Κ.Α., στα ασφαλιστικά ταμεία - φέρατε από το Λονδίνο- τις γνωστές, όπως λέγει ο έγκριτος οικονομικός αναλυτής κ. Καρακούσης, «πόρνες του χρήματος». Έτσι λέγονται στο Λονδίνο αυτοί που ασχολούνται με τέτοιες μπίζνες και δουλειές. Κι εσείς είπατε εδώ, όταν απαντούσατε στην κ. Παπανδρέου -το είπατε και σήμερα- ότι το δημόσιο ωφελήθηκε, γιατί δανείστηκε με μικρότερο επιτόκιο από το διατραπεζικό. Αυτός είναι ο σκοπός σας; Δηλαδή, να ωφελείται το δημόσιο, ληστεύοντας μέσω άλλων που παίρνουν και τις δικές τους μίζες και προμήθειες –έτσι φάνηκε-  τα αποθεματικά των ασφαλιστικών ταμείων; Έτσι θα λύσετε και το ασφαλιστικό; Έχετε πια την αξιοπιστία, το κύρος; Κρίμα!
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Πρόεδρο.
      Κύριε Υπουργέ, μία σύντομη απάντηση παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): Εγώ να επαναλάβω  για λόγους αρχής  -και πολιτικά πάντα έτσι λειτουργώ- ότι δεν παρεμβαίνω στο έργο των ανεξάρτητων αρχών.  Όταν αποκαλύφθηκε για πρώτη φορά αυτή η υπόθεση από την Επιτροπή Κεφαλαιαγοράς, κάλεσα και τον Πρόεδρο της εν λόγω Αρχής και τον Πρόεδρο της Επιτροπής Κεφαλαιαγοράς….
      ΑΠΟΣΤΟΛΟΣ ΚΑΚΛΑΜΑΝΗΣ:  Το «ΒΗΜΑ» το αποκάλυψε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): …και τους είπα να κάνουν τη δουλειά τους με όση αυστηρότητα απαιτείται. Έκτοτε, δεν είχα καμμία επαφή  με τον κ. Ζορμπά και με τον Πρόεδρο της Αρχής. Λειτουργεί, όπως λειτουργεί, ο Εισαγγελέας του Αρείου Πάγου θεωρεί ότι λειτούργησε κατά παράβαση του νόμου, γιατί αυτό λέει στην εγκύκλιό του και θεωρεί αυτό το οποίο εσείς ζητάτε…
      ΕΥΑΓΓΕΛΟΣ  ΒΕΝΙΖΕΛΟΣ:  Θα λάβετε πειθαρχικά μέτρα, διότι παραβίασε το νόμο; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών):  Δεν μπορώ να παρέμβω εγώ στη δικαιοσύνη, κύριε Βενιζέλο, και το ξέρετε πολύ καλά.
      ΕΥΑΓΓΕΛΟΣ  ΒΕΝΙΖΕΛΟΣ:   Θα διώξετε τον κ. Ζορμπά για πειθαρχική παράβαση;
      ΓΕΩΡΓΙΟΣ  ΑΛΟΓΟΣΚΟΥΦΗΣ (Υπουργός Οικονομίας και  Οικονομικών):  «Θα πρέπει να το εκλαμβάνετε», λέει στους εισαγγελείς και στους υπόλοιπους δικαστικούς λειτουργούς, «ως ένα απλό διαβιβαστικό έγγραφο του Προέδρου της Αρχής» -το έχει μάλιστα και σε εισαγωγικά- «με βάση δε και το συναποστελλόμενο αποδεικτικό υλικό, του οποίου και μόνο σε συνδυασμό με τη συνείδησή του είναι δεσμώτης ο εισαγγελικός λειτουργός, να το κρίνετε και αξιολογείται  στα πλαίσια της διατάξεως του άρθρου 43 του Κώδικα Ποινικής  Δικονομίας, ενεργούντα σε κάθε περίπτωση να καταδείξει τα περαιτέρω νόμιμα».
       Μην επιχειρείτε, κύριε πρώην Πρόεδρε της Βουλής, να υποκαταστήσετε τη δικαιοσύνη.
      ΑΠΟΣΤΟΛΟΣ ΚΑΚΛΑΜΑΝΗΣ:  Εντάξει, κύριε Υπουργέ! Ξέρετε αυτό που λένε «τι κάνει η γάτα…»;
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε τον κύριο Υπουργό Οικονομίας και Οικονομικών.
      Κυρίες και κύριοι συνάδελφοι, ολοκληρώθηκε η συζήτηση της υπ’ αρίθμ. 44/6.2.2008 επερώτησης του Βουλευτή του ΠΑ.ΣΟ.Κ. κ. Απόστολου Κακλαμάνη προς τον Υπουργό Οικονομίας και Οικονομικών, σχετικά με τη μη κατάθεση της έκθεσης Ζορμπά για την υπόθεση των ομολόγων.
      Στη συνέχεια θα συζητηθεί  η υπ’ αριθμόν  30/23.1.2008 επερώτηση των Βουλευτών του ΠΑ.ΣΟ.Κ. κ.κ. Χαράλαμπου Καστανίδη, Χρήστου Αηδόνη, Αλέξανδρου Αθανασιάδη, Ιωάννη Αμοιρίδη, Χρύσας  Αράπογλου, Ευάγγελου Βενιζέλου, Βασιλείου Γερανίδη, Ιωάννη Δριβελέγκα, Ευδοξίας (Εύας) Καϊλη, Ευσταθίου Κουτμερίδη, Γεωργίου Λιάνη, Ιωάννη Μαγκριώτη, Τσετίν Μαντατζή, Μάρκου Μπόλαρη, Γεωργίου Ντόλιου, Γεωργίου Παπακωνσταντίνου, Γεωργίου Πεταλωτή, Φιλίππου Πετσάλνικου, Παναγιώτη Σγουρίδη, Αναστάσιου Σιδηρόπουλου, Θεοδώρας Τζακρή, Μιχαήλ Τιμοσίδης, Θεοχάρη Τσιόκα, Αχμέτ Χατζή Οσμάν προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων και Μακεδονίας – Θράκης, σχετικά με την Εταιρεία ΄Υδρευσης και Αποχέτευσης Θεσσαλονίκης   (Ε.Υ.Α.Θ. Α.Ε.).
      Το λόγο έχει ο πρώτος επερωτών κ. Ιωάννης Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Το 2004 η Νέα Δημοκρατία κερδίζει τις εκλογές, αναλαμβάνει τη διακυβέρνηση της χώρας και ορίζει διοικήσεις στους δημόσιους οργανισμούς, μεταξύ αυτών και στην Ε.Υ.Α.Θ., στην Εταιρεία Ύδρευσης και Αποχέτευσης Θεσσαλονίκης. 
      Η Ε.Υ.Α.Θ., όπως τα επίσημα στοιχεία μαρτυρούν, είναι μία υγιής, κερδοφόρα, εισηγμένη στο Χρηματιστήριο Αξιών Αθηνών εταιρεία, με πρόγραμμα ανάπτυξης για τα επόμενα χρόνια και με εργασιακή ειρήνη. Η Ε.Υ.Α.Θ. τα προηγούμενα χρόνια μέχρι την ημέρα των εκλογών είχε ολοκληρώσει μεγάλα στρατηγικού χαρακτήρα έργα, δύο εγκαταστάσεις επεξεργασίας λυμάτων, ένα διυλιστήριο ύδατος, τον κεντρικό αποχετευτικό αγωγό, τον αγωγό μεταφοράς νερού για την ύδρευση της Θεσσαλονίκης από τον Αλιάκμονα, τέσσερα στρατηγικού χαρακτήρα έργα που έλειπαν από τη Θεσσαλονίκη. Γνωρίζουμε πάρα πολύ καλά και την ποιότητα του νερού που χρησιμοποιούσαμε, αλλά και την αγωνία για το καλοκαίρι, ιδιαίτερα την περίοδο της Διεθνούς Έκθεσης Θεσσαλονίκης, όπου αυξανόταν η κατανάλωση. Λύθηκε λοιπόν αυτό το μέγα πρόβλημα για τη Θεσσαλονίκη.
      (Στο σημείο αυτό την Προεδρική Έδρα καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)  
      Στα τέσσερα χρόνια της νεοδημοκρατικής διακυβέρνησης έχουμε μερικά παράδοξα φαινόμενα. Πρώτα-πρώτα, αν δεν κάνω λάθος, κύριε Υπουργέ, μέχρι σήμερα έχουν αλλάξει τέσσερις Πρόεδροι, τρεις διευθύνοντες σύμβουλοι και σχεδόν όλα τα μέλη του Διοικητικού Συμβουλίου. Είναι τόσο επαχθής και δύσκολη η δουλειά που κάνουν εκεί ή πράγματι κάτι άλλο συμβαίνει και πρέπει να μας το πείτε;
      Κληρονομήσατε ένα πρόγραμμα 270.000.000 ευρώ, διασφαλισμένους πόρους από τον κρατικό προϋπολογισμό, από τα ίδια κεφάλαια της ΕΥΑΘ γιατί είναι υγιής και κερδοφόρος επιχείρηση και από κοινοτικούς πόρους. Το πρόγραμμα αυτό ήταν για συμπληρωματικά έργα, έργα εκσυγχρονισμού, συντήρησης και αντικατάστασης του δικτύου, γιατί μερικά τμήματά του είναι παλιά και πρέπει συνεχώς να αντικαθίστανται. 
      Οι διοικήσεις σας, αντί να αναπτύξουν μία δημιουργική προσπάθεια, να ολοκληρώσουν αυτό το σχέδιο, αυτό το πρόγραμμα και να προσθέσουν και νέα έργα συντήρησης και αντικατάστασης δικτύου και επέκτασης, στις περισσότερες περιπτώσεις έπραξαν ακριβώς το αντίθετο. Σπατάλησαν, θα έλεγα, κρίσιμο και παραγωγικό χρόνο για να κυνηγούν φαντάσματα, αφήνοντας τα προβλήματα της υδροδότησης της Θεσσαλονίκης, τα προβλήματα του περιβάλλοντος όχι μόνο να λιμνάζουν, αλλά και να επιδεινώνονται. Γιατί τίποτα στη ζωή, όπως ξέρετε, δεν μένει στάσιμο. Ή θα προχωράς μπροστά, θα λύνεις προβλήματα και θα βελτιώνεις την υπάρχουσα κατάσταση ή, αν δεν ασχολείσαι με τα προβλήματα, αυτά θα μεγαλώνουν, θα προστίθενται νέα προβλήματα και τότε πας πίσω. 
      Ο Θερμαϊκός είναι ένα από τα θύματα της αβελτηρίας των διοικήσεων, γιατί έργα δεν ολοκληρώθηκαν, έργα δεν έγιναν και γι’ αυτό ακριβώς συνεχίζει να δέχεται τοξικούς ρύπους και γι’ αυτό ακριβώς η πραγματικότητά του έχει επιδεινωθεί. Αυτό το γνωρίζουμε όλοι από την εικόνα του Θερμαϊκού, το γνωρίζουμε όλοι από τις έρευνες που έχουν κάνει πανεπιστημιακά ιδρύματα και ινστιτούτα, ακόμα και με δική σας χρηματοδότηση, του Υπουργείου Μακεδονίας-Θράκης. Το γνωρίζουμε από ερευνητικά προγράμματα τα οποία αποκαλύπτουν αυτά τα προβλήματα και την έντασή τους. Ασφαλώς, μερικά έρχονται από το παρελθόν και κανείς δεν μπορεί να το αγνοήσει αυτό. Αλλά, όπως είπα, αν αφήνεις τα προβλήματα και δεν δίνεις λύσεις, τότε αυτά οξύνονται, μεγαλώνουν, προστίθενται και νέα. Η πραγματικότητα του Θερμαϊκού δείχνει επιδείνωση. 
      Το πρόβλημα με τη λυματολάσπη διογκώνεται. Δημιουργεί και αισθητικά και περιβαλλοντικά προβλήματα και αντιδράσεις στους κατοίκους όχι μόνο της περιοχής, αλλά κι εκεί που προσωρινά εναποτίθεται η λυματολάσπη. 
    Και βεβαίως λύση δεν υπάρχει. Ενώ για την Αθήνα, αντίστοιχη λύση επιχείρησε να δώσει το Υ.ΠΕ.ΧΩ.Δ.Ε., έστω και μετά από πολλές καθυστερήσεις, παλινδρομήσεις και ταλαντεύσεις. 
    Το διυλιστήριο ύδατος λειτουργεί πλημμελώς, γιατί υπάρχουν προβλήματα στους διαχειριστές του συστήματος αυτού, αντιδικίες και έντονα προβλήματα. Και αυτό έχει επιπτώσεις στην ποιότητα του νερού, όπως ξέρετε πολύ καλά. Όπως τόνισα προηγουμένως, ενώ η ποσότητα του ύδατος με το οποίο τροφοδοτείται η Θεσσαλονίκη μετά την κατασκευή όλων αυτών των στρατηγικού χαρακτήρα έργων και υποδομών είναι εξασφαλισμένη, υπάρχει πρόβλημα πολλές φορές με την ποιότητα και υπάρχει μέγα πρόβλημα σε ορισμένες περιοχές της Θεσσαλονίκης, ειδικά στην Βορειοδυτική πλευρά μέσα και έξω από  περιφερειακή.  
    Υπάρχουν περιοχές -το γνωρίζετε πάρα πολύ καλά- οι οποίες υδροδοτούνται από ιδιωτική εταιρεία η οποία αντλεί πόσιμο νερό χωρίς την κατάλληλη επεξεργασία. Το παροχετεύει στη συνέχεια στο δίκτυο από περιοχές οι οποίες με επίσημες έρευνες του χημείου του κράτους έχουν αποδειχθεί ότι είτε ξεπερνούν είτε κινούνται στα όρια του επιτρεπτού, όσον αφορά τοξικές ουσίες οι οποίες εισέρχονται στον υδροφόρο ορίζοντα από όπου αντλεί νερό ιδιωτική εταιρεία από τα τοξικά απόβλητα ενός εγκαταλειμμένου εργοστασίου στην Δυτική Θεσσαλονίκη, το εργοστάσιο ΔΙΑΝΑ. Τα τοξικά απόβλητά του μετά από πολλά χρόνια και πιέσεις απομακρύνθηκαν, αλλά το έδαφος και η ευρύτερη περιοχή είναι μολυσμένη, το γνωρίζουμε όλοι και αυτό έχει ενσταλαχτεί και στον υδροφόρο ορίζοντα της περιοχής. 
    Παρ’ όλα αυτά όμως η Ε.Υ.Α.Θ. δεν έκανε αυτό που όφειλε, δηλαδή να επεκτείνει τα δίκτυα στις περιοχές αυτές για να παίρνουν νερό από το δίκτυο της Ε.Υ.Α.Θ. και να σταματήσουν να παίρνουν το νερό από ακατάλληλες περιοχές που είναι σε πολλές περιπτώσεις επικίνδυνο για την υγεία τους. 
    Ακόμη η εταιρεία ζει μέσα σε συνεχείς συγκρούσεις και εντάσεις με τους εργαζόμενους. Συγκρούσεις και εντάσεις που νομίζω ότι θα συμφωνήσετε ότι δεν είναι ό,τι καλύτερο για την ανάπτυξη της δραστηριότητάς της, για την αποτελεσματικότητα, αλλά και για την δημόσια εικόνα. Είναι μία εταιρεία η οποία χρόνια τώρα προσφέρει αυτό το ξεχωριστό και μοναδικό αγαθό, το νερό, αλλά είναι αυτή που έχει κατασκευάσει και διαχειρίζεται και τα δίκτυα και τα συστήματα αποχέτευσης, δηλαδή, κρίσιμα θέματα για την ποιότητα ζωής όλου του πολεοδομικού συγκροτήματος. Κρίσιμα θέματα για την ταυτότητα και την εικόνα της Θεσσαλονίκης, που όλοι λέμε πως θέλουμε να της δώσουμε ποιότητα, κύρος, διεθνή αναγνώριση, να την κάνουμε ελκυστική. Προσθέτω ότι η εταιρεία είναι εισηγμένη και στο χρηματιστήριο, και αυτό σημαίνει ότι η δημόσια αναταραχή, η ένταση, η καθυστέρηση των έργων, οι αλλαγές των σχεδίων, όλα αυτά τραυματίζουν –όπως καταλαβαίνετε- και την εικόνα της εταιρείας και είμαι βέβαιος ότι προβληματίζουν και τους μετόχους. 
    Οι συγκρούσεις έχουν κυρίως δύο αιτίες, δύο αφορμές. Είναι οι παρεμβάσεις της διοίκησης, της εταιρείας, στον εργασιακό χώρο. Τοποθετήσεις παράτυπες προϊσταμένων, μετακινήσεις παράτυπες, που όταν δικαιώνονται από τα δικαστήρια οι παρατύπως μετακινηθέντες εργαζόμενοι και στελέχη της επιχείρησης, η διοίκηση δεν κάνει το αυτονόητο: Δηλαδή, να ανακαλέσει την απόφασή της και να τους ξανατοποθετήσει στην θέση ευθύνης που είχαν. Ένας ιδιότυπος αυταρχισμός, ανεξήγητος πολλές φορές. Φυσικά, εργασιακή ειρήνη δεν υπάρχει και γνωρίζετε πάρα πολύ καλά και εσείς, πως από την πρώτη μέρα της ανάληψης των καθηκόντων σας μιλήσατε για την ανάγκη εργασιακής ειρήνης και ότι πρωτίστως θα αγωνιστείτε και θα δραστηριοποιηθείτε γι’ αυτό το στόχο. 
Δυστυχώς, αυτή είναι η πραγματικότητα και η οποία συνεχίζεται. 
      Επίσης, έχουμε την παράτυπη πολλές φορές συγκρότηση Συμβουλίων για τους διαγωνισμούς, τις αναθέσεις ή τις τοποθετήσεις των στελεχών. Ο δεύτερος λόγος και η αφορμή είναι το καθεστώς των απ’ ευθείας αναθέσεων έργων, ο τρόπος και η διαδικασία των διαγωνισμών, που πολλές φορές καταγγέλλονται ότι υποκρύπτουν φωτογραφικές διατάξεις. 
      Είναι απορίας άξιον, κύριε Υπουργέ, πού βρίσκει ωφέλιμο και παραγωγικό χρόνο η διοίκηση για να προσφέρει αυτά για τα οποία την έχετε τοποθετήσει, αφού όλη την ημέρα ασχολείται με αγωγές, με μηνύσεις κατά του εαυτού της, κατά των στελεχών της ίδιας της εταιρείας. Πάνω από 10.000.000 ευρώ είναι τα χρήματα που ζητά με αγωγές για συκοφαντική δυσφήμιση από τα στελέχη της εταιρείας. 
      Δεν θεωρείτε ότι πλέον ο κόμπος έχει φθάσει στο χτένι, ότι δεν υπάρχει η πολυτέλεια άλλου χαμένου χρόνου γι’ αυτήν την εταιρεία, την τόσο σημαντική για την πόλη μας, για τους ανθρώπους, για την ποιότητα ζωής; Δεν νομίζετε ότι δεν μπορεί άλλο η διοίκηση να συνεχίζει να προπηλακίζει και να συμπεριφέρεται με αυτόν τον ιδιότυπο αυταρχισμό, που οδηγεί στην εξόντωση και ανθρώπινων συνειδήσεων και υπολήψεων; Δεν νομίζετε ότι κάποια στιγμή αυτή η πρακτική πρέπει να σταματήσει; 
      Να προσθέσω και άλλους λόγους. Αδρανοποιήθηκε η Νομική Υπηρεσία της εταιρείας. Δεν έχει εμπιστοσύνη η διοίκηση στη Νομική Υπηρεσία της εταιρείας και γι’ αυτό το λόγο χρησιμοποιεί ιδιωτικά νομικά γραφεία, προσθέτοντας κόστος στην εταιρεία; Τονίζω ότι είναι μια εταιρεία του δημοσίου, όπου το δημόσιο έχει την πλειοψηφία των μετοχών και την εποπτεία, αλλά είναι εισηγμένη στο Χρηματιστήριο. 
      Όλα αυτά δημιουργούν, κύριε Υπουργέ, μια ιδιαίτερα αρνητική εικόνα για την εταιρεία. Είναι περιορισμένη έως μηδενική η αποτελεσματικότητα. Για να καλύψει η διοίκηση αυτήν την άσχημη εικόνα -φαντάζομαι και κάτω από τις πιέσεις των μετόχων- προχωρά συνεχώς σε πρόσθετες διαφημιστικές δαπάνες, σε πρόσθετες καταχωρήσεις στον ημερήσιο τύπο. Και από έναν άλλο δρόμο, δηλαδή, επιβαρύνει την ίδια την εταιρεία, επιβαρύνει το δημόσιο, επιβαρύνει τον φορολογούμενο Έλληνα πολίτη. 
      Δεν αλλάζει έτσι η εικόνα της εταιρείας. Η εικόνα της εταιρείας θα αλλάξει αν η διοίκηση κάτω από τη δική σας παρέμβαση ως προϊστάμενη κυβερνητική αρχή καθίσει στο τραπέζι και συζητήσει με τους εργαζόμενους, γιατί οι εργαζόμενοι δουλεύουν δεκαετίες μέσα στην εταιρεία, έχουν ταυτιστεί μ’ αυτήν και με τα μεγάλα επιτεύγματα και τις επιτυχίες της. Οι διοικήσεις, λοιπόν, που έρχονται και παρέρχονται, όπως και οι κυβερνήσεις και οι Υπουργοί, πρέπει να δείχνουν ιδιαίτερη ευαισθησία απέναντι στα στελέχη μιας εταιρείας που έχει αυτήν τη διαχρονική θετική πορεία. 
      Επί πλέον, θέλω να προσθέσω ότι έχει σταματήσει η συνεργασία ακόμη και με την Ε.Υ.Α.Θ. Παγίων, δηλαδή με την μητρική κατά κάποιο τρόπο εταιρεία, η οποία έχει και την ευθύνη κατασκευής των έργων. Ακόμη δεν έχει επικυρωθεί το επιχειρησιακό σχέδιο 2007-2011 και αντιλαμβάνεστε ότι αυτό μπορεί να οδηγήσει σε απώλεια πόρων, ειδικά κοινοτικών πόρων από το Ταμείο Συνοχής. Σε κάθε περίπτωση, δεν θα έχουμε τα νέα έργα, τα αναγκαία συμπληρωματικά έργα επέκτασης, συντήρησης, ανακαίνισης. Αυτό είναι πρωτόγνωρο. Βέβαια στη Θεσσαλονίκη δεν είναι μοναδικό. Το έχουμε και στην Έκθεση αυτό. Δύο διοικήσεις ορισμένες από την ίδια Κυβέρνηση και από τους ίδιους Υπουργούς δεν μπορούν μεταξύ τους να συνεννοηθούν και συνεχώς αντιδικούν και μάλιστα και δημόσια 
      Επειδή και στις δύο έχετε την εποπτεία ως Υπουργός Μακεδονίας Θράκης, θα θέλαμε τις απαντήσεις σας και για τα δύο θέματα, ειδικότερα βέβαια για την Ε.Υ.Α.Θ.. 
      Συνεχίζω με το θέμα των προσλήψεων: Εδώ είναι το προσφιλές σας σπορ και δεν θα μπορούσε να εξαιρεθεί η Ε.Υ.Α.Θ. από αυτήν την τακτική σας. Δεν ενεργοποιείτε τη διαδικασία μέσω του Α.Σ.Ε.Π., όπως ο νόμος ορίζει, δεν καλύπτετε δηλαδή πάγιες και διαρκείς ανάγκες, που προκύπτουν κυρίως από συνταξιοδοτήσεις της εταιρείας, με προσλήψεις μόνιμου προσωπικού μέσα από τη διαδικασία του Α.Σ.Ε.Π., αλλά τις καλύπτετε με συμβάσεις ορισμένου χρόνου, με εκτάκτους, με εποχιακούς, με προσλήψεις δηλαδή έξω από τα πλαίσια του νόμου και του κανονισμού της Ε.Υ.Α.Θ..
      Μάλιστα, έχει δημοσιοποιηθεί –και είναι έγκυρα τα στοιχεία- ότι λίγο πριν από τις εκλογές του Σεπτέμβρη του 2007 και λίγο μετά, αθροιστικά έχουν προσληφθεί πενήντα πέντε εργαζόμενοι. Και ο αριθμός δεν είναι μικρός. Είναι το 10% των εργαζομένων στην ΕΥΑΘ. Και φυσικά δεν μπορούν να καλύψουν τις πάγιες και διαρκείς ανάγκες, γιατί έγιναν οι προσλήψεις αυτές για άλλες ανάγκες, εκλογικού και κομματικού χαρακτήρα.
      Και φυσικά σε τίποτα δεν φταίνε τα παιδιά. Δουλειά θέλουν και αναζητούν παντού δουλειά. Αλλά το πρόβλημα της ανεργίας σε όλη την Ελλάδα, ειδικότερα στη Θεσσαλονίκη, δεν θα το λύσουμε με αυτόν τον τρόπο.
      Τελειώνοντας, οι Βουλευτές του ΠΑ.ΣΟ.Κ., αλλά και όλων των κομμάτων της Αντιπολίτευσης έχουμε καταθέσει άπειρες ερωτήσεις, είτε από κοινού τα κόμματα της Αντιπολίτευσης είτε και ξεχωριστά, αλλά με το ίδιο περιεχόμενο, την ίδια επιχειρηματολογία, τις ίδιες αφορμές. Και παίρνουμε τις ίδιες μονότονες, αδιάφορες, γενικόλογες, μη απαντήσεις.
      Γι’ αυτό οδηγηθήκαμε στην κατάθεση αυτής της επερώτησης, μήπως η Κυβέρνηση φιλοτιμηθεί και δώσει απαντήσεις στα ερωτήματα αυτά, ερωτήματα όπως, γιατί αυτή η κακή κατάσταση στην Ε.Υ.Α.Θ., γιατί η διαρκής άρνηση των Υπουργών να επιτελέσουν τον ελεγκτικό τους ρόλο, είτε είναι το Υ.ΜΑ.Θ. είτε είναι το Υ.ΠΕ.ΧΩ.Δ.Ε. είτε άλλα Υπουργεία, ως οφείλουν, στις καταγγελίες που γίνονται –και οι περισσότερες εξ αυτών είναι τεκμηριωμένες- για θέματα αναθέσεων, έργων, συμβάσεων, προσλήψεων;
      Γιατί δεν έχει προχωρήσει καμμιά ελεγκτική διαδικασία; Γιατί η καθυστέρηση των έργων σε όλο αυτό το πλέγμα που αναφέρθηκα προηγουμένως; Γιατί η καθυστέρηση στην έγκριση του επενδυτικού σχεδίου για το 2007-2011; Γιατί οι προσλήψεις κατά παράβαση του νόμου και του κανονισμού της Ε.Υ.Α.Θ.;
      Κύριε Υπουργέ, στην αρχή της θητείας σας ήρθατε στη Θεσσαλονίκη με ζέση και ορμή, όπως κάθε νέος υπουργός κάθε κυβέρνησης, θέλοντας κι εσείς να προσφέρετε κάτι καινούργιο και κάτι διαφορετικό. Και προχωρήσατε σε δημόσιες δηλώσεις, αλλά και σε συναντήσεις. Μάλιστα, παρευρεθήκατε, αν δεν κάνω λάθος, και σε γενική συνέλευση των εργαζομένων.
      Και από τα δημοσιεύματα του Τύπου έχω εδώ ένα χαρακτηριστικό. Θα το καταθέσω για τα Πρακτικά της Βουλής. Φέρεστε να έχετε δηλώσει ότι μεταξύ των πεντακοσίων και του ενός, μεγαλύτερη αξία έχουν οι πεντακόσιοι, εννοώντας ότι ανάμεσα στους πεντακόσιους εργαζόμενους και στον έναν, τον διευθύνοντα σύμβουλο ή τη διοίκηση προτιμάτε τους εργαζόμενους, που σε τελευταία ανάλυση είναι και η ψυχή της εταιρείας.
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πέρασαν όμως αρκετοί μήνες και η κατάσταση παραμένει ως έχει και επιδεινώνεται. Περιμένουμε, λοιπόν, τις απαντήσεις σας, κύριε Υπουργέ, γιατί δεν κάνατε πράξη την αρχική σας δέσμευση, ότι όλη αυτή η κακοδαιμονία στην ΕΥΑΘ θα έπαιρνε τέλος.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής ορίζει για τη συζητούμενη επερώτηση ως Κοινοβουλευτικό Εκπρόσωπο τη Βουλευτή κ. Σοφία Καλαντίδου.
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο του ΣΥ.ΡΙΖ.Α τον κ. Αναστάσιο Κουράκη.
      Ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης ορίζει ως Κοινοβουλευτικό Εκπρόσωπο του ΛΑ.Ο.Σ. για τη συζητούμενη επερώτηση το Βουλευτή κ. Μαυρουδή Βορίδη.
      Επίσης, θα ήθελα να σας γνωστοποιήσω ότι η συνάδελφος Βουλευτής κ. Αικατερίνη Περλεπέ-Σηφουνάκη ζητεί να της χορηγηθεί ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Η Βουλή ενέκρινε τη ζητηθείσα άδεια.
      Τέλος, κυρίες και κύριοι συνάδελφοι, είμαι σίγουρος ότι τόσο εσείς, οι επερωτώντες, όσο και ο Υπουργός Μακεδονίας–Θράκης θα συμβάλλετε σε μία υποδειγματική απόψε διαδικασία κοινοβουλευτικού ελέγχου, γιατί αυτήν τη στιγμή από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθητές και μαθήτριες και δύο συνοδοί καθηγητές από το 1ο Γυμνάσιο Ευόσμου Θεσσαλονίκης.
      Μια και το θέμα αφορά την Εταιρεία Ύδρευσης Αποχέτευσης Θεσσαλονίκης, όντως είναι μία πολύ καλή ευκαιρία για τα παιδιά να παρακολουθήσουν αυτήν τη διαδικασία.
      Η Βουλή τους καλωσορίζει.
      (Χειροκροτήματα)
      Το λόγο έχει ο δεύτερος επερωτών Βουλευτής, ο κ. Βασίλειος Γερανίδης.
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, κυρίες και κύριοι συνάδελφοι, το ΠΑ.ΣΟ.Κ. και ιδιαίτερα οι συνάδελφοι, οι προερχόμενοι από τη Θεσσαλονίκη, ευαισθητοποιημένοι όχι απλώς στα θέματα του περιβάλλοντος, αλλά και στην ιστορική διαδρομή ενός Οργανισμού με πολλή μεγάλη προσφορά στα θέματα της ύδρευσης και ιδιαίτερα της αποχέτευσης και ανήσυχοι, βλέποντας τα μεγάλα προβλήματα της εταιρείας επί τέσσερα χρόνια, ερχόμαστε ενώπιον της Βουλής να συζητήσουμε βαθύτατα ανήσυχοι και προβληματισμένοι για το πρόβλημα αυτής της εταιρείας.
      Κύριε Υπουργέ, αυτή η εταιρεία γεννήθηκε από τους δύο Οργανισμούς, της ύδρευσης και της αποχέτευσης, που μέσα στη διαχρονική τους πορεία, παρά τα επιμέρους προβλήματα και τις επιμέρους καθυστερήσεις, απάντησαν συγκροτημένα με ένα σχεδιασμό, με τη στήριξη ιδιαίτερα των προηγούμενων Κυβερνήσεων του ΠΑ.ΣΟ.Κ., στα μεγάλα θέματα που ήρθαν να καλύψουν. 
      Το μεγάλο πρόβλημα, όμως, είναι η μόλυνση του Θερμαϊκού. Ο σχεδιασμός, έστω και με καθυστέρηση, περπάτησε, ολοκληρώθηκε. Το μεγάλο θέμα, με την αυξητική τάση του πληθυσμού της Θεσσαλονίκης και την αλλαγή στα θέματα διαχείρισης του νερού, ήταν η ύδρευση της Θεσσαλονίκης. Εγώ λέω ότι, ακόμη και με καθυστέρηση, αυτό το στρατηγικό σχέδιο περπάτησε. 
      Υπάρχει η αλλαγή της Κυβέρνησης και αρχίζουν τα ευτράπελα σε αυτόν τον Οργανισμό. Και αυτός ο Οργανισμός δεν ξέφυγε του γενικού κανόνα, δηλαδή του πώς και με ποια αντίληψη η νέα διοίκηση, η νέα Κυβέρνηση ήρθε στο δημόσιο βίο. Είναι ένα κλασικό παράδειγμα κομματοκρατίας, αδιαφάνειας, κακοδιαχείρισης. Και επειδή κάποιοι πονούν και την ιστορία αυτού του Οργανισμού και την κεφαλαιώδη σημασία του –και μιλάω για τους εργαζόμενους- δεν ενέσκηψαν σε αυτήν τη λαίλαπα ή δεν υπηρέτησαν αυτήν τη λαίλαπα που προέκυψε, ζουν με ένα καθεστώς διωγμών. Δεν υπάρχει εξαίρεση ούτε στον τρόπο των προσλήψεων. Γενικά και από αυτόν τον Οργανισμό, αυτό που στείλατε ως κλίμα είναι ότι εσείς τη δημόσια διοίκηση και τους οργανισμούς τους θεωρείτε ως λάφυρο του εκλογικού αποτελέσματος.
      Δεν υπάρχει πνοή, δεν υπάρχει σχεδιασμός, έχει σταματήσει κάθε δραστηριότητα. Θα μου επιτρέψετε, κύριε Πρόεδρε, να εστιάσω σε μερικά προβλήματα. Οι άλλοι συνάδελφοι από την πόλη της Θεσσαλονίκης, όπως και ο προλαλήσας, περιέγραψαν ή θα περιγράψουν με αναλυτικό τρόπο τα προβλήματα του Οργανισμού. Εγώ θέλω να αναφερθώ στις επιπτώσεις αυτών των εξελίξεων στη Β΄ Εκλογική Περιφέρεια Θεσσαλονίκης, διότι αυτή καλείται να λύσει τα προβλήματα χωροθέτησης και διαχείρισης είτε των σκουπιδιών είτε του βιολογικού καθαρισμού και δέχεται μόνο τις επιπτώσεις μίας κακοσχεδιασμένης πολιτικής. 
      Και μιλάω για τη διαχείριση της λυματολάσπης. Επιλέγεται ο δήμος Εχεδώρου για το βιολογικό σταθμό και μία επιβαρυμένη περιβαλλοντολογικά περιοχή -γιατί ξέρετε εκεί είναι και η βιομηχανική ζώνη- έρχεται, χωρίς να της λύσουμε τα ήδη υπάρχοντα προβλήματα, να επιβαρυνθεί με την κακοδιαχείριση της λυματολάσπης. Επερωτούμε την Κυβέρνηση. Εγώ κατέθεσα ερώτηση από το Μάρτιο του 2005 στον προ-προηγούμενο συνάδελφό σας και η απάντηση ήταν ότι η μυρωδιά προέρχεται πιθανά από τα βουστάσια της περιοχής και ότι εν πάση περιπτώσει ανατέθηκε μελέτη κ.ο.κ. Είμαστε στα τρία χρόνια τώρα και δεν βλέπουμε πουθενά ούτε μελέτη, ούτε προϋπολογισμό, ούτε έργο. Και μάλιστα μιλάμε για μια προστατευόμενη περιοχή από τη Συνθήκη «RAMSAR», όπου επιλέχθηκε ο Γαλλικός ποταμός, ο αρχαίος Εχέδωρος δηλαδή, ως σημείο -ο ίδιος ο ποταμός- εναπόθεσης της λυματολάσπης. Και ανάλογα, κατά πού φυσούν οι αέρηδες, οι κάτοικοι της περιοχής εισπράττουν το αντίτιμο των οσμών.
      Η Ελλάδα εισέρχεται στον 21ο αιώνα. Πριν, βρίσκουμε την εύκολη λύση να την εναποθέσουμε στη χωματερή των Ταγαράδων. Κάτι ακούσατε τις τελευταίες μέρες γι’ αυτήν. Μετά το ξεσήκωμα των κατοίκων, την εναποθέτουμε στον Γαλλικό ποταμό. Θα παρακαλούσα, γι’ αυτό το πελώριο πρόβλημα -έστω με καθυστέρηση λύθηκε στην Αθήνα- να μεριμνήσετε να υπάρξει επιτέλους ένα συγκεκριμένο χρονοδιάγραμμα. Οι κάτοικοι με κινητοποιήσεις, με υπομνήματα, με ψηφίσματα έχουν στείλει το μήνυμα. Ως συντεταγμένο κράτος, πρέπει να απαντήσουμε θετικά. Οι επιπτώσεις, όμως, αυτής της ακυβερνησίας είναι εξίσου μεγάλες και σε άλλα θέματα, όπως στην ανάπτυξη. Κοιτάξτε, για να προστατεύσουμε τον Θερμαϊκό, πρέπει να καλύψουμε όλους τους αποδέκτες σε όλους τους δήμους, που καταλήγουν τα λύματα εκεί. Και ενώ υπήρξε μία επενδυτική ορμή, ιδιαίτερα στην αναπτυσσόμενη οικιστικά Ανατολική Θεσσαλονίκη με μεγάλη υστέρηση για τη Δυτική Θεσσαλονίκη, για την επαρχία της δυτικά ευρισκόμενης της Θεσσαλονίκης, βλέπουμε τώρα αυτός ο σχεδιασμός να καρκινοβατεί. Η ανατολική περιοχή διογκώνεται εκρηκτικά οικιστικά και ο σχεδιασμός ακολουθεί με ακόμη μεγαλύτερη καθυστέρηση, σε σχέση με την εκρηκτική του ανάπτυξη. Ο σχεδιασμός για τη Μίκρα καθυστερεί, για την Επανωμή είναι ανύπαρκτος, για τα Βασιλικά ανύπαρκτος. Στο δήμο Θερμαϊκού καρκινοβατεί. Στη δυτική πλευρά, στην πολύπαθη Σίνδο, εκεί που χωροθετήσαμε το βιολογικό καθαρισμό και στο δήμο Αγίου Αθανασίου…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Φίλιππος Πετσάλνικος): Κύριε  συνάδελφε, σας παρακαλώ ολοκληρώστε.
      ΒΑΣΙΛΕΙΟΣ ΓΕΡΑΝΙΔΗΣ: …και για τα Τ.Ε.Ι. και για τη βιομηχανική περιοχή φεύγουν ανεπεξέργαστα στα κανάλια.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώσατε, κύριε  Γερανίδη.
      ΒΑΣΙΛΕΙΟΣ ΓΕΡΑΝΙΔΗΣ: Κρατήστε το εις βάρος της δευτερολογίας, κύριε  Πρόεδρε.
      Και κλείνω εδώ. Ανεπεξέργαστα καταλήγουν στο Θερμαϊκό κόλπο και αυτό είναι συνέπεια μιας πολυετούς εκρηκτικής κατάστασης και δικής σας ευθύνης. Συνολικά των τριών Υπουργών και της Κυβέρνησης, γενικότερα, που δεν παρεμβαίνετε με τις εποπτικές αρμοδιότητες που έχετε, να ξεμπλοκάρετε αυτόν τον Οργανισμό και να τον ξαναοδηγήσετε σε τροχιά ανάπτυξης.
      Ευχαριστώ, κύριε  Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η συνάδελφος Βουλευτής του ΠΑ.ΣΟ.Κ., κ. Χρύσα Αράπογλου.
    ΧΡΥΣΗ ΑΡΑΠΟΓΛΟΥ: Ευχαριστώ, κύριε Πρόεδρε.
    Πριν από λίγη ώρα υποδεχθήκαμε και χειροκροτήσαμε, δεν ξέρω αν βρίσκονται ακόμη στην Αίθουσα, το 1ο Γυμνάσιο Εύοσμου.  
    ΠΡΟΕΔΡΕΥΩΝ (Φίλιππος Πετσάλνικος): Είναι εδώ και παρακολουθούν με ιδιαίτερο ενδιαφέρον και τα παιδιά και οι καθηγητές.
    ΧΡΥΣΗ ΑΡΑΠΟΓΛΟΥ: Στα όρια Εύοσμου, Σταυρούπολης και Ευκαρπίας βρίσκεται αυτό το εγκαταλελειμμένο εργοστάσιο της ΔΙΑΝΑ, στο οποίο αναφέρθηκε ο κ. Μαγκριώτης. 
    Κύριε Υπουργέ, πριν από σας ακόμα και πολύ πριν από σας, δηλαδή και στον κ. Τσιαρτσιώνη και στον κ. Καλαντζή έχουμε κάνει επανειλημμένως ερωτήσεις για όλα αυτά τα θέματα και βεβαίως στο Υ.ΠΕ.ΧΩ.Δ.Ε. μέχρι και πολύ πρόσφατα, πριν από δύο εβδομάδες έκανα μία ερώτηση για την εξυγίανση των εδαφών της ΔΙΑΝΑ στον κύριο Υπουργό, τον κ. Καλογιάννη. Φυσικά, απάντηση καμμία. 
    Απ’ αυτά, λοιπόν, τα εδάφη, στα οποία υπάρχουν τόνοι φυτοφαρμάκων, ακόμα και σήμερα υπάρχουν τόνοι φυτοφαρμάκων -έχουν ενσταλάξει, είχαν μείνει αφύλακτοι, υπήρχαν τεράστια προβλήματα με πολύ μεγάλες καθυστερήσεις, έγινε η μεταφορά τους, πρέπει να γίνει εξυγίανση- οι κάτοικοι των περιοχών αυτών και βεβαίως τα μικρά παιδιά πίνουν νερό. Και πίνουν νερό γιατί η Ε.Υ.Α.Θ., είναι η πρώτη στην οποία προσβλέπουν οι κάτοικοι και είναι αυτή που μπορεί να λύσει το θέμα δηλαδή ποιο θέμα; Το αυτονόητο. Το ότι στη Θεσσαλονίκη του 2008 δεν μπορεί να υπάρχουν περιοχές όπως είναι της Νικόπολης, της Ευξεινούπολης και άλλες περιοχές στη Νέα Πολιτεία, αλλά και στην άλλη την ανατολική πλευρά, που δεν υδροδοτούνται ή που καθυστερεί η υδροδότησή τους. 
    Βεβαίως, όμως, τι μπορεί να κάνει ένας διευθύνων σύμβουλος και μια εταιρεία η οποία καταναλώνει το χρόνο της σε άλλες προτεραιότητες; Πρώτον, στο να μηχανεύεται τρόπους εύνοιας συγκεκριμένων εταιρειών; Δεύτερον, στο να αναζητά τρόπους λαθραίας μεταβίβασης αυτού του εξαιρετικού πόρου εθνικής σημασίας και φυσικά  πρώτιστης σημασίας για την υγεία των κατοίκων, που λέγεται νερό, επαναλαμβάνω, λαθραίας μεταβίβασης; Και τρίτον, να διώκει ανηλεώς εργαζομένους και συνδικαλιστές; 
    Επειδή εδώ φαίνεται πως κάθε ημέρα υπάρχει και μία επίπληξη για τον τρόπο με τον οποίον ασκείται ο Κοινοβουλευτικός Έλεγχος, αλλά εν τέλει -γιατί πρέπει να είμαστε και αποτελεσματικοί- δεν έχει κανένα νόημα να εγγράφουμε δεκάδες, εκατοντάδες ερωτήσεις για τα ίδια θέματα και να μην παίρνουμε ποτέ απαντήσεις, θα ήθελα να σας υποβάλω πολύ συγκεκριμένες ερωτήσεις και μόνο ερωτήσεις. Δεν υπάρχει άλλη ανάγκη ούτε επιχειρημάτων, ούτε περιγραφής της πραγματικότητας. 
    Οι ερωτήσεις είναι συγκεκριμένες και σας παρακαλώ πάρα πολύ με τον ίδιο συγκεκριμένο τρόπο να απαντήσετε για να μην επανέλθουμε και για να είμαστε αποτελεσματικοί. Μάλιστα, κύριε Υπουργέ, παρ’ ότι αναγνωρίζω ότι εκπροσωπείτε την Κυβέρνηση και άρα πολλά απ’ αυτά δεν μπορείτε πιθανόν να μου τα απαντήσετε, δεν είναι δικές σας αποφάσεις, θα σας παρακαλούσα πολύ να μου απαντήσετε με το δικό σας τρόπο, γιατί κάποτε κάποιος πρέπει να αναλάβει κάποια ευθύνη.
    Οι απαντήσεις στις ερωτήσεις, λοιπόν, είναι τριών ειδών: Το πρώτο κομμάτι είναι τι πιστεύετε για τα έργα της Θεσσαλονίκης. Συγκεκριμένα, πώς πιστεύετε ότι πρέπει να λειτουργήσει το διυλιστήριο; Δηλαδή από ποιον και πώς πρέπει να γίνεται η διαχείριση, σήμερα και αύριο και στο διηνεκές; Δεύτερον, πώς ανάλογα πιστεύετε ότι πρέπει να λειτουργήσει ο βιολογικός καθαρισμός; Και βεβαίως, τι γίνεται με τη λυματολάσπη; Τι σχεδιασμούς έχετε και πώς εμπλέκεται η ΕΥΑΘ; 
    Πάρα πολύ γρήγορα θα περάσω στη δεύτερη και στην τρίτη κατηγορία. Η δεύτερη κατηγορία, κύριε Υπουργέ, αφορά τον τρόπο διοίκησης. Δεν μιλάμε πια ότι είναι προσβλητικός, ότι είναι ανάγωγος, ότι είναι αναιδής, είναι και αντιαισθητικός. Πώς είναι δυνατόν να ανέχεστε να υπάρχει ένας διευθύνων σύμβουλος του οποίου οι εκφράσεις προς εργαζομένους και συνδικαλιστές είναι τέτοιες που δεν μπορώ να σας τις αναγνώσω; Θα αποβληθώ από την Αίθουσα. Πιστεύετε ότι μπορεί ένας Οργανισμός ο οποίος διαχειρίζεται για όλο το πολεοδομικό συγκρότημα την ύδρευση και την αποχέτευσή του, με αυτά τα τεράστια προβλήματα που σας περιγράφουμε, να διοικείται από έναν κύριο, ο οποίος συμπεριφέρεται με αυτήν την έπαρση και την αναίδεια; Είναι δυνατόν να γίνεται σωρεία διώξεων ενάντια σε εργαζομένους; Κάθε μέρα; Μία φάμπρικα διώξεων. 
    Η ερώτησή μου, λοιπόν, είναι εάν υπάρχουν στην Κυβέρνηση και σε εσάς προσωπικά, τα ελάχιστα της χρηστής διοίκησης, από τους διορισμένους, επαναλαμβάνω. Μην επικαλεστείτε ότι είναι ανώνυμη εταιρεία. Δηλαδή πώς είναι δυνατόν να γίνονται διώξεις εργαζομένων και να τους ζητάνε το ποσό των 10.000.000 ευρώ για αποζημίωση;
      Πώς είναι δυνατόν το διοικητικό συμβούλιο μιας τόσο μεγάλης ανώνυμης εταιρείας του δημοσίου που διαχειρίζεται τόσο σοβαρές υποθέσεις και να έχει δεκατέσσερα θέματα και τα δεκατέσσερα θέματα να αφορούν διώξεις εργαζομένων;
      Εάν εσείς πιστεύετε –συνεχίζω τις ερωτήσεις- ότι μπορείτε να ανέχεστε διοίκηση η οποία ευνοεί συγκεκριμένες εταιρείες, βγάζει χρήματα για εταιρείες χωρίς να έχουν γίνει διαγωνισμοί. Εάν σας ενοχλεί ότι υπάρχει μήνυση του ΙΚΑ κατά της Ε.Υ.Α.Θ. για οφειλές εισφορών ύψους πάνω από 2.000.000 ευρώ που αφορούν απευθείας αναθέσεις έργων σε συγκεκριμένη εταιρεία, μια εταιρεία ονόματι «ΠΑΠΑΗΛΙΟΠΟΥΛΟΣ» και που έγινε χωρίς την προηγούμενη απόφαση του διοικητικού συμβουλίου. 
      Εάν γνωρίζετε και αν θα λάβετε μέτρα για το ότι υπάρχει μήνυση της Επιθεώρησης Εργασίας κατά της Ε.Υ.Α.Θ. για παράνομες προσλήψεις προσωπικού, διότι όπως έγινε γνωστό και από τους προλαλήσαντες, για την κάλυψη εκτάκτων αναγκών ναι μεν επιτρέπεται η σύναψη συμβάσεων τετράμηνης διάρκειας, αλλά η Ε.Υ.Α.Θ. έχει προχωρήσει σε συμβάσεις εντεκάμηνης διάρκειας, με αποτέλεσμα το 13% του τεχνικού προσωπικού της εταιρείας να απασχολείται με συμβάσεις.
      Γίνονται λοιπόν έλεγχοι; Γιατί αυτά δεν είναι θέματα που προέκυψαν σήμερα. Τα ήξερε ο κ. Τσιαρτσώνης, τα ήξερε ο κ. Καλαντζής, τα ξέρατε και εσείς. Υπήρχε μια πρόθεση, αν συγκρατώ καλά και αν δεν κάνω λάθος από τη δική σας την πλευρά το περασμένο Φθινόπωρο, τον περασμένο Νοέμβριο, να δοθεί κάποια λύση, αλλά λύση δεν δόθηκε. Η λύση που δόθηκε είναι να συνεχίζεται η παραγωγή των διώξεων απέναντι στους εργαζόμενους και όλα να πηγαίνουν προς τα πίσω. 
      Και έρχομαι στην τελευταία κατηγορία των ερωτήσεων.
      Έχετε πρόθεση να εκποιήσετε το νερό της Θεσσαλονίκης; Μετά δηλαδή το ξεπούλημα του λιμανιού, το κλείσιμο όλων των εργοστασίων, την οικονομική διολίσθηση της πόλης, την αναπτυξιακή, με αποκλειστικά ευθύνες της δικής σας κυβέρνησης, θέλετε να δώσετε νερό; Εάν θέλετε να το δώσετε, πείτε το στους καταναλωτές, στους πολίτες της πόλης. Και επειδή η εταιρεία δίδει πολλά χρήματα για τη διαφήμισή της σας, προτείνω, εάν αυτή είναι η βούλησή σας –γιατί πρέπει να μας πείτε αν θα το πουλήσετε ή όχι- την επόμενη φορά που θα στείλετε τους  λογαριασμούς και θα κάνετε καταχωρήσεις να πείτε στους Θεσσαλονικείς ποια είναι η πρόθεσή σας συγκεκριμένα, πολύ καθαρά και όχι με λαθραίους χειρισμούς να προσπαθείτε να αυξήσετε το μερίδιο της «SUES» της γαλλικής εταιρείας, προκειμένου  με όλους τους τρόπους να μπορέσει κάποια στιγμή να βάλει πόδι και στο μάνατζμεντ. Και όταν μιλάμε κύριε Υπουργέ –τα είχα πει και στον προκάτοχό σας- για νερό, μιλάμε για ένα αγαθό που στις χώρες για παράδειγμα των Η.Π.Α., τις χώρες δηλαδή που σέβονται τον εαυτό τους, βάζουν να το διαχειρίζεται σε ανώτατο επίπεδο ο ίδιος ο στρατός. Σας θυμίζω δε ότι όλοι γνωρίζουμε πως ο επόμενος πόλεμος, όπως έτσι είναι γνωστό, θα γίνει για τη λειψυδρία, για το νερό.
      Τελευταία ερώτηση και μ’ αυτήν κλείνω, κύριε Υπουργέ του Υπουργείου Μακεδονίας-Θράκης. 
      Τι σχεδιάζετε για τη Θεσσαλονίκη. Αυτή είναι η ερώτησή μου. Χωρίς λιμάνια, χωρίς νερό, χωρίς παραγωγή, χωρίς εργοστάσια, χωρίς χωροταξικό σχέδιο τι ακριβώς σχεδιάζετε για τη Θεσσαλονίκη; Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΠΑ.ΣΟ.Κ. κ. Θεοχάρης Τσιόκας. 
      ΘΕΟΧΑΡΗΣ ΤΣΙΟΚΑΣ: Εγώ θα συνεχίσω από εκεί που κατέληξε η κ. Αράπογλου. Δεν είναι μόνο χωρίς λιμάνι η Θεσσαλονίκη, αλλά πωλείται και το αεροδρόμιο. Όλα στο σφυρί. Δεν έχουν αφήσει τίποτα στην πόλη. Όλα πουλιούνται στη Θεσσαλονίκη και όλα ευτελίζονται από την πολιτική της Νέας Δημοκρατίας.
      Κύριε Υπουργέ, όπως καταλαβαίνετε, το ΠΑ.ΣΟ.Κ. πήρε αυτήν την πρωτοβουλία, γιατί θεωρεί ότι ένας κρίσιμος τομέας που αφορά την αποχέτευση και την ύδρευση και αυτός βρίσκεται σε απαξίωση. 
      Η Ε.Υ.Α.Θ. είναι ένα εργαλείο κρίσιμο και χρήσιμο για το Νομό Θεσσαλονίκης και ιδιαίτερα για την πόλη και το αστικό συγκρότημα. Είναι κρίσιμο και χρήσιμο εργαλείο, είναι και αναντικατάστατο εργαλείο.
      Σχετίζεται με την ποιότητα ζωής, με τις παρεχόμενες υπηρεσίες, με το περιβάλλον, με τον Θερμαϊκό. Ήταν μια εταιρεία και έτσι την παραλάβατε, η οποία έπαιζε ρόλο σ’ αυτά τα ζητήματα με σχέδιο, με πρόγραμμα, με δεσμευμένους πόρους, με επιλογές. Και το σχέδιο αυτό ακουμπούσε πάνω στις ανάγκες. Ξέρετε πολύ καλά ότι ο Θερμαϊκός μολύνεται. Παρ’ όλα αυτά, ο Θερμαϊκός είναι η ανάσα του νομού. 
      Οι μυδοπαραγωγοί δέχονται έντονα τις επιπτώσεις της αδιαφορίας σας από την κακή λειτουργία των βιολογικών σταθμών. Και όχι μόνο αυτό. Το χειρότερο απ’ όλα είναι ότι η περιοχή εξαιτίας αδυναμίας κακής λειτουργίας της ΕΥΑΘ υποβαθμίζεται, την ίδια ώρα που ο πληθυσμός αναπτύσσεται σε διαφορετικές περιοχές. Η ερώτησή μας σας λέει καθαρά ότι πέραν της περιφερειακής οδού οι κάτοικοι εδώ και τρία χρόνια, η Αυτοδιοίκηση και οι φορείς ζητούν την επέκταση της ύδρευσης. Αλλά ποια επέκταση; Εδώ δεν μπορεί να γίνει εκσυγχρονισμός των υφιστάμενων υποδομών. Εδώ αλλάζει η διοίκηση. Τα προβλήματα δεν αντιμετωπίζονται. Κουκουλώνετε το πρόβλημα και το αντικαθιστάτε με τις αλλαγές διοικήσεων. Και χρησιμοποιείτε πλέον την ΕΥΑΘ όχι ως εργαλείο που θα απαντήσει στα προβλήματα ποιότητας και περιβάλλοντος και αναγκών της περιοχής, αλλά ως εργαλείο-λάφυρο του κόμματος που κυβερνάει. 
      Είναι τραγικό αυτό που σας λέμε και θέλουμε μία απάντηση. Προσλάβατε πενήντα πέντε γαλάζια παιδιά εκτός Α.Σ.Ε.Π.. Αυτή είναι η ενασχόλησή σας; Την ίδια ώρα κινδυνεύετε να χάσετε πόρους, γιατί η Ε.Υ.Α.Θ. παγίων έχει ενταγμένο πρόγραμμα στο Ταμείο Συνοχής, αλλά δεν περπατάει. Την ίδια ώρα στη Σίνδο και στην ευρύτερη περιοχή κτυπάνε καμπανάκια κινδύνου οι κάτοικοι, οι φορείς και το ΠΑ.ΣΟ.Κ. που σταθερά επισκέπτεται την περιοχή και φωνάζει ότι κάτι πρέπει να γίνει με τη λυματολάσπη. Είναι μια περιοχή που προστατεύεται από τη Συνθήκη RAMSAR. Αυτή είναι η προσφορά σας. Τρία χρόνια εγκατάλειψη, δυσωδία, υποβάθμιση και χρησιμοποίηση ολόκληρων περιοχών ως δοχεία απορριμμάτων. Τα πάντα κουκουλώνονται. 
      Το αποτέλεσμα είναι πλέον, να αναρωτιέται ο κόσμος σε τι σας χρησιμεύει η Ε.Υ.Α.Θ.; Είναι φανερό. Τη χρησιμοποιείτε για να κάνετε τις αναθέσεις και αφελληνίζοντας ουσιαστικά και τις δραστηριότητες της παραγωγικής βάσης. Πετάτε απ’ έξω ενδιαφερόμενους Έλληνες και μονοσήμαντα προσανατολίζεστε σε μια γαλλική εταιρεία. Είναι προφανές ότι αυτό ακουμπάει και στον παραγωγικό ιστό. Αφήνετε ένα συμβούλιο, χωρίς να το ελέγχετε να εγκρίνει για αποζημίωση εκτελεσθέντων εργασιών 2,1 εκατομμύρια ευρώ. Ποιες είναι οι εκτελεσθείσες εργασίες που έγιναν; Έγιναν με απευθείας ανάθεση; Ποιους εξυπηρετείτε; 
      Και την ίδια ώρα, αν υπάρχουν και κάποιες φωνές μέσα στο φορέα της ΕΥΑΘ που θέλουν να λειτουργήσει η νομιμότητα, η διαφάνεια και οι κανόνες της αγοράς και στο τέλος-τέλος η παροχή υπηρεσιών προς τον πολίτη, τις υποβαθμίζετε. Διώκετε τους υπαλλήλους. Αυτό κάνει η Κυβέρνησή σας. 
      Εγώ θέλω να πιστεύω ότι εσείς ως άνθρωπος που προέρχεστε από το χώρο της Αυτοδιοίκησης έχετε χίλιους λόγους να κατανοείτε ότι η ύδρευση και η αποχέτευση είναι εργαλεία-κλειδιά για την ποιότητα και τη συνοχή μιας κοινωνίας. Και δεν μπορεί η Κυβέρνηση σ’ αυτό να «σφυράει κλέφτικα» τέσσερα χρόνια τώρα, την ίδια ώρα που το εισπράττουμε ως υποβάθμιση της ποιότητας, όταν περπατάμε στην παραλία, όταν πάμε στους περιαστικούς χώρους, όπως ακριβώς μας το περιγράφει με μελανά χρώματα στις δυτικές συνοικίες η συνάδελφος που μίλησε πριν. 
      Η γνώμη μας λοιπόν είναι απλή και καθαρή: Εμείς, ως ΠΑ.ΣΟ.Κ., αυτήν τη διολίσθηση δεν θα την ανεχθούμε. Ταυτιζόμαστε με το αίτημα της κοινωνίας. Θέλουμε η Ε.Υ.Α.Θ. να αποκτήσει σχέδιο, να ξαναγίνει μία κερδοφόρα επιχείρηση που στοχεύει στην εξυπηρέτηση του πολίτη, με καθαρούς κανόνες, που  θα εξυπηρετήσει ανάγκες πληθυσμιακές και οικιστικές. 
      Θέλουμε η Ε.Υ.Α.Θ. να είναι εργαλείο στα χέρια των τοπικών κοινωνιών και πάνω σ’ αυτό δεν θα σταματήσουμε -όσο και αν εσείς μιλάτε αδιάφορα- να σας ελέγχουμε, δεν θα σταματήσουμε να εκφράζουμε την ανάγκη και την αγωνία των πολιτών της Θεσσαλονίκης. 
      Κύριε Υπουργέ, νομίζω ότι είναι η ώρα να μας μιλήσετε συγκεκριμένα πάνω στα ερωτήματα που έχουμε θέσει, τόσο όσον αφορά το πρόγραμμα, την κακοδιαχείριση και τέλος όσον αφορά τον διοικητικό έλεγχο. Πάνω σ’ αυτά έχετε ευθύνες και πρέπει τώρα να μας απαντήσετε. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ευάγγελος Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, τα προβλήματα που σχετίζονται με τη διοίκηση και λειτουργία της Ε.Υ.Α.Θ. είναι ένα σύμπτωμα του γενικότερου αναπτυξιακού προβλήματος της Θεσσαλονίκης. 
      Το χάσμα ανάμεσα στην Αθήνα και τη Θεσσαλονίκη διευρύνεται. Οι περιφερειακές ανισότητες γενικότερα στη χώρα μας οξύνονται και αυτό είναι λογικό να φαίνεται πρωτίστως στην περίπτωση της Θεσσαλονίκης, που είναι η μεγαλύτερη περιφέρεια της χώρας εκτός του κέντρου της Αθήνας. 
      Δεν ξέρω ποια είναι η φιλοδοξία σας, κύριε Υπουργέ. Με ποια έργα, ποιες κινήσεις, ποιους θεσμούς θέλετε να συνδέσετε την παρουσία σας στο Υπουργείο Μακεδονίας- Θράκης. Τι θα αφήσετε, όταν θα παραδώσετε το Υπουργείο, στο διάδοχό σας. 
      Ειλικρινά, δεν μπορώ να αντιληφθώ τι ικανοποιεί τον Πρωθυπουργό και Βουλευτή Θεσσαλονίκης απ’ όλα όσα δεν συμβαίνουν στη Θεσσαλονίκη. Είναι αυτάρεσκα οχυρωμένος πίσω από το επιχείρημα ότι επί των ημερών της Κυβέρνησής του άρχισαν τα έργα κατασκευής του μετρό. Μάλιστα, άρχισαν. Μετά από μία περιπέτεια στην οποία ενεπλάκησαν πολλές Κυβερνήσεις, το πράγμα ωρίμασε, έγινε η σωστή επιλογή και άρχισαν τα έργα. 
      Αυτό σημαίνει ότι λύθηκε το πρόβλημα της Θεσσαλονίκης ή ότι μπορεί να είναι ικανοποιημένη η Κυβέρνηση για όσα συμβαίνουν επί των ημερών της στην περιοχή αυτή, την τόσο πολυπρόσωπη και εναγώνια, γιατί ζει το πρόβλημα της ανεργίας, το πρόβλημα των χαμηλών εισοδημάτων, το πρόβλημα των μεσαίων εισοδημάτων, πολύ πιο έντονα ίσως από οποιαδήποτε άλλη περιοχή της χώρας; 
      Το Υπουργείο Μακεδονίας- Θράκης, εποπτεύει σχετικά πολύ λίγων οργανισμών. Θα μπορούσε να οργανώσει με υποδειγματικό τρόπο την εποπτεία αυτή. Έχω διαβάσει τις απαντήσεις στις γραπτές ερωτήσεις, που καταθέτουμε εδώ και χρόνια για την Ε.Υ.Α.Θ.. Είναι τυπικές γραφειοκρατικές απαντήσεις, με τον Υπουργό να θέτει την υπογραφή του κάτω από τη στερεότυπη επιχειρηματολογία της διοίκησης της Ε.Υ.Α.Θ..
      Αυτό είναι η λειτουργία ενός εποπτεύοντος Υπουργού; Υιοθετείτε όλες τις τακτικές και όλες τις επιλογές της διοίκησης της Ε.Υ.Α.Θ.; Αναλαμβάνετε την πολιτική ευθύνη, εσείς και οι άλλοι εποπτεύοντες Υπουργοί, γι’ αυτά που κάνει η διοίκηση της ΕΥΑΘ; 
      Θα εμφανιστείτε και σήμερα ενώπιον της Βουλής αναπαράγοντας αυτή την επιχειρηματολογία; Ενθαρρύνετε, δηλαδή, μια τέτοια διαχείριση του δημοσίου χρήματος και γενικότερα των δημοσίων πραγμάτων; Στηρίζετε μια διοίκηση, που ανοίγει ένα εσωτερικό ενδοεπιχειρησιακό μέτωπο και το οξύνει διαρκώς επί μήνες; Είναι αυτή η θέση της Κυβέρνησης, για τον τρόπο διοίκησης των δημοσίων επιχειρήσεων και οργανισμών, γι’ αυτό που λέγεται «εργασιακή ειρήνη», γι’ αυτό που λέγεται στην εργασία, ανάμεσα στις διοικήσεις και τους εργαζομένους;
     Θα σας πρότεινα να είστε πολύ επιφυλακτικός, να διαχωρίσετε τη θέση σας από τη διοίκηση της Ε.Υ.Α.Θ., να μελετήσετε τα θέματα με ανεξάρτητο πνεύμα, από τη δική σας πολιτική οπτική γωνία, να μην υιοθετείτε αυτήν την αυτάρεσκη επιχειρηματολογία της διοίκησης της επιχείρησης και αφού τα μελετήσετε, να δώσετε οδηγίες και κατευθύνσεις, να φροντίσετε να αλλάξει το κλίμα, ώστε να ικανοποιηθεί και η τοπική κοινωνία. Να αντιληφθεί ότι υπάρχει ένας κοινωφελής οργανισμός, ο πρώτος από πλευράς αντικειμένου. γιατί ασχολείται με ζωτικά δημόσια και κοινωνικά αγαθά την ύδρευση και την αποχέτευση. που λειτουργεί κατά τρόπο διαφανή και αποτελεσματικό, προσφέρει καλής ποιότητας υπηρεσίες. Αυτό, δεν είναι αυτονόητο και δεδομένο για την κοινωνία της Θεσσαλονίκης.
     Γιατί δεν υπάρχουν την περίοδο αυτή, αντίστοιχα προβλήματα στην Ε.ΥΔ.Α.Π.; Γιατί είναι διαφορετικά τα αντανακλαστικά του Υπουργείου Περιβάλλοντος Χωροταξίας και Δημοσίων Έργων; Δεν πρέπει αυτά τα προβλήματα να τα αντιμετωπίζουμε -επειδή τυχαίνει η εποπτεία να ασκείται, κυρίως, από το Υπουργείο Μακεδονίας-Θράκης- ως προβλήματα τοπικά ή περιφερειακά. Είναι προβλήματα, που απασχολούν την κεντρική πολιτική σκηνή, συνδέονται όλα αυτά, με βασικές επιλογές της Κυβέρνησης, σε σχέση με τον τρόπο άσκησης της διακυβέρνησης. Όλα αυτά συνδέονται με την ποιότητα των θεσμών. 
     Αλήθεια, κύριε Υπουργέ, απαντήστε μας σήμερα με μια πολιτική ειλικρίνεια. Υιοθετείτε τις πρακτικές και τις επιλογές της διοίκησης της Ε.Υ.Α.Θ.; Περιβάλλετε με την εμπιστοσύνη σας τον πρόεδρο και διευθύνοντα σύμβουλο; Τι οδηγία του δίνετε ως εποπτεύων Υπουργός; Να συνεχίσει στο ίδιο πνεύμα και με την ίδια αντίληψη, ή να βρει τρόπους υπέρβασης της κρίσης, ώστε να διαμορφωθεί ένα άλλο κλίμα; 
     Και με την ευκαιρία αυτής της επερώτησης, που αφορά τη Θεσσαλονίκη, το μοντέλο ανάπτυξης της πόλης και της περιοχής: Ποιος είναι ο σχεδιασμός; Πού εντάσσεται η Ε.Υ.Α.Θ.; Τι γίνεται με τους άλλους φορείς; Είναι μια ευκαιρία να ενημερώσετε τη Βουλή και, κυρίως, πιστεύω ότι είναι μια ευκαιρία να σκεφθείτε, να στοχαστείτε πολιτικά γύρω από τα θέματα αυτά, ώστε να αλλάξετε τη νοοτροπία της Κυβέρνησης και να εμπνεύσετε και μια άλλη πρακτική στις διοικήσεις που διορίζει η Κυβέρνησή σας.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Μακεδονίας-Θράκης, κ. Μαργαρίτης Τζίμας.
     ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Κυρίες και κύριοι συνάδελφοι, κατ’ αρχάς, θέλω να σας ευχαριστήσω θερμά, που μου δίνετε την δυνατότητα μέσω της επερώτησής σας, να αναπτύξω τη φιλοσοφία, τα έργα, τα προβλήματα και τις προοπτικές ιδιαίτερα μιας μεγάλης εταιρείας, που διαχειρίζεται ένα κοινωνικό αγαθό, αυτό του νερού. Όμως πρέπει να επιλέξετε, αν θέλετε να απαντήσω στις επτά συγκεκριμένες ερωτήσεις που περιέχει η επερώτησή σας, ή να απαντήσω στο σύνολο των άλλων ερωτήσεων, που ετέθησαν στην Αίθουσα. Έχω όμως, ιερά κοινοβουλευτική υποχρέωση, να απαντήσω πρωτίστως στις επτά ερωτήσεις που περιλαμβάνει η επερώτησή σας. Δεν έχω κανένα απολύτως πρόβλημα, ώστε να μην απαντήσω –και θα το κάνω στο τέλος- για το τι σχεδιάζει το Υπουργείο Μακεδονίας-Θράκης για τη Θεσσαλονίκη, κανένα απολύτως, αλλά νομίζω ότι θα είμαι και εκτός Κανονισμού, αν ξεφύγω από την ουσία της επερώτησής σας.
    Ειπώθηκε ότι είναι τραυματισμένη η εικόνα της εταιρείας και των μετόχων, από το κλίμα το οποίο επικρατεί τα τελευταία χρόνια στην Ε.Υ.Α.Θ.. Πώς είναι δυνατόν να είναι τραυματισμένη η εικόνα της εταιρείας, κυρίες και κύριοι συνάδελφοι, όταν η μετοχή της από το 2004 που ήταν 2,1 ευρώ, εκτινάχτηκε στο τέλος του 2007 πάνω από τα 8 ευρώ; Όταν βάζετε ως χαρακτηριστικό γνώρισμα την οικονομική πορεία μιας εταιρείας συνδεδεμένη με την εργασιακή της ειρήνη, τότε αν το παραδεχθούμε αυτό ως ισχυρό, η αλματώδης αύξηση της τιμής της μετοχής αποτελεί ένα στοιχείο διάψευσης του ισχυρισμού σας.
      Δεύτερον, πρόκειται για μία κερδοφόρο επιχείρηση, κυρίες και κύριοι συνάδελφοι. Καλώς ή κακώς είναι κερδοφόρος επιχείρηση. Την τελευταία διετία αύξησε τα κέρδη της κατά 20%! Κανείς δεν μπορεί να το αμφισβητήσει αυτό, ιδιαίτερα σε μια εταιρεία, η οποία είναι εισηγμένη στο Χρηματιστήριο. Αν ήταν δημοτική επιχείρηση, που δεν υπήγετο στα διεθνή λογιστικά πρότυπα, ενδεχομένως να υπήρχε ο παραμικρός ενδοιασμός, αλλά εδώ μιλάμε, για μία εταιρεία, η οποία είναι εισηγμένη στο Χρηματιστήριο και εμφανίζει κέρδη 20% την τελευταία διετία. 
      Το τελευταίο εννιάμηνο του 2007, η ποσοστιαία μεταβολή από τις πωλήσεις ξεπέρασε το 10% αύξηση. Τα κέρδη προ φόρων, εμφάνισαν ποσοστιαία μεταβολή πάνω από 90%. Αυτά όσον αφορά στην εισαγωγή. 
      Όμως, πριν μπω στην ουσία απάντησης των επτά ερωτήσεων, επειδή δεν θέλω να πλανάται κανένα ερώτημα και καμμία απορία ιδιαίτερα για τους Θεσσαλονικείς, όσον αφορά την ποιότητα νερού, η ποιότητα νερού ελέγχεται σε καθημερινή βάση, κυρίες και κύριοι συνάδελφοι, όχι μόνο από το εργαστήριο της Ε.Υ.Α.Θ., αλλά και από τα εργαστήρια του Αριστοτελείου Πανεπιστημίου και  μάλιστα στέλνεται και στο εξωτερικό, για περαιτέρω ανίχνευση και άλλων δεικτών που δεν ορίζονται από την ελληνική νομοθεσία. 
      Αν εσείς έχετε κάποια συγκεκριμένα στοιχεία, που να αποδεικνύουν ότι το νερό της Θεσσαλονίκης έχει τοξικά, έχει απόβλητα, έχει μεγάλη ποσότητα αλάτων, έχει μεγάλη ποσότητα βαρέων μετάλλων, ευχαρίστως να μου τα φέρετε. Όμως τα στοιχεία που έχουμε εμείς είτε από το Πανεπιστήμιο Θεσσαλονίκης είτε από τα εργαστήρια της Ε.Υ.Α.Θ., δεν το μαρτυρούν αυτό. 
      Μπαίνω τώρα στην ουσία της απάντησης των επτά ερωτήσεων. Ρωτάτε, λοιπόν, το Υπουργείο Μακεδονίας-Θράκης, για την κατάσταση που επικρατεί στην Ε.Υ.Α.Θ. και την ανοχή στις πρακτικές και τον τρόπο λειτουργίας της διοίκησής της. 
      Κυρίες και κύριοι συνάδελφοι, η Ε.Υ.Α.Θ. βρίσκεται στο καλύτερο σημείο από την ίδρυσή της. Τι έχει κάνει μέχρι σήμερα; 
      Ήταν η πρώτη εταιρεία από όλες τις Δ.Ε.Κ.Ο., που προσάρμοσε το καταστατικό της στις επιταγές του ν. 3016/2002 για την εταιρική διακυβέρνηση και στο ν. 3429/2005 για τις Δ.Ε.Κ.Ο.. Η πρώτη Δ.Ε.Κ.Ο. σ’ ολόκληρη την Ελλάδα! 
      Ενέκρινε νέο εσωτερικό κανονισμό λειτουργίας και μάλιστα με σύμφωνη γνώμη του σωματείου των εργαζομένων. Καταργήθηκαν μία σειρά αγκυλώσεων του δημοσίου τομέα: οι βαθμοί στην εξέλιξη κατ’ αρχαιότητα, επιλογή διευθυντών από υπηρεσιακά συμβούλια. Το διοικητικό συμβούλιο της Ε.Υ.Α.Θ., είναι το μόνο αρμόδιο να επιλέγει διευθυντές και αν επιθυμεί, να επιλέξει διευθυντές από την αγορά. 
      Από τη χρήση του 2005, εφαρμόζει τα διεθνή λογιστικά πρότυπα και η εικόνα της εταιρείας απεικονίζεται στην πραγματική της βάση. Από το 2005, η εταιρεία εισήλθε σε αμιγώς κερδοφόρες χρήσεις. Ο κύκλος εργασιών της, αυξήθηκε κατά 20% από το 2004 έως το 2006, από ένα κύκλο εργασιών 55.000.000 ευρώ πήγε στα 66.000.000 ευρώ. Τα κέρδη προ φόρων τόκων και αποσβέσεων αυξήθηκαν κατά 70%! Αυτά τα στοιχεία δεν μπορούν να αμφισβητηθούν, διότι είναι αποτέλεσμα εφαρμογής των διεθνών λογιστικών προτύπων. 
      Η καθαρή θέση της εταιρείας στις 31-12-2006 ανήλθε στα 73.400.000 ευρώ, από τα 61.700.000 ευρώ που ήταν στις 31-12-2004. Δηλαδή σε δύο χρόνια, είχαμε μία αύξηση της καθαρής θέσεως της εταιρείας κατά 20% και για του λόγου του αληθές, καταθέτω για τα Πρακτικά τα σχετικά κείμενα.
      (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό που πρέπει να τονίσουμε ιδιαίτερα, είναι ότι από το 2005 η Εταιρεία Ύδρευσης Αποχέτευσης Θεσσαλονίκης, δεν επιχορηγείται από τον κρατικό προϋπολογισμό.
      Θα σας θυμίσω τα εξής: Το 2002 η Ε.Υ.Α.Θ. χρηματοδοτήθηκε με 9.000.000 ευρώ από τον κρατικό προϋπολογισμό, δηλαδή από τον ελληνικό λαό, το 2003 με 6.000.000 ευρώ και το 2004 με 3.000.000 ευρώ. 
      Από το 2005, λοιπόν, το επενδυτικό πρόγραμμα της Ε.Υ.Α.Θ. δεν στηρίζεται σε μία κρατική επιχορήγηση, κρατική ενίσχυση και παύει, πλέον, να είναι μία κρατικοδίαιτη εταιρεία. Πρόσφατα δε, η Ε.Υ.Α.Θ. διπλασίασε το μετοχικό της κεφάλαιο, που ανέρχεται πλέον σε 40.000.000 ευρώ, διευρύνοντας, έτσι, τη βάση του κεφαλαίου της. Και μάλιστα, σήμερα, η εταιρεία αναβαθμίστηκε στην εταιρεία μεγάλης κεφαλαιοποίησης, δηλαδή, με αξία πάνω από 100.000.000 ευρώ.
      Το 2006 -απαντώ στο πρώτο ερώτημά σας ακόμη- ολοκληρώθηκε με επιτυχία το πενταετές επενδυτικό πρόγραμμα της Ε.Υ.Α.Θ. 2002-2006, το οποίο είχε συνταχθεί εν όψει και της εισαγωγής της στο ελληνικό Χρηματιστήριο. Έτσι, ενώ σ’ εκείνο το επενδυτικό πρόγραμμα 2002-2006, προβλεπόταν να γίνουν επενδύσεις συνολικού ύψους 78.000.000 ευρώ, τελικώς, έγιναν επενδύσεις 103,7 εκατομμυρίων ευρώ, από τα οποία τα 42,5 εκατομμύρια ευρώ ήταν στη διετία 2005-2006.
      Αντιλαμβάνεστε, λοιπόν, ότι όχι μόνο δεν ακυρώσαμε το δικό σας προγραμματισμό επί των ημερών του 2002-2004, αλλά αυξήσαμε και το επενδυτικό πρόγραμμα της Ε.Υ.Α.Θ. 2002-2006 στα 103.000.000 ευρώ.
      Σήμερα, το 2008, η εταιρεία έχει σε εξέλιξη ένα κολοσσιαίο πρόγραμμα έργων. Τριάντα τέσσερα έργα βρίσκονται σε εξέλιξη, συνολικού προϋπολογισμού 74,4 εκατομμυρίων ευρώ. Αυτό αποτελεί το συνολικό πρόγραμμα, που είχατε εσείς προϋπολογίσει να εκτελέσει η Ε.Υ.Α.Θ. από το 2002 μέχρι το 2006. Μόνο τα έργα που έχουν δημοπρατηθεί το 2007, είναι τα έργα που είχατε προγραμματίσει από το 2002 μέχρι το 2006.
      Επίσης, η οικονομική ευρωστία της εταιρείας, μάς επέτρεψε να αντιμετωπίσουμε αποτελεσματικά και με ίδιες δυνάμεις, χωρίς διαδικασίες, προβλήματα ύδρευσης και αποχέτευσης στη Νικόπολη, στους Ανθόκηπους, στη Νέα Ευκαρπία -στο Δήμο Πυλαίας, εγκαινιάστηκε στις 30-1-2008 το έργο του αγωγού υδροδότησης μήκους χιλίων επτακοσίων μέτρων- στο Δήμο Χαλάστρας, που βρίσκεται σε εξέλιξη το έργο υδροδότησης του δήμου από την Ε.Υ.Α.Θ. και στο Δήμο Ωραιοκάστρου. Ταυτόχρονα, επετεύχθησαν σημαντικές μειώσεις στο κόστος λειτουργίας των εγκαταστάσεων του βιολογικού καθαρισμού και του διυλιστηρίου πόσιμου νερού.
      Προσέξτε, κυρίες και κύριοι συνάδελφοι. Παλαιότερα, ο βιολογικός καθαρισμός, είχε κόστος λειτουργίας το μήνα 288.000 ευρώ. Σήμερα, γίνεται το κόστος λειτουργίας του βιολογικού καθαρισμού μόνο με 165.000 ευρώ. Το δε διυλιστήριο παλαιότερα, είχε κόστος λειτουργίας το μήνα 253.000 ευρώ και σήμερα, έχει μόνο 157.000 ευρώ.
      Αντιλαμβανόμαστε, λοιπόν, ότι έχει επιτευχθεί μία οικονομία στη διαχείριση των συστημάτων του βιολογικού καθαρισμού και των υπολοίπων παρεμβάσεων της εταιρείας ύδρευσης αποχέτευσης.
      Θα έρθω στη δεύτερη ερώτηση, η οποία αναφέρει ότι επιδεικνύεται από μέρους της εταιρείας αδράνεια, να ελέγξουν τον ορυμαγδό των καταγγελιών από την πλευρά των εργαζομένων για προνομιακές, σκανδαλώδεις μεταχειρίσεις εταιρειών στις απευθείας αναθέσεις έργων και στην πληρωμή έργων ύψους 2,1 εκατομμυρίων ευρώ. Είναι η ερώτησή σας.
      Πρώτα-πρώτα, στο σύνολο των θεμάτων που θίγετε με την ερώτηση αυτή, αυτά διερευνήθηκαν με πρωτοβουλία της διοίκησης διεξοδικά και υπάρχουν αποτελέσματα των ελεγκτικών μηχανισμών, των αρμοδίων οργάνων, όπως είναι ο εσωτερικός έλεγχος, που είναι απαραίτητος στις εταιρείες τις εισηγμένες στο Χρηματιστήριο, οι ορκωτοί ελεγκτές, που κάθε τρίμηνο κάνουν αναγκαίους ελέγχους στην Ε.Υ.Α.Θ., το Υπουργείο Ανάπτυξης και η Επιτροπή Κεφαλαιαγοράς. Κανένας από αυτούς τους ελεγκτικούς μηχανισμούς, δεν είχε αρνητικό αποτέλεσμα για τα καταγγελλόμενα.
      Αντιστοίχους ελέγχους πραγματοποίησε, όμως και η αρμόδια διεύθυνση 25 του Υπουργείου Οικονομίας και Οικονομικών, χωρίς να υπάρξει κάποιο αρνητικό συμπέρασμα.
      Αν έχετε κάτι διαφορετικό, παρακαλώ καταθέστε το στη Βουλή.
      Μάλιστα πρέπει να επισημάνουμε ότι με πρωτοβουλίες της διοίκησης, έχει προβεί σε δραστική μείωση των τιμολογίων και άρα, δεν είναι μόνο η μείωση του κόστους λειτουργίας του βιολογικού καθαρισμού και του διυλιστηρίου, αλλά το κόστος βλάβης της Διεύθυνσης Δικτύου Ύδρευσης, μιας τυπικής διαδρομής πέντε τετραγωνικών μέτρων, από 1.100 ευρώ που ήταν παλαιότερα, σήμερα είναι 300 ευρώ. Δηλαδή έχουμε μία μείωση του κόστους αποκατάστασης της βλάβης κατά 73%. 
      Το κόστος βλαβών στο δίκτυο αποχέτευσης είναι μειωμένο κατά 30%. Το κόστος φύλαξης των κτηρίων της Ε.Υ.Α.Θ. μειώθηκε κατά 30%. Αντιλαμβανόμαστε, λοιπόν, ότι πολλοί από τους ισχυρισμούς των κυρίων συναδέλφων, δεν στηρίζονται σε συγκεκριμένη επιχειρηματολογία.
      Όσον αφορά τώρα την επίμαχη καταγγελία σας και ερώτησή σας για επιπλέον πληρωμές εργασιών, πέρα από το συμβατικό περιεχόμενο μιας εργολαβίας, θα πω ότι οι εργασίες αυτές, εκτελέστηκαν στο πλαίσιο μιας εργολαβίας αποκατάστασης βλαβών του δικτύου ύδρευσης, μετά από έγγραφες εντολές του διευθυντή του δικτύου ύδρευσης και του επιβλέποντα για την κάλυψη των επειγουσών αναγκών του θέρους και μάλιστα στους καυτούς μήνες Ιούλιο και Αύγουστο του 2006, αλλά και μέχρι τέλους του 2006, αν και είχαν τελειώσει τα χρήματα της εργολαβίας και ακόμα δεν είχε ενεργοποιηθεί η καινούργια. Το κόστος των εργασιών αυτών, ήταν ύψους 2,38 εκατομμυρίων ευρώ. Με την έκπτωση, είχαμε ένα όφελος στην Ε.Υ.Α.Θ. 297.500 ευρώ και εκτελέστηκαν από τον ανάδοχο του έργου της Ε.Υ.Α.Θ.. 
      Η γνωμοδότηση του προϊσταμένου της νομικής υπηρεσίας της εταιρείας και οι εκθέσεις του τμήματος εσωτερικού ελέγχου της Ε.Υ.Α.Θ., αποσαφηνίζουν πλήρως την υποχρέωση της εταιρείας για καταβολή του κόστους των εργασιών, που έχουν εκτελεστεί. Σε κάθε περίπτωση, η εταιρεία έχει στα χέρια της και τις εγγυητικές επιστολές του αναδόχου, καθώς και μέρος της χρηματικής αποζημίωσης και εφόσον υπάρχει πρόβλημα για τις καταβολές των ενσήμων του Ι.Κ.Α., αυτές θα παρακρατηθούν. 
      Για του λόγου το αληθές, σας καταθέτω όλα τα σχετικά έγγραφα, τις εγγυητικές επιστολές της αναδόχου εταιρείας ότι πλήρωσε στο Ι.Κ.Α. τις αναλογούσες εισφορές, το έγγραφο των ορκωτών ελεγκτών, έγγραφο της αναδόχου εταιρείας της Ε.Υ.Α.Θ. προς το Ι.Κ.Α.-Ε.ΤΑ.Μ..
     (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στην τρίτη ερώτηση, κατηγορείτε τη διοίκηση, για απροθυμία να ερευνήσουν σκανδαλώδεις διαγωνισμούς με φωτογραφικές διατάξεις για το βιολογικό σταθμό και το διυλιστήριο. Για πρώτη φορά η Ε.Υ.Α.Θ., έκανε διεθνείς διαγωνισμούς για τη λειτουργία των εγκαταστάσεων αυτών. Για πρώτη φορά! Ό,τι συμβαίνει στο διυλιστήριο και στο βιολογικό καθαρισμό, είναι αποτέλεσμα διεθνούς διαγωνισμού. Μάλιστα οι όροι των ανοιχτών διεθνών διαγωνισμών, συμφέρουν την ίδια την εταιρεία, καθώς πλην των άλλων, με το ίδιο τίμημα, στις ίδιες υποχρεώσεις του όποιου αναδόχου, έχουν περιληφθεί και πρόσθετες εργασίες ύψους 3,2 εκατομμυρίων ευρώ και 4,2 εκατομμυρίων ευρώ και το τίμημα αυτό, παραμένει σταθερό για πέντε χρόνια.
      Τα τεύχη δημοπράτησης για τους διεθνείς διαγωνισμούς το 2006 για το βιολογικό καθαρισμό και το διυλιστήριο συντάχθηκαν με αδιάβλητο τρόπο, γεγονός που αποτυπώνεται σ’ όλες τις αποφάσεις των αρμόδιων αρχών, ελληνικών και ευρωπαϊκών.
      Για του λόγου το αληθές, καταθέτω τις εγκρίσεις των αρμοδίων οργάνων, τις γνωμοδοτήσεις της Ευρωπαϊκής Επιτροπής, της Γενικής Διεύθυνσης Εσωτερικής Αγοράς και Υπηρεσιών, τις αποφάσεις Μονομελούς Πρωτοδικείου Θεσσαλονίκης σε προσφυγές που είχαν γίνει, την απόφαση του Κολλεγίου Επιτρόπων και το πόρισμα του ελέγχου του Σώματος Ελεγκτών Δημόσιας Διοίκησης.
     (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παράλληλα, αυτό που έχει ιδιαίτερη σημασία, είναι ότι όλοι οι διαγωνιζόμενοι παραιτήθησαν εγγράφως όλων των ενδίκων μέσων, σχετικά με τους διαγωνισμούς και για το διυλιστήριο και για το βιολογικό καθαρισμό. Παραιτήθησαν. Δεν υπεβλήθη καμμία ένσταση.
      Τέταρτη ερώτηση. Υπάρχει, λέτε, καθυστέρηση στην έγκριση των επενδυτικών προγραμμάτων του 2007-2011. 
      Εδώ νομίζω πως υπάρχει λαθεμένη πληροφόρηση, διότι το επενδυτικό πρόγραμμα βρίσκεται σε εξέλιξη. Έχει προϋπολογισμό 177,7 εκατομμύρια ευρώ. 
      Σε συνεργασία με τις αρμόδιες υπηρεσίες του Υ.ΠΕ.ΧΩ.Δ.Ε. και του Υπουργείου Οικονομίας και Οικονομικών, εγκρίθηκε η ένταξη στο Πρόγραμμα Δημοσίων Επενδύσεων και Μελετών των έργων του «Επενδυτικού Προγράμματος 7-11». Επίσης είναι η πρώτη φορά, που η ελληνική πολιτεία στηρίζει και χρηματοδοτεί το Πρόγραμμα Επενδύσεων Παγίων της Ε.Υ.Α.Θ., Είναι η πρώτη φορά από το 2002, που δημιουργήθηκαν οι εταιρείες ύδρευσης και αποχέτευσης.
      Η πέμπτη ερώτηση –και μάλιστα σας καταθέτω το σχετικό παράρτημα- μιλάει για το πογκρόμ διώξεων σε βάρος εργαζομένων, με κατασκευασμένες κατηγορίες, που παραπέμπουν σε εργασιακό μεσαίωνα. Δεν υπάρχει κανένα πογκρόμ διώξεων, κυρίες και κύριοι συνάδελφοι. Οι έλεγχοι γίνονται πάντοτε στα πλαίσια του κανονισμού της εταιρείας και του κανονισμού της εσωτερικής λειτουργίας της εταιρείας απ’ όλους τους πειθαρχικούς προϊστάμενους. Γίνεται ό,τι ακριβώς επιτάσσουν οι νόμοι.
      (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας                          καταθέτει για τα Πρακτικά το προαναφερθέν παράρτημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η έκτη ερώτησή σας, μιλάει για καθυστέρηση να διενεργηθεί ο έλεγχος από το Σώμα Επιθεωρητών Δημοσίων Έργων που διατάχθηκε από το Υ.ΠΕ.ΧΩ.Δ.Ε. Η Ε.Υ.Α.Θ., ποτέ δεν αρνήθηκε κανέναν έλεγχο, με ρητές εντολές της διοίκησης. Αντίθετα, διέθεσε όλα τα στοιχεία στο παρελθόν.
      Όσον αφορά, όμως, τον έλεγχο από το Σώμα Επιθεωρητών Δημοσίων Έργων, καμμία καθυστέρηση δεν έγινε. Τέθηκε, όμως, ζήτημα, αν είναι αυτό το όργανο αρμόδιο, να ελέγξει μία εταιρεία που είναι εισηγμένη στο ελληνικό Χρηματιστήριο. Για το λόγο αυτό και για την αρμοδιότητα διενέργειας ελέγχου από το Σώμα Ελεγκτών, ρωτήθηκε ο μέτοχος που είναι το Υπουργείο Οικονομίας και Οικονομικών, το οποίο μας είπε, πως δεν έχει αντίρρηση να διενεργηθεί ο έλεγχος.
      Η Ε.Υ.Α.Θ., λοιπόν, ως ανώνυμη εταιρεία εισηγμένη στο Χρηματιστήριο, εμπίπτει στον έλεγχο που προβλέπεται από τις οικείες διατάξεις, όπως είναι η Υπηρεσία Εσωτερικού Ελέγχου, οι Ορκωτοί Ελεγκτές, καθώς και η Επιτροπή Κεφαλαιαγοράς. 
      Οι παραπάνω μηχανισμοί έχουν ήδη προβεί σε σειρά ελέγχων και τα πορίσματά τους έχουν δημοσιοποιηθεί.
      Σας καταθέτω τα σχετικά έγγραφα.
      (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας                          καταθέτει για τα Πρακτικά τα σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η τελευταία ερώτηση που περιλαμβάνεται στην επερώτησή σας, είναι οι περίεργες και αδιαφανείς προσλήψεις προσωπικού που έγιναν από την Ε.Υ.Α.Θ. από 1η Μαϊου του 2007 μέχρι και σήμερα.
      Κατ’ αρχάς, προσλήψεις με την έννοια των προσλήψεων, δεν έχουν γίνει στην Ε.Υ.Α.Θ.
      ΧΡΥΣΑ ΑΡΑΠΟΓΛΟΥ: Με άλλη έννοια;
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Δεν έχουν γίνει. Για προσλήψεις μιλάτε, αν θέλετε να ακριβολογείτε. Έχουν γίνει συμβάσεις με αναδόχους έργων, οι οποίες δεν υποκρύπτουν ούτε μονιμοποίηση όπως γινόταν στο παρελθόν ούτε καμμία άλλη κρυφή ιστορία. Και μάλιστα, η σύναψη των συμβάσεων αυτών, έγινε σε εφαρμογή συνεδρίασης του Διοικητικού Συμβουλίου της Ε.Υ.Α.Θ.. Είχαμε προσφυγή του σωματείου των εργαζομένων στη δικαιοσύνη και σας καταθέτω και την απόφαση του Μονομελούς Πρωτοδικείου Θεσσαλονίκης, το οποίο και απέρριψε τη σχετική προσφυγή των εργαζομένων.
      (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας                          καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τι σχεδιάζουμε σαν εταιρεία ύδρευσης-αποχέτευσης; Μέχρι το τέλος του 2008, αναμένεται η πλήρης ένταξη –η μερική έχει γίνει- των Δήμων Ωραιοκάστρου, Πυλαίας, Πεύκων και Εχεδώρου, αλλά και περιοχών της Νικόπολης, του Δήμου Σταυρούπολης και Ανθοκήπων, του Δήμου Πολίχνης.
      Στρατηγικός στόχος της Ε.Υ.Α.Θ., είναι η πλήρης ένταξη των Δήμων Θέρμης, Χορτιάτη, Χαλάστρας και Μίκρας. Η επέκταση της Ε.Υ.Α.Θ., στηρίζεται αποκλειστικά σε δικές της επενδύσεις. Ήδη έχουν ενταχθεί τα μεγαλύτερα κομμάτια των Δήμων Πυλαίας και Ωραιοκάστρου.
      Όσον αφορά τις επενδύσεις στην ενέργεια, η εταιρεία είναι σχετικά μία μεγάλη ενεργοβόρος εταιρεία, που καλύπτει 47 MW. Γι’ αυτό, λοιπόν, επενδύουμε άμεσα στον ενεργειακό τομέα, με συγκεκριμένα έργα που υπάρχουν στο επενδυτικό της πλάνο, που ξεπερνούν τα 16.000.000 ευρώ. Έχουν υποβληθεί τέσσερις προτάσεις για αξιοποίηση των φωτοβολταϊκών και ήδη η εταιρεία, υλοποιεί συγχρηματοδοτούμενο πρόγραμμα με το Υπουργείο Ανάπτυξης για τη λυματολάσπη, την ενεργειακή της αξιοποίηση, ώστε η εγκατεστημένη ισχύς να φθάσει τα 5 MW.
Είναι σε επαφή με τον αντίστοιχο δήμο και ευελπιστούμε ότι πάρα πολύ σύντομα, το έργο αυτό θα πάρει σάρκα και οστά. 
      Σχεδιάζουμε και ήδη είναι έτοιμη η μελέτη σκοπιμότητας δημιουργίας μιας μονάδας συμπαραγωγής, που θα αξιοποιεί εκτός από τη λυματολάσπη, τα στερεά αστικά απόβλητα, τον άνθρακα και το φυσικό αέριο. 
      Επίσης, στην εξοικονόμηση ενέργειας, υλοποιείται συγχρηματοδοτούμενο πρόγραμμα από το Υπουργείο Ανάπτυξης, πρόγραμμα εξοικονόμησης ενέργειας για τα αντλιοστάσια και την ύδρευση του ευρύτερου χώρου της Θεσσαλονίκης. Υπάρχει στρατηγικό σχέδιο με την επωνυμία «Η Θεσσαλονίκη» με την διοχέτευση οπτικών ινών μέσα από το δίκτυο αποχέτευσης της Θεσσαλονίκης. Είναι ο μεγάλος στόχος της Ε.Υ.Α.Θ. για τα επόμενα χρόνια, ούτως ώστε να δώσει και γρηγορότερα και άλλες υπηρεσίες, πλην της ύδρευσης και αποχέτευσης. 
      Με απόφαση της τακτικής γενικής συνέλευσης, που πάρθηκε τον περασμένο Ιούνιο, ιδρύεται θυγατρική εταιρεία, με στόχο τη συστηματική και αποτελεσματική δραστηριοποίηση στον κλάδο των οπτικών ινών. 
      Κυρίες και κύριοι συνάδελφοι, έρχομαι τώρα να απαντήσω σε ορισμένες ερωτήσεις, οι οποίες ετέθησαν από τους εκλεκτούς συναδέλφους και ιδιαίτερα αυτών που κατάγονται από τη Θεσσαλονίκη. 
      Δεν υπάρχει μόλυνση του Θερμαϊκού, που να ευθύνεται σε ελλιπή δραστηριότητα της Ε.Υ.Α.Θ.. Και το λέω αυτό, διότι όπως γνωρίζετε, με χρηματοδότηση 200.000 ευρώ από τον περασμένο Μάιο, εξελίσσεται η σύνταξη μιας περιβαλλοντικής μελέτης από το αρμόδιο εργαστήριο του Αριστοτέλειου Πανεπιστημίου Θεσσαλονίκης και τον ειδικό καθηγητή κ. Φυτιάνο, ο οποίος μας παρέδωσε τα πρώτα αποτελέσματα της μελέτης του πρώτου εξαμήνου, από τα οποία φαίνεται ότι δεν υπάρχουν πρώτον, βαρέα μέταλλα στο Θερμαϊκό Κόλπο και δεύτερον, δεν υπάρχουν τοξικά απόβλητα στο Θερμαϊκό Κόλπο. Φυσικά, την πλήρη εικόνα του Θερμαϊκού, θα την έχουμε στο τέλος Μαΐου που θα παραδοθούν τα πορίσματα της μελέτης, αλλά και τα μέτρα τα οποία πρέπει να ληφθούν. 
      Ακόμη, πρέπει να σας ενημερώσω ότι ήδη έχω δημοπρατήσει τη συστηματική, αντιρρυπαντική θωράκιση του Θερμαϊκού Κόλπου, με μία δημοπρασία που είναι στον αέρα, προϋπολογισμού 120.000 ευρώ ετησίως, ούτως ώστε, ένα αντιρρυπαντικό σκάφος να βγαίνει τρεις έως τέσσερις φορές την εβδομάδα και να παίρνει όχι μόνο τα επιπλέοντα φερτά αντικείμενα, αλλά και κηλίδες πετρελαίου, που κατά καιρούς βρίσκονται στο Θερμαϊκό Κόλπο. 
      Τι σχεδιάζει το Υπουργείο Μακεδονίας-Θράκης για τη Θεσσαλονίκη; Δεν ξέρω πόσοι έχετε πληροφορηθεί, κυρίες και κύριοι συνάδελφοι, μία ουσιαστική αρμοδιότητα, την οποία εδώ και δέκα μέρες έχει το Υπουργείο Μακεδονίας-Θράκης.
      Το Υπουργείο Μακεδονίας-Θράκης πριν από δέκα μέρες, έγινε τελικός δικαιούχος στη διαχείριση πόρων του Δ΄ Κοινοτικού Πλαισίου Στήριξης. Η αρμόδια Ευρωπαϊκή Ένωση με τα αρμόδια όργανα τα οποία είναι επιφορτισμένα να δίνουν την πιστοποίηση σε τελικούς δικαιούχους, μας παρέδωσε το αρμόδιο πιστοποιητικό και το Υπουργείο Μακεδονίας-Θράκης, μπορεί πλέον στη νέα προγραμματική περίοδο να προγραμματίσει, να δημοπρατήσει και να εκτελέσει έργα στους δεκαέξι νομούς της ζώνης ευθύνης του, μία αρμοδιότητα, την οποία, δυστυχώς, για τη βόρεια Ελλάδα και για το ίδιο, δεν την είχε ούτε στο Α΄, ούτε στο Β΄, ούτε στο Γ΄ Κοινοτικό Πλαίσιο Στήριξης. Την έχει τώρα. 
      Συντάξαμε, λοιπόν, έγκαιρα μία οικονομοτεχνική πρόταση, ένα στρατηγικό σχέδιο ανάπτυξης της βορείου Ελλάδας, που ξεπερνάει τα 228.000.000 ευρώ και θα χρηματοδοτηθεί από τη νέα αυτή δραστηριότητα του Υπουργείου Μακεδονίας-Θράκης. 
      Έχω γυρίσει σχεδόν όλη τη Μακεδονία και Θράκη, έχω κάνει συγκλίσεις και συσκέψεις με τους νομάρχες, τους οποίους παρακαλώ, να μου φέρουν τεύχη δημοπράτησης, μελέτες εφαρμογής έργων, που δεν θα εντάξουν στα περιφερειακά, επιχειρησιακά προγράμματα ή στα τομεακά προγράμματα των Υπουργείων, να τα φέρουν στο Υπουργείο Μακεδονίας-Θράκης και να τα εντάξουμε στο δικό μας πλέον προγραμματισμό. Αυτή είναι η ουσιαστική και πρακτική αναβάθμιση του Υπουργείου Μακεδονίας-Θράκης. 
Δεν είναι πλέον ένα Υπουργείο, που διαχειρίζεται ένα μικρό Πρόγραμμα Δημοσίων Επενδύσεων, το γνωστό πρόγραμμα παραμεθορίων περιοχών, με 2 έως 2,5 εκατομμύρια ευρώ για δεκαέξι νομούς, όπως ήταν στο παρελθόν, αλλά είναι ένα Υπουργείο όπως το Υ.ΠΕ.ΧΩ.Δ.Ε., το Πολιτισμού και άλλα Υπουργεία, που έχουν πλέον την ικανότητα και τη δυνατότητα να δημοπρατούν έργα. 
      Μέχρι τώρα, δεν μπορούσαμε να δημοπρατήσουμε ούτε την αναπαλαίωση ενός μικρού πολιτιστικού κέντρου. Τώρα πλέον, με σφραγίδα της Ευρωπαϊκής Ένωσης, είμαστε σε θέση να προγραμματίζουμε και να δημοπρατούμε έργα αυτής της μορφής. 
	Τελειώνοντας, κυρίες και κύριοι συνάδελφοι, θέλω να σας ευχαριστήσω, γιατί μου δώσατε τη δυνατότητα μέσω αυτής της επερώτησης, να δώσω ορισμένες διευκρινίσεις σ’ εσάς, αλλά και μέσα από το ελληνικό Κοινοβούλιο, στους κατοίκους της Θεσσαλονίκης που περίμεναν αυτήν την κουβέντα. 
	Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης, ορίζει ως Κοινοβουλευτικό Εκπρόσωπο της Νέας Δημοκρατίας για την υπό συζήτηση επερώτηση τον κ. Αδάμ Ρεγκούζα. 
    Το λόγο τώρα έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία και κύριοι συνάδελφοι, από την ομιλία του Υπουργού Μακεδονίας-Θράκης, συμπεραίνω ότι κατά την κρίση του όλα όσα αφορούν την Ε.Υ.Α.Θ., βαίνουν καλώς. Θα συνιστούσα στον προερχόμενο από την Τοπική Αυτοδιοίκηση Υπουργό Μακεδονίας-Θράκης, να κρατήσει πολλές επιφυλάξεις για όσα στοιχεία του δίδουν από τη διοίκηση της Ε.Υ.Α.Θ., να αποστασιοποιηθεί και να επανελέγξει όσα συμβαίνουν στη συγκεκριμένη εταιρεία, πολύ κρίσιμη για τη Θεσσαλονίκη, προσφέρουσα μάλιστα κοινωνικές υπηρεσίες. 
    Κύριε Υπουργέ, ήδη από τα στοιχεία που πριν από λίγο δώσατε στη Βουλή των Ελλήνων, φαίνεται ότι δεν σας έχουν ενημερώσει καλά. Είπατε συγκεκριμένα, ότι σ’ ό,τι αφορά το βιολογικό καθαρισμό και τα διυλιστήρια Θεσσαλονίκης, τα διυλιστήρια του νερού, ουδέποτε στο παρελθόν υπήρξαν διαγωνισμοί. Διαγωνισμοί υπάρχουν, μόνο επί των ημερών της Κυβερνήσεως της Νέας Δημοκρατίας και της σημερινής πολλαπλώς αλλαχθείσης ηγεσίας της Ε.Υ.Α.Θ.. 
    Έγγραφο πρώτο: Συνεδρίαση του Διοικητικού Συμβουλίου της Ε.Υ.Α.Θ., σχετικά με τη λειτουργία της εγκατάστασης επεξεργασίας λυμάτων Θεσσαλονίκης. Πρακτικά της 3ης Μαΐου 2006. 
    Το διοικητικό συμβούλιο, λοιπόν, στη συγκεκριμένη συνεδρίαση, αποφάσισε την ανάθεση της λειτουργίας της Εγκατάστασης Επεξεργασίας Λυμάτων Θεσσαλονίκης (Ε.Ε.Λ.Θ.) με διαπραγμάτευση στην κοινοπραξία –δεν θέλω να αναφέρω το όνομα της κοινοπραξίας- με μηνιαίο μίσθωμα, το οποίο ανέρχεται στα 170.000 ευρώ μηνιαίως. 
    (Στο σημείο αυτό ο Βουλευτής κ. Χαράλαμπος Καστανίδης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    7-11-2005: 34η συνεδρίαση του Διοικητικού Συμβουλίου της Ε.Υ.Α.Θ., σχετικά με την απευθείας ανάθεση και λειτουργία του Διυλιστηρίου Ύδρευσης Θεσσαλονίκης στην εταιρεία –δεν θέλω να αναφέρω το όνομά της…
    ΠΡΟΕΔΡΕΥΩΝ (Φίλιππος Πετσάλνικος): Κύριε Καστανίδη, γιατί δεν αναφέρετε το όνομα της εταιρείας, αφού ούτως ή άλλως και κατατίθεται στα Πρακτικά και οι συνεδριάσεις είναι…
    ΧΑΡΑΛΑΜΠΟΣ ΚΑΣΤΑΝΙΔΗΣ: Καλώς. Έλεγα να μην ακούγεται από του Βήματος της Βουλής. 
    ΠΡΟΕΔΡΕΥΩΝ (Φίλιππος Πετσάλνικος): Ε, ναι, αλλά αφού είναι πράξεις που έχουν συμβεί, τελικώς θα μείνει με την απορία ο κόσμος που παρακολουθεί. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Συμφωνώ με την παρατήρησή σας, κύριε Πρόεδρε. Απλώς, δεν ήθελα να ακούγεται το όνομα συγκεκριμένης επιχείρησης. 
    Πρακτικά, λοιπόν, της 34η συνεδρίασης του Διοικητικού Συμβουλίου της Ε.Υ.Α.Θ. της 7-11-2005, σχετικά με την απευθείας ανάθεση και λειτουργία του Διυλιστηρίου Ύδρευσης Θεσσαλονίκης στην εταιρεία «ΧΡ. Δ. ΚΩΝΣΤΑΝΤΙΝΙΔΗΣ». Αποφάσισε, λοιπόν, την απευθείας θεματική ανάθεση στην προαναφερόμενη τεχνική εταιρεία για διάστημα έξι μηνών από 8-11-2005 έως 7-5-2006, με δυνατότητα παράτασης ή ανανέωσης. Υπήρξε και παράταση και ανανέωση. 
    Παρακαλώ στα Πρακτικά. 
    (Στο σημείο αυτό ο Βουλευτής κ. Χαράλαμπος Καστανίδης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Ερχόμαστε τώρα στο 2006. Πρακτικά της συνεδρίασης του Διοικητικού Συμβουλίου της Ε.Υ.Α.Θ. της 13-9-2006, σχετικά με τη λειτουργία των Διυλιστηρίων Ύδρευσης Θεσσαλονίκης. Νέα απευθείας ανάθεση στην εν λόγω τεχνική εταιρεία. 
    Παρακαλώ στα Πρακτικά. 
    (Στο σημείο αυτό ο Βουλευτής κ. Χαράλαμπος Καστανίδης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Απόσπασμα από τα πρακτικά τώρα της 5ης συνεδρίασης του Διοικητικού Συμβουλίου της Ε.Υ.Α.Θ., με ημερομηνία 14.2.2007 και θέμα την λειτουργία της Εγκατάστασης Επεξεργασίας Λυμάτων Θεσσαλονίκης. Είναι η υπ’ αριθμόν 58 απόφαση του 2007. Τι λέγεται στα πρακτικά; Κατά τη συζήτηση που ακολούθησε, το συμβούλιο αφού έλαβε υπ’όψιν του, 1, 2, 3, σημεία και 4: «Το ότι ο διεθνής διαγωνισμός της 7.8.2006 βρίσκεται στο στάδιο της εξέτασης των τεχνικών προσφορών, αποφάσισε την αποδοχή της εισήγησης για την παροχή υπηρεσιών λειτουργίας της Εγκατάστασης Επεξεργασίας Λυμάτων Θεσσαλονίκης, προϋπολογισθείσης δαπάνης 450.000 ευρώ για διάστημα τριών μηνών». 
      Από 7.8.2006, βρισκόμαστε σ’ ότι αφορά τον προκηρυχθέντα διαγωνισμό στην εξέταση των τεχνικών προδιαγραφών. Υποθέτω ότι ο Υπουργός Μακεδονίας-Θράκης σχημάτισε την εντύπωση από όσα του μετέφεραν οι υπηρεσίες της Ε.Υ.Α.Θ., ότι ο διαγωνισμός έχει ήδη γίνει, αλλά μέχρι αυτήν τη στιγμή που μιλάμε, ο διαγωνισμός και κανένας διαγωνισμός δεν έχει γίνει. Τόσο στο διυλιστήριο όσο και στον βιολογικό καθαρισμό, γίνονται συνεχώς απευθείας αναθέσεις. 
      (Στο σημείο αυτό ο Βουλευτής κ. Χαράλαμπος Καστανίδης                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στις 13.12.2007, έχουμε άλλη απόφαση του Διοικητικού Συμβουλίου της Ε.Υ.Α.Θ. από την οποία, σας διαβάζω: Θέμα, «παροχή υπηρεσιών για τη λειτουργία της Ε.Ε.Λ.Θ.». Έχει προταθεί από τη διεύθυνση εγκαταστάσεων, ειδικότερα από το τμήμα μεγάλων εγκαταστάσεων η ανάθεση παροχής υπηρεσιών για τη λειτουργία των Εγκαταστάσεων Επεξεργασίας Λυμάτων Θεσσαλονίκης πάλι, επειδή ανοιχτός διεθνής διαγωνισμός βρίσκεται σε εξέλιξη, στην τεχνική εταιρεία «ΧΡΙΣΤΟΦΟΡΟΣ Δ. ΚΩΝΣΤΑΝΤΙΝΙΔΗΣ Α.Ε.» Αυτό  και αποφασίζεται στη συνεδρίαση της 13.12.2007. 
      (Στο σημείο αυτό ο Βουλευτής κ. Χαράλαμπος Καστανίδης για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στις 13.12.2007, επίσης αποφασίζεται παράταση παροχής υπηρεσιών για τη λειτουργία του διυλιστηρίου ύδρευσης. Σε μία άλλη τεχνική εταιρεία, στην «Ι. ΠΑΠΑΗΛΙΟΠΟΥΛΟΣ Α.Τ.Ε.» δίδεται απευθείας ανάθεση για παροχή υπηρεσιών στη λειτουργία του διυλιστηρίου μηνιαίου τιμήματος 158.000 ευρώ πλέον Φ.Π.Α.. 
      (Στο σημείο αυτό ο Βουλευτής κ. Χαράλαμπος Καστανίδης για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στις 13.12.2007, για τη υγιεινοποίηση-ασβεστοποίηση της αφυδατωμένης ιλύος στο βιολογικό καθαρισμό, έχουμε και πάλι απευθείας ανάθεση στην εταιρεία «Χ.Δ.ΚΩΝΣΤΑΝΤΙΝΙΔΗΣ Α.Ε.», έναντι μηνιαίου τιμήματος 58.000 ευρώ πλέον Φ.Π.Α.
      (Στο σημείο αυτό ο Βουλευτής κ. Χαράλαμπος Καστανίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, διαβεβαιώσατε τη Βουλή των Ελλήνων ότι έχει γίνει διαγωνισμός, για πρώτη φορά επί των ημερών σας. Ο διαγωνισμός εκκρεμεί. Από το 2006, είμαστε ακόμα στη φάση του ελέγχου των τεχνικών προδιαγραφών. Και από το 2004, μέχρι αυτήν την ώρα, γίνονται απευθείας αναθέσεις. Δεν κρίνω πώς γίνονται οι απευθείας αναθέσεις. Θα σας υποδείξω και πάλι να ελέγξετε τις πληροφορίες που σας δίνουν από τη διοίκηση της Ε.Υ.Α.Θ..
      Παρουσιάζοντας την υπόθεση αυτή δεν θα κρίνω, αλλά θα αφηγηθώ, με βάση υπηρεσιακά έγγραφα ή τρίτων. Επαναλαμβάνω, συμβαίνει κάτι σοβαρό στην Ε.Υ.Α.Θ. και δεν μπορώ να εξηγήσω, όπως σας είπε και ο εισηγητής μας, γιατί είχαμε τόσες πολλές αλλαγές διοικήσεων. Έχουμε τρεις προέδρους που παραιτήθηκαν, διευθύνοντες συμβούλους που παραιτήθηκαν. Το μεγαλύτερο μέρος της σύνθεσης των διοικητικών συμβουλίων έχει παραιτηθεί. Τι συμβαίνει; 
      Ο Σύνδεσμος Τεχνικών Εταιρειών Ανωτέρων Τάξεων, στέλνει προς τον διευθύνοντα σύμβουλο της Ε.Υ.Α.Θ. κ. Σκόδρα στις 11.7.2006 έγγραφο στο οποίο αναφέρονται τα εξής: «Αξιότιμε κύριε διευθύνοντα, πληροφορηθήκαμε ότι στους όρους του διαγωνισμού του θέματος, περιλαμβάνεται η απαίτηση πενταετούς εμπειρίας σε λειτουργία διυλιστηρίου, δυναμικότητας άνω των εκατόν είκοσι χιλιάδων μονάδων την ημέρα. Σας ενημερώνουμε ότι με τον παραπάνω όρο συμμετοχής αποκλείονται από τη συμμετοχή όλες οι ελληνικές εταιρείες που δραστηριοποιούνται στον τομέα αυτόν, πολλές από τις οποίες έχουν σημαντικότατη εμπειρία και παρέχουν τα εχέγγυα καλής λειτουργίας κ.λπ.». 
      Στις 21 Ιανουαρίου 2008, το πρώτο προανακριτικό τμήμα του Πταισματοδικείου Θεσσαλονίκης, με την ένδειξη «επείγον» προς τη γραμματεία της νομικής υπηρεσίας της Ε.Υ.Α.Θ. διαβιβάζει έγγραφο, σύμφωνα με το οποίο ανακοινώνει ότι ενεργείται προκαταρκτική εξέταση, δυνάμει συγκεκριμένης παραγγελίας του εισαγγελέα Πρωτοδικών Θεσσαλονίκης, σχετικά με όσα καταγγέλλονται για απευθείας συμβάσεις και αναθέσεις.
      Στις 13 Νοεμβρίου 2007, το Ι.Κ.Α., το τοπικό κατάστημα της 25ης Μαρτίου, ειδοποιεί επειγόντως την εταιρεία ύδρευσης αποχέτευσης ότι υπάρχουν καταγγελίες, που αφορούν τις ασφαλιστικές καταβολές και ζητάει συγκεκριμένα στοιχεία, προκειμένου να διενεργηθεί έλεγχος. Πρόσθετος έλεγχος. 
      Στις 6 Φεβρουαρίου 2008, το Υπουργείο Χωροταξίας και συγκεκριμένα το Σώμα Επιθεωρητών Δημοσίων Έργων, απευθύνει, επίσης, έγγραφο προς την Ε.Υ.Α.Θ. και το διοικητικό της συμβούλιο, γιατί θέλει να κάνει έκτακτη επιθεώρηση σε εκτελεσθέντα έργα αρμοδιότητας Ε.Υ.Α.Θ.. Μεταξύ των έργων αυτών είναι η κατασκευή δεκαοκτώ χιλιάδων μέτρων αγωγών ύδρευσης και ορισμένα άλλα. Για τα δεκαοκτώ χιλιάδες μέτρα αγωγών ύδρευσης απειλούνται με ποινή απολύσεως υπάλληλοι της Ε.Υ.Α.Θ., παλαιά διευθυντικά στελέχη, τα οποία αποκάλυψαν τις ατασθαλίες. 
      Λοιπόν, κάτι συμβαίνει. Μέλος του διοικητικού συμβουλίου της Ε.Υ.Α.Θ. υπήρξε ο κ. Ελευθερίου Αθανάσιος. Ο κ. Ελευθερίου Αθανάσιος παραιτήθηκε από το διοικητικό συμβούλιο της Ε.Υ.Α.Θ., καταγγέλλων προβλήματα νομιμότητας στη διαχείριση διαφόρων έργων. Σας παρακαλώ ακούστε τι λέει ο κ. Ελευθερίου: «Μιλάμε, λοιπόν, για απευθείας αναθέσεις σε μελετητικά γραφεία, οι οποίες δεν χρειάζονταν. Απευθείας αναθέσεις και συνεχείς παρατάσεις στο βιολογικό σταθμό Θεσσαλονίκης. Παραποιημένες υπογραφές σε έγγραφα, για να πληρωθούν εργολάβοι. Ανυπόγραφα έγγραφα πιστοποιήσεων εργασίας μηχανικών της εταιρείας, που δεν λαμβάνονταν υπ’ όψιν για να πληρωθούν οι ανάδοχοι. Διαγωνισμοί με φωτογραφικές διατάξεις. Ψυχολογική πίεση σε υπαλλήλους της εταιρείας, για κάλυψη εργολάβου». 
      Καταλήγει ο κ. Ελευθερίου: «Για όλους αυτούς τους λόγους, κύριοι μέτοχοι, υποβάλλω την παραίτησή μου, γιατί το κομμάτι της κοινωνίας που εκπροσωπώ σαν αντιπρόεδρος της Δ.Α.Κ.Ε. του Νομού Θεσσαλονίκης, δίνει μηδενική ανοχή σε θέματα που έχουν να κάνουν με τη διαφάνεια και γιατί είμαι σίγουρος ότι η πολιτική κάλυψη  που δίνεται στον κ. Σκόνδρα, θα συνεχιστεί και γι’ αυτό δεν θέλω να διευκολύνω τον Υπουργό…» κ.λπ.. 
      Κύριε Υπουργέ, θα επιμείνω ότι σας δίνουν λάθος πληροφορίες. Ακούστε το εξής εκπληκτικό, για τα δεδομένα της ταχύτητας, που συμβαίνει επί των ημερών της παρούσης διοικήσεως στον Οργανισμό Ύδρευσης-Αποχέτευσης Θεσσαλονίκης. Στις 23 Νοεμβρίου 2005 υπογράφεται σύμβαση συμπληρωματική ύψους 642.000 ευρώ για την εγκατάσταση δεκαοκτώ χιλιάδων μέτρων αγωγών ύδρευσης. Είναι το θέμα που προηγουμένως σας είπα ότι θέλει να ερευνήσει το Σώμα Επιθεωρητών του Υπουργείου Χωροταξίας. Υπογράφεται, λοιπόν, συμπληρωματική σύμβαση 642.000 ευρώ στις 23 Νοεμβρίου ημέρα Τετάρτη και προβλέπεται ότι οι εργασίες της, θα περατωθούν «εντός έξι μηνών από την υπογραφή της παρούσης». Μία μέρα μετά, δηλαδή, στις 24 Νοεμβρίου 2005, παρέχεται η πρώτη εντολή πληρωμής της συμπληρωματικής σύμβασης, εντολή να πληρωθεί η ανάδοχος εταιρεία που δίδεται από τον αρμόδιο διευθυντή, το γενικό διευθυντή δικτύων και εγκατάστασης και τον επιβλέποντα πολιτικό μηχανικό! Η εντολή πληρωμής, δίνεται μια μέρα μετά, για έργα που εκτελέστηκαν από ποιον και πότε; 
	Έχω στα χέρια μου επίσης την απόφαση, κοινοποιούμενη από το Υπουργείο ΠΕ.ΧΩ.Δ.Ε. μεταξύ άλλων και στην Ε.Υ.Α.Θ., που επισημαίνει ότι είναι αναγκαίος ο προσυμβατικός έλεγχος από το Ελεγκτικό Συνέδριο για όλες τις συμβάσεις άνω του 1.000.000 ευρώ. Παρά ταύτα, υπήρξε σειρά απευθείας αναθέσεων, που είναι άνω του 1.000.000 ευρώ, από τη διοίκηση της Ε.Υ.Α.Θ., χωρίς να γίνεται κανένας προσυμβατικός έλεγχος από το Ελεγκτικό Συνέδριο. Είναι και αυτά τα στοιχεία στη διάθεσή σας όποτε τα χρειαστείτε.
	Όλα αυτά, αποκαλύπτονται από διευθυντικά στελέχη και από εργαζόμενους, άλλοι απ’ αυτούς, συνδικαλιστές στην Ε.Υ.Α.Θ., άλλοι, χωρίς την ιδιότητα του συνδικαλιστή. Αποκαλύπτονται, έρχονται στο φως της δημοσιότητας. Δίνουν μάχη οι εργαζόμενοι. Μάλιστα από ένα σημείο και ύστερα, η μάχη τους αυτή, δεν βλέπει τόσο εύκολα το φως της δημοσιότητας. Δεν γνωρίζω πόσες είναι οι δαπάνες για τη διαφημιστική εκστρατεία της Ε.Υ.Α.Θ., πάντως δεν βλέπουν το φως της δημοσιότητας τόσο εύκολα όσο στο παρελθόν και όχι μόνο αυτό, αλλά σε βάρος τους, ασκείται σωρεία πειθαρχικών διώξεων και έγκλιση σε βάρος τους, προκειμένου να τους ασκηθεί ποινική δίωξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω σ’ ένα δύο-λεπτά, κύριε Πρόεδρε.
      Μέχρι τώρα, εκδόθηκαν αποφάσεις που δικαιώνουν εργαζομένους, όμως έχει σημασία να δούμε ότι τα τρία μέλη της Επιτροπής που αποκάλυψαν τις ατασθαλίες στα εκτελούμενα έργα στο δίκτυο ύδρευσης, διώκονται. Ο κ. Βαδράτσικας μάλιστα, καθώς και η κ. Στεφανίδου, αντιμετωπίζουν το ερώτημα της οριστικής απολύσεως. Υπέρ των συναδέλφων τους έχουν τοποθετηθεί το Τεχνικό Επιμελητήριο Ελλάδας και άλλοι οργανισμοί. Υπάρχουν αναφορές. Η Γενική Διεύθυνση, ο Διευθύνων Σύμβουλος και Πρόεδρος της Ε.Υ.Α.Θ. επιμένουν. 
      Στα χέρια μου έχω την απόφαση με την οποία δικαιώνεται εις εκ των υπαλλήλων της Ε.Υ.Α.Θ., απόφαση του Μονομελούς Πρωτοδικείου Θεσσαλονίκης, που αποφάσισε κατά τη διαδικασία ασφαλιστικών μέτρων. «Ο υποβιβασμός αυτός του εν λόγω υπαλλήλου», ο οποίος διώκεται γιατί και αυτός συμμετέχει στις αποκαλύψεις, «κατά την κρίση του δικαστηρίου, έγινε δίχως σπουδαίο λόγο και δικαιολογημένη αιτία, αφού υπήρξε απότοκος της διαφωνίας που είχε προκύψει μεταξύ της διοίκησης της καθ’ ης και του αιτούντος, επειδή ο αιτών ηρνείτο να υπογράψει πληρωμές για έργα ύψους 2,5 περίπου εκατομμυρίων ευρώ, τα οποία δεν είχε ελέγξει και για τα οποία ζητούσε επίμονα, να του παραδοθούν αναλυτικές επιμετρήσεις, δεδομένου ότι στα έργα, υπάρχει υπέρβαση κατά 170% της αρχικής δαπάνης». Στο σκάνδαλο που ξέσπασε –λέει η ίδια απόφαση- για το λόγο αυτό -και έγινε γνωστό και από τον τύπο- οι δύο σύλλογοι εργαζομένων στην Ε.Υ.Α.Θ., έχουν ταχθεί με την πλευρά του αιτούντος. Επίσης, ήδη, έχει διαταχθεί έλεγχος του θέματος, αφ’ ενός από τους ελεγκτές Δημόσιας Διοίκησης και αφ’ ετέρου από το Σώμα Επιθεωρητών Δημοσίων Έργων. Αυτά περιλαμβάνονται στην υπ’ αριθμόν 30880/2007 απόφαση του Μονομελούς Πρωτοδικείου Θεσσαλονίκης. 
      Έχω στα χέρια μου προσκλήσεις του διοικητικού συμβουλίου, με μοναδικά θέματα ημερήσιας διάταξης τις διώξεις υπαλλήλων. Είναι και αυτά στη διάθεσή σας. 
      Εάν αθροίσουμε τα ποσά, τα οποία ζητούνται από το διευθύνοντα σύμβουλο της Ε.Υ.Α.Θ. σε βάρος των εργαζομένων από αστικές αξιώσεις στα δικαστήρια, είναι πολύ πάνω από τα 13.000.000 ευρώ. Μόνο για τον κ. Βασιλειάδη, ο οποίος είναι Πρόεδρος του Συλλόγου Υπαλλήλων της Ε.Υ.Α.Θ. -και πρέπει να σας πω όχι εκπρόσωπος αντιπολιτευόμενης συνδικαλιστικής παρατάξεως- τα ποσά ξεπερνούν τα 7.000.000 ευρώ. Εάν αθροίσουμε αυτά που ζητούνται από πρώην προέδρους, από το νυν πρόεδρο του σωματείου εργαζομένων, από άλλα στελέχη-συνδικαλιστές, πάμε σ’ ένα ποσό, το οποίο υπερβαίνει τα 13.000.000 ευρώ. 
      Κυρίες και κύριοι συνάδελφοι, προτίμησα να μην εκφράσω δικές μου κρίσεις, αλλά να «συμβουλευτώ» μαζί σας ορισμένα έγγραφα. Δεν τα συνέταξα εγώ. Όπως είδατε, υπάρχουν και αποφάσεις δικαστηρίων.
    	Μετά ταύτα, δικαιούμαι να ρωτήσω. Εξακολουθεί να επιμένει στις απόψεις τις οποίες εξέφρασε προηγουμένως, ο Υπουργός Μακεδονίας -Θράκης; Θα θελήσει να επιμείνει, υπερασπιζόμενος την διοίκηση, η οποία διοικεί αυτήν την ώρα την Ε.Υ.Α.Θ., έναν κρίσιμο οργανισμό που προσφέρει, κοινωνικές υπηρεσίες στους πολίτες της Θεσσαλονίκης; Θα τον συμβούλευα, να μην επιμείνει. Γιατί θα αναγκαστώ να θυμηθώ και άλλα έγγραφα, κύριε Υπουργέ. 
     ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θέλετε να κάνετε μια σύντομη παρέμβαση στο σημείο αυτό, πριν ακούσετε τους Κοινοβουλευτικούς Εκπροσώπους; 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Μάλιστα. 
    ΠΡΟΕΔΡΕΥΩΝ (Φίλιππος Πετσάλνικος): Έχετε τρία λεπτά.
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Έχω την εντύπωση, κύριε συνάδελφε, πως ή δεν κατέχετε ορισμένες διαδικασίες περί αναθέσεως δημοσίων έργων ή σκόπιμα θέλετε να διαστρεβλώνετε την αλήθεια. Δεν είναι δυνατόν να λάβει χώρα διαγωνισμός τον Αύγουστο του 2006 και την επόμενη της προκήρυξης της διακήρυξης, να έχουμε την ανάθεση του έργου. Απαιτείται κάποιος χρόνος. Ο διαγωνισμός, λοιπόν, για τον βιολογικό και την λυματολάσπη για το διυλιστήριο, έχει υποστεί όλες τις εγκρίσεις από τα αρμόδια όργανα της Ευρωπαϊκής Ένωσης και 31/01, έχει φύγει από το Υπουργείο Εσωτερικών στην αρμόδια επιτροπή. Στο διάστημα αυτό τι θέλατε; Να μην έχουμε λειτουργία βιολογικού καθαρισμού; Γι’ αυτό προχώρησε με τη διαδικασία των ανοιχτών προσκλήσεων ενδιαφέροντος η εταιρεία στην ανάθεση του σχετικού έργου. 
    Πρέπει να γνωρίζουμε όλοι πως όταν υπογράφουμε μια σύμβαση με μια ανάδοχο εταιρεία όταν αυτή είναι αποτέλεσμα διαγωνισμού, ανάθεση λέγεται η διαδικασία. Και ας είναι αποτέλεσμα διαγωνισμού. Και μάλιστα σύμφωνα με την ισχύουσα νομοθεσία με την υπογραφή της σύμβασης, κύριε συνάδελφε, είναι υποχρεωμένος ο φορέας που αναθέτει, δημοπρατεί δηλαδή, να καταβάλλει και ένα ποσό του τελικού τιμήματος. Και αυτό λέγεται στη διακήρυξη του έργου. Δεν είναι δικαίωμα του αναδόχου του έργου ή του επιβλέποντα. Λέει, λοιπόν, ότι όταν σου αναθέσω το έργο μετά από δημοπρασία με την υπογραφή του συμφωνητικού θα πάρεις το 30% του συνολικού τιμήματος. Αυτό έκανε η Ε.Υ.Α.Θ.. 
    Διαφημιστική δαπάνη; Καταθέστε αίτηση κατάθεσης εγγράφων, να σας καταθέσω τη διαφημιστική καμπάνια του 2001-2003, που δίνατε διαφήμιση της Εταιρείας Ύδρευσης Αποχέτευσης όχι μόνο σε ελληνικές εφημερίδες αλλά στη «Figaro» και στη «Le Monde». Σας προκαλώ εγώ. Καταθέστε αίτηση κατάθεσης εγγράφων. Έχει υποχρέωση μια εταιρεία που είναι εισηγμένη στο Χρηματιστήριο να κάνει τη διαφημιστική της καμπάνια. Να πληροφορήσει τους πολίτες για το προϊόν το οποίο έχει. 
    Τα υπόλοιπα στη δευτερολογία.
    Σας ευχαριστώ.
    ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας, κ. Αδάμ Ρεγκούζας, έχει το λόγο. 
    ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, ασφαλώς είναι αναφαίρετο δικαίωμα δημοκρατικό αλλά και κοινοβουλευτικό να ασκείται κοινοβουλευτικός έλεγχος και ταυτόχρονα να αναδεικνύονται αν υπάρχουν προβλήματα που έχουν σχέση με τους πολίτες, με τα προβλήματά τους γενικώς και με τη λειτουργία κρατικών επιχειρήσεων, με τη λειτουργία του κράτους. Όμως από το περιεχόμενο κατ’ αρχάς της επερώτησης, από τη συζήτηση που έγινε μέχρι στιγμής και ιδιαίτερα από τις απαντήσεις που έδωσε  ο Υπουργός επιτρέψτε μου να χαρακτηρίσω την πρωτοβουλία της Αντιπολίτευσης με τον επιεικέστατο χαρακτηρισμό ως μια πολιτική αστοχία. Γιατί, αν πραγματικά η Αντιπολίτευση προέβει σ’ αυτή της την κίνηση από ενδιαφέρον, έχει καλώς. Αν παρασύρθηκε από μια καθεστηκυία τάξη συνδικαλιστών και άλλων που υπηρέτησαν στο παρελθόν την αδιαφάνεια και ήθελαν να διατηρήσουν ακριβώς αυτό το καθεστώς και από εδώ και στο εξής, τότε είμαι βέβαιος πως παραπλανήθηκε η Αξιωματική Αντιπολίτευση. 
Ακούστηκαν από τους Βουλευτές της Αξιωματικής Αντιπολίτευσης μέχρι στιγμής με απλόχερο τρόπο χαρακτηρισμοί όπως «κακοδιαχείριση», «κομματισμός», «αναξιοκρατία», «διωγμοί», «λάφυρο εκλογικού αποτελέσματος», «έλλειψη αποτελέσματος». Ακούστηκαν ευαισθησίες για τα εδάφη γύρω από το εργοστάσιο της «ΔΙΑΝΑ». 
     Για πολλά απ’ αυτά μπορεί να έχουν και δίκιο, όμως επειδή κι εγώ είμαι Βουλευτής Θεσσαλονίκης και έχω γνώση, θα σας ομολογήσω και κάτι ακόμη. Και εγώ υπήρξα θύμα παραπληροφόρησης κάποια στιγμή από τους εμπλεκόμενους σε όλη αυτή την ιστορία της Ε.Υ.Α.Θ., τουλάχιστον στην αρχή. Υπήρξα θύμα από την παραπληροφόρηση που είχα και από τη μη λεπτομεριοποίηση όλων αυτών των καταγγελιών και των αιτιάσεων που υπήρχαν από πλευράς κάποιων ανθρώπων. 
     Προς στιγμήν έλεγα: «Μήπως είναι έτσι τα πράγματα;», όμως η μεγαλύτερη απόδειξη είναι αυτή που είπε ο Υπουργός. Όλα τα αποτελέσματα όλων αυτών των ερευνών, όλων αυτών των φορέων, των δικαστηρίων, της Ευρωπαϊκής Ένωσης, των υπηρεσιών εσωτερικού ελέγχου, των ορκωτών λογιστών αποδείχτηκε ότι δεν υπάρχουν και δεν υπήρξε καταλογισμός παραβατικών πράξεων σε κανένα. 
     Τώρα, εάν έκανε κακώς ο διευθύνων σύμβουλος ο οποίος δεν είναι αρεστός ή προσάρμοσε την εταιρεία για να λειτουργεί ως όφειλε με τους νόμους περί Δ.Ε.Κ.Ο., ή με το ν. 2190 περί ανωνύμων εταιρειών, δεν μπορούμε να  συμμεριστούμε μια τέτοια λογική. 
     Εγώ θα πω τα πράγματα με τ’ όνομά τους. Υπήρξα δεκαεννέα χρόνια συνδικαλιστής, αλλά δεν λειτούργησα ποτέ κατ’ αυτόν τον τρόπο. Και στη δουλειά μου πήγαινα και εκτελούσα τα καθήκοντά μου και τις άδειες που προβλέπει ο ν.1964 χρησιμοποιούσα, αλλά ποτέ δεν καταργούσα την προσφορά μου για εργασία. Δεν αρνήθηκα ποτέ να χτυπήσω κάρτα, όπως αρνήθηκαν και αρνούνται ορισμένοι απ’ αυτούς που είχαν βολευτεί σε μια αρρωστημένη καθεστηκυία τάξη του παρελθόντος. 
     Απορώ πραγματικά -και γι’ αυτό μίλησα για πολιτική αστοχία από την πλευρά της Αξιωματικής Αντιπολίτευσης- γιατί δεν μπορώ να πιστέψω ότι συμμερίζονται τις απόψεις μιας κατηγορίας ανθρώπων που βολεύονταν στην αδιαφάνεια και ήθελαν να συνεχίσουν να είναι στην αδιαφάνεια, μια κατηγορίας συνδικαλιστών που κατάφερε να εκπροσωπείται στο διοικητικό συμβούλιο της εταιρείας με δύο εκπροσώπους, ενώ ο πραγματικός μέτοχος δεν εκπροσωπείται στο διοικητικό συμβούλιο. 
     Και  βέβαια αυτό λειτουργούσε στη βάση του εσωτερικού ρουσφετιού, του παραγοντισμού. Παρενέβαινε και προσπαθεί και σήμερα να παρέμβει στη διοίκηση της εταιρείας, να υπαγορεύσει αποφάσεις, να συμμετάσχει στα παιχνίδια ή στις διαδικασίες των μη διαγωνισμών. 
     Ταυτόχρονα, για να γίνει αντιληπτό αυτό, όλες αυτές οι καταγγελίες και οι δικαστικές διαμάχες που έχουν προκύψει, όπως είπε ο κ. Καστανίδης ως έγκριτος νομικός, μόνο στα δικαστήρια μπορούν να λυθούν. Δεν μπορεί να προσδιορίσει κάποια πράγματα, όπως για παράδειγμα την προσβολή προσωπικότητας του διευθύνοντος συμβούλου από κάποιους από τους ανθρώπους που εμπλέκονται στη λειτουργία αυτής της εταιρείας, η Κυβέρνηση ή ο Υπουργός. Είναι αναφαίρετο δικαίωμα προάσπισης της προσωπικότητας του προσβαλλομένου. Απορώ πώς συγχέεται ή εν πάση περιπτώσει πώς εμπλέκεται αυτή η διαμάχη με τα τεκταινόμενα σ’ αυτή την εταιρεία. 
     Θεωρώ, λοιπόν, ότι όλη αυτή η παραπληροφόρηση που υπήρξε, της οποίας ομολογώ πως υπήρξα και εγώ θύμα, έγινε γιατί κάποιοι είχαν βολευτεί τόσο καλά σ’ αυτή την εταιρεία. Και για να είμαι και πιο σαφής για να ενημερωθεί και το Σώμα, θα σας πω μόνο ορισμένα στοιχεία. Το 2001 η εταιρεία είχε εξακόσιους δεκαπέντε εργαζόμενους. Το 2006 είχε πεντακόσιους πενήντα έναν εργαζόμενους. 
     Ακούστε τώρα τι γίνεται με τους συνδικαλιστές αυτής της εταιρείας και ακούστε τις αποδοχές αυτών των συνδικαλιστών, για να βγάλετε και τα συμπεράσματά σας. Πρέπει να ομολογήσω και να συμφωνήσω με τον κ. Καστανίδη ότι το παιχνίδι είναι διαπαραταξιακό, δεν είναι μονοκομματικό. Εδώ πρέπει να μας προβληματίσει κι εμάς αυτό το πράγμα. 
     Ειπώθηκε ένα συγκεκριμένο όνομα, το οποίο θα επαναλάβω και εγώ. Βασιλειάδης, συνδικαλιστής της Δ.Α.Κ.Ε.. 
      Είναι Υ.Ε. Επιμελητών, υπάλληλος επιμελητής. Έχει ετήσιες αποδοχές 45.428 ευρώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καταθέστε το, κύριε συνάδελφε.
      ΑΔΑΜ ΡΕΓΚΟΥΖΑΣ: Θα το καταθέσω, βεβαίως θα το καταθέσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καταθέστε το, παρακαλώ.
      ΑΔΑΜ ΡΕΓΚΟΥΖΑΣ: Θα το καταθέσω αμέσως τώρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί εγώ έχω τις αποδοχές του, όπως καταγράφονται από την εφορία, από το εκκαθαριστικό σημείωμα.
      ΑΔΑΜ ΡΕΓΚΟΥΖΑΣ: Εγώ θα το καταθέσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ έχω το εκκαθαριστικό του.
      ΑΔΑΜ ΡΕΓΚΟΥΖΑΣ: Δεν ξέρω από την εφορία. Εγώ έχω αυτά που προκύπτουν από τα αρχεία της εταιρείας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καταθέστε το τώρα. Γιατί είναι από την εφορία αυτά που έχω.
      ΑΔΑΜ ΡΕΓΚΟΥΖΑΣ: Κύριε Καστανίδη, τώρα, να το αναγνώσω και θα το καταθέσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί δεν είναι σωστό αυτό που κάνετε, κύριε Ρεγκούζα!
      ΑΔΑΜ ΡΕΓΚΟΥΖΑΣ: Θα το καταθέσω, θα το καταθέσω.
      ΠΡΟΕΔΡΕΥΩΝ (Φίλιππος Πετσάλνικος): Κύριε Καστανίδη, αν δέχεται τη διακοπή σας ο κ. Ρεγκούζας, γιατί δεν ακούγεστε κιόλας έτσι…
      ΑΔΑΜ ΡΕΓΚΟΥΖΑΣ: Άλλος υπάλληλος, Δ.Ε. κατηγορίας: ετήσιες αποδοχές 40.871 ευρώ. Άλλος εργαζόμενος, Δ.Ε. οδηγών: 45.870 ευρώ. Αυτή είναι η καθεστηκυία τάξη, η οποία ήταν βολεμένη, συμμετείχε σε διάφορα παιχνίδια αδιαφάνειας, ενοχλήθηκε ακριβώς από την τακτοποίηση και την αποκατάσταση της ορθής λειτουργίας της εταιρείας και αντιδρά κατ’ αυτόν τον τρόπο.
      Και λυπάμαι που το κάνω, γιατί υπήρξα κι εγώ, όπως σας είπα, συνδικαλιστής. Λυπάμαι που το κάνω. Με πόνο ψυχής το κάνω. Ωστόσο, για να μην αναφέρομαι άλλο στα αναλυτικά αυτά στοιχεία, θα τα καταθέσω για τα Πρακτικά της Βουλής.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι είναι αυτό που καταθέτετε, κύριε συνάδελφε;
      ΑΔΑΜ ΡΕΓΚΟΥΖΑΣ: Αυτό που καταθέτω είναι ένας πίνακας αποδοχών.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε τον πίνακα. Έχω το εκκαθαριστικό!
      ΑΔΑΜ ΡΕΓΚΟΥΖΑΣ: Κύριε Καστανίδη, έχω την ευθύνη της κατάθεσης των στοιχείων…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Καστανίδη, αν επιτρέπει ο κ. Ρεγκούζας, τη διακοπή.
      Δέχεστε τη διακοπή, κύριε Ρεγκούζα, από τον κ. Καστανίδη;
      ΑΔΑΜ ΡΕΓΚΟΥΖΑΣ: Βεβαίως τη δέχομαι. Ορίστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε συνάδελφε, σας διαβεβαιώνω ότι απέφυγα να πυροδοτήσω προηγουμένως τη συζήτηση και μ’ άλλα στοιχεία σε βάρος των εκλεκτών σας.
      ΑΔΑΜ ΡΕΓΚΟΥΖΑΣ: Όχι μόνο αυτού που ειπώθηκε το όνομα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σε βάρος των εκλεκτών σας, της διοίκησης εννοώ.
      Δεν πρέπει να εκτεθείτε. Αναφέρατε συγκεκριμένο όνομα. Επειδή υπέθετα ότι θα κάνατε κάτι τέτοιο, όπως έχετε κάνει και για τους λιμενεργάτες κ.λπ., εγώ έχω το εκκαθαριστικό σημείωμα και τη βεβαίωση αποδοχών από την Ε.Υ.Α.Θ.. Μιλήσατε για 45.000 ευρώ ετήσιες αποδοχές.
      ΑΔΑΜ ΡΕΓΚΟΥΖΑΣ: Βεβαίως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας διαβεβαιώνω, λοιπόν, ότι είναι 27.000 ευρώ ετήσια. Θα το καταθέσω, αλλά θα ήταν σώφρων κίνηση από την πλευρά σας να αποσύρετε τον πίνακά σας.
      ΑΔΑΜ ΡΕΓΚΟΥΖΑΣ: Η εταιρεία…
      ΧΑΡΑΛΑΜΠΟΣ ΚΑΣΤΑΝΙΔΗΣ: Και να μην ψεύδεσθε όχι επειδή ευθύνεστε εσείς…
      ΑΔΑΜ ΡΕΓΚΟΥΖΑΣ: Η εταιρεία είναι ο μόνος που μπορεί να επιβεβαιώσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: …αλλά επειδή δυστυχώς σας τροφοδοτούν, όπως και τον Υπουργό, με λάθος στοιχεία.
      ΑΔΑΜ ΡΕΓΚΟΥΖΑΣ: Μήπως κάνετε λάθος σε φορολογητέα εισοδήματα και υπάρχουν κι άλλα μη φορολογητέα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ορίστε…
      ΑΔΑΜ ΡΕΓΚΟΥΖΑΣ: Μήπως κάνετε λάθος, λέω; Μήπως;
      ΧΑΡΑΛΑΜΠΟΣ ΚΑΣΤΑΝΙΔΗΣ: Το εκκαθαριστικό σημείωμα στο σύνολό του.
      ΑΔΑΜ ΡΕΓΚΟΥΖΑΣ: Εκ του επαγγέλματος το ρωτάω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το εκκαθαριστικό σημείωμα στο σύνολό του, όπου μπορείτε να βρείτε όλα τα στοιχεία, και η βεβαίωση της Ε.Υ.Α.Θ..
      ΑΔΑΜ ΡΕΓΚΟΥΖΑΣ: Ωραία, να διασταυρωθούν αυτά τα δύο στοιχεία...
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα το καταθέσω αμέσως μετά.
      ΑΔΑΜ ΡΕΓΚΟΥΖΑΣ: ... από τη φορολογική δήλωση και το σημείωμα…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μην εκτίθεστε! Για άλλη μια φορά προειδοποιώ κι εσάς και τον Υπουργό: μην εκτίθεστε!
      ΠΡΟΕΔΡΕΥΩΝ (Φίλιππος Πετσάλνικος): Καταθέστε το, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα το καταθέσω μετά.
      ΑΔΑΜ ΡΕΓΚΟΥΖΑΣ: Κοιτάξτε, κύριε Καστανίδη, εμένα μη μου υποδεικνύετε αν εκτίθεμαι. Εξ άλλου εγώ θα εκτεθώ, όχι εσείς. Αφήστε με να τα καταθέσω, λοιπόν, σας παρακαλώ.
      (Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Βλέπω κι εγώ, κύριε Καστανίδη, από εδώ επάνω ότι είναι ένας πίνακας αυτό που καταθέτει ο κ. Ρεγκούζας.
      ΑΔΑΜ ΡΕΓΚΟΥΖΑΣ: Εάν θέλετε, κυρίες και κύριοι συνάδελφοι, για να δώσουμε και μια συνέχεια στο θέμα των εργαζομένων, όπως εννοούν κάποιοι, έχω κατηγοριοποιήσει εργαζομένους από τις ετήσιες αποδοχές τους.
      Από 10.000 ευρώ έως 20.000 δεν υπάρχει κανένας εργαζόμενος. Από 20.001 έως 30.000 ευρώ υπάρχουν δεκαπέντε εργαζόμενοι. Με ετήσιες αποδοχές 30.000 έως 40.000 ευρώ το χρόνο υπάρχουν εκατόν πενήντα εννέα εργαζόμενοι. Από 40.000 έως 50.000 ευρώ διακόσιοι πενήντα ένας εργαζόμενοι. Από 50.000 έως 60.000 ευρώ εβδομήντα οκτώ και από 60.000 έως 70.000 ευρώ έντεκα εργαζόμενοι.
      Και αυτό για τα Πρακτικά, παρακαλώ.
      (Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τώρα, επειδή ειπώθηκε ότι άλλαξαν πρόεδροι κ.λπ., εγώ λυπάμαι που θα το πω κι αυτό, άλλαξαν πράγματι τρεις πρόεδροι, αλλά ο ένας πρόεδρος άλλαξε για σοβαρούς λόγους υγείας, ο άλλος πρόεδρος άλλαξε γιατί μετακινήθηκε σε άλλο φορέα του δημοσίου και ανέλαβε καθήκοντα και βέβαια ο σημερινός διευθύνων σύμβουλος είναι και πρόεδρος της εταιρείας. Αλλά, όπως ξέρω εγώ τουλάχιστον από τη λειτουργία του ν. 2190 και των επιχειρήσεων, διοίκηση ασκούν κυρίως οι διευθύνοντες σύμβουλοι και όχι οι πρόεδροι.
      Επομένως, το βασικό είναι τι έγινε στο επίπεδο των διευθυνόντων συμβούλων, ποιος ασκεί τη διοίκηση, εάν την ασκεί καλά, εάν καταγράφει θετικά αποτελέσματα και βέβαια, από τα αποτελέσματα κρίνεται και εάν είναι επιτυχημένος ή όχι. 
      Απ’ ό,τι έδειξαν τα πράγματα, μ’ αυτά που μας είπε ο κύριος Υπουργός, τα αποτελέσματα της εταιρείας είναι ανοδικά, είναι θετικά για τους πολίτες, δεν υπάρχουν παραλείψεις ποιότητας των εργασιών της συγκεκριμένης εταιρείας. Από εκεί και πέρα, ο καθένας βγάζει τα συμπεράσματά του. 
      Επίσης, κυρίες και κύριοι συνάδελφοι, ειπώθηκαν πολλά για αδιαφάνεια. Έδωσε, βέβαια, κάποιες απαντήσεις ο Υπουργός. Αυτοί που εγκαλείτε τη σημερινή Κυβέρνηση να μας πείτε το εξής: Από πότε εφαρμόστηκαν διεθνείς  διαγωνισμοί σ’ αυτήν τη συγκεκριμένη εταιρεία; Και εάν δεν έπρεπε να γίνει αυτό, να μας πείτε γιατί δεν έπρεπε να γίνει. Εάν καθυστερούν οι διαδικασίες, πρέπει να σταματήσει να λειτουργεί η Ε.Υ.Α.Θ.; 
      Εγώ δέχομαι ότι υπάρχουν προβλήματα και για τους πολίτες και για τη λειτουργία της εταιρείας και έχω την ίδια αγωνία και ανησυχία και για τη λυματολάσπη και για το διυλιστήριο και για το εάν ρυπαίνεται ο Θερμαϊκός. Θυμάμαι ότι μιλούσαμε παλαιότερα για δυο φάσεις και έλειπε η τρίτη φάση που χρειάζόταν να γίνει. Τι έκανε η προηγούμενη Κυβέρνηση σε επίπεδο προγραμματικού και στρατηγικού σχεδιασμού για την τρίτη φάση; Τίποτα απολύτως. Από εκεί και πέρα, βεβαίως, πρέπει να κάνουμε την κριτική μας. 
      Εγώ θεωρώ ότι αδικούμε τους εαυτούς μας, όταν υιοθετούμε άκριτα κάποιες αιτιάσεις εργαζομένων, ανθρώπων δηλαδή που είναι ενσωματωμένοι στο σύστημα, όταν μιλάμε για εύνοιες εργολάβων. Και επειδή αναφερθήκατε σε συγκεκριμένο συνδικαλιστή, κύριε Καστανίδη, θα σας πω ότι ο συγκεκριμένος συνδικαλιστής παραιτήθηκε, όταν έμαθε ότι τον καθαιρούν. Παραιτήθηκε, κάνοντας ταυτόχρονα καταγγελίες. Όταν συμμετείχε στη διοίκηση, γιατί δεν έκανε τίποτα; Γιατί τότε δεν είχε την ευαισθησία να πει τα πράγματα με το όνομά τους, αλλά τα παρουσίασε, όπως εκείνος ήθελε, και στη συνέχεια οι όποιες δικαστικές αρχές ή άλλοι φορείς ελέγχου διαπίστωσαν τελείως αντίθετα πράγματα και δεν κατελόγισαν παραβατικές πράξεις; Είναι απορίας άξιο. 
      Κυρίες και κύριοι συνάδελφοι, εμείς θεωρούμε ότι το έργο που γίνεται σήμερα στην Ε.Υ.Α.Θ. ανταποκρίνεται στις συνθήκες των καιρών, είναι απολύτως προσαρμοσμένο στους ισχύοντες κανονισμούς που υπηρετούν τη διαφάνεια. Παλεύουμε και είμαστε αμετακίνητοι προς αυτήν την κατεύθυνση, δηλαδή, υπέρ της διαφάνειας και κατά της διαφθοράς και κυρίως δεν συμφωνούμε, ακόμη και αν είναι στις τάξεις μας, με όλους εκείνους που βολεύονται από το καθεστώς αδιαφάνειας, παραγοντισμού, ευνοιοκρατίας, κομματισμού, που έχουν μία σειρά από το παρελθόν. 
      Με αυτές τις σκέψεις, λοιπόν, θα παρακαλούσα την Αξιωματική Αντιπολίτευση βεβαίως να καταθέτει προτάσεις ελέγχου προς την Κυβέρνηση, αλλά, όπως μας κάνει συστάσεις εκείνη, να είναι ιδιαίτερα προσεκτική και να μην υιοθετεί άκριτα όλες αυτές τις καταγγελίες που δημιουργούν αναστάτωση στη λειτουργία της εταιρείας και προβλήματα στη σημερινή της διοίκηση. Γιατί, όταν έχεις έναν καλό διοικητή, δεν τον αλλάζεις. Όταν έχει αποτελέσματα, φροντίζεις να τον κρατήσεις και να τον αξιοποιήσεις ακόμη περισσότερο. Η  προσπάθεια που έγινε εις βάρος του συγκεκριμένου προσώπου, ήταν μια προσπάθεια να ξεριζωθεί από εκείνη τη θέση του, για να μπορούν να αλωνίζουν, όπως αλώνιζαν στο παρελθόν. Έ, τέτοιο πράγμα η σημερινή Κυβέρνηση δεν πρόκειται να το κάνει. Γι’ αυτό στηρίζει το συγκεκριμένο διευθύνοντα αυτής της εταιρείας, γιατί πραγματικά τα αποτελέσματα που καταγράφει, είναι ιδιαίτερα χρήσιμα για τους πολίτες, αλλά και για τον τόπο. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Σοφία Καλαντίδου. 
      ΣΟΦΙΑ ΚΑΛΑΝΤΙΔΟΥ: Ευχαριστώ πολύ, κύριε Πρόεδρε. 
      Το παιχνίδι είναι δικομματικό. «Όλα πάνε καλά για τη Θεσσαλονίκη» από τον Υπουργό, «για όλα φταίει η κακή σας διαχείριση» από την πλευρά της Αντιπολίτευσης, από την πλευρά του ΠΑ.ΣΟ.Κ.. 
      Σήμερα ο λαός της Θεσσαλονίκης μαζί με όλα τα άλλα σοβαρά προβλήματα που αντιμετωπίζει -και είναι πολλά- έχει να αντιμετωπίσει το πανάκριβο νερό από τις αλλεπάλληλες αυξήσεις των τιμολογίων της Ε.Υ.Α.Θ., έχει να αντιμετωπίσει προβλήματα υδροδότησης στο πολεοδομικό συγκρότημα της Θεσσαλονίκης και ιδιαίτερα στη δυτική Θεσσαλονίκη, με προβλήματα σε περιοχές που υδρεύονται με ακατάλληλο νερό από ιδιώτες, με νερό που αντλείται από περιοχές οριακής μόλυνσης, με τη μόλυνση του Θερμαϊκού που προκαλείται και από την ελλιπή λειτουργία του βιολογικού καθαρισμού, με την ελλιπή λειτουργία του διυλιστηρίου, με πραγματική αμφιβολία και αγωνία για την ποιότητα νερού που δίνει στα παιδιά του, που βάζει στο τραπέζι του. 
      Από την άλλη έχουμε τους εργαζόμενους στην Ε.Υ.Α.Θ., που κατά τη δική μας άποψη μειώνονται συνεχώς και βιώνουν έτσι κι αλλιώς όλοι την αντεργατική πολιτική υπονόμευσης των δικαιωμάτων τους. Μιλήσαμε αρκετά για τους εργαζόμενους, πήραμε και μια λίστα εκεί  με μισθούς, παρ’ όλα αυτά δεν μιλήσαμε για τους εργαζόμενους της Ε.Υ.Α.Θ., που είναι με συμβάσεις ορισμένου χρόνου. Αυτές καλύπτονται από την πολιτική σας, καλύπτουν όμως, πάγιες θέσεις και διαρκείς ανάγκες του οργανισμού της Ε.Υ.Α.Θ.. Δεν είπαμε ότι μαθητές από τις σχολές μαθητείας του Ο.Α.Ε.Δ., που πάνε να κάνουν την πρακτική τους στην Ε.Υ.Α.Θ., καλύπτουν στην ουσία πάγιες θέσεις. Δεν είπαμε ότι οι εργαζόμενοι στους εργολάβους που χρησιμοποιεί η Ε.Υ.Α.Θ., παίρνουν μισθούς πείνας και δουλεύουν στην ουσία, χωρίς δικαιώματα. 
      Για ποια εργασιακή ειρήνη, αλήθεια, μπορούμε να μιλάμε μ’ αυτές τις εργασιακές σχέσεις; Ανελέητο ταξικό πόλεμο έχουμε με θύματα τους εργαζόμενους. Οι ιδιώτες εργολάβοι εδώ και χρόνια αλωνίζουν την Ε.Υ.Α.Θ., την ξεζουμίζουν και θησαυρίζουν με την προτροπή των κομμάτων που κυβέρνησαν τα προηγούμενα χρόνια. Όσοι εργαζόμενοι αντιδρούν σ’ αυτή την κατάσταση αντιμετωπίζουν διώξεις, που μας έχουν αναγκάσει να φέρουμε τα ζητήματα αυτά των διώξεων στο Κοινοβούλιο  στην προηγούμενη κοινοβουλευτική περίοδο.
      Κατά την άποψή μας όλα τα παραπάνω αποτελούν τα συμπτώματα της διαδικασίας ιδιωτικοποίησης της Ε.Υ.Α.Θ., της παράδοσής της στο κεφάλαιο. Το μέγα σκάνδαλο για μας είναι η παράδοση του ζωτικού αγαθού του νερού στην ιδιωτική κερδοσκοπία. Η Νέα Δημοκρατία έχει τεράστια ευθύνη γι’ αυτή την κατάσταση. Η Κυβέρνηση της Νέας Δημοκρατίας έχει τεράστια πολιτική ευθύνη και για την τρομοκράτηση, δίωξη των εργαζομένων και για την οικονομική λειτουργία της Ε.Υ.Α.Θ.. Για το Κομμουνιστικό Κόμμα Ελλάδας δεν ισχύει η δικαιολογία της Κυβέρνησης ότι σε εταιρεία εισηγμένη στο Χρηματιστήριο, το κράτος δεν έχει δυνατότητα παρέμβασης. Παρεμβαίνετε έτσι κι αλλιώς, κύριοι της Κυβέρνησης, μεγαλώνοντας τις πελατειακές σας σχέσεις με τους πολίτες, ολοκληρώνοντας την ιδιωτικοποίηση, δίνοντας πραγματικά στο ποτήρι κέρδη στους ιδιώτες, είτε αυτοί είναι εργολάβοι είτε ο γαλλικός πολυεθνικός κολοσσός, η «SUEZ», αρκεί κάποιος να έχει μνήμη και κοινή λογική, υπέρ του κοινωνικού συμφέροντος, για να γράψει με λίγα λόγια το ιστορικό. Το ΄99 η  Ε.Υ.Α.Θ., μαζί με τον Ο.Λ.Θ. μετατράπηκε σε Α.Ε. και μπήκε στο Χρηματιστήριο από την Κυβέρνηση ΠΑ.ΣΟ.Κ.. Η Νέα Δημοκρατία τότε αντιπολίτευση συμφωνούσε. Άλλωστε και τα δυο κόμματα που υπηρετούν τους λίγους, εφαρμόζουν πιστά τις πολιτικές της Ευρωπαϊκής Ένωσης, που συναποφασίζουν. Στην περίπτωσή μας εφαρμόζουν πιστά την κοινοτική οδηγία 2060, που ενσωματώθηκε στο ελληνικό δίκαιο με το ν. 3199. Μια οδηγία που μοναδικό γνώμονα για τη χρήση και τη διαχείριση υδάτινων πόρων έχει την κερδοφορία του κεφαλαίου. Δυστυχώς δεν μπορεί να είναι λίγο έτσι και λίγο αλλιώς. Είναι καθαρό. Μετοχές σημαίνει ιδιωτικό κεφάλαιο. Ιδιωτικό κεφάλαιο σημαίνει κέρδος. Κέρδος, μας παραπέμπει στη μείωση του εργασιακού κόστους και στην αύξηση των τιμολογίων. 
      Προς όλους τους Βουλευτές όλων των κομμάτων της Αντιπολίτευσης, πραγματικά υπηρετείς τα συμφέροντα του κεφαλαίου, όταν μιλάς για μετοχές, για Χρηματιστήριο και παζαρεύεις μετά το μάνατζμεντ. Άλλωστε η διαχείριση, αν θέλετε, ο έλεγχος, το μάνατζμεντ μπορεί να το πάρει, ανά πάσα στιγμή, όταν η εταιρεία, όταν η Α.Ε. έχει πέσει στη χαβούζα του Χρηματιστηρίου. Μπορεί να αλλάξει χέρια, ανά πάσα στιγμή.
      Σ’ αυτό το σημείο, όμως, θα ήθελα να πω, ότι και η αναφορά που έγινε από την πλευρά της Νέας Δημοκρατίας, αλλά και από την πλευρά της επερώτησης  των Βουλευτών του ΠΑ.ΣΟ.Κ. για τη «SUEZ», είναι -με συγχωρείτε για την έκφραση- «άλλα λόγια να αγαπιόμαστε». 
      Θα ήθελα να αναφέρω δύο πράγματα, για να γνωρίζει και ο ελληνικός λαός. Στην αγορά υδάτινων πόρων, που υπολογίζεται γύρω στα 400.000.000.000 δολάρια, κυριαρχούν δύο εταιρείες, η «SUEZ» και η  «VIVENTI», γαλλικής προέλευσης, που ελέγχουν και οι δύο μαζί το 70% της αγοράς. Η «SUEZ» δραστηριοποιείται σε εκατόν τριάντα χώρες, κατέχει μετοχές και της Ε.ΥΔ.ΑΠ. και σύμφωνα με δημοσιεύματα που δεν έχουν διαψευσθεί, ενδιαφέρεται για την εξαγορά της Ε.Υ.Α.Θ. που σήμερα κατέχει το 4,7% των μετοχών της. Ο γίγαντας «SUEZ» δεν ήρθε για βαρκάδα στον Θερμαϊκό. Περιμένει στη γωνία, έχοντας στραμμένο το βλέμμα στα Βαλκάνια και στοχεύοντας στην αύξηση των κερδών της. Ήδη η «SUEZ» έχει κάνει φύλλο και φτερό τα οικονομικά της Ε.Υ.Α.Θ., ελέγχοντάς την και ήδη η Ε.Υ.Α.Θ. έχει δημιουργήσει θυγατρικές εταιρείες σε σχετικά και άσχετα αντικείμενα με τη δυνατότητα συμμετοχής ιδιωτών και με σκοπό να εξελίξει τη δράση της στα Βαλκάνια. 
      Πραγματικά, ο λαός έχει την πείρα να συμφωνήσει μαζί μου, να συμφωνήσει με το Κ.Κ.Ε., ότι οι ιδιωτικοποιήσεις, όσες έγιναν, όπου έγιναν, χρειάζονταν δικομματική συναίνεση στην ουσία της πολιτικής, δηλαδή, συμφωνία στις ιδιωτικοποιήσεις, σχεδιασμό και σταδιακή υλοποίησή τους. Αυτό γίνεται εδώ και χρόνια. Έχουμε εργολάβους, έχουμε μετοχοποίηση, έχουμε σπάσιμο της λειτουργίας σε θυγατρικές εταιρείες και κάμψη της αντίστασης των εργαζομένων όταν αντιδρούν στην ιδιωτικοποίηση. Μία αντίσταση στην οποία εγώ θέλω να αναφερθώ, γιατί είναι από το χώρο μου, μία αντίσταση που ήταν κάτω από το ύψος των περιστάσεων κι αυτό γιατί τα κόμματα του δικομματισμού, με την επιρροή τους στο συνδικαλιστικό κίνημα και στο συγκεκριμένο χώρο, δεν επέτρεψαν σ’ αυτό να οργανώσει την αντίστασή του όταν έπρεπε, όπως έπρεπε, με βάση το λαϊκό συμφέρον. Τα σκάνδαλα και οι διώξεις είναι τα αποτελέσματα της δικομματικής συναίνεσης για την ιδιωτικοποίηση και της Ε.Υ.Α.Θ..
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Εμείς λέμε σήμερα να σταματήσουν όλες οι διώξεις των εργαζομένων, να προσληφθούν άμεσα όλοι οι εργαζόμενοι, που δουλεύουν σήμερα στους εργολάβους, στην Ε.Υ.Α.Θ., να φύγουν οι εργολάβοι από την Ε.Υ.Α.Θ., όποιο χρώμα κι αν έχουν, γαλάζιο ή πράσινο –δεν βλέπω να έχουν κι άλλα χρώματα- και να σταματήσει η Ε.Υ.Α.Θ. να είναι Α.Ε.. 
      Το νερό ως φυσικός πόρος, αποτελεί στρατηγικό μέσο παραγωγής. Αφορά την ποιότητα ζωής, την ανάπτυξη της κοινωνίας, την προστασία του περιβάλλοντος, το μέλλον των πόλεων και της υπαίθρου. Γι’ αυτό πρέπει να εντάσσεται στα κοινωνικοποιημένα μέσα παραγωγής. 
      Για το Κ.Κ.Ε. είναι επιτακτική η ανάγκη επεξεργασίας μίας ολοκληρωμένης υδατικής πολιτικής που θα αφορά την έρευνα, την προστασία, τις χρήσεις και την αξιοποίηση των υδάτινων αποθεμάτων, το σχεδιασμό και την υλοποίηση όλων των αναγκαίων έργων υποδομής, βιολογικό καθαρισμό, διυλιστήριο, επέκταση και συντήρηση δικτύων, προστασία των δασών και αναδασώσεις –βλέπετε τι γράφουν σήμερα οι εφημερίδες για το Σέιχ Σου- που ευνοούν τη συγκράτηση των νερών και εμπλουτίζουν τον υδροφόρο ορίζοντα, την προστασία των ελεύθερων χώρων στη πόλη μας και την εξασφάλιση χώματος.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
       ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κυρία Καλαντίδου, να ολοκληρώσετε.
      ΣΟΦΙΑ ΚΑΛΑΝΤΙΔΟΥ: Την ανοχή σας, παρακαλώ.
      ΠΡΟΕΔΡΕΥΩΝ (Φίλιππος Πετσάλνικος): Την ανοχή μου την είχατε, αλλά θα σας παρακαλέσω πλέον να ολοκληρώσετε.
      ΣΟΦΙΑ ΚΑΛΑΝΤΙΔΟΥ: Ποια Α.Ε. πραγματικά θα εξασφάλιζε τα παραπάνω για τη Θεσσαλονίκη;
      Πραγματικά, μπορεί να είναι δύσκολο. Δεν είναι δογματικό και ο λαός το ξέρει. Το νερό είναι αγαθό ζωτικής σημασίας. Πρέπει να αποτελεί κοινωνική ιδιοκτησία και να είναι κάτω από τον έλεγχο και τη διαχείριση του λαού, δηλαδή, της δικής του εξουσίας. Κοντολογίς, πριν πούμε και «το νερό νεράκι», ας μην πάμε με τα νερά τους. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Αναστάσιος Κουράκης.
      ΑΝΑΣΤΑΣΙΟΣ ΚΟΥΡΑΚΗΣ:  Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, άκουσα με προσοχή τον κύριο Υπουργό, ο οποίος δεν αναγνώρισε κανένα απολύτως ζήτημα απ’ όλα αυτά που ετέθησαν σ’ αυτή την Αίθουσα, τόσες ώρες. Αυτό είναι εξαιρετικά λυπηρό, όπως είναι λυπηρή και η επίθεση του Κοινοβουλευτικού Εκπροσώπου, κ. Ρεγκούζα, εναντίον συνδικαλιστών, υπονοώντας ότι επειδή ακριβώς δεν ήθελαν να χάσουν τη βόλεψή τους, εξαπέλυσαν μία συκοφαντική επίθεση στην καθ’ όλα άξια διοίκηση της Ε.Υ.Α.Θ..
      Το ζήτημα βεβαίως που συζητούμε είναι αυτό που εντάσσεται σ’ ένα γενικότερο πλαίσιο ιδιωτικοποίησης της κατασκευής και κυρίως της μακροχρόνιας εκμετάλλευσης των μεγάλων τεχνικών κατασκευών και ο διακηρυγμένος κυβερνητικός σχεδιασμός της Νέας Δημοκρατίας, που πρέπει να πούμε ότι έλκει την καταγωγή του στις ρυθμίσεις προηγουμένων κυβερνήσεων του ΠΑ.ΣΟ.Κ. ήδη το 1999, για την άλωση των συνολικών υποδομών ύδρευσης και αποχέτευσης μαζί με τα αντίστοιχα εργοστάσια διύλισης νερού και βιολογικού καθαρισμού λυμάτων του πολεοδομικού συγκροτήματος της Θεσσαλονίκης.
      Βέβαια, πρέπει να πούμε ότι σε ένα πρώτο επίπεδο διεκπεραιώνεται η διαδικασία του διαγωνισμού ανάθεσης της λειτουργίας του βιολογικού καθαρισμού στο Καλοχώρι και του διυλιστηρίου του νερού στην περιοχή της «ΒΙΟΧΑΛΚΟ» για την επόμενη πενταετία σε ιδιωτική τεχνική εταιρεία, τη μετατροπή δηλαδή δύο μεγάλων και νευραλγικών κοινωφελών έργων σε καθαρό πεδίο ιδιωτικής επιχειρηματικής διαχείρισης. Ήδη αναφέρθηκαν και ονόματα ότι το επίδικο επιχειρηματικό αντικείμενο διεξάγεται ανάμεσα στην εργοληπτική εταιρεία «ΚΩΝΣΤΑΝΤΙΝΙΔΗΣ» που διαθέτει η ίδια κατασκευαστικές εμπειρίες σε ανάλογα έργα και στην τεχνική εταιρεία «ΠΑΠΑΗΛΙΟΠΟΥΛΟΣ».
      Το κυρίαρχο είναι ότι τόσο η μία όσο και η άλλη τεχνική εταιρεία, που διεκδικούν αυτήν την πολύ μεγάλη εργολαβία διαχείρισης –ήδη ακούσαμε για τις απευθείας αναθέσεις προηγουμένως- δεν ρισκάρουν τίποτα απολύτως από την άποψη του επιχειρηματικού κινδύνου και της επένδυσης ή μη κεφαλαίων. Με άλλα λόγια, αυτά τα έργα, κυρίες και κύριοι συνάδελφοι, είχαν ολοκληρωθεί με τη εθνική χρηματοδότηση αλλά και από ευρωπαϊκά κονδύλια και πάνω σ’ αυτό το έδαφος, δηλαδή αφού είχε ολοκληρωθεί η κατασκευή τους, έρχονται και παραδίδονται η λειτουργία, η διαχείριση και η εκμετάλλευση στις ιδιωτικές εργοληπτικές εταιρείες με μόνο κριτήριο την αποκομιδή κερδοφορίας από τη διύλιση του νερού του Αλιάκμονα και από το βιολογικό καθαρισμό των λυμάτων των δήμων της Θεσσαλονίκης.
      Σε ένα δεύτερο επίπεδο εκτυλίσσεται η συστηματική πολιορκία της Ε.Υ.Α.Θ. που έχει πλέον μετοχοποιηθεί  όπως ξέρουμε από το 2001, από τις γαλλικές πολυεθνικές επιχειρήσεις «SUEZ» και «VIVENTI ENVIRONMENT» οι οποίες ελέγχουν το 70% της διαχείρισης των ιδιωτικοποιημένων υδάτινων πόρων σε διεθνές επίπεδο. Μάλιστα, η  πρώτη, η «SUEZ», φέρεται να κατέχει περίπου το 5% του μετοχικού κεφαλαίου της Ε.Υ.Α.Θ. και διεκδικεί την εξαγορά του 30% του κεφαλαίου της κοινωφελούς εταιρείας, μια κατεύθυνση που προωθείται από την ίδια την κυβερνητική πολιτική της Νέας Δημοκρατίας με την έμπρακτη συναίνεση του ΠΑ.ΣΟ.Κ. και με όργανο προαγωγής της την κρατική διοικητική γραφειοκρατία της Ε.Υ.Α.Θ..
      Θα πρέπει ακόμη να πούμε ότι σ’ αυτήν την περίπτωση, ενώ οι δημόσιες επενδύσεις έχουν χρηματοδοτήσει την κατασκευή, τις συντηρήσεις και τις ανακαινίσεις των δικτύων ύδρευσης και αποχέτευσης, έρχεται τελικώς η νεοφιλελεύθερη διαχείριση, όπως είπαμε και προηγουμένως, να παραχωρήσει τη διαχείριση, λειτουργία και εκμετάλλευση αυτών των κοινωφελών δικτύων στις πολυεθνικές τεχνικές επιχειρήσεις διαχείρισης των φυσικών υδάτινων πόρων.
      Σχετικά μ’ αυτό το ζήτημα που αναφέρουμε, να θυμίσουμε, για να τα ξέρουν οι πολίτες, ότι στις αρχές του 2006 άρχισε να παρουσιάζεται μια έντονη κινητικότητα στις σχέσεις της γαλλικής εταιρείας «SUEZ GROUP» και της Ε.Υ.Α.Θ. Α.Ε. Αποκορύφωμα αποτέλεσε η ανταλλαγή επισκέψεων του διευθύνοντος συμβούλου της Ε.Υ.Α.Θ. Α.Ε. στη Γαλλία και αμέσως μετά η επίσκεψη κορυφαίων στελεχών της γαλλικής εταιρείας στη Θεσσαλονίκη.
      ΑΔΑΜ ΡΕΓΚΟΥΖΑΣ: Κακό είναι αυτό;
      ΑΝΑΣΤΑΣΙΟΣ ΚΟΥΡΑΚΗΣ: Θα σας πω αμέσως μετά τι υποκρύπτεται.
      Σύμφωνα με το δελτίο Τύπου που εξέδωσε τότε η Ε.Υ.Α.Θ. Α.Ε. κατά την επίσκεψη της «SUEZ GROUP» στη Θεσσαλονίκη, έγινε αξιολόγηση της Ε.Υ.Α.Θ. Α.Ε., ενώ «αποφασίστηκε η ανάληψη κοινών project στην Ελλάδα και τα Βαλκάνια και η σύσφιξη συνεργασίας ανάμεσα στις δυο πλευρές εκτιμάται ότι θα επισφραγιστεί και από την ενδεχόμενη αύξηση του μετοχικού ποσοστού της «SUEZ» στην Ε.Υ.Α.Θ. Α.Ε. από 10% έως 20%» κύριε  Ρεγκούζα, που σήμερα μέσω των τριών εταιρειών είναι μόνο στο 4,87%.
      Αυτό σημαίνει ότι αν γίνει κάτι τέτοιο οι Γάλλοι θα καταλάβουν θέσεις και στο μάνατζμεντ της εταιρείας, πράγμα που εμείς θεωρούμε ότι θα οδηγήσει στην πλήρη πλέον ιδιωτικοποίηση της Ε.Υ.Α.Θ.. Και ενώ η προηγούμενη διοίκηση της Ε.Υ.Α.Θ. είχε προκηρύξει δύο διεθνείς ανοικτούς διαγωνισμούς, έναν για τη λειτουργία του βιολογικού σταθμού Σίνδου και ένα για το διυλιστήριο του νερού και ενώ είχε κάνει τις απαραίτητες δημοσιεύσεις καθορίζοντας ακόμη και την ημερομηνία διεξαγωγής τους 25.4.2006 για το διυλιστήριο του νερού και 26.4.06 για το βιολογικό, η σημερινή διοίκηση μετά τις επαφές που είχε με τη «SUEZ GROUP» για να προετοιμάσει τη διείσδυσή της τους ανακαλεί και τους επαναπροκηρύσσει με νέες διακηρύξεις. 
      Αυτοί οι διαγωνισμοί έχουν προϋπολογισμούς 15,5 εκατομμύρια ευρώ χωρίς Φ.Π.Α. για το βιολογικό και 15.000.000 χωρίς Φ.Π.Α. για το διυλιστήριο. Είναι χρονικής διάρκειας πέντε ετών με δικαίωμα παράτασης για άλλα δυόμισι χρόνια. Είναι απολύτως ενδεικτικό ότι στις διακηρύξεις αυτών περιλαμβάνονται φωτογραφικές διατάξεις όπως πέντε χρόνια προϋπηρεσία λειτουργίας διυλιστηρίου δυναμικότητας ανάλογης με αυτήν της Ε.Υ.Α.Θ. Α.Ε. όταν είναι γνωστό ότι αυτό λειτουργεί τέσσερα χρόνια και το αντίστοιχο η Ε.ΥΔ.ΑΠ. το λειτουργεί με ίδια μέσα αποκλείοντας έτσι όλες τις ελληνικές εταιρείες. Δεν λέμε ότι αυτές οι διακηρύξεις είναι παράνομες. Είναι όμως φωτογραφικές και φαντάζομαι ότι αυτό δεν μπορεί κανείς να το αμφισβητήσει. 
      Πριν από ενάμιση χρόνο τον Ιανουάριο του 2006 τα δυο σωματεία των εργαζομένων της Ε.Υ.Α.Θ. έδωσαν κοινή συνέντευξη Τύπου στο Εργατοϋπαλληλικό Κέντρο Θεσσαλονίκης εκφράζοντας την αγωνία των εργαζομένων για το μέλλον της εταιρείας. Αυτά που είπαν στη συνέντευξη αφορούσαν το διυλιστήριο του Αλιάκμονα, την έλλειψη προσωπικού, τις εργολαβίες μικροέργων, τη συμπεριφορά του διευθύνοντος συμβούλου. Στο χρόνο που μεσολάβησε αποδείχθηκε πως αν δειχνόταν η στοιχειώδης προσοχή για τα όσα τότε κατήγγειλαν οι εργαζόμενοι δεν θα είχε φθάσει η εταιρεία στη σημερινή κατάσταση. Σήμερα όλα τα θέματά της που αποτέλεσαν αντικείμενο της συνέντευξης, εξακολουθούν να απασχολούν την εταιρεία ενώ δυστυχώς η ατμόσφαιρα έχει επιβαρυνθεί ακόμη περισσότερο.
      Σήμερα βρισκόμαστε σε μια κατάσταση όπου διαπιστώνεται ότι έχει απαξιωθεί ένα ανεκτίμητο για την εταιρεία κεφάλαιο που είναι η διάθεση των εργαζομένων για την ανάληψη πρωτοβουλιών για δουλειά. Εκτιμούμε ότι θα μπορούσαν να έχουν φύγει τελείως οι εργολαβίες από τον κύκλο εργασιών, αν προσλαμβάνονταν προσωπικό και ότι θα μπορούσε να επιτελέσει το κοινωνικό έργο που της έχει αναθέσει ο ελληνικός λαός. Υπάρχουν πάρα πολλές παρατυπίες στις οποίες δεν αναφέρθηκε σχεδόν καθόλου ο κύριος Υπουργός. Υπάρχουν ζητήματα υπηρεσίας εσωτερικού ελέγχου η οποία αντικαταστάθηκε και ορίστηκε νέα υπηρεσία με σκοπό να καλυφθεί η διοίκηση. 
      Εκτιμάμε ότι ο παράγων άνθρωπος, ο εργαζόμενος, δεν λαμβάνεται πλέον καθόλου υπ’ όψιν. Ήδη, κύριε Υπουργέ, η εργασιακή ειρήνη έχει τρωθεί σοβαρά. Ήδη τρεις εργαζόμενοι όλοι τους υπό διωγμό έχουν πάρει άδεια γιατί εμφάνισαν ψυχολογικά προβλήματα. Και το θέμα που η ίδια η εταιρεία δημιούργησε αντί να το χειριστεί με τη δέουσα διακριτικότητα, το χρησιμοποιεί εναντίον τους με αποτέλεσμα να επέμβει η Αρχή Προστασίας Προσωπικών Δεδομένων. 
      Θα επαναλάβω και εγώ αυτό που είπαν και άλλοι συνάδελφοι. Δεν υπάρχει κανένας λόγος, κύριε Υπουργέ, να εκτεθείτε και να ταυτίζεστε μ’ αυτή τη διοίκηση η οποία θυμίζει εποχές Μεσαίωνα θα έλεγα για να μην πω κάτι χειρότερο. Θα έλεγα ότι η εταιρεία έχει χάσει πλέον τον κοινωνικό της χαρακτήρα. Το μόνο που την ενδιαφέρει είναι να έχει ικανοποιητικά αποτελέσματα. Το ότι αναφέρθηκαν αυτά τα αποτελέσματα που μας είπατε όσον αφορά τη βελτίωση των οικονομικών της μεγεθών, δεν νομίζω ότι σε μια εταιρεία κοινωνικού χαρακτήρα και όταν διαχειρίζεται αυτό το κοινωνικό αγαθό μπορούν να έχουν δεσπόζουσα και μοναδική θέση. Αυτή τη στιγμή υπάρχει πρόβλημα και με την τιμή του νερού και με την καταλληλότητά του σε πολλές περιοχές της Θεσσαλονίκης. Υπάρχει πρόβλημα και με την επέκταση του δικτύου και με την κατάσταση στην οποία βρίσκεται ο Θερμαϊκός. 
      Νομίζουμε ότι μόνο όταν κοινωνικοποιηθεί η Ε.Υ.Α.Θ., όταν προσληφθεί προσωπικό, όταν απαγκιστρωθούμε από τους εργολάβους, μπορούμε να μιλάμε για μια εταιρεία που αντιστοιχεί στο ρόλο που της έχει ανατεθεί.
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΛΑ.Ο.Σ. κ. Βορίδης έχει το λόγο.
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
    Επιτρέψτε μου να πω ότι επειδή εγώ δεν είμαι από τη Θεσσαλονίκη, δεν έχω ιδίαν αντίληψη του ζητήματος και η ενημέρωσή μου προέρχεται κυρίως από τρεις πηγές, αφ’ ενός από την ανάγνωση της επερωτήσεως του ΠΑ.ΣΟ.Κ., αφ’ ετέρου από ορισμένα έγγραφα τα οποία εκπρόσωποι των εργαζομένων έθεσαν υπ’ όψιν μου, σε μια σύντομη ενημερωτική συνάντηση που είχα μαζί τους και τρίτον απ’ όσα είπε ο κύριος Υπουργός στην Αίθουσα. 
    Θα θέσω ένα διαδικαστικό ζήτημα κατ’ αρχάς κι αυτό είναι το εξής: Όταν έρχονται καταγγελίες -και μάλιστα με τη μορφή σκανδάλων- μέσα στην Αίθουσα αυτή, έχω την άποψη πως είναι καλό να είναι σχετικά διευκρινισμένες, διότι άλλως, ειδικά σε τεχνικά ζητήματα, σε ζητήματα που μπορούν να πάρουν τη μορφή δικαστικού χαρακτήρα, είναι τελείως αδύνατον να γίνει σοβαρή πολιτική τοποθέτηση. 
    Είναι τελείως αδύνατο να γίνει σοβαρή πολιτική τοποθέτηση για τον απλούστατο λόγο ότι δεν υπάρχουν επαρκή στοιχεία. Επομένως με ελλιπή στοιχεία πώς να τοποθετηθεί κάποιος ως προς το αν οι καταγγελίες των εργαζομένων είναι ορθές ή εσφαλμένες, αν δεν έχουν αχθεί σε δικαστική κρίση ή θα έπρεπε να έχουμε το σύνολο των φακέλων, πλήρη στοιχεία και πλήρη έγγραφα, ώστε -εν πάση περιπτώσει- να υπάρχει μια τέτοιου τύπου προσέγγιση, πιο λεπτομερειακή ή άλλως πρέπει να υπάρχει μια δικαστική κρίση, η οποία αποτελεί ένα τεκμήριο ορθότητας ως προς αυτά τα ζητήματα. 
    Δεύτερο. Ειπώθηκε ως ένα σημαντικό, αρχικό επιχείρημα από την πλευρά της Κυβερνήσεως ότι υπάρχουν πλέον θετικά οικονομικά αποτελέσματα. Το αναπτύξατε αυτό εκτενώς, κύριε Υπουργέ. Εγώ θα πω ότι ναι, συμφωνώ. Κατ’ αρχάς είναι θετικό μια εταιρεία η οποία εν πάση περιπτώσει είναι υπό δημόσιο έλεγχο να μην επιβαρύνει το φορολογούμενο και να έχει και κέρδη, εάν αυτό είναι δυνατό. 
    Βεβαίως, πάλι θα είμαι επιφυλακτικός ως προς αυτό, διότι αμέσως σε συνέχεια του επιχειρήματός σας, ακούστηκε από συναδέλφους όλων των πλευρών, οι οποίοι ενδεχομένως έχουν σχετική ενημέρωση –εγώ το λέω ότι δεν έχω, ίσως αυτό μας το διευκρινίσετε στη συνέχεια- ότι αυτό είναι προϊόν αυξήσεων. 
    Αντιλαμβάνεστε ότι σε μια μονοπωλιακή εταιρεία μπορεί εύκολα να πετύχεις κερδοφορία από τη στιγμή που υπάρχει ανελαστικότητα στη συγκεκριμένη ζήτηση, διότι προφανώς νερό θα πιούμε όλοι και θα χρησιμοποιήσουμε όλοι, ακόμη κι αν αυξάνεις τα τιμολόγια. Αυτό δεν είναι καμμία σπουδαία οικονομική επιτυχία της διοικήσεως. 
    Η αύξηση των τιμολογίων σημαίνει απλώς μια επιβάρυνση ενός ανήμπορου να προστατευθεί καταναλωτή, ακριβώς γιατί υπάρχει πρώτον, ανελαστικότητα και δεύτερον, μονοπωλιακός χαρακτήρας.
    Άρα, πρόσθετο στοιχείο στη συγκεκριμένη ενημέρωσή σας ως προς την οικονομική επιτυχία της διοικήσεως, νομίζω ότι θα έπρεπε να είναι η τιμολογιακή της πολιτική για να έχουμε ενδεχομένως και μια συνολικότερη εικόνα και το κατά πόσο μπόρεσε να επιτύχει μείωση των δαπανών λειτουργίας της, αν μπόρεσε να το επιτύχει. 
    Από τις καταστάσεις που κατατέθησαν εδώ από τον Κοινοβουλευτικό Εκπρόσωπο της Νέας Δημοκρατίας, οι οποίες οφείλω να πω ότι πράγματι είναι κάποιοι πίνακες, δεν έχουν κάποια επισημότητα, δεν…
    ΑΔΑΜ ΡΕΓΚΟΥΖΑΣ: Βεβαιώνονται από την Ε.Υ.Α.Θ..
    ΜΑΥΡΟΥΔΗΣ ΒΟΡΙΔΗΣ: Ναι, απλώς λέω το εξής, ότι δεν φέρουν υπογραφές από το νόμιμο εκπρόσωπο. Είναι κάποιοι συντεταγμένοι πίνακες. Δέχομαι βεβαίως αυτό που λέτε, ότι σας τους έχουν δώσει από την εταιρεία. 
    Η αλήθεια είναι ότι υπάρχουν κάποιες εικόνες αμοιβών εργαζομένων, οι οποίες είναι εντυπωσιακές. Είναι υψηλές αμοιβές. Υπ’ αυτή την έννοια, τα θέματα ως προς το κομμάτι αυτό της εργασιακής ειρήνης, ενδεχομένως πρέπει να τύχουν περαιτέρω διερευνήσεως.
    Υπάρχει μια ανησυχία, η οποία ακούστηκε εδώ κατ’ επανάληψη και από τα άλλα κόμματα της Αντιπολίτευσης, αλλά και την οποία μου έθεσαν οι εργαζόμενοι, ότι ουσιαστικά η εταιρεία βρίσκεται σε μια διαδικασία πώλησής της σε μια γαλλική εταιρεία. Αυτή είναι μία πολύ συγκεκριμένη ανησυχία. 
    Εδώ θα πάρουμε μια ξεκάθαρη θέση, τη δική μας θέση. Δεν ξέρω αν είναι πρόθεση της Κυβερνήσεως κάτι τέτοιο, δηλαδή, να προχωρήσει ουσιαστικά στην με οποιονδήποτε τρόπο μεταβίβαση μετοχών της συγκεκριμένης εταιρείας σε οποιαδήποτε –εγώ θα πω- ιδιωτική εταιρεία. Εδώ πρέπει να είμαστε κατηγορηματικά αντίθετοι, διότι η οποιαδήποτε έννοια της ιδιωτικοποιήσεως μπορεί να συνδέεται με ένα και μόνο πράγμα, με τη λειτουργία ανταγωνισμού.
    Είναι τελείως αδύνατον να μιλάμε για ιδιωτικά μονοπώλια. Το αντιλαμβάνεστε αυτό. Δεν μπορεί να υπάρχει καν σαν σκέψη μια τέτοιου είδους προσέγγιση. Εδώ, λοιπόν, νομίζω ότι μια δήλωσή σας και ενδεχομένως δεσμευτική σας τοποθέτηση ως Κυβέρνηση στη συγκεκριμένη κατεύθυνση, ίσως έλυνε τα ζητήματα. 
      Και βεβαίως, ανοίγει όλο αυτό και μία μεγάλη συζήτηση ως προς το κατά πόσο τέτοιου τύπου εταιρείες, οι οποίες διαχειρίζονται κοινωνικά αγαθά –εταιρείες οι οποίες διαχειρίζονται την ενέργεια, εταιρείες οι οποίες διαχειρίζονται το νερό, εταιρείες οι οποίες διαχειρίζονται ενδεχομένως την τηλεφωνία- ή άλλου τέτοιου τύπου εταιρείες πρέπει ούτως ή άλλως να μπαίνουν σε μία διαδικασία ιδιωτικοποιήσεως. Σε κάθε περίπτωση, όμως και χωρίς να μπούμε σ’ αυτήν την κουβέντα που ίσως θέλει λεπτομέρειες και εξειδικεύσεις, εγώ θέλω απλώς να δηλώσω εδώ την ισχυρή επιφυλακτικότητά μας στο να συναινέσουμε σε μία τέτοια διαδικασία. Πάντως, το βέβαιο είναι ότι δεν μπορεί να εννοηθεί κάτω από ένα καθεστώς μονοπωλιακό μία τέτοιου τύπου προσέγγιση. 
      Τώρα, ως προς τα ζητήματα τα οποία ετέθησαν, της διαφάνειας και της διαχειρίσεως, εκείνο το οποίο νομίζω ότι πρέπει να απαντηθεί –εγώ έχω ένα συγκεκριμένο στοιχείο στα χέρια μου - είναι μία διαδικασία απευθείας αναθέσεως που είδα, ενός ποσού περίπου 1.450.000 ευρώ που αν είναι ακριβές, τότε ενδεχομένως υπάρχει εδώ παραβίαση του νόμου και η οποία φέρεται ότι δεν έχει περάσει και από τη διαδικασία του Ελεγκτικού Συνεδρίου. Επομένως επαναλαμβάνω ότι ενδεχομένως υπάρχει μία παραβίαση σ’ αυτήν την περίπτωση της διαδικασίας. Και επίσης, ξαναλέω –αναφέρεται, δεν το υιοθετώ- ότι υπάρχει σκοπίμως μία διαδικασία κατατμήσεως των έργων. Αυτή, επίσης, είναι μία πολύ γνωστή πρακτική από την πλευρά της διοικήσεως. 
      Αντιλαμβάνομαι ότι όλα αυτά θα πρέπει να έρχονται πάντα σ’ ένα συγκεκριμένο έλεγχο και βεβαίως, εδώ καλό είναι να ασκούνται με απόλυτη πληρότητα όλοι οι έλεγχοι που πρέπει να ασκηθούν και σε επίπεδο διοικητικό, αλλά στο βαθμό που αυτά παίρνουν το χαρακτήρα καταγγελίας, βεβαίως και να διερευνώνται πλήρως σε επίπεδο δικαστικό. 
      Σε ό,τι αφορά όλη αυτή τη συζήτηση των προσλήψεων, να σας πω πάρα πολύ γρήγορα, αν θέλετε, τη βασική δική μας θέση. Το γεγονός ότι ακόμη συζητάμε για τις «γαλάζιες» και τις «πράσινες» προσλήψεις αποτελεί μια τεράστια παθογένεια. Κάποια στιγμή πρέπει να το τελειώσουμε όλοι όλο αυτό. Δεν είναι σοβαρό τώρα για τον τόπο μας να εξακολουθούμε να έχουμε τέτοιου συζητήσεις, δεν είναι σοβαρό για τη λειτουργία του κράτους, δεν είναι γενικά σοβαρό. Πρέπει να τελειώσουμε μ’ αυτήν την κουβέντα! 
      Εδώ υπάρχει το θέμα ότι εσείς λέτε ότι δεν υπάρχει ζήτημα προσλήψεων -προφανώς, όμως, φαντάζομαι ότι σε τυπικό επίπεδο είναι έτσι- και ότι υπάρχουν απλώς αναθέσεις έργων. Θα σας πω, όμως, ότι είναι επίσης μία πάγια τακτική, η οποία εφαρμόζεται, δυστυχώς, στη Δημόσια Διοίκηση σε πάρα πολλά επίπεδα και όχι μόνο σε εταιρείες οι οποίες ελέγχονται από το δημόσιο –εγώ την έχω συναντήσει συχνότατα σε Οργανισμούς Τοπικής Αυτοδιοίκησης- να υπάρχουν συμβάσεις έργων, οι οποίες στην πραγματικότητα υποκρύπτουν ξεκάθαρα συμβάσεις εργασίας. Βαπτίζονται συμβάσεις έργου, είναι συμβάσεις εργασίας και γίνονται μόνο γιατί πρέπει να παρακαμφθούν αυτές οι διαδικασίες νομίμου προσλήψεως. Εάν είναι τέτοιες περιπτώσεις –δεν το γνωρίζω, αυτό πρέπει να κριθεί περιπτωσιολογικά- είναι μία εξαιρετικά κακή πρακτική, η οποία θα έπρεπε να σταματήσει.
      Τέλος, νομίζω ότι κι αυτή η υπόθεση μας βάζει στο επίπεδο της τεράστιας παθογένειας που έχουν οι δημόσιες επιχειρήσεις και που, εν πάση περιπτώσει, κάποια στιγμή θα πρέπει να ξεκαθαρίσει το τοπίο τους, προκειμένου να μπορέσουν να κάνουν τη δουλειά τους, να την κάνουν αποτελεσματικά, να την κάνουν καλά και κυρίως να την κάνουν προς όφελος του κοινωνικού συνόλου!
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε στη συζήτηση των δευτερολογιών. 
      Ο κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Θα ήθελα να ξεκινήσω απ’ αυτό που είπε ο κ. Βορίδης. Ας σταματήσουμε να μιλάμε με εξισωτικούς όρους «πράσινες» και «μπλε» προσλήψεις. Γνωρίζετε πολύ καλά ότι το ΠΑ.ΣΟ.Κ. καθιέρωσε το 1994 το Α.Σ.Ε.Π. και ήταν αυτό που το 2001 κατοχύρωσε και στο Σύνταγμα τον πυρήνα των διατάξεών του. Με αυτή, λοιπόν, την έννοια, είναι καλό να σταματήσει αυτό. Στους πενήντα πέντε που κατέθεσα και εγώ ότι προσελήφθησαν, προσελήφθησαν το τελευταίο διάστημα, λίγο πριν τις εκλογές και λίγο μετά. Αν έχετε να πείτε κάτι για τις προσλήψεις στην Ε.Υ.Α.Θ. από το 1994 και μετά, θα ήθελα να το πείτε. Επειδή, όμως, ήσασταν προσεκτικός και είπατε ότι όταν δεν έχετε στοιχεία, δεν ομιλείτε, θα ήθελα εδώ να σας ζητήσω τη διευκρίνιση αυτή. Έχετε κάποια στοιχεία ότι το ΠΑ.ΣΟ.Κ. προσέλαβε από το 1994 και μετά στην Ε.Υ.Α.Θ., παραβιάζοντας το νόμο αυτό; Πολύ συγκεκριμένα σας ρωτώ. 
      Δεύτερον, θα ήθελα να τονίσω, κύριε Πρόεδρε, αυτό που είπαν όλοι οι ομιλητές της Αντιπολίτευσης, που το θεωρούμε πάρα πολύ σημαντικό, τη δέσμευση της Κυβέρνησης ότι η Ε.Υ.Α.Θ. δεν είναι προς πώληση, η Ε.Υ.Α.Θ. δεν είναι προς ιδιωτικοποίηση για προφανείς λόγους. Διαχειρίζεται κοινωνικό αγαθό, είναι δημόσιο αγαθό, είναι μονοπωλιακή και η θέση της και η χρήση της και η διαχείριση του αγαθού αυτού.
      Αντιλαμβάνεστε τι πρόκειται να συμβεί. Είναι άλλο να συνεργάζεσαι με μια μεγάλη πολυεθνική εταιρεία για ένα κοινό σκοπό και άλλο να μεταβιβάσεις την πλειοψηφία των μετοχών και τη διοίκηση, το μάνατζμεντ της εταιρείας σε μια ιδιωτική εταιρεία είτε ελληνική είτε ξένη είτε μικρή είτε μεγάλη. Θα θέλαμε μια καθαρή τοποθέτηση στο θέμα αυτό, γιατί είναι πολύ κρίσιμο θέμα. Είμαστε απολύτως αντίθετοι σε μια τέτοια επιλογή.
      Θα ήθελα ακόμη να πω προς τον κ. Ρεγκούζα, τον Κοινοβουλευτικό Εκπρόσωπο της Νέας Δημοκρατίας, ότι είναι λάθος να επιτιθέμεθα προς τους εργαζομένους. Και αν έχουν κάποια υπερβολή στη συνδικαλιστική τους διεκδίκηση –που πάντοτε στους κοινωνικούς αγώνες υπάρχει και η δόση της υπερβολής- είναι η αδύναμη πλευρά, είναι αυτή που υφίσταται την επιθετικότητα, τον προπηλακισμό, τον αυταρχισμό της διοίκησης.
      Με αυτή την έννοια, λοιπόν, πρέπει να τοποθετηθείτε πάνω στις ευθύνες που έχει η διοίκηση και η Κυβέρνηση που την ορίζει και την εποπτεύει και δεν πρέπει να μεταθέτετε ευθύνες.
      Ανέφερε ο κύριος Υπουργός στην ομιλία του ότι δεν υπάρχουν προβλήματα με την ποιότητα του νερού. Εγώ δεν μίλησα γενικά για προβλήματα ποιότητας νερού. Όταν όμως δεν λειτουργεί καλά –και υπάρχουν συγκεκριμένες καταγγελίες- το διυλιστήριο νερού, σίγουρα θα εμφανιστούν και τέτοια προβλήματα. Προληπτικά μιλάω. 
      Υπάρχουν, όμως, προβλήματα που αποδεικνύονται και με έρευνες του Χημείου του Κράτους στις βορειοδυτικές συνοικίες, εκεί που υδροδοτούνται από το ιδιωτικό δίκτυο. Και έχουμε καταθέσει επανειλημμένως, Βουλευτές από την Αντιπολίτευση, ερωτήσεις για το θέμα αυτό. Έχουν γίνει συγκεντρώσεις στην περιοχή. Έχουν παρουσιαστεί στις συγκεντρώσεις αυτές, που οργανώνονται από την τοπική αυτοδιοίκηση, τα στοιχεία αυτά. Θα σας παρακαλέσω, λοιπόν, να δείτε πιο συντεταγμένα, πιο προσεκτικά τα θέματα αυτά, γιατί είναι πολύ μεγάλη η περιοχή.
      Είπατε, λοιπόν, ότι στην περιοχή της Νικόπολης –το αναφέρατε χαρακτηριστικά- ξεκινούν τα έργα. Μα, έπρεπε να είχαν γίνει αυτά τα έργα και από τα προηγούμενα χρόνια -θα πω εγώ- και πολύ περισσότερο αυτά τα τέσσερα χρόνια. Το «ξεκινούν τα έργα», ξέρετε, είναι μια αόριστη διατύπωση. Δεν έχει μέσα κάτι ουσιαστικό και δεσμευτικό.
      Και η ερώτησή μου είναι συγκεκριμένη: Θα καλύψει όλο το πολεοδομικό συγκρότημα στην ευρύτερη περιοχή η Ε.Υ.Α.Θ., για να μην υπάρχει ανάγκη να υδροδοτείται από τον επισφαλή τρόπο, με τον οποίο υδροδοτείται, ένα μέρος της περιοχής της βορειοδυτικής Θεσσαλονίκης από τον ιδιώτη που αντλεί τα νερά από περιοχές που είναι μολυσμένες κατά κοινή ομολογία και επιστημονικά τεκμηριωμένα;
      Είπατε ακόμη, κύριε Υπουργέ, ότι η Ε.Υ.Α.Θ. δεν είναι πλέον κρατικοδίαιτη. Είπατε τη μισή αλήθεια. Δεν μπορεί να χρηματοδοτηθεί από τον κρατικό Προϋπολογισμό η Ε.Υ.Α.Θ. Α.Ε., γιατί είναι στο Χρηματιστήριο. Άρα, λοιπόν, θα πρέπει να πείτε ολόκληρη την αλήθεια. Δεν ήταν δηλαδή κάποια επιλογή, επειδή την έχετε καταστήσει κερδοφόρο. Ήταν κερδοφόρος η Ε.Υ.Α.Θ.. 
      Αυξήσατε τα τιμολόγια και τα αυξήσατε πάρα πολύ –είναι γεγονός- και ασφαλώς έχει μια σχετική κερδοφορία, αφού είναι και μονοπωλιακή. Φαντάζεστε να μην ήταν και κερδοφόρος; Δεν μπορεί, λοιπόν, να χρηματοδοτηθεί, όπως και ο Ο.Λ.Θ. Α.Ε., επειδή είναι στο Χρηματιστήριο. Αποκαταστήστε και για τη δική σας αξιοπιστία την αλήθεια. Με αυτή, λοιπόν, την έννοια, αυτοχρηματοδοτείται ή δανείζεται.
      Γι’ αυτό, πρόσφατα, μάλιστα, επειδή υπήρχε και ένα ζήτημα με την επέκταση του αποχετευτικού αγωγού στο Δήμο Πεύκων, υπήρξε ένα πρόβλημα εκεί σε σχέση με το ποιος θα κάνει το έργο αυτό και πώς θα χρηματοδοτηθεί και λύθηκε, βεβαίως, με νομοθετική παρέμβαση. 
      Είπατε, τέλος, πως είναι σε εξέλιξη –δεν μας είπατε όμως αν έχει εγκριθεί- το Επιχειρησιακό Πρόγραμμα 2007-2011. Ασφαλώς, μπορεί με τη μέθοδο των τεταρτημορίων να είναι σε εξέλιξη και μπορεί να έχει βάλει ένα ονομαστικό ύψος, ένα μέγεθος η Ε.Υ.Α.Θ. στον προϋπολογισμό της. Θέλουμε να μας πείτε αν είναι εγκεκριμένο, με τον τρόπο που ο Κανονισμός επιβάλλει και αν εξελίσσεται, με βάση τις προβλέψεις.
      Τελειώνοντας, θα ήθελα να πω, όσον αφορά τον Θερμαϊκό, ότι πράγματι χρηματοδότησε το Υ.ΜΑ.Θ. μια έρευνα και πανεπιστημιακό εργαστήρι και οι δημοσιεύσεις από το ίδιο το εργαστήρι μιλούν για προβλήματα μόλυνσης από απόβλητα των βυρσοδεψίων που παραμένουν ακόμη και πρέπει πολύ γρήγορα να τελειώνει αυτή η υπόθεση,
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Κλείνω, λοιπόν, κύριε Πρόεδρε, λέγοντας ότι ο κύριος Υπουργός δεν μας απάντησε επί της ουσίας των ερωτημάτων. Περιέγραψε τις δραστηριότητες της Ε.Υ.Α.Θ.. Εμείς δεν είπαμε ότι όλες οι δραστηριότητες είναι αρνητικές. Σίγουρα θα υπάρχουν και θετικές, αλίμονο, αλλιώς δεν θα πίναμε νερό στη Θεσσαλονίκη.
      Θέλω, όμως, να σας πω ότι τα 228.000.000 ευρώ για το Δ΄ Κ.Π.Σ. που έχετε διασφαλίσει, δεν θα ήταν καλύτερο -βεβαίως, άκουσα ότι δεν είναι κάτι σημαντικό για τις μεγάλες ανάγκες της Βόρειας Ελλάδας- αυτό το συμβολισμό που θέλετε να έχει το Υπουργείο Μακεδονίας Θράκης, αυτά τα κονδύλια να μην τα διαχειρίζεται ακόμα ένας κρατικός φορέας και να είναι κονδύλια που θα τα διαχειριστούν οι αιρετές περιφέρειες, με βάση τις ανάγκες και τις προτεραιότητες, που αυτές γνωρίζουν; Όπως και το σύνολο του Δ’ Κοινοτικού Πλαισίου Στήριξης, που ξέρετε ότι είναι καθ’ ολοκληρία και κατ’ αποκλειστικότητα περιφερειακό και που η Κυβέρνηση σας με τον πρόσφατο νόμο που ψήφισε για το Ε.Σ.Π.Α., που συγκεντρώνει ακόμη περισσότερο εξουσίες, αρμοδιότητα και διαχείριση στο κέντρο, στην Αθήνα;
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η κ. Χρύσα Αράπογλου.
      ΧΡΥΣΑ ΑΡΑΠΟΓΛΟΥ: Κύριε Πρόεδρε, να σας πω την αλήθεια, πάρα πολλές φορές εδώ μέσα οδηγούμαστε σε μια σύγχυση για το τι ακριβώς Αίθουσα είναι. Εγώ αισθάνθηκα από την απάντηση του Υπουργού ότι πιστεύει πως βρισκόμαστε στην Επιτροπή Κεφαλαιαγοράς και δίνει τα αποτελέσματα -τα οποία φυσικά δεν μπορούμε να ελέγξουμε σήμερα, γιατί και αυτά θα ελεγχθούν, κύριε Υπουργέ- για την κερδοφορία μιας επιχείρησης, που, αν μας άκουγε κάποιος, χωρίς να γνωρίζει το ακριβές θέμα της ερώτησής μας, θα νόμιζε ότι πρόκειται για κάποια εταιρεία που κάτι παράγει και κάτι εξάγει, δηλαδή κάτι χρηστικό.
      Μιλάμε για τη διαχείριση του νερού. Μιλάμε, κύριε Υπουργέ, για τη διαχείριση του νερού από τον Αλιάκμονα. Μιλάμε για την αποχέτευση. Μιλάμε για την υδροδότηση ενός πολεοδομικού συγκροτήματος. Μιλάμε για τη διαχείριση της λυματολάσπης. Μιλάμε για την προστασία του Θερμαϊκού. 
      Λοιπόν, πιστεύετε ότι μας απαντήσατε, δίνοντάς μας αυτά τα αριθμητικά στοιχεία, τα οποία είναι ελεγκτέα και αυτά, αν και εμένα δεν με αφορά αυτή η υπόθεση, διότι δεν προσυπέγραψα, δεν συνυπέγραψα αυτήν την ερώτηση για να μάθω σε ποιο σημείο βρίσκεται η μετοχή της Ε.Υ.Α.Θ. Α.Ε. ούτε αν εκτιναχθεί στα ύψη, αν την πάρει η «SUEZ»;
      Προσωρινώς, βεβαίως, όλα αυτά συμβαίνουν, κύριε Υπουργέ. Διότι βλέπουμε και τις μετοχές και του λιμανιού και όλα, τι σημαίνει, δηλαδή, ξεπουλώ την εθνική πρόσοδο, το δημόσιο πόρο. Περί αυτού πρόκειται.
      Εγώ, λοιπόν, σας έκανα μια ερώτηση που είναι και συνόψιση της επερώτησης που σας κάνουμε. Είναι μία: Θα ιδιωτικοποιήσετε την Ε.Υ.Α.Θ.; Πείτε το, γράψτε το και αποστείλετέ το σε όλους τους καταναλωτές και τους πολίτες του πολεοδομικού συγκροτήματος. Κάντε κι ένα δημοψήφισμα, αν η δημοκρατική σας ευαισθησία είναι μεγάλη.
      Εν πάση περιπτώσει, όμως, επειδή από όλη τη συζήτηση έχει προκύψει και από τη δική σας την απάντηση και δυστυχώς και από την απάντηση του Κοινοβουλευτικού Εκπροσώπου της Νέας Δημοκρατίας, ότι για όλα φταίνε οι κακοί εργαζόμενοι και οι συνδικαλιστές. Θέλω να σας ρωτήσω: Οι συνδικαλιστές είναι οι κακοί. Οι διοικήσεις οι οποίες άλλαξαν μέχρι τώρα, οι παρατήσεις, δηλαδή, του κ. Τζακόπουλου, του κ. Χατζηπέτρου, του κ. Σταμάτη Καραμανλή, οι συνεχείς αλλαγές προσώπων έχουν σχέση με τους κακούς συνδικαλιστές;
      Θέλω να σας ρωτήσω κάτι άλλο: Το κόστος των αποκαταστάσεων βλαβών που αυξάνει με γεωμετρική πρόοδο και από το 2004 που ήταν 2 έως 2,2 εκατομμύρια ευρώ το χρόνο, το 2005 έγινε 5.000.000 ευρώ, το 2006 έγινε 7,3 εκατομμύρια ευρώ και τώρα, ξεπερνά τα 10.000.000 ευρώ, είναι κάτι το οποίο οφείλεται στις αντιδράσεις των εργαζομένων και των συνδικαλιστών; Και όλα αυτά γίνονται με απευθείας αναθέσεις;
      Θέλω να σας ρωτήσω κάτι άλλο και με αυτό κλείνω. Πότε προλαβαίνει ο κ. Κόδρας να κάνει τέτοιες μεγάλες και σημαντικές διαχειρίσεις της ανώνυμης εταιρείας, όταν ανεβαίνει η μετοχή και εσείς να είστε απόλυτα ευχαριστημένοι ως Κυβέρνηση, όταν κάθε μέρα έχει να κάνει με δικαστήρια, με τις διώξεις των εργαζομένων; Έχετε διαβάσει τα ρεπορτάζ των εφημερίδων; Εάν κανείς δεν τα πάρει σοβαρά -γιατί πρέπει να τα πάρει σοβαρά, δεν μπορούν να διώκονται έτσι οι συνδικαλιστές και οι εργαζόμενοι- αλλά αν κανείς τα δει από τη χιουμοριστική τους πλευρά, βλέπει έναν κύριο ο οποίος πηγαινοέρχεται μέσα στις αίθουσες, φωνάζει, υβρίζει, καθυβρίζει καθημερινώς. Έχετε δει τα ρεπορτάζ; Σας διαβάζω τον «ΑΓΓΕΛΙΟΦΟΡΟ», 15-1-2008: «Δεν εμφανίστηκε στην Αίθουσα», λέει. «Είπε ότι ήταν άσχημα γραμμένο το δικόγραφο, αλλά δεν απέσυρε τη μήνυση, την οποία θα κάνει αργότερα και έβαλε ένα άλλο συμβούλιο και πήραν κάποιες άλλες αποφάσεις, πάλι για διώξεις και διώξεις.
      Και η ερώτηση που σας έκανα κ. Τζίμα είναι προσωπική ερώτηση. Αλήθεια, πιστεύετε ότι μπορεί να διοικηθεί ένας δημόσιος οργανισμός από κυρίους οι οποίοι έχουν αυτή τη συμπεριφορά; Αφαιρώ όλα τα άλλα. Σας είπα ότι, εκτός των άλλων, αυτή η συμπεριφορά προσβάλει και την πόλη. Ας σταματήσουμε πια από τη Θεσσαλονίκη να εκπέμπουμε αυτό το πρόσωπο. Τα σκάνδαλα, τα καρτέλ, οι «κουμπάροι», οι «παρακούμπαροι»! 
      Σήμερα γνωρίζετε τι συμβαίνει στο Δήμο Θεσσαλονίκης μ’ ένα σκάνδαλο από 10 έως 30.000.000 ευρώ –δεν γνωρίζει κανένας μέχρι σήμερα- όπου κάποιος κύριος με την ανοχή της διοίκησης του δήμου κατέκλεβε τις εισφορές των εργαζομένων προς τα ταμεία τους. Μπορείτε να μας πείτε μέχρι πότε η Θεσσαλονίκη, θα εκπέμπει αυτό το πρόσωπο, αυτή τη δυσωδία σε ολόκληρη την Ελλάδα;
      Σας ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Μακεδονίας-Θράκης, κ. Μαργαρίτης Τζίμας. 
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Ευχαριστώ, κύριε Πρόεδρε. 
      Δεν μας είπατε, κύριε Μαγκριώτη, πριν καθιερώσετε το ΑΣΕΠ, από το 1981 μέχρι το 1989, πώς διορίζατε τον κόσμο στο ελληνικό δημόσιο;  Δεν μας είπατε, πώς αυτή η Κυβέρνηση το 2004, με το διάταγμα 164 του Υπουργείου Εσωτερικών, μονιμοποίησε δικές σας προσλήψεις, συμβάσεις έργου και εργασίας διαρκώς ανανεούμενες; Αλλά «στο σπίτι του κρεμασμένου δεν μιλάνε για σκοινί». 
      Είπατε ότι δεν μπορεί να χρηματοδοτηθεί η Ε.Υ.Α.Θ. Α.Ε., γιατί είναι εισηγμένη στο Χρηματιστήριο. Πώς εσείς τη χρηματοδοτήσατε από τον κρατικό προϋπολογισμό το 2002, το 2003; Τη χρηματοδοτήσατε με 9.000.000 το 2002, με 6.000.000 το 2003 και με 4.000.000 το 2004. 
      Εσείς θεωρείτε αυτονόητο μια κρατική επιχείρηση, όπως η Ε.Υ.Α.Θ. Α.Ε., να είναι κερδοφόρος και ας είναι και μονοπωλιακή. Λέτε και όλες οι μονοπωλιακές εταιρείες στην Ελλάδα και παγκοσμίως είναι κερδοφόρες. Ο Ο.Σ.Ε. ας πούμε, είναι κερδοφόρος; Δεν είναι αποτέλεσμα του μονοπωλιακού χαρακτήρα μιας εταιρείας να είναι σώνει και καλά κερδοφόρος εταιρεία. 
      Και αντί να αναδεικνύουμε το γεγονός, ως Βορειοελλαδίτες πρωτίστως, ως Θεσσαλονικείς κυρίως, ότι υπάρχει μια αποκεντρωμένη εταιρεία που επιτελεί κοινωνικό σκοπό, παρέχει νερό και ασχολείται με την αποχέτευση, τοποθετημένη στη Μακεδονία και είναι κερδοφόρος εταιρεία, προσπαθούμε να την απαξιώσουμε και από πάνω. 
      Διότι αυτό γίνεται σήμερα. Χωρίς επιχειρηματολογία που να εδράζεται σε συγκεκριμένα στοιχεία, προσπαθείτε να απαξιώσετε την Εταιρεία Ύδρευσης-Αποχέτευσης Θεσσαλονίκης. Ούτε ένα συγκεκριμένο στοιχείο κακοδιοίκησης δεν ακούστηκε απόψε. Και όσα θεωρητικά γράφετε στο κείμενο της επερώτησής σας και πολύ περισσότερα που δεν γράφετε, έχουν γίνει αντικείμενο έρευνας και κρίσεως της ελληνικής δικαιοσύνης. Και δεν υπάρχει καμμία καταδικαστική απόφαση κανενός δικαστηρίου και πολύ περισσότερο, δεν υπάρχει καμμία απόφαση καταλογισμού των αρμοδίων οργάνων που ελέγχουν τις εταιρείες που είναι εισηγμένες στο ελληνικό χρηματιστήριο, της Επιτροπής Κεφαλαιαγοράς. 
      Εγώ δεν πρόκειται να μπω στη διαδικασία της όποιας αντιπαράθεσης εργαζομένων και διοίκησης, διότι ξεκίνησα την ομιλία μου σήμερα, λέγοντας ότι η μετοχή της εταιρείας πήγε από 2,1 ευρώ το 2004 κοντά στα 10 ευρώ και η κερδοφορία μιας επιχείρησης, όπως είναι η Εταιρεία Ύδρευσης Αποχέτευσης, δεν οφείλεται μόνο στη διοίκησή της, αλλά οφείλεται και στους εργαζόμενους. 
      Γι’ αυτό, λοιπόν, καταθέτω στα Πρακτικά –δεν πρόκειται να πυροδοτήσω- το πρακτικό της συνάντησης που είχα εγώ με τα δύο Σωματεία των εργαζομένων των υπαλλήλων και ολόκληρη τη διοίκηση της Ε.Υ.Α.Θ., στις 12 Νοεμβρίου του 2007. Δεν πρόκειται να πυροδοτήσω τίποτα. Είναι στη διάθεσή σας. 
      (Στο σημείο αυτό ο Υπουργός Μακεδονίας-Θράκης, κ. Μαργαρίτης Τζίμας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν βρίσκεται σε διαδικασία πώλησης η εταιρεία. Και γιατί αποκρύπτετε μία αλήθεια; Ξέρετε πότε η «SUEZ» αγόρασε τις πρώτες μετοχές της Ε.Υ.Α.Θ.; Το 2002, επί των ημερών σας. Η «SUEZ»δεν έγινε μέτοχος της Ε.Υ.Α.Θ. επί ημερών αυτής της διακυβέρνησης, αλλά το 2002 επί των ημερών σας, μόλις μπήκε στο Χρηματιστήριο. Και έρχεστε τώρα να εγκαλέσετε αυτή τη διοίκηση, αυτή την Κυβέρνηση, η οποία συνεχίζει τη συνεργασία με τη «SUEZ»; Και δεν σας προξενεί εντύπωση το γεγονός; Και είναι άτοπο; Είναι παράνομο; Είναι παράτυπο; Μία γαλλική εταιρεία που δραστηριοποιείται στον τομέα της ύδρευσης και αποχέτευσης και των οπτικών ινών παγκοσμίως έστρεψε το ενδιαφέρον της σε μία εισηγμένη στο Ελληνικό Χρηματιστήριο εταιρεία τοποθετημένη στη Θεσσαλονίκη, την Ε.Υ.Α.Θ.; 
      Θα έστρεφε ποτέ το ενδιαφέρον της η «SUEZ»ή η όποια «SUEZ», ιδιωτική εταιρεία μεγάλων συμφερόντων, σε μία προβληματική εταιρεία; Ποτέ! Και μόνο το γεγονός ότι ενδιαφέρεται να αναπτύξει συνεργασία…
      ΧΡΥΣΗ ΑΡΑΠΟΓΛΟΥ: Ωραίο κριτήριο!
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Δεν σας διέκοψα, κυρία συνάδελφε και παρακαλώ να μην με διακόψετε. 
      ΠΡΟΕΔΡΕΥΩΝ (Φίλιππος Πετσάλνικος): Κυρία Αράπογλου, σας παρακαλώ, μην διακόπτετε.
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Διότι το επιχειρηματικό πλάνο της Ε.Υ.Α.Θ. είναι το εξής: Πέρα από την κάλυψη ολόκληρου του συγκροτήματος της Θεσσαλονίκης που τόνισα στην πρωτομιλία μου, είχε ως πλάνο να συνεργαστεί με δημοτικές επιχειρήσεις ύδρευσης, αποχέτευσης Μακεδονίας και Θράκης και με επιχειρήσεις του χώρου της νοτιανατολικής Ευρώπης. Αυτός είναι ο στρατηγικός σχεδιασμός της Ε.Υ.Α.Θ. Α.Ε., για όσους το καταλαβαίνουν. 
      Όσον αφορά την τιμολογιακή πολιτική, από το 2001 μέχρι το 2006, το νερό της Θεσσαλονίκης αυξήθηκε 113%. Με τις επενδύσεις που ξεκίνησαν, ιδιαίτερα στον τομέα των οπτικών ινών και σύμφωνα με το νέο επιχειρησιακό σχέδιο 2007-2013, δεν πρόκειται ξεπεράσει για τα επόμενα πέντε χρόνια το 30%. Την προηγούμενη πενταετία 113% και 30% την επόμενη πενταετία. 
      Και για να δούμε τώρα, ποιος ενδιαφέρεται κυρίως να ρίξει το κόστος λειτουργίας της Ε.Υ.Α.Θ.; Ξέρετε πόσο κόστιζε η λειτουργία επεξεργασίας των λυμάτων, δηλαδή του βιολογικού καθαρισμού, επί των ημερών σας; Κόστιζε 288.000 ευρώ το μήνα. Τώρα, χωρίς να ανοίξουν ακόμα και γίνει η ανάθεση μέσω του διεθνούς διαγωνισμού, κοστίζει 165.000 ευρώ το μήνα. Και είναι ακριβέστατα τα στοιχεία. 
      Έχουμε μειώσει, λοιπόν, το κόστος λειτουργίας του βιολογικού σταθμού της Σίνδου κατά 43%. Όσον αφορά το κόστος λειτουργίας του διυλιστηρίου, το μειώσαμε από 253.000 ευρώ που ήταν, στα 157.000 ευρώ. Πετύχαμε μία μείωση της τάξης του 38%. 
      Προσέξτε λίγο όσον αφορά τις βλάβες, διότι εδώ ή δεν θέλετε να μάθετε ορισμένα στοιχεία ή σκόπιμα διαστρεβλώνετε την αλήθεια. Το κόστος βλάβης, λοιπόν, της διεύθυνσης δικτύου ύδρευσης μιας τυπικής διατομής πέντε τετραγωνικών μέτρων -στην ύδρευση- ήταν 1100 ευρώ και σήμερα είναι 300 ευρώ, μειωμένο δηλαδή κατά 73%. Όταν, λοιπόν, πηγαίναμε να κάνουμε αποκατάσταση βλάβης στην ύδρευση, ένα εμβαδόν πέντε τετραγωνικών κόστιζε 1100 ευρώ και σήμερα κοστίζει 300 ευρώ. 
      Ξέρετε πόσο κόστιζε η αποκατάσταση μιας τυπικής βλάβης στην αποχέτευση; Σήμερα έχουμε μία μείωση του κόστους κατά 42,5%, σε σχέση με τις τιμές του χθες. 
      Η εταιρεία πλήρωνε 105.000 ευρώ το χρόνο για να φυλάνε τα κτήριά της. Σήμερα, το κόστος φύλαξης των κτηρίων της Ε.Υ.Α.Θ. είναι μειωμένο κατά 30%. Ξέρετε πόσοι εργολάβοι δραστηριοποιούνταν επί των ημερών σας στην Ε.Υ.Α.Θ.; Δύο, το πολύ τρεις. Δύο, το πολύ τρεις εργοληπτικές εταιρείες έπαιρναν όλα τα έργα της εταιρείας.
      Σήμερα, ξέρετε πόσες εταιρείες δραστηριοποιούνται μέσα στην Ε.Υ.Α.Θ.; Δραστηριοποιούνται δεκαοκτώ. Είχατε πλάνο για κάθε απόφαση που λαμβανόταν από την Ε.Υ.Α.Θ. κόστους-οφέλους; Τα στοιχεία των ισολογισμών του 2002, του 2003 και του 2004 ήταν πλασματικά. 
      Επαναφέρατε το θέμα αν εγκρίθηκε το «Επιχειρησιακό Σχέδιο 2007-2011». Εγκρίθηκε. Σας έχω καταθέσει στα Πρακτικά την αρμόδια Σ.Α.Ε. και την αρμόδια Σ.Α.Μ., δηλαδή τη Συλλογική Απόφαση Μελετών. Είναι στη διάθεσή σας. Γιατί παραποιείτε έτσι την αλήθεια; 
      Τέλος, κυρίες και κύριοι συνάδελφοι, και μόνο η εφαρμογή των διεθνών λογιστικών προτύπων στην εταιρεία και μόνο το γεγονός ότι μέχρι σήμερα δεν έχει καταλογιστεί απολύτως τίποτα σε βάρος της Εταιρείας Ύδρευσης Αποχέτευσης Θεσσαλονίκης, αυτό δηλώνει ότι η διοίκηση αυτής της εταιρείας πολιτεύεται και διοικεί βασισμένη πάνω σε χρηστότητα. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
      Δεν πρόκειται να σχολιάσω εγώ την όποια διαφοροποίηση υπάρχει από μερίδα εργαζομένων ούτε πρόκειται να μπω στη διαδικασία αυτής της αντιπαράθεσης. Όποιες αντιπαραθέσεις βρίσκονται στη δικαιοσύνη, η δικαιοσύνη θα τις κρίνει. Όμως, δεν μπορεί να ακούγεται εδώ ότι εκκρεμούν αγωγές που ξεπερνούν τα 10.000.000 ευρώ! Μόνο μια αγωγή σε βάρος ενός συγκεκριμένου υπαλλήλου εκκρεμεί από την πλευρά της Ε.Υ.Α.Θ. Μόνο μία! Και οι αγωγές και οι μηνύσεις πότε πιστοποιούνται; Όταν παίρνουμε το κλητήριο θέσπισμα και όχι όταν και όπως εμφανίζονται σε αποφάσεις διοικητικού συμβουλίου ή στα ρεπορτάζ των εφημερίδων! 
      Μία αγωγή εκκρεμεί εναντίον συγκεκριμένου υπαλλήλου. Και το πρόσωπο, το οποίο αναφέρατε προηγουμένως, κύριε Κοινοβουλευτικέ Εκπρόσωπε του ΠΑ.ΣΟ.Κ., δεν παραιτήθηκε, αλλά αποπέμφθηκε. 
      ΑΔΑΜ ΡΕΓΚΟΥΖΑΣ: Βεβαίως. Αυτό είπα και εγώ. 
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Ναι, το είπατε, κύριε Ρεγκούζα. Και μάλιστα, για να ενισχύσω την επιχειρηματολογία του κυρίου Κοινοβουλευτικού Εκπροσώπου της Νέας Δημοκρατίας, καταθέτω αναλυτική κατάσταση όλων των μισθών της Ε.Υ.Α.Θ., με τις κρατήσεις και με τα πάντα. Όλες! Είναι στη διάθεσή σας. 
      (Στο σημείο αυτό ο Υπουργός Μακεδονίας-Θράκης κ. Μαργαρίτης Τζίμας               καταθέτει για τα Πρακτικά την προαναφερθείσα αναλυτική κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, πιστεύω, λοιπόν, πως η καλύτερη υπηρεσία που μπορούμε να προσφέρουμε στο λαό της Θεσσαλονίκης σήμερα, της βορείου Ελλάδος αργότερα και χωρών της νοτιοανατολικής Ευρώπης –διότι αυτό είναι το όραμα της Ε.Υ.Α.Θ.- είναι να αναδεικνύουμε και το πρόσωπο το οποίο έχει σήμερα αυτή η Εταιρεία με την παροχή ενός κολοσσιαίου έργου στους πολίτες της Θεσσαλονίκης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Και όσον αφορά την παρατήρηση που έγινε για το πρόγραμμα των 228.000.000 ευρώ, που μου έγινε δηλαδή η παρατήρηση να διατεθεί στον πρώτο και δεύτερο βαθμό, θέλω να πω το εξής: Μα, ούτως ή άλλως, τα επιχειρησιακά προγράμματα των τριών περιφερειών είναι σε εξέλιξη. Τα τομεακά προγράμματα των αντιστοίχων Υπουργείων είναι και αυτά σε εξέλιξη. Μπορούν οι δήμοι και οι νομαρχίες να υποβάλλουν τις μελέτες τους. 
      Εδώ ήρθε μια καινούρια αρμοδιότητα στο χώρο της βορείου Ελλάδος, μια αρμοδιότητα που δεν την είχε στα τρία Κοινοτικά Πλαίσια Στήριξης στο παρελθόν. Και την έχει τώρα. Είναι επιπλέον χρήματα που θα πέσουν στους δεκαέξι νομούς της Μακεδονίας και της Θράκης. Και ως τέτοια αρμοδιότητα, παρακαλώ όλους σας να την αξιοποιήσουμε. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο κύριος Υπουργός Μακεδονίας-Θράκης επέλεξε να υπερασπιστεί τη διοίκησή του και δεν άκουσε την παραίνεσή μας να αποστασιοποιηθεί και να ελέγξει καλύτερα την κατάσταση μέσα στην Ε.Υ.Α.Θ. 
      Συνεπώς, θα συμπληρώσω –πλέον δια περισσοτέρων εγγράφων- όσα είπα στην πρωτολογία μου. Ταυτόχρονα, μαζί με τις καταγγελίες για όσα συμβαίνουν στην Ε.Υ.Α.Θ., πρέπει να συμπεριλάβουμε πλέον και την καταγγελία της κυβερνητικής πολιτικής, διότι καλύπτει απολύτως έργα και ημέρες εταιρεία στη Θεσσαλονίκης. 
	Μια δεύτερη παρατήρησή μου, κυρία και κύριοι συνάδελφοι, είναι ότι για το σύνολο των θεμάτων που έθεσα κατά την πρώτη μου ομιλία ο Υπουργός Μακεδονίας-Θράκης δεν απήντησε απολύτως τίποτα. Θέλησε να ασχοληθεί με άλλα θέματα. Δικαίωμά του, αλλά θα τον κρίνουμε εφ’ όλης της ύλης. 
      Σε μια προσπάθεια αντιπερισπασμού ο κοινοβουλευτικός εκπρόσωπος της Νέας Δημοκρατίας σήμερα επιχείρησε να μεταθέσει την αντιπαράθεση σε βάρος των εργαζομένων, κάνοντάς μάλιστα ένα ατόπημα που επανέλαβε μετά από λίγο και ο Υπουργός Μακεδονίας-Θράκης: να εμφανίσει τους εργαζόμενους ως μέρος ενός αδιαφανούς συστήματος λειτουργίας μέσα στην Ε.Υ.Α.Θ.. Το κύριο αποδεικτικό του επιχείρημα ήταν οι αποδοχές αυτών των συνδικαλιστών, που, κατά την άποψη του κ. Ρεγκούζα και του κ. Τζίμα, είναι η πέτρα του σκανδάλου, η αρχή του κακού. 
	Ακούστε, τι  κατέθεσε ο κ. Ρεγκούζας και φαντάζομαι ότι ανάλογο είναι και το έγγραφο που κατέθεσε ο κ. Τζίμας πριν από λίγο. Κατέθεσε αυτήν εδώ τη λίστα, η οποία είναι ένα ανεπίσημο έγγραφο. Δεν ξέρω ποιο το συνέταξε, αλλά ξέρω ποιος το έστειλε στον κ. Ρεγκούζα. Το έστειλε ο Γενικός Γραμματέας του Υπουργείου Μακεδονίας-Θράκης κ. Λουκάς Ανανίκας. 
	ΑΔΑΜ ΡΕΓΚΟΥΖΑΣ: Το ζήτησα. Κακό είναι που το ζήτησα; 	
	ΧΑΡΑΛΑΜΠΟΣ ΚΑΣΤΑΝΙΔΗΣ: Τι έπρεπε, λοιπόν, να κάνει ο κ. Λουκάς Ανανίκας ο Υπουργός και ο παριστάμενος κ. Ρεγκούζας; Έπρεπε να ζητήσουν κάτι πολύ απλό, αυτό που έκανα εγώ: το εκκαθαριστικό σημείωμα των  υπαλλήλων και την επίσημη βεβαίωση, την οποία δίδει η υπηρεσία τους. 
	ΑΔΑΜ ΡΕΓΚΟΥΖΑΣ: Είναι απόρρητο. Δεν γίνεται. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, μπορούσατε να απευθυνθείτε στους ιδίους. Πριν κατηγορήσετε αυτούς τους ανθρώπους, μπορούσατε να απευθυνθείτε στους ιδίους, κύριε Ρεγκούζα, όπως κάνει κάθε νουνεχής άνθρωπος. Εγώ δεν πήρα στοιχεία από την Ε.Υ.Α.Θ.. Ζήτησα στοιχεία από τους ίδιους.
	Για το πρόσωπο, λοιπόν, που αναφερθήκατε, κύριε Κοινοβουλευτικέ Εκπρόσωπε και εσείς, κύριε Υπουργέ, και είπατε ότι παίρνει 45.000 ως ετήσιες αποδοχές, καταθέτω το εκκαθαριστικό σημείωμα, όπου φαίνεται ότι έχει 27.000 ευρώ αποδοχές και μάλιστα με κρατήσεις οι οποίες αφορούν δάνεια του ανθρώπου από το Ταχυδρομικό Ταμιευτήριο. Έχω και τη σχετική βεβαίωση από την Ε.Υ.Α.Θ.. 
	Θα το καταθέσω στα Πρακτικά, ώστε να μπορεί καθένας να λάβει άμεση γνώση για τις ανακρίβειες που λέγονται, από την πλευρά της Κυβέρνησης και της Νέας Δημοκρατίας. 
	Ο Υπουργός Μακεδονίας-Θράκης είπε ότι δεν υπάρχει κανένας καταλογισμός σε βάρος της διοίκησης. Δεν υπάρχει καμμία δικαστική απόφαση. Καταδικαστικές αποφάσεις σε βάρος της διοίκησης δεν μπορούμε να έχουμε, γιατί αυτήν την ώρα διεξάγεται η έρευνα. Όμως, έχουμε αποφάσεις για τους εργαζομένους που τους δικαιώνουν. 
	Τι ισχυρίζομαι;  Ότι δεν μπορούμε να έχουμε δικαστικές αποφάσεις. Από 21.1.2008 αποστέλλεται το έγγραφο του Πταισματοδικείου Θεσσαλονίκης, μετά από παραγγελία του Εισαγγελέα Πρωτοδικών και ζητεί να διεξαχθεί επείγουσα έρευνα. Άρα, μέχρι στιγμής δεν έχουμε κρίση γιατί διεξάγεται έρευνα. Όχι ότι δεν έχει καταλογιστεί τίποτα. Πώς θα καταλογιστεί, αφού δεν έχουμε αποφάσεις; Το Ι.Κ.Α. διεξάγει έρευνα για ασφαλιστικές εισφορές οι οποίες έπρεπε να καταβληθούν και δεν έχουν καταβληθεί. Το έγγραφο είναι από 13 Νοεμβρίου 2007. Δεν έχει ολοκληρωθεί η έρευνα. Άρα, τι καταλογισμός να υπάρξει; Θα το καταθέ-σω στα Πρακτικά. 
	Το Υπουργείο Χωροταξίας διά του Σώματος Επιθεωρητών Δημοσίων Έργων ζητά να ερευνήσει μια σειρά από φακέλους της Ε.Υ.Α.Θ., με έγγραφό του από 6 Φεβρουαρίου 2008, δηλαδή πριν από λίγες εβδομάδες. Πώς να υπάρξει αποτέλεσμα; Τώρα διεξάγεται η έρευνα και δεν ξέρω καν αν οι επιθεωρητές έχουν πάρει στα χέρια τους τους σχετικούς φακέλους. Θα το καταθέσω στα Πρακτικά. 
	Τώρα σας δίδω την απόφαση 30880/2007, που πριν επικαλέστηκα. Απόσπασμα της απόφασης αυτής σας ανέγνωσα, σύμφωνα με το οποίο η υποβάθμιση του αιτούντος, δηλαδή του δικαιωθέντος υπαλλήλου, υπήρξε αδικαιολόγητος επειδή ηρνήτο να υπογράψει πληρωμές για έργα ύψους 2,5 εκατομμυρίων ευρώ, τα οποία δεν είχε ελέγξει. 
     Zητούσε επίμονα να του παραδοθούν αναλυτικές επιμετρήσεις, δεδομένου ότι στα έργα υπάρχει υπέρβαση κατά 170%. Θα καταθέσω και αυτήν την απόφαση για τα Πρακτικά.
     Τώρα, γι’ αυτήν την απόφαση που είναι κόλαφος κατά της διοίκησης της Ε.Υ.Α.Θ., ο διευθύνων σύμβουλος προκάλεσε συνεδρίαση του διοικητικού συμβουλίου, κύριε Υπουργέ, το Σεπτέμβριο του 2007 με θέμα –ακούστε παρακαλώ- «ενημέρωση και λήψη απόφασης για την υπ’ αριθμόν 30880/2007 απόφαση του Μονομελούς Πρωτοδικείου Θεσσαλονίκης». Το διοικητικό συμβούλιο λοιπόν, αποφασίζει να κρίνει την απόφαση 30880 του Μονομελούς Πρωτοδικείου και να καταγγείλει τη δικαστή, διότι εξέδωσε την απόφαση φερόμενη μεροληπτικώς και αυτό αποτελεί ένδειξη κακοδικίας! Θα το καταθέσω και αυτό για τα Πρακτικά.
     Για να σας δείξω δε τι ακριβώς συμβαίνει, ελπίζω να έχετε στα χέρια σας, κύριε Υπουργέ, τη σχετική αναφορά, θα αναφερθώ στα έργα του δικτύου  ύδρευσης: Όταν έγιναν καταγγελίες για ατασθαλίες στο δίκτυο ύδρευσης για τα έτη 2005-2006, ο διευθύνων σύμβουλος, το ίδιο πρόσωπο για το οποίο μιλάμε συνέχεια, έδωσε εντολή σε εσωτερική επιτροπή που συνέστησε, αποτελούμενη από τον κ. Βαδράτσικα, την κ. Στεφανίδου και τον κ. Θωμάρεη, να κάνει έναν πρώτο έλεγχο των καταγγελιών και να πιστοποιήσει τι ακριβώς συμβαίνει. Η επιτροπή αυτή που ορίστηκε από τη διοίκηση της ΕΥΑΘ, όχι από κανέναν άλλο, κατέληξε σε πόρισμα του οποίου η τελευταία παράγραφος, συνοψίζοντας όσα προηγουμένως διαλαμβάνει, λέει τα εξής: «Συνοπτικά μπορούμε να καταλήξουμε ότι με όσα στοιχεία διαθέτουμε αυτήν τη στιγμή φαίνεται ότι από τη διεύθυνση δικτύου ύδρευσης υπήρχε άνιση μεταχείριση των εργολάβων που οδήγησε σε έλλειψη ανταγωνισμού και σ΄ ένα ουσιαστικό μονοπώλιο, καθώς και αδιαφανή διαχείριση των έργων. Επειδή δε, τα στοιχεία που μας δόθηκαν είναι ελλιπή και αποσπασματικά, ο ποσοτικός έλεγχος των επιμέρους έργων δεν είναι εφικτός σε αυτήν τη φάση και σε σύντομο χρονικό διάστημα». 
     Μόλις γίνεται γνωστό αυτό το πόρισμα και τα τρία διευθυντικά στελέχη, που συγκροτούν την επιτροπή, ζητούν μετ’ επιτάσεως και άλλα στοιχεία, εξαφανίζεται ο φάκελος Χριστούγεννα του έτους που εξεδόθη το πόρισμα, με παρέμβαση του τότε διευθύνοντος συμβούλου. Από το ερμάριο του υπαλλήλου που φύλασσε το σχετικό πόρισμα μετακινείται, όπως ομολογεί ο ίδιος διευθύνων σύμβουλος, στο ερμάριο του γενικού διευθυντή. Ο κ. Βαδράτσικας και η κ. Στεφανίδου, τους οποίους ο διευθύνων σύμβουλος όρισε για να κάνουν τον έλεγχο, επειδή απεκάλυψαν την αλήθεια, παραπέμπονται με την ποινή της οριστικής απολύσεως. Θα καταθέσω και το πόρισμα στα Πρακτικά για να το μελετήσει ο κύριος Υπουργός.
     Αναρωτήθηκε σε κάποια στιγμή ο . Υπουργός Μακεδονίας-Θράκης: «δεν ξέρετε ότι όταν υπογράφεται μια σύμβαση ανάθεσης, μπορεί και από την επόμενη μέρα να πληρώνεται μέχρι το 30% του συμβατικού αντικειμενικού του έργου»; Προφανώς και πάλι τον εμπλέκουν σε μηχανορραφίες.
     ΑΔΑΜ ΡΕΓΚΟΥΖΑΣ: Αυτό, εάν προβλέπεται.
     ΧΑΡΑΛΑΜΠΟΣ ΚΑΣΤΑΝΙΔΗΣ: Αμέσως θα σας πω, κύριε Ρεγκούζα
     Η συμπληρωματική σύμβαση στην οποία αναφέρθηκα για την εκτέλεση έργου εγκατάστασης δέκα οκτώ χιλιάδων μέτρων αγωγών ύδρευσης της περιοχής Κεντρικής Θεσσαλονίκης, αφορά ποσό 642.154 ευρώ και υπογράφεται στις 23 Νοεμβρίου του 2005. Την επόμενη μέρα, στις 24 Νοεμβρίου του 2005 καταβάλεται με την πρώτη εντολή πληρωμής της συμπληρωματικής σύμβασης ποσό, 574.687 ευρώ. 
      Πείτε μου, σας παρακαλώ, πού εσείς είδατε σε ποιο σημείο του κόσμου, ακόμη και στην άγνωστη σε μένα «μπανανία» να υπογράφεται στις 23 Νοεμβρίου συμπληρωματική σύμβαση 642.000 ευρώ περίπου και την επόμενη ημέρα να πληρώνονται 574.00 ευρώ. 
      Και επειδή υποθέτω, κύριοι συνάδελφοι, ότι θέλετε να ενημερωθείτε θα τα καταθέσω και αυτά στα Πρακτικά.
      ΠΡΟΕΔΡΕΥΩΝ (Φίλιππος Πετσάλνικος): Κύριε Καστανίδη, ολοκληρώστε σας παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω, κύριε Πρόεδρε, και σας ευχαριστώ για την ανοχή σας.
      Τέλος, θα καταθέσω στα Πρακτικά την πρόσκληση υπ’ αριθμόν 23 της συνεδρίασης του διοικητικού συμβουλίου, που περιλαμβάνει μόνο διώξεις εργαζομένων, την πρόσκληση -τρίτη- της  10ης Ιανουαρίου 2008, που περιλαμβάνει σειρά διώξεων εργαζομένων.
      Και σε ό,τι αφορά, κύριε Υπουργέ, τον άνθρωπο, ο οποίος εκπροσωπεί τη Δ.Α.Κ.Ε. και είπατε ότι αποπέμφθηκε -επειδή δεν ξέρω ποιος σας δίνει και πάλι αυτά τα στοιχεία- θα μου επιτρέψετε να σας δώσω την αναφορά του συγκεκριμένου μέλους. Αναφέρθηκα στον κ. Ελευθερίου Αθανάσιο, ο οποίος υποβάλει την παραίτησή του. Θα την καταθέσω και αυτή στα Πρακτικά.
      Κυρίες και κύριοι συνάδελφοι, έχω κρατήσει σειρά άλλων εγγράφων, αλλά αρχίζει πια να γίνεται όλη αυτή η υπόθεση μια άγονη συζήτηση, διότι προφανώς ο Υπουργός Μακεδονίας-Θράκης και η κυβερνώσα πλευρά δεν θέλει να αναγνωρίσει ότι κάτι κακό συμβαίνει στο «βασίλειο της Δανιμαρκίας». Δικαίωμά σας, αλλά εάν δεν επέμβετε και δεν ερευνήσετε τα όσα συμβαίνουν στην Ε.Υ.Α.Θ., εάν δεν επέμβετε για να αποκατασταθεί η εργασιακή ειρήνη, εάν δεν επέμβετε για να αποκατασταθεί η διαφάνεια στη διαχείριση των έργων, τότε η επόμενη επερώτηση θα έλθει, όχι μόνο με τη μορφή καταγγελιών της κυβερνητικής πολιτικής, αλλά και με αποκάλυψη άλλων στοιχείων που ενδεχομένως θα πάρουν διαφορετικό δρόμο απ΄ ό,τι σήμερα.
      Ευχαριστώ πολύ.
     (Στο σημείο αυτό, ο Βουλευτής κ. Χαράλαμπος Καστανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Ρεγκούζα, δεν έχετε δικαίωμα λόγου πλέον, δυστυχώς για σας, σύμφωνα με τον Κανονισμό.
      ΑΔΑΜ ΡΕΓΚΟΥΖΑΣ: Έγινε προσωπική αναφορά σε μένα. Δεν μπορώ να έχω το λόγο επί προσωπικού; 
      ΠΡΟΕΔΡΕΥΩΝ (Φίλιππος Πετσάλνικος): Δεν υπήρξε κανένα προσωπικό, κύριε Ρεγκούζα. Κάθε αναφορά που γίνεται από ομιλητές δεν είναι προσωπικό. Προσωπικό ζήτημα είναι όταν η αναφορά που γίνεται είναι απαξιωτική. 
      ΑΔΑΜ ΡΕΓΚΟΥΖΑΣ: Αναφέρθηκε σε μένα. 
      ΠΡΟΕΔΡΕΥΩΝ (Φίλιππος Πετσάλνικος): Δεν υπάρχει προσωπικό θέμα, κύριε Ρεγκούζα. Σας παρακαλώ. Μην προσπαθείτε διά αυτού του τρόπου να πάρετε το λόγο. Δεν το προβλέπει ο Κανονισμός. 
      Ο κύριος Υπουργός έχει το λόγο.
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Κύριε Κοινοβουλευτικέ Εκπρόσωπε του ΠΑ.ΣΟ.Κ., νομίζω πως το Κοινοβούλιο δεν είναι χώρος εκτόξευσης απειλών. Τι κάνατε δηλαδή τώρα, πριν κατεβείτε από το Βήμα; Μας απειλήσατε ότι αν δεν λάβουμε μέτρα, θα κάνετε τι; Και αν νομίζετε ότι έχετε δίκιο, γιατί δεν το κάνατε μέχρι τώρα; Το δίχτυ προστασίας μην το ρίχνετε πάνω μας. Εμείς μπορούμε να προστατευθούμε. Ρίξτε το δίπλα σας, στο χώρο σας, σε εκείνες τις διοικήσεις, οι οποίες από το 2000 μέχρι το 2004 έσπαζαν τα έργα σε κομματάκια και τα ανέθεταν και στην ύδρευση και στην αποχέτευση. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δώστε στοιχεία.
      ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Αλλά φαίνεται εσείς ή δεν θέλετε να μάθετε ή δεν θέλετε να ακούσετε. Σας κατέθεσα σωρεία εγγράφων –να τα μελετήσετε παρακαλώ- για να δείτε το δίκαιο και από την πλευρά αυτή των επιχειρημάτων μας. 
      Δεν έχουμε δικαστικές αποφάσεις καταδίκης της Ε.Υ.Α.Θ.. Είναι κερδοφόρος εταιρεία η εταιρεία αυτή. Ήταν ζημιογόνος επί των ημερών σας.
Αυτό είναι το παράλογο. Έμπειρος κοινοβουλευτικός είστε, υποκλίνομαι σε σας κοινοβουλευτικά. Πώς είναι δυνατό να δέχεστε εσείς πορίσματα επιτροπών διοικητικών υπαλλήλων και να μην δέχεστε πορίσματα της αρμόδιας Υπηρεσίας Εσωτερικού Ελέγχου, που ελέγχει εταιρείες εισηγμένες στο Χρηματιστήριο; Πώς δηλαδή δίνετε αξιοσύνη και βάρος στο οποιοδήποτε πόρισμα δημοσίων υπαλλήλων της Εταιρείας Ύδρευσης-Αποχέτευσης και αγνοείτε τα πορίσματα και τους ελέγχους της Υπηρεσίας Εσωτερικού Ελέγχου;
	ΧΑΡΑΛΑΜΠΟΣ ΚΑΣΤΑΝΙΔΗΣ: Τι λέει το πόρισμα εσωτερικού ελέγχου;
    	ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Κανένα δεν καταδικάζει την Ε.Υ.Α.Θ.. Ξέρετε πολύ καλά ότι οι εταιρείες που είναι εισηγμένες στο Χρηματιστήριο ελέγχονται είτε από την Υπηρεσία Εσωτερικού Ελέγχου είτε από την Επιτροπή Κεφαλαιαγοράς είτε από τους ορκωτούς. Όλες οι αποφάσεις της Εταιρείας Ύδρευσης-Αποχέτευσης έχουν υποστεί αυτόν τον έλεγχο, όπως ορίζει η νομοθεσία περί Δ.Ε.Κ.Ο. και καμμία δεν καταδίκασε την Ε.Υ.Α.Θ.. Αυτή είναι η αλήθεια. Όλα τα άλλα είναι αποπροσανατολισμός και υπεκφυγές, διότι μας παραδώσατε μία εταιρεία που καρκινοβατούσε, χωρίς αναπτυξιακό όραμα, χωρίς προοπτική και τη φτάσαμε μέσα σε τριάμισι χρόνια στο σημείο να είναι κερδοφόρα επιχείρηση, με διευρυμένους αναπτυξιακούς ορίζοντες. 
    Λέγατε για τη συμπληρωματική σύμβαση. Δικαιολογώ εν μέρει τον ισχυρισμό σας. Έργο δεκαοκτώ χιλιάδων μέτρων ύδρευσης, κοστολόγιο 574.000 ευρώ; Τι λέτε, κύριε Καστανίδη; Ψάξτε και μελετήστε καλύτερα όλη την ιστορία αυτής της σύμβασης, που λέτε ότι τη μία υπογράφτηκε και ότι την άλλη κατατέθηκαν τα χρήματα. Αν ήταν παράνομη η υπογραφή του εντάλματος, πώς συνέργησαν σ’ αυτό και άλλοι κρατικοί λειτουργοί; Πώς η Επιτροπή Κεφαλαιαγοράς, οι ορκωτοί λογιστές δεν είδαν στον έλεγχο το παράνομο της πράξεως που εσείς καταγγέλλετε τώρα; 
    	Επικαλείσθε ότι διεξάγεται έρευνα. Τώρα δεν έχουμε καταγγελίες, αλλά διεξάγεται έρευνα κατ’ εντολή του εισαγγελέα στις 21 Ιανουαρίου. Ξέρετε τι αφορά αυτή η έρευνα του εισαγγελέα; Αφορά το σύνολο των καταγγελιών των εργαζομένων; Όχι. Αφορά την έκτη ερώτησή σας περί δήθεν πληρωμών πέραν του ορίου πληρωμών μιας εργολαβίας. Αυτό εξετάζει ο εισαγγελέας και όχι τις καταγγελίες των εργαζομένων. Γιατί κρύβετε την αλήθεια, κύριε Καστανίδη; Η απόκρυψη της αλήθειας είναι χειρότερη από το ψεύδος. 
    ΑΔΑΜ ΡΕΓΚΟΥΖΑΣ: Εισαγγελική παραγγελία.
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Αυτό ερευνά η παρέμβαση του ανακριτή, το εάν πάνω από τα 2.100.000 ευρώ που πληρώθηκαν για εργασίες ήταν νόμιμα ή όχι και όχι το σύνολο των παρεμβάσεων της Ε.Υ.Α.Θ. ή της καταγγελίας των εργαζομένων. Αυτά για την αποκατάσταση της αλήθειας, κύριε Πρόεδρε.
    	ΑΔΑΜ ΡΕΓΚΟΥΖΑΣ: Κύριε Πρόεδρε…
    	ΠΡΟΕΔΡΕΥΩΝ (Φίλιππος Πετσάλνικος): Ο κ. Ρεγκούζας επιμένει. Επειδή ολοκληρώνεται η συζήτηση, κατά παρέκκλιση του Κανονισμού, σας δίνω ένα δίλεπτο.
    	Ορίστε, κύριε Ρεγκούζα, έχετε το λόγο.
    	ΑΔΑΜ ΡΕΓΚΟΥΖΑΣ: Κύριε Πρόεδρε, εγώ δεν προσπάθησα να μετακυλήσω όλο το βάρος αυτής της ιστορίας στους εργαζόμενους, όμως όφειλα με παρρησία, με προσωπικό κόστος να ξεκινήσω από εκεί που ξεκίνησε η προσπάθεια κατασυκοφάντησης της Ε.Υ.Α.Θ. και της σημερινής της διοίκησης. Δεν έχω κανένα λόγο να υποστηρίζω τη διοίκηση της Ε.Υ.Α.Θ., αλλά είμαι υποχρεωμένος να υποστηρίζω, αφενός την αλήθεια και αφετέρου να σηκώνω το ύψος της φωνής μου, για να γίνουν έλεγχοι παντού. 
    Η Ε.Υ.Α.Θ. δεν έχει να φοβηθεί τίποτα και με το Ι.Κ.Α. και με το Σ.Ε.Δ.Ε. και με οποιονδήποτε άλλον εσωτερικό οργανισμό ελέγχου. Μακριά από μας το «κουκούλωμα». Ακριβώς αυτή η πολιτική δημιούργησε «εκρήξεις» σε κάποιους που είχαν συνηθίσει στο καθεστώς της αδιαφάνειας. Αυτή είναι η πραγματικότητα και ακριβώς αυτά τα αισθήματα έχω και αυτήν την αποστολή εκτελώ εδώ, στο Κοινοβούλιο, ως Βουλευτής και μάλιστα της Θεσσαλονίκης, αδιαφορώντας για το προσωπικό πολιτικό κόστος από τις καταγγελίες που κάνω. 
    	Από κει και πέρα, αναθεωρώ αυτό που είπα αρχικά, ότι ήταν μία αστοχία της Αξιωματικής Αντιπολίτευσης η σημερινή συζήτηση. Ήταν χρήσιμη, γιατί αναδείχθηκαν πράγματα που δεν γνωρίζαμε εδώ, στο Κοινοβούλιο, μέσω ημών τα έμαθε και ο ελληνικός λαός και ταυτόχρονα αποκαλύφθηκαν αλήθειες.
    Tην αλήθεια εμείς θα την υποστηρίζουμε μετά μανίας όπως υποστηρίζουμε και την προσπάθεια που καταβάλλει αυτή η Κυβέρνηση του Κώστα Καραμανλή σε ό,τι αφορά τα ζητήματα διαφάνειας στην διαχείριση του δημόσιου βίου. 
     ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης έχει το λόγο.
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Είναι σύμφωνο με τη διαδικασία; 
    ΠΡΟΕΔΡΕΥΩΝ (Φίλιππος Πετσάλνικος): Μόνο τη διαδικασία ακολουθώ, κύριε Υπουργέ. 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Δηλαδή, δικαιούται ο Κοινοβουλευτικός Εκπρόσωπος…
    ΠΡΟΕΔΡΕΥΩΝ (Φίλιππος Πετσάλνικος): Βεβαίως. Είναι Κοινοβουλευτικός Εκπρόσωπος αυτού που ασκεί τον κοινοβουλευτικό έλεγχο.
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Ε, πόσες φορές; 
    ΠΡΟΕΔΡΕΥΩΝ (Φίλιππος Πετσάλνικος): Τριτολογεί.
    Θα συνηθίσετε αν μείνετε –και σας  εύχομαι να μείνετε- στο υπουργικό έδρανο  και στο Υπουργείο Μακεδονίας- Θράκης. Λέω…
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Μην με υποτιμάτε, κύριε Πρόεδρε. 
    ΠΡΟΕΔΡΕΥΩΝ (Φίλιππος Πετσάλνικος): Δεν σας υποτιμώ. Αλλά, σας παρακαλώ, μην με διακόπτετε. 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Και εσείς, μην με διακόπτετε. 
    ΠΡΟΕΔΡΕΥΩΝ (Φίλιππος Πετσάλνικος): Έτσι. Γιατί λίγο νωρίτερα υπονοήσατε ότι δεν εφαρμόζω τον Κανονισμό. Σαφώς κατά τον Κανονισμό παίρνει τον λόγο. Και ως Υπουργός θα μάθετε να ακούτε Κοινοβουλευτικό Έλεγχο. 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Γιατί τον αφαιρέσατε από τον Κοινοβουλευτικό Εκπρόσωπο της Νέας Δημοκρατίας; 
    ΠΡΟΕΔΡΕΥΩΝ (Φίλιππος Πετσάλνικος): Σε 5 Υπουργεία που εθήτευσα άκουγα με υπομονή τον Κοινοβουλευτικό Έλεγχο. 
    Γιατί αμέσως, επαναλαμβάνω, υπονοήσατε. Δεν έχει τον λόγο ο κ. Ρεγκούζας. Του τον έδωσα κατά παραχώρηση, γιατί ήθελε ο άνθρωπος να κάνει μια διατύπωση. Όχι εξυπνάδες εδώ μέσα. 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Παρακαλώ, κύριε Πρόεδρε. Δεν δέχομαι αυτόν τον χαρακτηρισμό. 
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ. Επαναλαμβάνω, όχι εξυπνάδες σε σχέση με τον Κανονισμό. 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Να είστε σύμφωνος με αυτόν και τα καθήκοντά σας.  
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ. Καθίστε κάτω, σας παρακαλώ. Θα κάνετε τώρα και τον άτυπο προεδρεύοντα. Καθίστε κάτω. 
    ΜΑΡΓΑΡΙΤΗΣ ΤΖΙΜΑΣ (Υπουργός Μακεδονίας-Θράκης): Δεν έχετε δικαίωμα να προσβάλλετε έτσι συναδέλφους. 
    ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Καστανίδη, έχετε το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Χαίρομαι γιατί η συζήτηση εφάνη χρήσιμη στον κ. Ρεγκούζα. Ελπίζω να φανεί χρήσιμη και στον κύριο Υπουργό. 
    Δεύτερον, κύριε Υπουργέ, για να  μπορούμε να συνεννοηθούμε, πρέπει να συμφωνούμε επί ποιου αντικειμένου συζητούμε. Δεν αρκεί να δηλώνετε τον σεβασμό σας στην κοινοβουλευτική εμπειρία. Αν θεωρείτε, παραδείγματος χάριν, ότι είναι μικρής σημασίας ο έλεγχος που έχει διατάξει ο Εισαγγελέας Πρωτοδικών Θεσσαλονίκης, κάνετε λάθος. Είναι πολύ μεγάλης σημασίας. 
    Όταν μιλούσα για την έρευνα που διέταξε ο Εισαγγελέας Πρωτοδικών Θεσσαλονίκης δεν αναφερόμουν σε καταγγελίες των εργαζομένων, ώστε να χρησιμοποιείτε επιχείρημα, το οποίο ουδέποτε εγώ διατύπωσα. Και όταν αναφέρομαι στη συμπληρωματική σύμβαση, αναφέρομαι σε ένα συγκεκριμένο γεγονός. 
    Μιλήσατε για επιχείρηση που ήταν ζημιογόνος και έγινε τώρα κερδοφόρος. Ποτέ δεν ήταν ζημιογόνος. Οι καταβληθείσες επιχορηγήσεις είχαν σχέση με την ενοποίηση δυο οργανισμών. Και ήταν υποχρέωση της πολιτείας. Παλαιότερα υπήρχε ο Οργανισμός Αποχέτευσης Θεσσαλονίκης και ο Οργανισμός Ύδρευσης Θεσσαλονίκης. Με απόφαση της Κυβέρνησης του ΠΑ.ΣΟ.Κ. οι δυο αυτοί οργανισμοί ενοποιήθηκαν σ΄ ένα σχήμα. Η νέα εταιρεία, λοιπόν, είχε ανάγκη μιας προικοδοτήσεως για να μπορέσει με το ενιαίο αυτό σχήμα της να προχωρήσει. Δεν ήταν, λοιπόν, ελλειμματική. 
    Κλείνοντας, κύριε Πρόεδρε  θα επανέλθω σ’ αυτό που διατύπωσα προηγουμένως. Η προϋπόθεση για να συμφωνήσουμε, εννοώ για να συμφωνήσουμε στα δεδομένα, είναι να κατανοήσουμε τι αντικείμενο θίγει ο καθείς εξ ημών. Αν δεν το κατανοήσουμε, δεν μπορεί να υπάρξει και προσέγγιση. 
    Θα σας προτείνω για άλλη μια φορά, κύριε Υπουργέ, να κάνετε προσπάθεια να ελέγξετε τα όσα ακούσατε για την Ε.Υ.Α.Θ., «τα έργα και τις ημέρες» των διοικήσεων. Γιατί δεν είναι δυνατόν, όπως σας είπε η συνάδελφός μου κ. Αράπογλου, να φταίνε οι εργαζόμενοι ακόμα και για τις παραιτήσεις ανθρώπων που η Κυβέρνηση όρισε. Αίφνης ο κ. Καραμανλής, ο οποίος υπέβαλλε την παραίτησή του από την διοίκηση της Ε.Υ.Α.Θ., για λόγους υγείας ο άνθρωπος, δεν εστερήθη –δόξα σοι ο Θεός- της υγείας του ασκώντας τα δικαιώματα και τις υποχρεώσεις του Αντιδημάρχου της Θεσσαλονίκης. 
    ΑΔΑΜ ΡΕΓΚΟΥΖΑΣ: Δεν μπορούσε όλα μαζί να τα κάνει. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Σύμφωνοι. Ο άνθρωπος, καλά έκανε και ασκούσε τα καθήκοντά του ως Αντιδήμαρχος. 
    Αντιλαμβάνεστε ότι το να παραιτηθούν διευθύνοντες σύμβουλοι ή μέλη της διοίκησης δεν είναι κάτι που πρέπει να διαλάθει της προσοχής σας. Θα σας συνιστούσα για άλλη μια φορά να κάνετε τον κόπο να δείτε τα πράγματα και από άλλη οπτική γωνία. Πιθανόν να καταλήξετε σε διαφορετικά συμπεράσματα. Και αυτό να είναι αφορμή για μια εξυγιαντική πρωτοβουλία σας.
      ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 30/23-1-2008      επερώτησης Βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών, Περιβάλλοντος, Χωροταξίας και Δημοσίων Έργων και Μακεδονίας-Θράκης, σχετικά με την Εταιρεία Ύδρευσης και Αποχέτευσης Θεσσαλονίκης (Ε.Υ.Α.Θ. Α.Ε.)
     Κύριοι συνάδελφοι, σας έχουν διανεμηθεί τα Πρακτικά της συνεδρίασης της Πέμπτης 14 Φεβρουαρίου 2008 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Φίλιππος Πετσάλνικος): Συνεπώς, τα Πρακτικά της Πέμπτης 14 Φεβρουαρίου 2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.46΄ λύεται η συνεδρίαση για αύριο ημέρα Τρίτη 26 Φεβρουαρίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία,  σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
