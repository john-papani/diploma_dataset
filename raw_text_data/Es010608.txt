
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΠΗ'
Παρασκευή 8 Ιουνίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν μαθητές, από το 2ο Δημοτικό Σχολείο Αττικής, το 1ο Δημοτικό Σχολείο Γαργαλιάνων Μεσσηνίας και το 19ο Δημοτικό Σχολείο Καλαμάτας,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 11 Ιουνίου 2001. 
4. Συζήτηση επικαίρων ερωτήσεων: 
α) ι) Προς τον Υπουργό Γεωργίας, σχετικά με την απόφαση του Υπουργείου να επιτρέψει την καλλιέργεια γενετικά τροποποιημένων φυτών,, ιι) Προς τον Υπουργό Γεωργίας, σχετικά με τη λήψη μέτρων για την κάλυψη των αναγκών σε νέο πρόσωπο της Κτηνιατρικής Υπηρεσίας κλπ.,
β) Προς τον Υπουργό Εξωτερικών, σχετικά με δημοσιεύματα του Τύπου αναφερόμενα στην προώθηση, κατά την εαρινή Σύνοδο του ΝΑΤΟ, σχεδίου απόφασης με ρυθμίσεις που ευνοούν την Τουρκία και θίγουν τα εθνικά μας συμφέροντα,
γ) Προς τον Υπουργό Εσωτερικών, Δημόσιας Διοίκησης και Αποκέντρωσης ι) σχετικά με τη λήψη των αναγκαίων μέτρων για την αντιμετώπιση του προβλήματος της λειψυδρίας στα νησιά των Κυκλάδων κ.λπ.,
ιι) σχετικά με τη λήψη των αναγκαίων για επίλυση του προβλήματος της έλλειψης νερού στην Εύβοια και τα νησιά του Αιγαίου,
ιιι) σχετικά με τις δηλώσεις της Υπουργού, κατά τη διάρκεια της επίσκεψής της στην Κρήτη που αφορούν τους κατοίκους των Ζωνιανών Κρήτης,
5) Συζήτηση επερώτησης προς τον Υπουργό Γεωργίας, σχετικά με τα προβλήματα των βαμβακοπαραγωγών,
Γ' ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: "Προσωπικό λιμενικού σώματος και άλλες διατάξεις",
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Ι.,
ΒΑΡΒΙΤΣΙΩΤΗΣ Ι.,
ΔΕΙΚΤΑΚΗΣ Γ.,
ΚΑΪΣΕΡΛΗΣ Κ.,
ΚΕΔΙΚΟΓΛΟΥ Β.,
ΚΟΛΙΟΠΑΝΟΣ Θ.,
ΛΕΒΟΓΙΑΝΝΗΣ Ν.,
ΣΤΡΙΦΤΑΡΗΣ Σ.,
ΧΑΤΖΗΜΙΧΑΛΗΣ Φ.,
Β. Επί της επερώτησης:
ΑΝΩΜΕΡΙΤΗΣ Γ.,
ΑΡΓΥΡΗΣ Ε.,
ΚΑΡΑΣΜΑΝΗΣ Γ.,
ΝΑΚΟΣ Α.,
ΜΠΑΣΙΑΚΟΣ Ε.,
ΞΗΡΟΤΥΡΗ Α.,
ΣΠΥΡΟΠΟΥΛΟΣ Ρ.,
ΤΣΙΠΛΑΚΗΣ Κ.,
ΦΟΥΝΤΟΥΚΙΔΟΥ Π.,
ΦΩΤΙΑΔΗΣ Η.,
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΠΗ'
Παρασκευή, 8 Ιουνίου 2001
Αθήνα, σήμερα στις 8 Ιουνίου 2001, ημέρα Παρασκευή και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται o κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το κ. Νικόλαο Λεβογιάννη, Βουλευτή Κυκλάδων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΓΙΩΡΓΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύλλογος Καρκινοπαθών Μακεδονίας-Θράκης, ζητεί την επίλυση θεμάτων που αφορούν τις μονάδες των ογκολογικών Νοσοκομείων.
2) Οι Βουλευτές κύριοι ΜΑΡΙΑ ΔΑΜΑΝΑΚΗ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Σαββίδης Γεώργιος, απόφοιτος Ιατρικής Σχολής του Πανεπιστημίου της Ρώμης διαμαρτύρεται γιατί ενώ έχει αποφοιτήσει από αναγνωρισμένο πανεπιστήμιο της Ε.Ε. χρειάζεται και αναγνώριση από το ΔΙΚΑΤΣΑ και καταγγέλλει το ότι εδώ και ένα χρόνο το ΔΙΚΑΤΣΑ δεν έχει προχωρήσει σε εξετάσεις αναγνώρισης πτυχίων και προχώρησε στο διαχωρισμό νέων και παλαιών εξεταζόμενων.
3) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΓΙΩΡΓΟΣ ΑΜΠΑΤΖΟΓΛΟΥ κατέθεσαν αναφορά με την οποία το Σωματείο Υπαλλήλων και Εργατοτεχνιτών της Α.Ε. ΑΘΗΝΑΪΚΗΣ ΧΑΡΤΟΠΟΙΪΑΣ ΔΡΑΜΑΣ, ζητεί την ακύρωση του συμβολαίου πώλησης της πιο πάνω εταιρείας.
4) Οι Βουλευτές κύριοι ΓΙΟΡΓΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ κατέθεσαν αναφορά με την οποίο ο Σύλλογος Πολυτέκνων Χαλκίδας και Περιχώρων ζητεί την εφαρμογή της απόφασης του Συμβουλίου της Επικρατείας και της απόδοσης χωρίς καθυστέρηση των επιδομάτων και συντάξεων στις πολύτεκνες μητέρες.
5) Ο Βουλευτής Πειραιά κ. ΕΜΜΑΝΟΥΗΛ ΜΠΕΤΕΝΙΩΤΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση ασφαλιστικών, συνταξιοδοτικών αιτημάτων και άλλων.
6) Ο Βουλευτής Ξάνθης και Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο κ. Β.Ψόχιος, κάτοικος Ανόβερου Γερμανίας, επισημαίνει τα προβλήματα που αντιμετωπίζουν οι Έλληνες του εξωτερικού και ειδικά στο Ανόβερο, για την έκδοση διαβατηρίων, πληρεξουσίων και ζητεί την άμεση επίλυσή τους.
7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Αιανής Κοζάνης ζητεί την τοποθέτηση υπαλλήλου στο υποκατάστημα ΕΛΤΑ της περιοχής του.
8) Ο Βουλευτής Ξάνθης και Β΄Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ελληνική Κοινότητα Ανόβερου και περιχώρων ζητεί την οικονομική στήριξη για θέματα του απόδημου Ελληνισμού ζωτικής σημασίας όπως αυτό της συνταξιοδότησης, της παλιννόστησης και άλλα.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τη δημιουργία πολιτικού αεροδρομίου στον Άραξο και το αίτημα ένταξης του έργου στο Γ΄ ΚΠΣ.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις ελλείψεις σε προσωπικό και μηχανολογικό εξοπλισμό στον Υγειονομικό Σταθμό Δάφνης του Δήμου Παίων Αχαΐας.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την καθυστέρηση του έργου "Διακονιάρη" που αποτελεί έργο προτεραιότητας.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναβάθμιση του αεροδρομίου του Αράξου και τη μετατροπή του σε πολιτικό αεροδρόμιο.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη σύνδεσης περιμετρικά του λιμανιού της Πάτρας με το Εθνικό Στάδιο, ενόψει της Ολυμπιάδας του 2004.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το κτίριο της Τράπεζας της Ελλάδας στην Πάτρα που παραμένει ημιτελές.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το αίτημα της ολοκλήρωσης του διπλού οδικού άξονα επί του χειμάρρου Διακονιάρη που θα ενώσει την Πάτρα με την Περιμετρική.
16) Η Βουλευτής Ηρακλείου κα ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ κατέθεσε αναφορά με την οποία φορείς και Σύλλογοι του Νομού Ηρακλείου ζητούν την κατασκευή νέου τροχοδρόμιου στο αεροδρόμιο Ηρακλείου "Ν.ΚΑΖΑΝΤΖΑΚΗΣ".
17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Πάρου ζητεί την κατασκευή λιμενικών έργων στην Πάρο και την αξιοποίηση αρχαιολογικών ευρημάτων.
18) Η Βουλευτής Μαγνησίας κα ΖΩΗ ΜΑΚΡΗ κατέθεσε αναφορά με την οποία ο Δήμος Ζαγοράς Μαγνησίας ζητεί οικονομική βοήθεια για την αποκατάσταση του αγροτικού οδικού δικτύου της περιοχής του.
19) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο Σύλλογος Εκπαιδευτικών του Γαλλικού Ινστιτούτου Αθηνών ζητεί την επαγγελματική και οικονομική αποκατάσταση απολυμένων συναδέλφων του.
20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Ξενοδόχων Εύβοιας ζητεί επανεξέταση των κινήτρων για την επέκταση και τον εκσυγχρονισμό των ξενοδοχειακών μονάδων στην Εύβοια.
21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Πλατανιωτών Εύβοιας "Η ΑΝΑΓΕΝΝΗΣΗ" ζητεί χρηματοδότηση για την αποκατάσταση του παραλιακού οδικού άξονα που εξυπηρετεί το λιμάνι της Κύμης Εύβοιας.
22) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Πολιτιστικός Σύλλογος Πενταλόφου Κοζάνης ζητεί οικονομική ενίσχυση για τη συντήρηση του μεταβυζαντινού ναού του Αγίου Αχιλλείου στην κοινότητα Πενταλόφου Κοζάνης.
23) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Επιμελητήριο Καρδίτσας διαμαρτύρεται για την υπερφορολόγηση των μικρών επιχειρήσεων, την καθυστέρηση των χρηματοδοτούμενων προγραμμάτων από το Γ΄ ΚΠΣ κ.λπ..
24) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Νεφροπαθών Νομού Λάρισας ζητεί τη λήψη μέτρων για την εύρυθμη λειτουργία της Μονάδας Τεχνητού Νεφρού του Γενικού Νοσοκομείου Λάρισας.
25) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποίο το Σωματείο Εργαζομένων ΕΚΑΒ Θεσσαλίας ζητεί την ενίσχυση του ΕΚΑΒ Θεσσαλίας με προσωπικό και ασθενοφόρα οχήματα.
26) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Επιμελητήριο Καρδίτσας ζητεί την ολοκλήρωση των έργων οδοποιϊας στο Νομό Καρδίτσας, την ίδρυση Βιοτεχνικού Πάρκου κ.λπ..
27) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Οδυσσέας Τσολογιάννης, δημοσιογράφος ζητεί ευνοϊκούς όρους συνταξιοδότησης για τους πολύτεκνους πατέρες.
28) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Άγγελος Μαυροματίδης καταγγέλλει παρανομίες στη λειτουργία εταιρειών που έχουν σχέση με τον τουρισμό (χρονομισθωτικές εταιρείες).
29) Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Υπαλλήλων και Εργατοτεχνιτών της Α.Ε. Αθηναϊκής Χαρτοποιίας Δράμας ζητούν την ακύρωση του συμβολαίου πώλησης της πιο πάνω εταιρείας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2244/11-9-00 ερώτηση δόθηκε με το υπ'αριθμ. 757/17-10-00 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 2244/11-9-2000 ερώτηση που κατατέθηκε στη Βουλή από το Βουλευτή κ. Αλέξ. Κοντό με θέμα: "Πυρηνικά ατυχήματα στο σταθμό παραγωγής ηλεκτρικής ενέργειας του Κοζλοντούι της Βουλγαρίας" σας γνωρίζουμε τα παρακάτω:
Την τελευταία δεκαετία έχουν διατεθεί μεγάλα ποσά από την Ε.Ε. (Πρόγραμμα ΡΗΑRΕ, στο οποίο συμμετέχει και η χώρα μας) για τη βελτίωση της πυρηνικής ασφάλειας των αντιδραστήρων στο Κοζλοντούι. Πάγια επιδίωξη της ελληνικής κυβέρνησης είναι η βελτίωση της ασφάλειας των αντιδραστήρων αυτών, καθώς και η κατά το δυνατόν συντομότερη αποδόμηση των μονάδων Νο 1 και Νο 4.
Από τους αρμόδιους Υπουργούς έχει τεθεί το θέμα στην Ε.Ε. για την τήρηση του χρονοδιαγράμματος το οποίο έθεσε η Ευρωπαϊκή Επιτροπή, για το κλείσιμο των αντιδραστήρων Νο 1 έως και Νο 5 στο Κοζλοντούι, όπως αυτό καταγράφεται στη Συμφωνία Νuclear Safety Αccοunt, την οποία έχει συνάψει η Βουλγαρία.
Στην προεναρξιακή διαδικασία που ακολουθείται για τη Βουλγαρία και ότι αφορά την πυρηνική ασφάλεια, η χώρα υποστηρίζει και προωθεί, μαζί με τα λοιπά κράτη μέλη της Ε.Ε., όλες τις σχετικές διαόικασίες που θα εξασφαλίσουν την πλήρη αναβάθμιση των αντιδραστήρων Νο 5 και Νο 6, μέσω των κονδυλίων που τους παρέχει η Ε.Ε., καθώς και οι άλλες πηγές, ώστε να λειτουργούν σε επίπεδα ασφαλείας, όπως και οι αντιδραστήρες της Ε.Ε. Επιπλέον τα κράτη μέλη της Ε.Ε. και η χώρα μας ζητούν την οριστική παύση λειτουργίας των παλαιάς τεχνολογίας αντιδραστήρων Νο 1 έως και Νο 4.
Ο Υφυπουργός
Δ. ΘΑΝΟΣ"
2. Στην με αριθμό 2810/4-10-00 ερώτηση ΑΚΕ 306 δόθηκε με το υπ'αριθμ. 185/9-11-00 έγγραφο από τον Υπουργό Δικαιοσύνης η ακόλουθη απάντηση:
"Σε συνέχεια της υπ΄ αριθμ. 185/31-10-00 απάντησής μας στην υπ'αριθ. 2810/306/4-10-00 ερώτηση και αίτηση κατάθεσης εγγράφων που κατέθεσαν στη Βουλή των Ελλήνων οι Βουλευτές κύριοι Στ. Σκοπελίτης και Ν. Γκατζής σας διαβιβάζουμε το υπ'αριθμ. 9634/27-10-00 έγγραφο της Εισαγγελίας Πατρών με τα συνημμένα για ενημέρωσή σας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 2826/4-10-00 ερώτηση ΑΚΕ 313 δόθηκε με το υπ'αριθμ. 192/9-11-00 έγγραφο από τον Υπουργό Δικαιοσύνης η ακόλουθη απάντηση:
"Σε συνέχεια της υπ΄ αριθμ. 192/31-10-00 απάντησής μας στην υπ'αριθ. 2826/313/4-10-00 ερώτηση και αίτηση κατάθεσης εγγράφων που κατέθεσαν στη Βουλή των Ελλήνων οι Βουλευτές κύριοι Στ. Σκοπελίτης και Ν. Γκατζής σας διαβιβάζουμε το υπ'αριθμ. 9632/27-10-00 έγγραφο της Εισαγγελίας Πατρών με τα συνημμένα για ενημέρωσή σας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 2355/14-9-2000 ερώτηση δόθηκε με το υπ' αριθμ. 181/9-10-2000 έγγραφο από τον Υπουργό Πολιτισμού η ακόλουθη απάντηση: 
"Σχετικά με την υπ' αριθμ. 2355/14.09.2000 ερώτηση του Βουλευτή κ. Θανάση Λεβέντη, αναφέρονται τα ακόλουθα:
1. Σύμφωνα με το Φάκελο Υποψηφιότητας οι εγκαταστάσεις για τα αθλήματα της Τοξοβολίας και της Ιππασίας θα κατασκευάζονταν στο Τατόι. Ο συνδυασμός, όμως, του Ιππικού Κέντρου με το νέο Ιππόδρομο επέβαλε τη μετακίνησή του στην περιοχή του Μαρκόπουλου και την αναζήτηση νέας θέσης για τη διεξαγωγή του αθλήματος της Τοξοβολίας, έχοντας υπόψη ότι κάθε αλλαγή χωροθέτησης αθλήματος σε σχέση με την προβλεπόμενη στο Φάκελο Υποψηφιότητας, γίνεται μόνο μετά από έγκριση της αντίστοιχης Διεθνούς Ομοσπονδίας και Διεθνούς Ολυμπιακής Επιτροπής.
2. Ως νέα θέση για τη διεξαγωγή του αθλήματος της Τοξοβολίας επιλέχθηκε η περιοχή του Ασπρόπυργου Αττικής, μετά από μελέτη, η οποία παρουσιάστηκε στη Διεθνή Ολυμπιακή Επιτροπή κατά τη συνεδρίαση της Συντονιστικής Επιτροπής το Σεπτέμβριο του 1998. Η Συντονιστική Επιτροπή επιφυλάχθηκε να δώσει την έγκρισή της, μέχρις ότου εκπρόσωποί της επισκεφθούν και ερευνήσουν τη συγκεκριμένη περιοχή. Οι εκπρόσωποι της Διεθνούς Ολυμπιακής Επιτροπής επισκέφθηκαν τον Ιανουάριο του 1999 τη συγκεκριμένη θέση στον Ασπρόπυργο και την έκριναν ακατάλληλη για τη διεξαγωγή του αθλήματος της Τοξοβολίας τόσο εξαιτίας της απόστασής της από τον Ολυμπιακό Δακτύλιο, όσο και εξαιτίας των ισχυρών ανέμων που πνέουν στην περιοχή.
3. Κατόπιν τούτων, η "Αθήνα 2004" αναζήτησε άλλη κατάλληλη θέση. Με την παράγραφο 4 του άρθρου 3 του ν. 2833/2000 και με την κατ' αρχήν έγκριση της Εθνικής Ομοσπονδίας και της Διεθνούς Ομοσπονδίας Τοξοβολίας, ο χώρος του σημερινού αεροδρομίου του Ελληνικού καθορίστηκε ως περιοχή υποδοχής των εγκαταστάσεων και της Τοξοβολίας μαζί με άλλες Ολυμπιακές εγκαταστάσεις άλλων αθλημάτων.
4. Όμως, η Διεθνής Ομοσπονδία, μετά από επίσκεψή της στο χώρο του Ελληνικού, έκρινε ότι και σε αυτό το χώρο οι μετεωρολογικές συνθήκες (άνεμοι) δεν είναι κατάλληλες για το άθλημα και πρότεινε ως καταλληλότερο χώρο το Παναθηναϊκό Στάδιο (Καλλιμάρμαρο), το οποίο είναι Ολυμπιακή εγκατάσταση (τερματισμός του Μαραθωνίου).
5. Εκτιμούμε ότι σύντομα ολοκληρώνονται οι διαδικασίες οριστικής έγκρισης της Διεθνούς Ομοσπονδίας Τοξοβολίας και της Διεθνούς Ολυμπιακής Επιτροπής για τη διεξαγωγή του αθλήματος της Τοξοβολίας στο Παναθηναϊκό Στάδιο.
6. Το αγώνισμα του κυνηγετικού όπλου εντάσσεται στο ολυμπιακό πρόγραμμα του αθλήματος της Σκοποβολής.
Ο χώρος, όπου έχουν χωροθετηθεί οι εγκαταστάσεις του αθλήματος της Σκοποβολής βρίσκεται στην περιοχή του Μαρκόπουλου Μεσογαίας, σύμφωνα με το ν. 2730/99.
7. Τέλος, επισημαίνεται ότι σύμφωνα με το άρθρο 1 του ν. 2730/99, ο Ασπρόπυργος εντάσσεται στο δίκτυο των πόλεων υπερτοπικής σημασίας στους οποίους δύναται να χωροθετηθούν Ολυμπιακά έργα καθώς και συμπληρωματικές αθλητικές εγκαταστάσεις. Ως εκ τούτου η περιοχή του Ασπροπύργου εντάσσεται στο σχεδιασμό του Υπουργείου Πολιτισμού για την κατασκευή αθλητικού προπονητηρίου (ως συμπληρωματική αθλητική εγκατάσταση) μέσω της σχετικής δράσης της Γενικής Γραμματείας Αθλητισμού (δράση που εντάσσεται στο πρόγραμμα του ΥΠ.ΠΟ. "ΕΛΛΑΔΑ 2004").
Ο Υπουργός
ΘΕΟΔΩΡΟΣ ΠΑΓΚΑΛΟΣ"
5. Στην με αριθμό 2329/13-9-00 ερώτηση δόθηκε με το υπ' αριθμ. 177/10-10-00 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 2329/13.9.2000 ερώτηση του Βουλευτή κ. Σωτήρη Χατζηγάκη, αναφέρονται τα ακόλουθα:
Α. Στα πλαίσια του εθνικού εγχειρήματος της διοργάνωσης της Ολυμπιάδας 2004, το ΥΠ.ΠΟ. και η Ο.Ε.Ο.Α. "Αθήνα 2004" συνεργάζονται αρμονικά και εποικοδομητικά με κυρίαρχο στόχο τον άρτιο σχεδιασμό, τον έγκαιρο προγραμματισμό και την επιτυχή υλοποίηση των απαιτούμενων έργων.
Ως εκ τούτου η διατύπωση της ερώτησης για την "επικίνδυνη διάσταση έως και σύγκρουση απόψεων που παρατηρείται στις σχέσεις μεταξύ της ηγεσίας του ΥΠ.ΠΟ. και της Προέδρου του Οργανισμού "Αθήνα 2004" όχι μόνο δεν έχει σχέση με την πραγματικότητα αλλά και δημιουργεί λανθασμένες εντυπώσεις οι οποίες μόνο κακές υπηρεσίες προσφέρουν στην εθνική υπόθεση.
Β. Σύμφωνα με το άρθρο 1 παρ. 1 περίπτωση δ' του ν., 2833/2000 (ΦΕΚ 150 Α΄) η αντιμισθία και οι αποζημιώσεις του Προέδρου, του Αντιπροέδρου του Διευθύνοντος Συμβούλου και των μελών του Δ.Σ. της Οργανωτικής Επιτροπής Ολυμπιακών Αγώνων "Αθήνα 2004" καθορίζονται με κοινή απόφαση των Υπουργών Πολιτισμού και Οικονομικών. Στα πλαίσια της παραπάνω νομοθετικής εξουσιοδότησης η μισθολογική κατάσταση των αναφερομένων στο νόμο καθορίζεται ομοίως με εκείνη των αντίστοιχων θέσεων νομικών προσώπων και εταιρειών του ευρύτερου δημόσιου τομέα καθώς και σε σχέση με την αντίστοιχη μισθολογική κατάσταση που διείπε την προηγούμενη διοίκησης της Οργανωτικής Επιτροπής Ολυμπιακών Αγώνων - Αθήνα 2004.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
6. Στην με αριθμό 2438/19-9-00 ερώτηση δόθηκε με το υπ' αριθμ. 560/16-10-00 έγγραφο από τον Υφυπουργό Ανάπτυξης η ακόλουθη απάντηση:
"Απαντώντας στην ερώτηση 2438/19.9.2000 που κατέθεσε στη Βουλή η Βουλευτής κ. Έλσα Παπαδημητρίου, σας γνωστοποιούμε ότι, με τα Σχετ. 2 (α) και 2 (β) έγγραφά μας, θεωρούμε ότι έχουμε ήδη καλύψει πλήρως και επί της ουσίας τα θέματα που άπτονται των αρμοδιοτήτων του Υπουργού Ανάπτυξης.
Ο Υφυπουργός
Α. ΚΑΛΑΦΑΤΗΣ¨"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
7. Στην με αριθμό 2482/19.9.00 ερώτηση δόθηκε με το υπ' αριθμ.756/17.10.00 έγγραφο από την Υφυπουργό Υγείας και Πρόνοιας η ακόλουθη απάντηση.
"Απαντώντας στην με αριθμό 2482/19.9.2000 ερώτηση που κατατέθηκε στη Βουλή από το Βουλευτή κ. Γ. Γιαννακόπουλο σχετικά με τη λειτουργία της Μονάδας Τεχνητού Νεφρού στο Ν.Γ.Ν.-Κ.Υ. Κυπαρισσίας σας πληροφορούμε τα εξής:
Με τις αρ. Α1α/2717/24.3.98 και Α1α/1532/23.2.00 αποφάσεις εγκρίθηκε η δημιουργία Μονάδας Τεχνητού Νεφρού στο Νοσοκομείο (έργο εξοπλισμός συνολικού προϋπολογισμού 194.700.000 δρχ. από τα οποία τα 130.000.000 δρχ. καλύπτονται από δωρεά και τα υπόλοιπα 64.700.000 δρχ. από επιχορήγηση από το Π.Δ.Ε. του Υπουργείου μας (τα χρήματα έχουν ήδη μεταβιβασθεί).
Η Μονάδα Τεχνητού Νεφρού του Νοσοκομείου είναι έτοιμη προς λειτουργία. 
Έχει επιλεγεί ιατρός από το ΣΚΕΙΟΠΝΙ Περιφέρειας Πελοποννήσου από 2.6.2000, δεν έχει ολοκληρωθεί όμως η πρόσληψη από το Υπουργείο.
Η Υφυπουργός
Χ. ΣΠΥΡΑΚΗ"
8. Στην με αριθμό 2507/20.9.00 ερώτηση δόθηκε με το υπ' αριθμ. 199/10.10.00 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ'αριθμ. 2507/20.9.2000 ερώτηση του Βουλευτή κ. Μανώλη Κεφαλογιάννη, κατατίθεται η απάντης της Οργανωτικής Επιτροπής Ολυμπιακών Αγώνων "Αθήνα 2004". 
Ο Υπουργός
ΘΕΟΔΩΡΟΣ ΠΑΓΚΑΛΟΣ"
Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
9. Στην με αριθμό 2528/21.9.00 ερώτηση δόθηκε με το υπ' αριθμ. 546/16.10.00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2528/21.9.2000 που κατέθεσε ο Βουλευτής κ. Φ. Κουβέλης για τα θέματα της αρμοδιότητάς μας, σας πληροφορούμε τα εξής:
Μετά την εφαρμογή των διατάξεων του ν.2503/97 για τη διοίκηση, οργάνωση και στελέχωση της Περιφέρειας, οι περιφερειακές δασικές υπηρεσίες του Υπουργείου Γεωργίας υπήχθησαν στην αρμοδιότητα των Περιφερειών της χώρας, μεταξύ αυτών και οι δασικές υπηρεσίες του ν. Δωδεκανήσου.
Κατόπιν τούτου για τη στελέχωση των πιο πάνω υπηρεσιών αρμόδιος είναι ο Γενικός Γραμματέας της Περιφέρειας Ν. Αιγαίου και το εποπτεύουν Υπουργείο Εσωτερικών, Δημόσιας Διοίκησης και Αποκέντρωσης.
Σχετικά με την απαγόρευση κυνηγίου στη Νήσο Νίσυρο θέτουμε υπόψη τα εξής:
Η πανίδα όλων των Δωδ/σων είναι ομοίως σπάνια σε όλα τα νησιά και τούτο οφείλεται στη απομόνωση που παρέχει στα νησιά η θάλασσα σε συνδυασμό με την μέχρι τώρα λελογισμένη διαχείριση της πανίδας στα πλαίσια της ασκούμενης από τη Δ/νση Δωδ/σου θηραματοπονίας.
Οι προτάσεις ένταξης περιοχών λόγω σπανιότητας χλωρίδας και πανίδας στο πρόγραμμα NATURA 2000 δεν έχει μέχρι σήμερα οριστικοποιηθεί. Ωστόσο η απορρέουσα από το πρόγραμμα αυτό προστασία δεν εμποδίζει κατ΄ανάγκη και τη διαχείριση της πανίδας και της χλωρίδας εφ΄όσον αυτή υλοποιείται με επιστημονικά τεκμήρια.
Η απόφαση να μην παραταθεί στη νήσο Νίσυρο η κατά τα τελευταία 3 έτη απαγόρευση θήρας σε συνδυασμό με την ίδρυση εκτεταμένου μονίμου καταφυγίου άγριας ζωής εντάσσεται στα μέτρα ορθολογιστικής διαχείρισης των βιοτόπων της περιοχής και σκοπεί στη προστασία του περιβάλλοντος του συγκεκριμένου νησιού. Ο κίνδυνος πυρκαγιάς όχι μόνον δεν μεγενθύνεται από την παρουσία κυνηγών αλλά αντιθέτως μειώνεται εξ΄ αιτίας της περιβαλλοντικής ευαισθησίας που έχει καλλιεργηθεί μεταξύ των κυνηγών.
Για την άσκηση θηραματοπονίας θα αξιοποιηθούν αντίστοιχες πιστώσεις της Περιφ. Ν. Αιγαίου για τη λεπτομερή απογραφή της θηραματοϊκανότητας κάθε ενός νησιού ούτως ώστε στο μέλλον να είναι προγραμματισμένη κατά τρόπο αδιαμφησβήτητο η άσκηση θήρας.
Η άμεση απαγόρευση στη Νήσο Νίσυρο και σε οποιοδήποτε άλλο νησί είναι ανέφικτη νομικά μεσούσης της θηρευτικής περιόδου όπως ρητά αναφέρεται στο άρθρο 6 του ν.δ. 86/69 χωρίς τη συνδρομή όλως εξαιρετικού γεγονότος (παρατεταμένη χιονόπτωση κλπ). Πέραν όμως αυτού του νομικού κωλύματος θα δημιουργούσε τόσο οικολογικά όσο και κοινωνικά - οικονομικά προβλήματα δεδομένης της εξάρτησης της τοπικής οικονομίας και από τον θηραματικό τουρισμό.
Αλλά και η σταδιακή συρρίκνωση της ελεύθερης προς θήραν έκτασης θα αυξήσει τις πιθανότητες τραυματισμών λόγω της αύξησης της πυκνότητας του διαθέσιμου ανά κυνηγό χώρου, ενώ παράλληλα θα ελαχιστοποιήσει τη δυνατότητα διαφυγής των θηραμάτων προς τους χώρους των καταφυγίων άγριας ζωής θα οδηγήσει δηλ. στην εξολόθρευση των θηραμάτων.
Ο Υφυπουργός
Φ. ΧΑΤΖΗΜΙΧΑΛΗΣ"
10. Στην με αριθμό 2585/25-9-00 ερώτηση δόθηκε με το υπ' αριθμ. 204/9-10-00 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμό 2585/25-9-2000 ερώτηση του Βουλευτή κ. Στέφανου Μάνου, αναφέρονται τα ακόλουθα:
Α. Το έργο πεζοδρόμησης της οδού Διονυσίου Αρεοπαγίτου από την Αμαλίας μέχρι την Απ. Παύλου θα ολοκληρωθεί έως τη 15η Σεπτεμβρίου 2001. Ήδη ανεδείχθη ανάδοχος η Εταιρεία ΤΟΜΗ ΑΤΕ η οποία θα εγκατασταθεί εντός δεκαημέρου.
Το τμήμα από την οδό Μακρυγιάννη μέχρι και το χώρο του Ηρωδείου θα έχει ολοκληρωθεί μέχρι την 30η Μαΐου 2001.
Β. Σε ότι αφορά την "πρόταση Μαρτίνου" για το Φεστιβάλ Αθηνών, επισημαίνεται ότι η μόνη εμπλοκή του ΥΠ.ΠΟ, σε αυτό είναι ο διορισμός δύο μελών του Δ.Σ. του Φεστιβάλ.
Όπως είναι γνωστό υπεύθυνος για το Φεστιβάλ είναι ο ΕΟΤ.
Ως εκ τούτου η ανωτέρω ερώτηση κοινοποιείται προς το Υπουργεί Ανάπτυξης.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
11. Στην με αριθμό 2588/25-9-00 ερώτηση δόθηκε με το υπ' αριθμ. 750/16-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 2588/25-9-00 ερώτηση που κατατέθηκε στη Βουλή από τους Βουλευτές κυρίους Αν. Αγγελή και Αθ. Νάκο με θέμα: "Τρομώδης νόσος των προβάτων (scrapie) και επιπτώσεις στη δημόσια υγεία και κτηνοτροφία", σε θέματα αρμοδιότητάς μας, σας πληροφορούμε τα εξής:
Δεν έχει τεκμηριωθεί στη διεθνή βιβλιογραφία μετάδοση της νόσου των αιγοπροβάτων scrapie στον άνθρωπο.
Σύμφωνα με την Επιτροπή Σπογγώδους Εγκεφαλοπάθειας του ΚΕΕΛ, που συνεδρίασε στις 2/10/2000, οι απαντήσεις στα ερωτήματα των Βουλευτών έχουν ως εξής:
Στην Ελλάδα δεν υπάρχει αύξηση του ποσοστού της Σπογγώδους Εγκεφαλοπάθειας, σύμφωνα με τα υπάρχοντα στοιχεία. Πρέπει βέβαια να ευαισθητοποιηθούν περισσότερο τα κέντρα αναφοράς περιστατικών μη τυχόν διαφεύγουν στοιχεία.
Τα πάσχοντα ζώα (πρόβατα) έχουν εμφανή τα συμπτώματα της νόσου, έτσι μπορούν εύκολα να αποκλειστούν, τόσο από τους κτηνοτρόφους, όσο και από τα σφαγεία (μαδούν, μόνιμη κλίση της κεφαλής, τρέμουλο) και να θανατωθούν.
Υπάρχει επιστημονική απόδειξη μετάδοσης της νόσου από το πρόβατο στα βοοειδή, όχι όμως από το πρόβατο στον άνθρωπο.
Υπάρχει εργαστήριο ελέγχου για το scrapie στις κτηνιατρικές υπηρεσίες Θεσσαλονίκης, που υπάγονται στο Υπουργείο Γεωργίας.
Έχει εκδοθεί από την επιτροπή ειδικό πρωτόκολλο απολυμάνσεως έναντι ενδεχόμενης μολύνσεως και αντισηψίας, κατά τη διαχείριση μολυσμένου υλικού ή ασθενών.
Η ειδικώς μεταδιδόμενη από τα βοοειδή στον άνθρωπο νόσος new V.C.J.D. δεν έχει διαπιστωθεί στον ελληνικό χώρο. Τα παρατηρούμενα περιστατικά θεωρούνται σποραδικά και δεν έχουν υπερβεί το 1/1.000.000.
Η Υφυπουργός
Χ. ΣΠΥΡΑΚΗ"
12. Στην με αριθμό 2635/26-9-00 ερώτηση δόθηκε με το υπ' αριθμ. 745/16-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 2635/26-9-00 που κατατέθηκε στη Βουλή από το Βουλευτή κ. Γ. Ψαχαρόπουλο, σχετικά με τη διάθεση επικίνδυνων λαδιών στην αγορά, με αποτέλεσμα να τίθεται σε κίνδυνο η δημόσια υγεία, λόγω της καύσης κακής ποιότητας λαδιών και κυρίως των σπορελαίων, σας γνωρίζουμε ότι ο πρωτογενής έλεγχος όλων των τροφίμων διενεργείται από τις αρμόδιες υπηρεσίες του Υπουργείου Γεωργίας και ο χημικός - εργαστηριακός τους έλεγχος από τις υπηρεσίες του Υπουργείου Ανάπτυξης (τομέας Εμπορίου), καθώς και του Υπουργείου Οικονομικών (Γενικό Χημείο του Κράτους).
Σε κάθε περίπτωση κυκλοφορίας ακατάλληλων τροφίμων στην αγορά εφαρμόζονται από τις καθ' ύλη αρμόδιες υπηρεσίες όλων των συναρμόδιων Υπουργείων οι ισχύουσες διατάξεις για την προστασία της υγείας των καταναλωτών και τη διάθεση στην αγορά καλής ποιότητας τροφίμων και ποτών.
Η Υφυπουργός
Χ. ΣΠΥΡΑΚΗ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 1020/6.6.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς τον Υπουργό Γεωργίας, σχετικώς με την απόφαση του Υπουργείου να επιτρέψει την καλλιέργεια γενετικά τροποποιημένων φυτών κλπ.
Η επίκαιρη ερώτηση του κ. Κολιοπάνου έχει ως εξής:
"Είναι γνωστό ότι τον Ιούνιο του 1999 το Συμβούλιο Υπουργών Περιβάλλοντος της Ευρωπαϊκής Ένωσης αποφάσισε την αναστολή κάθε δραστηριότητας στη διακίνηση και καλλιέργεια γενετικά τροποποιημένων οργανισμών και μάλιστα με πρωτοβουλία της Ελληνικής Κυβέρνησης.
Η ελληνική πρόταση ήταν κατάληξη ενδοκυβερνητικής συνεννόησης και συνεργασίας όλων των συναρμοδίων Υπουργείων και είχε τη σύμφωνη γνώμη του κυρίου Πρωθυπουργού. 
Τα σημαντικότερα επιχειρήματά μας ήταν:
α) Η ανησυχία του ευρωπαίου πολίτη αλλά και της παγκοσμίας κοινής γνώμης για τους πιθανούς κινδύνους στην υγεία και το φυσικό περιβάλλον
β) Τα κενά και οι αδυναμίες της ευρωπαϊκής νομοθεσίας (οδηγία 90/220 της Ευρωπαϊκής Ένωσης) κυρίως στους τομείς μεθόδων εκτίμησης του κινδύνου της ανιχνευσιμότητας, της σήμανσης, της διάρκειας ισχύος των αδειών κλπ.
γ) Η ανάγκη τήρησης της αρχής της πρόληψης σε θέματα που σχετίζονται άμεσα με την υγεία και την προστασία του φυσικού περιβάλλοντος.
δ) Η διαφαινόμενη μελλοντική εξάρτηση των γεωργών και της γεωργίας από λίγες πολυεθνικές εταιρείες.
Οι χθεσινές ανακοινώσεις του Υπουργού Γεωργίας αφήνουν να εννοηθεί ότι η χώρα μας διακόπτει το Ευρωπαϊκό Moratorium και αλλάζει πολιτική.
Ερωτάται ο Υπουργός Γεωργίας:
α) Ποιοι λόγοι επέβαλαν την απόφαση του Υπουργείου Γεωργίας να επιτρέψει την καλλιέργεια γενετικά τροποποιημένων φυτών;
β) Υπάρχει η σύμφωνη γνώμη των συναρμόδιων Υπουργών και του Πρωθυπουργού, που σημαίνει ουσιαστικά αλλαγή πολιτικής;
Εξέλιπαν οι λόγοι που ώθησαν την ελληνική πρωτοβουλία και την αποδοχή της από τους εταίρους μας στην Ευρωπαϊκή Ένωση;"
Ο Υπουργός Γεωργίας κ. Γεώργιος Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, θα μπορούσε η απάντηση να είναι πολύ απλή: Δεν έχει αλλάξει καμία απόφαση, δεν έχει αλλάξει τίποτα από αυτά, τα οποία εφαρμόζουμε -και τα εφαρμόζουμε- δεν έχει αλλάξει καμία θέση ούτε του Πρωθυπουργού ούτε των συναρμόδιων Υπουργών Περιβάλλοντος και Γεωργίας. Στη συνέντευξη μάλιστα την οποία δώσαμε, με αφορμή τη διάσκεψη των Υπουργών Γεωργίας των μεσογειακών χωρών, με κύριο μάλιστα θέμα τη μεσογειακή διατροφή, που έγινε στην Αθήνα και τα Χανιά το περασμένο Σαββατοκύριακο, επανέλαβα πολλές φορές -όπως φαίνεται και από το κείμενο της συνέντευξης Τύπου, το οποίο και θα καταθέσω για τα Πρακτικά- μαζί με το συνάδελφό μου κ. Ευάγγελο Αργύρη τα εξής:
"Πρώτον. Είναι γνωστή η θέση μας ότι θέλουμε μια φυτική παραγωγή απαλλαγμένη από καλλιέργειες γενετικά τροποποιημένων οργανισμών". Σελίς 3. "Εμείς δεν ευνοούμε μία τέτοια καλλιέργεια γενετικά τροποποιημένου βαμβακιού. Τρίτον. Η δική μας όμως βούληση είναι η ποιότητα των παραγόμενων συμβατικών προϊόντων. Τέταρτον. Η δική μας επιλογή είναι η επιλογή της καλλιέργειας συμβατικών προϊόντων. Πέμπτον. Στην Ελλάδα δεν εισάγονται γενετικά τροποποιημένοι οργανισμοί. Δεν θέλουμε στη χώρα μας γενετικά τροποποιημένους οργανισμούς. Αυτή είναι η πολιτική μας θέση. Και τέλος η δική μας γραμμή είναι η σκληρή γραμμή κατά των γενετικά τροποποιημένων οργανισμών". 
Αυτή ήταν, είναι και θα είναι η θέση της χώρας μετά την οδηγία 90/220, το μορατόριουμ, το οποίο έχει υπογραφεί. Φυσικά βρισκόμαστε σε μία στιγμή όπου γίνονται συζητήσεις για το νέο Κανονισμό, που θα αντικαταστήσει τον 90/220. Η θέση μας όμως, την οποία έχουμε αναπτύξει πάρα πολλές φορές, είναι ότι δεν δεχόμαστε για λόγους πολιτικούς, για λόγους εμπορικής, αν θέλετε στο κάτω-κάτω, πολιτικής, ακόμη και όταν μία τέτοια απόφαση έχει την έγκριση της Επιστημονικής Επιτροπής της Ενωμένης Ευρώπης ότι ένας τέτοιος σπόρος, ένα τέτοιο προϊόν δεν βλάπτει το περιβάλλον ούτε την ανθρώπινη ζωή, ακόμη και τότε εμείς ένα έχουμε να λέμε στους παραγωγούς ότι θέλουμε αυτήν τη χώρα καθαρή από γενετικά τροποποιημένους οργανισμούς γιατί αυτό, πέρα από επιστημονικές συμφωνίες ή αντιδικίες, βολεύει την εμπορική μας πολιτική. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Κολιοπάνος έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ: Κύριε Υπουργέ, εκτός αυτών που είπατε ότι λέτε πράγματι στη συνέντευξή σας λέτε και άλλα ότι κάποια στιγμή από την Ευρωπαϊκή Επιτροπή όλα αυτά θα σταματήσουν και συνεπώς θα ακολουθήσουμε και εμείς αυτήν την άλλη πολιτική. Και αφήνετε να εννοηθεί ότι θα πάμε προφανώς σε καλλιέργειες -μια και μιλούσατε για το βαμβάκι- και άλλων προϊόντων, αλλά και γενικά θα πάμε και εμείς προς αυτήν την κατεύθυνση. Γι' αυτό έκανα την επίκαιρη ερώτηση, κύριε Πρόεδρε. Και να θυμίσω ότι το 1999 είχαμε μία μεγάλη επιτυχία στο Συμβούλιο Υπουργών Περιβάλλοντος της Ευρωπαϊκής Ένωσης και είχα την τιμή να είμαι τότε Υφυπουργός ΠΕΧΩΔΕ. Και αυτό δεν έγινε από τη μία στιγμή στην άλλη. Προηγήθηκε μία περίοδος τριών ετών διαδικασιών, διαλόγου, ενδοκυβερνητικού διαλόγου, μιλήσαμε όλα τα συναρμόδια Υπουργεία, συμφωνήσαμε σε αυτήν την πολιτική, υπήρξε σύμφωνη γνώμη του Πρωθυπουργού, τη μεταφέραμε στην Ευρωπαϊκή Ένωση, κατορθώσαμε και πείσαμε και δημιουργήσαμε ένα μεγάλο μπλόκ μέσα στην Ευρωπαϊκή Ένωση και πετύχαμε αυτό που θεωρούνταν αδιανόητο στον Ευρωπαίο πολίτη, δηλαδή το μορατόριουμ για τα μεταλλαγμένα. Αυτή ήταν μία πολιτική εθνική, που έγινε και κοινοτική.
Πιστεύω ότι οι δηλώσεις σας χωρίς να αμφισβητώ αυτά που είπατε σήμερα, κύριε Υπουργέ, αφήνουν να εννοηθεί το αντίθετο, ότι σταματάει αυτή η πολιτική, ότι τι να κάνουμε η Ευρωπαϊκή Ένωση το θέλει έτσι. Μα, δεν είναι έτσι. Στην Ευρωπαϊκή Ένωση δεν αποφασίζει ένας και όλοι οι άλλοι ακολουθούν. Συναποφασίζουμε, συνδιαμορφώνουμε πολιτική. Άλλωστε αυτό κάναμε και μάλιστα όντας οδηγοί στη συγκεκριμένη πολιτική για τα μεταλλαγμένα. 
Και σας είναι βέβαια γνωστό ότι όλα αυτά, τα οποία προτάσσονται από τις μεγάλες εταιρείες ως δήθεν ηθική επιταγή ότι με τα μεταλλαγμένα θα χτυπήσουμε την πείνα στον κόσμο, είναι παραμύθια. Όπως παραμύθια ήταν παλαιότερα ότι τα αγροχημικά θα καταπολεμήσουν την πείνα. Ξέρουμε τι έγινε. Αυξήθηκαν και μεγάλωσαν οι χωματερές και ανιχνεύθηκαν επικίνδυνες τοξικές ουσίες στο μητρικό γάλα. 
Το θέμα δεν είναι οι ποσότητες και πολύ περισσότερο στο βαμβάκι, αλλά το θέμα είναι πώς κατανέμονται τα αγροτικά προϊόντα γεωγραφικά πάνω στον πλανήτη.
Γι' αυτό, κύριε Πρόεδρε και κύριε Υπουργέ, το "όχι" που ορθώσαμε τότε με την πρωτοβουλία μας στην Ευρωπαϊκή Ένωση δεν ήταν "όχι" στην πρόοδο και στην επιστήμη, αλλά ήταν "όχι" στο γενετικό εμπόριο, ήταν "όχι" σε λίγες μεγαλοεταιρείες, που θέλουν να παριστάνουν τους ημίθεους, γιατί μοναδικό θεό έχουν το κέρδος. Και ξέρουμε ότι απ' αυτήν την ιστορία και ο Έλληνας και ο Ευρωπαίος αγρότης θα εξαρτηθεί απόλυτα από αυτές τις λίγες εταιρείες.
Και γνωρίζετε ότι υπάρχει η στήριξη σε αυτήν την κατεύθυνση και της επιστημονικής κοινότητας. 'Ηδη σας έστειλε απόφαση ο Ιατρικός Σύλλογος Θεσσαλονίκης, η Εθνική Επιτροπή Βιοηθικής και πιστεύω ολόκληρη η ευρωπαϊκή κοινότητα έχει αυτό το άγχος. Ξέρουμε τι έγινε με τις τρελές αγελάδες και δήλωνε ο κ. Ζοσπέν τρώγοντας κρέας ότι δεν υπάρχει κανένας κίνδυνος και μετά από λίγο ομολογούσε ότι πράγματι έχει σχέση, ξέρουμε τι έγινε με τις διοξίνες. Είναι ένα μεγάλο θέμα.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, είναι πολύ ενδιαφέροντα αυτά που λέτε, αλλά δυστυχώς τελείωσε ο χρόνος σας.
Ο Υπουργός κ. Γ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, είμαι Υπουργός δυόμισι χρόνια και δεν έχω ποτέ μου υπογράψει ούτε εγώ ούτε οι συνάδελφοί μου ούτε μία απόφαση, όχι για έγκριση, ούτε καν για προτροπή για καλλιέργεια γενετικά τροποποιημένων προϊόντων στη χώρα μας. Τηρώ αυτά που συμφωνήσαμε. Γιατί όταν ήσασταν εσείς Υφυπουργός Περιβάλλοντος, εγώ ήμουν Υπουργός Γεωργίας. Επομένως δεν υπάρχει θέμα. Καταλαβαίνω ότι προήλθε το θέμα αυτό από μία κυρία δημοσιογράφο, που έκανε μία συρραφή φράσεων από την τρίτη σελίδα, από την τέταρτη σελίδα, από την πέμπτη σελίδα, που έβγαλε κάποια συμπεράσματα. Και δεύτερον κάποιου άλλου δημοσιογράφου, που δεν έχει έρθει δύο χρόνια στο Υπουργείο, που δεν ήταν στη συνέντευξη Τύπου και έγραψε ό,τι ήθελε. Δεν ευθύνομαι εγώ γι' αυτό. Έχω ήδη διαμαρτυρηθεί στις εφημερίδες τους και προς τιμήν οι εφημερίδες τους δημοσίευσαν, ανασκεύασαν τις ορθές δικές μας θέσεις. 
Αυτήν τη στιγμή που μιλάμε, πρέπει να αναγνωρίσουμε ότι γίνεται μία πολύ σημαντική εξέλιξη. Συζητήθηκε η πρόταση της Ευρωπαϊκής Επιτροπής στο Ευρωπαϊκό Κοινοβούλιο και αναμένεται η διαμόρφωση νέας οδηγίας. Εμείς είμαστε μέρος μιας ενιαίας αγοράς. Δεν υπάρχουν πια σύνορα. Αυτό που θα μπορούμε να κάνουμε εμείς για εκείνους τους οργανισμούς, που η Επιστημονική Επιτροπή θα εισηγείται και η ευρωπαϊκή επιτροπή θα αποφασίζει, είναι να λέμε στους παραγωγούς μας ένα μεγάλο "όχι". Και αυτό εμείς το λέμε. Γιατί; Διότι συμφέρει για τη χώρα μας, για τον ανταγωνισμό των αγροτικών μας προϊόντων, για να διατηρήσουμε αυτά που νομίζουμε σε αυτήν τη μικρή γη που καλλιεργούμε, τα συγκεκριμένα μεσογειακά προϊόντα, ότι αυτά μπορούν να πωληθούν, αν είναι συμβατικά προϊόντα, γιατί γενετικά τροποποιημένα προϊόντα καλλιεργεί όλος ο υπόλοιπος κόσμος. Δεν μπαίνω στη λογική αν είναι καλά ή κακά. Αυτό θα το πουν οι επιστήμονες. Δεν αρνούμαστε, είμαστε στην εποχή της γενετικής μηχανικής και της βιοτεχνολογίας, αλλά είμαστε καχύποπτοι και έχουμε άλλες προτεραιότητες στις καλλιέργειες αυτού του τόπου. 
(Στο σημείο αυτό ο Υπουργός Γεωργίας, κ. Γ. Ανωμερίτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 1012/6.6.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τους Υπουργούς Εθνικής Άμυνας, Εξωτερικών, σχετικώς με δημοσιεύματα του Τύπου αναφερόμενα στην προώθηση, κατά την εαρινή Σύνοδο του ΝΑΤΟ, σχεδίου απόφασης με ρυθμίσεις που ευνοούν την Τουρκία και θίγουν τα εθνικά μας συμφέροντα.
Η επίκαιρη ερώτηση του κ. Βαρβιτσιώτη έχει ως εξής:
"Σύμφωνα με τα δημοσιεύματα του Τύπου, ρυθμίσεις που ευνοούν την Τουρκία αλλά είναι εις βάρος των ελληνικών συμφερόντων, προωθούνται στην εαρινή Σύνοδο του ΝΑΤΟ, η οποία θα πραγματοποιηθεί στις 29 και 30 Μαΐου στη Βουδαπέστη.
Σύμφωνα με το σχέδιο απόφασης, που έχει ήδη διανεμηθεί στους συμμάχους, η Τουρκία ικανοποιείται πλήρως προκειμένου να "ξεμπλοκάρει" η συνεργασία ΝΑΤΟ-Ε.Ε., όσον αφορά τον Ευρωπαϊκό Στρατό, αλλά η προτεινόμενη ρύθμιση φέρνει την Ελλάδα σε ιδιαίτερα δυσχερή θέση, καθώς διά μέσου αυτής μπορούν να αμφισβητηθούν κυριαρχικά δικαιώματα της χώρας.
Με αυτήν την απόφαση η Τουρκία, χωρίς να κατονομάζεται, προτείνεται να λαμβάνει μέρος σε όλη τη διαδικασία σχεδιασμού και λήψεως αποφάσεων στο πλαίσιο της ευρωπαϊκής άμυνας και ασφάλειας. Δηλαδή "η Ευρωπαϊκή 'Ενωση θα εξασφαλίσει διευθετήσεις, οι οποίες θα προνοούν ότι όταν μία δράση ή άσκηση διενεργείται σε γεωγραφική γειτνιάζουσα περιοχή ενός μη Ευρωπαίου συμμάχου (δηλαδή της Τουρκίας) θα υπάρχουν πλήρης διαφάνεια και συνεννόηση στη φάση της σχεδίασης και προπαρασκευής και όπου ο σύμμαχος συνεισφέρει δυνάμεις, θα είναι ικανός να συμμετάσχει πλήρως στην επιχειρησιακή φάση". Έτσι αποκτά η Τουρκία όλα τα προνόμια του μέλους, άρα και τη δυνατότητα του "βέτο" και θα μπορεί τις δικές της διεκδικήσεις να τις αναγορεύει σε ευρωπαϊκές.
Ερωτώνται οι κύριοι Υπουργοί:
Α) Υπάρχει τέτοιο έγγραφο το οποίο πρόκειται να γίνει απόφαση στην εαρινή σύνοδο και αν ναι, πώς θα αποτρέψει μια τέτοια απόφαση που θίγει καίρια τα εθνικά μας συμφέροντα; 
Β) Με ποια λογική εξομοιώνονται τα συνδεδεμένα και τα πλήρη μέλη της Ευρωπαϊκής Ένωσης στη λήψη τέτοιων αποφάσεων;
Πώς λαμβάνονται οι αποφάσεις για θέματα μείζονος εθνικής σημασίας, χωρίς να ενημερώνονται τουλάχιστον τα αρμόδια όργανα της αντιπολίτευσης;"
Η ερώτηση είχε κατατεθεί πριν από τη Σύνοδο και γι' αυτό η διατύπωσή της είναι σε χρόνο άλλο. 
Ο Υπουργός Εξωτερικών κ. Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Χαίρομαι, κύριε Πρόεδρε, για την ερώτηση, γιατί έχω κι εγώ κάποιες ερωτήσεις παράλληλα με την ενημέρωση που θα κάνω και προς τον κ. Βαρβιτσιώτη, διότι είχα πρώτα απ' όλα την ευκαιρία να ενημερώσω πλήρως την κα Μπακογιάννη. 
Πράγματι είμαι έκπληκτος για το ότι χθες ο Αρχηγός σας, ο κ. Καραμανλής, έκανε σαν να μη γνωρίζει τι ακριβώς είπα στην κα Μπακογιάννη. Δεν ξέρω ποια είναι η συνεννόηση μεταξύ τους. Αναρωτιέμαι πώς λέει αυτά που λέει ο Αρχηγός σας, πώς τον αφήνετε να λέει αυτά που λέει, χωρίς να έχει την υπεύθυνη ενημέρωση, που πάντα είμαστε έτοιμοι να δώσουμε. 
Δεύτερον, είχα την ευκαιρία προχθές να ενημερώσω πλήρως την Επιτροπή Εξωτερικών Υποθέσεων. Βεβαίως λόγω κυκλοφοριακού προβλήματος άργησα, όπως και σεις πέσατε θύμα σήμερα κυκλοφοριακού προβλήματος. Δεν ήθελε η Νέα Δημοκρατία να καθίσει να ακούσει. 
ΙΩΑΝΝΗΣ ΒΑΡΒΙΤΣΙΩΤΗΣ: Όχι δεν ήθελε: Πενήντα λεπτά αργήσατε, κύριε Υπουργέ.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Δεν ήθελε, κύριε Βαρβιτσιώτη, είναι άποψή μου. Δεν ήθελε και προσχηματικά. Αυτό επιβεβαιώνεται, κύριε Βαρβιτσιώτη, με το ότι χθες το βράδυ ο κ. Καραμανλής μίλησε για μία θεωρία περί μυστικής συμφωνίας. Τον άκουσα στην τηλεόραση.
Κύριε Βαρβιτσιώτη, μυστικό είναι μόνον αυτό, που εσείς προσπαθείτε να κρατήσετε μυστικό, η έλλειψη μιας υπεύθυνης και σοβαρής αντιπολίτευσης στα θέματα της εξωτερικής πολιτικής. Διότι αν έχετε στοιχεία για μυστική συμφωνία, παρακαλώ να τα καταθέσετε σήμερα, τώρα, ή να αποσύρετε αυτήν την κατηγορία.
Όσο δε για την ουσία του θέματος, κύριε Βαρβιτσιώτη, ξέρετε πολύ καλά ότι η Τουρκία δεν έχει συμφωνήσει. Το είπα με τον πιο επίσημο τρόπο προχθές. Γίνονται λοιπόν συνεχώς διαβουλεύσεις και πράγματι έχουν κατατεθεί διάφορες προτάσεις, όπως και πριν από έξι μήνες, το Δεκέμβριο. Kαι προχθές στη Βουδαπέστη δεν υπήρξε συμφωνία. 
Από την πλευρά μας η θέση μας είναι πολύ σαφής. Αποκλείουμε την οποιαδήποτε αναθεώρηση της απόφασης της Νίκαιας, η οποία καθορίζει πολύ συγκεκριμένα τη σταθερή βάση των σχέσεων των μελών της Ευρωπαϊκής Ένωσης, με τους εταίρους μας στο ΝΑΤΟ που δεν είναι μέλη της Ευρωπαϊκής Ένωσης.
Επίσης ξέρετε πολύ καλά ότι αυτό το κεκτημένο της Ευρωπαϊκής Ένωσης είναι δεδομένο και δεν τίθεται θέμα αλλοίωσης, τουλάχιστον από τη δική μας πλευρά. Αυτή είναι η θέση και των υπολοίπων κοινοτικών εταίρων. Συγχρόνως για μας δεν είναι ένα ζήτημα που αφορά τις ελληνοτουρκικές σχέσεις. Δεν μπορεί να διμεροποιηθεί. Είναι ζήτημα μεταξύ της Ευρωπαϊκής Ένωσης και βεβαίως του ίδιου του ΝΑΤΟ. 
Συμφωνώ βεβαίως μαζί σας -και αυτό το επιβεβαιώνω- ότι δεν είναι δυνατή η αποδοχή της λογικής εξομοίωσης των μελών της Ευρωπαϊκής Ένωσης με τα συνδεδεμένα κράτη στη λήψη αποφάσεων για την ευρωπαϊκή ασφάλεια και άμυνα. Άλλο η Ευρωπαϊκή Ένωση, άλλο τα συνδεδεμένα κράτη. Και αυτό αποτυπώνεται στη Συμφωνία της Νίκαιας. Την άποψη αυτή συμμερίζεται πλήρως το σύνολο των εταίρων μας. 
Εμείς είμαστε έτοιμοι -και θέλω να το δηλώσω αυτό- να δούμε οποιεσδήποτε προτάσεις. Έχουμε καταθέσει κι εμείς προτάσεις κατά τη διάρκεια των διαπραγματεύσεων. Εννέα σελίδες προτάσεων υπάρχουν στο ΝΑΤΟ, γι΄ αυτό το θέμα. Αλλά δεν θα δεχθούμε την αλλοίωση των αποφάσεων της Νίκαιας, όπως άλλωστε έχουν δηλώσει και άλλοι εταίροι μας.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο Υπουργός των Εξωτερικών δεν υπήρξε σαφής και κατηγορηματικός και δεν διαβεβαίωσε τη Βουλή και διά της Βουλής τον ελληνικό λαό ότι αν προχωρήσει ένα τέτοιο σχέδιο απόφασης, η ελληνική Κυβέρνηση θα θέσει βέτο. Τον προκαλώ να απαντήσει στο ερώτημα αυτό στη δευτερολογία του.
Αλλά πέραν αυτού, ο κύριος Υπουργός Εξωτερικών απέκρυψε ένα σχέδιο το οποίο ήδη προωθείται. Δεν θα υπάρξει μεν συμφωνία κορυφής, αλλά με εσωτερικό έγγραφο του ΝΑΤΟ θα θεσμοθετηθούν αυτά τα οποία επιδιώκει η Τουρκία. Η απάντηση του κυρίου Υπουργού πρέπει να είναι σαφής και σ' αυτό. Υπάρχει τέτοιο υπό κυοφορία έγγραφο, εσωτερικό, του ΝΑΤΟ;
Διότι υπήρξε και στο παρελθόν κάτι αντίστοιχο με την εξαίρεση της Λήμνου από τα νατοϊκά γυμνάσια. Ο αποκλεισμός της Λήμνου δεν έγινε με καμία διεθνή συμφωνία, έγινε με εσωτερικό έγγραφο του ΝΑΤΟ. Και τώρα το εσωτερικό έγγραφο του ΝΑΤΟ το οποίο ήδη -και κατά δήλωση του Πάουελ- υπάρχει ή κυοφορείται αποδέχεται ότι δεν θα υπάρξει χρήση των υποδομών του ΝΑΤΟ από τον ευρωπαϊκό στρατό, εάν στην ευρύτερη περιοχή της Τουρκίας δεν συμμετέχει η Τουρκία τόσο στη λήψη αποφάσεως όσο και στην προπαρασκευή της ασκήσεως.
Αυτό, λοιπόν, κύριε Πρόεδρε, αν είναι αληθές -και πιστεύω ότι είναι αληθές, οι πληροφορίες μου είναι ότι είναι αληθές- τότε πρόκειται περί μυστικής συμφωνίας. Δεν δέχεται η Κυβέρνηση καμία συμφωνία, η οποία να είναι εμφανής, αλλά αποδέχεστε αυτήν την εσωτερική διαδικασία του ΝΑΤΟ. Το μεγάλο ερώτημα το οποίο τίθεται είναι αν σε αυτήν τη διαδικασία του ΝΑΤΟ, η Κυβέρνηση προέβαλε αντιρρήσεις. Εδώ είναι το πρόβλημα, κύριε Πρόεδρε. 
Πιστεύω ότι είναι βαρύτατη η ευθύνη και ας μην αιτιάται τον Πρόεδρο της Νέας Δημοκρατίας. Ας αιτιάται τον εαυτό του ο κύριος Υπουργός των Εξωτερικών γι' αυτόν το χειρισμό. Θίγονται εθνικά μας συμφέροντα και δεν δικαιούται κανείς, κύριε Πρόεδρε, να τα θίξει.
Διότι πανηγυρίζει η Κυβέρνηση για την ένταξή μας στην ΟΝΕ και ορθώς. Τι θα πει όμως όταν θα χαθεί το έτερο σκέλος το σημαντικό, η αμυντική μας συμμετοχή στην Ευρωπαϊκή Ένωση;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μία λέξη, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Μπήκατε στην ΟΝΕ.
ΙΩΑΝΝΗΣ ΒΑΡΒΙΤΣΙΩΤΗΣ: Πιστεύω, κύριε Πρόεδρε, ότι θα πρέπει να αποτραπεί πάση θυσία κάθε τέτοιου είδους συμφωνία, διότι αυτή θα οδηγήσει στο να καταστεί η Ελλάδα μέλος δεύτερης διαλογής στην Ευρωπαϊκή Ένωση και όχι μόνο η Ελλάδα και η Κύπρος, όταν ενταχθεί. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός των Εξωτερικών έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, επιμένω ότι αν είχε συμμετάσχει η Νέα Δημοκρατία προχθές στη σύσκεψη και αν είχε ενημερωθεί ο κ. Καραμανλής από την κα Μπακογιάννη δεν θα θέτατε τέτοια ερωτήματα, γιατί κτυπάτε ανοιχτές πόρτες.
ΙΩΑΝΝΗΣ ΒΑΡΒΙΤΣΙΩΤΗΣ: Υπάρχει έγγραφο του ΝΑΤΟ ναι ή όχι;
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Συμφωνούμε, κύριε Βαρβιτσιώτη. Αυτά είπα στην κα Μπακογιάννη και αυτά παλεύουμε και τα παλεύουμε πολύ αποτελεσματικά. Διασφαλίζουμε τα συμφέροντά μας. Εμείς πράγματι το Δεκέμβριο -όχι σήμερα- όταν κατατέθηκε μία πρόταση από ένα από τα κράτη-μέλη του ΝΑΤΟ, το απορρίψαμε. Δεν θέσαμε βέτο, διότι δεν υπήρξε συναίνεση όχι μόνο από μας, αλλά και από άλλες χώρες για την πρόταση αυτή. Αν ξαναέλθει και αν μείνουμε και μόνοι, θα το απορρίψουμε μόνοι. Θα βάλουμε βέτο, δεν έχουμε κανένα πρόβλημα, αν είναι πράγματι ενάντια στα συμφέροντά μας και αν πράγματι μιλάει για τις περιοχές του Αιγαίου ή την Κύπρο.
ΙΩΑΝΝΗΣ ΒΑΡΒΙΤΣΙΩΤΗΣ: Δεν θα μιλά συγκεκριμένα για περιοχές, ευρύτερα θα μιλά. 
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Ευρύτερα, αλλά εμμέσως γι' αυτές τις περιοχές.
ΙΩΑΝΝΗΣ ΒΑΡΒΙΤΣΙΩΤΗΣ: Ευρύτερα θα μιλά.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Δεν έχει σημασία. Έστω και ευρύτερα, εφόσον αναφέρεται σε αυτό το ζήτημα, θα το απορρίψουμε. Μπορώ να σας διαβεβαιώσω και το έχουμε πει σε όλους τους εταίρους μας, το έχουμε πει δημόσια. Αυτό, όμως, που δεν μπορώ να δεχθώ, κύριε Βαρβιτσιώτη, είναι ότι αυτή είναι μία μυστική διαδικασία.
ΙΩΑΝΝΗΣ ΒΑΡΒΙΤΣΙΩΤΗΣ: Έγγραφο του ΝΑΤΟ εσωτερικό υπάρχει;
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Βαρβιτσιώτη. Διακόπτετε, ενώ δίνει μία σαφή απάντηση, χωρίς να θέλω να επέμβω στη διαδικασία. 
ΙΩΑΝΝΗΣ ΒΑΡΒΙΤΣΙΩΤΗΣ: Σαφής δεν είναι. 
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κανένα έγγραφο δεν γνωρίζω του ΝΑΤΟ και δεν βλέπω να υπάρχει, αλλά και να υπάρξει ως πρόταση θα το δούμε ποιο είναι και αν συνάδει με τα συμφέροντά μας. Δεν πρόκειται κανένα έγγραφο, καμία συμφωνία είτε είναι εσωτερικό έγγραφο είτε είναι έγγραφο μεταξύ των δύο οργανισμών, Ευρωπαϊκής Ένωσης και ΝΑΤΟ, να θέσει όρους που θα βάλουν την Ελλάδα σε μια δεύτερη μοίρα. Αυτό μπορώ να σας το διαβεβαιώσω και μπορώ να σας πω ότι όλο το διπλωματικό σώμα έχει εδώ και πολλούς μήνες δουλέψει πολύ σκληρά προς αυτήν την κατεύθυνση.
Θέλω όμως πάλι να τονίσω ότι, όλα αυτά που ακούμε περί "μυστικών συμφωνιών", κύριε Βαρβιτσιώτη, νομίζω ότι θα πρέπει κάποια στιγμή να τελειώσει αυτού του είδους η αντιπολίτευση και να είστε πολύ πιο σοβαροί επί της ουσίας. Και βεβαίως εμείς πάντα έτοιμοι να ενημερώσουμε και πάντα ενημερώνουμε και είναι ανοιχτές οι πόρτες μας. Ευχαριστώ.
ΙΩΑΝΝΗΣ ΒΑΡΒΙΤΣΙΩΤΗΣ: Δεν δεχόμαστε μαθήματα ...
ΠΡΟΕΔΡΟΣ (Απόστολος Κακλαμάνης): Γίνεται ένας διάλογος και καθένας λέει την άποψή του.
(Θόρυβος)
Παρακαλώ να μη γράφεται τίποτε. Δεν είναι προσωπικό. Αναφέρεται στην επιχειρηματολογία προφανώς, δεν αναφέρεται στα πρόσωπα.
Η τρίτη επίκαιρη ερώτηση με αριθμό 1010/6.6.2001 του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την καταβολή των εξισωτικών αποζημιώσεων στους κτηνοτρόφους των μειονεκτικών περιοχών κλπ., λόγω κωλύματος του κυρίου Βουλευτού δεν θα συζητηθεί και διαγράφεται. 
Εισερχόμαστε στις επίκαιρες ερωτήσεις δεύτερου κύκλου:
Πρώτη είναι η με αριθμό 1008/6.6.2001 επίκαιρη ερώτηση...
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, η πρώτη και η τέταρτη επίκαιρη ερώτηση είναι συναφείς. Είναι του ιδίου θέματος. 
ΠΡΟΕΔΡΟΣ (Απόστολος Κακλαμάνης): Δεν το γνωρίζω. Εδώ είναι ο κύριος Υφυπουργός.
Κύριε Καϊσερλή, μπορείτε να απαντήσετε και την τέταρτη επίκαιρη ερώτηση;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αναφέρεται, κύριε Πρόεδρε, και σε θέματα του Υπουργείου Γεωργίας. Βεβαίως έχω θέμα που αφορά τις Κυκλάδες και τα νησιά του Αιγαίου ...
ΠΡΟΕΔΡΟΣ (Απόστολος Κακλαμάνης): Το θέμα, όπως λέει ο κ. Κεδίκογλου είναι της ύδρευσης γενικά των νησιών.
ΒΑΣΙΛΗΣ ΚΕΔΙΚΟΓΛΟΥ: Το λέω για να συντομεύουμε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Λοιπόν, η πρώτη και η τέταρτη επίκαιρη ερώτηση θα συζητηθούν από κοινού. 
Πρώτη είναι η με αριθμό 1008/6.6.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Οικονομίας, σχετικώς με τη λήψη των αναγκαίων μέτρων για την αντιμετώπιση του προβλήματος της λειψυδρίας στα νησιά των Κυκλάδων κλπ.
Ομοία είναι και η τέταρτη με αριθμό 1017/6.6.2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημοσίας Διοίκησης και Αποκέντρωσης, Γεωργίας, σχετικώς με τη λήψη των αναγκαίων για επίλυση του προβλήματος της έλλειψης νερού στην Εύβοια και τα νησιά του Αιγαίου.
Η επίκαιρη ερώτηση του κ. Λεβογιάννη έχει ως εξής :
"Είναι γνωστό ότι το πρόβλημα της λειψυδρίας εξαιτίας της δραματικής μείωσης των βροχοπτώσεων τα δύο με τρία τελευταία χρόνια τείνει να πάρει διαστάσεις θεομηνίας. Από τη θεομηνία αυτή πλήττονται ιδιαίτερα οι νησιωτικές περιοχές που, εν όψει του καλοκαιριού, κινδυνεύουν να βρεθούν χωρίς τις στοιχειώδεις ποσότητες νερού. Το μέγεθος του προβλήματος αναδεικνύεται μέσα από την αγωνιώδη έκκληση όλων των δήμων των Κυκλάδων της 1ης Ιουνίου του 2001 που επισημαίνουν:
1. Το μέγεθος του προβλήματος και τις επιπτώσεις εν όψει του καλοκαιριού.
2. Την έλλειψη συντονισμού μεταξύ των συναρμοδίων Υπουργείων για την άμεση αντιμετώπιση του προβλήματος .
3. Την πρόθεσή του να κλείσουν τους δήμους σε ένδειξη διαμαρτυρίας.
Ας σημειωθεί ότι με εντολή του Πρωθυπουργού ανέλαβαν τα Υπουργεία Εσωτερικών, Περιβάλλοντος και Εθνικής Οικονομίας να εξειδικεύσουν μέτρα και να τα υλοποιήσουν χωρίς μέχρι σήμερα να έχουν παρθεί αποφάσεις, ενώ είναι ήδη αργά.
Ερωτώνται οι παραπάνω Υπουργοί : 
Ποια μέτρα έχουν πάρει, πώς και πότε θα υλοποιηθούν;
2. Ποιο είναι το ύψος των κονδυλίων που θα διατεθούν προκειμένου να αντιμετωπισθεί άμεσα το πρόβλημα αυτό;"
Επίσης η επίκαιρη ερώτηση του κ. Κεδίκογλου έχει ως εξής :
"Στη χώρα μας το ύδωρ κατέστη είδος εν ανεπαρκεία.
1. Συγκεκριμένα στην Εύβοια, σε περιοχές θέρετρα λαϊκών στρωμάτων:
1.1. Στην Κοινότητα Λιχάδος άρχισε η κατασκευή λιμνοδεξαμενής. Διεκόπησαν τα έργα, αποζημιώθηκε ο εργολάβος τα υλικά σαπίζουν και συνέχεια με αντικατάσταση, έστω της θέσεως, δεν αποφασίστηκε.
1.2. Η Αιδηψός μαστίζεται και έχει ανάγκη το ταχύτερο κατασκευής ταμιευτήρος (Φράγματος ή λιμνοδεξαμενής).
1.3. Η Κάρυστος υποφέρει. Εν τούτοις, αν τα εκβάλλοντα στη θάλασσα ύδατα του Φαραγγιού "Δημοσάρι" σταλούν με άντληση σε σχετικά χαμηλό υψόμετρο, αυτά μόνο υπεραρκούν για την πλήρωση μεγάλης λιμνοδεξαμενής για τις ανάγκες όλης της νοτίου Καρυστίας.
Το Υπουργείο Εσωτερικών και η περιφέρεια "αγνοούν" το ζήτημα και αδρανούν
2. Στα νησιά του Αιγαίου το πρόβλημα είναι μείζον. Έχουν κατασκευαστεί ταμιευτήρες, ήδη όμως εκκενούμενοι στα όρια ασφάλειας. Εν τούτοις το πρόβλημα γι' αυτά είναι απλό: Με πλοία (τάνκερ) να μεταφερθούν ύδατα από ποταμούς παροχετευόμενα στις λιμνοδεξαμενές. Απαιτείται προγραμματισμός και κατασκευή μονίμων δικτύων και χρονοναύλωση που είναι ελαχίστου κόστους. Κατ΄αυτόν τον τρόπο έκαστο Μάιο τα νησιά μπορεί να είναι έμφορτα υδάτων.
2.1. Για νησιά μικρότερα ή χωρίς λιμνοδεξαμενές το πρόβλημα λύνεται με παροχέτευση ποσίμου ύδατος από πλοία ειδικών προδιαγραφών για την καθαρότητα (χλωρίωση κλπ) και ειδικά αντλητικά συγκροτήματα μέχρι τις δεξαμενές των πόλεων και των χωριών.
Για όλα αυτά απαιτείται ενδιαφέρον, πρόνοια και προγραμματισμός από Υπουργείο και Περιφέρειες, μέχρι σήμερα ανύπαρκτα. Η περίπτωση της Λιχάδος είναι απύθμενο παράδειγμα κυβερνητικής αναλγησίας.
Ερωτώνται οι κύριοι Υπουργοί και παρακαλούνται να ενημερώσουν τη Βουλή τι μέτρα θα λάβουν."
Όπως προανέφερα, κύριε Υφυπουργέ, στις δύο ερωτήσεις θα απαντήσετε στο χρόνο των έξι λεπτών που δικαιούσθε και για τις δύο.
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ κύριε Πρόεδρε. 
Πράγματι τη φετινή χρονιά θα αντιμετωπίσει η χώρα και ειδικά ορισμένες περιοχές -και περισσότερο από όλα οι νησιώτικες περιοχές- έντονο πρόβλημα λειψυδρίας, αφού η φετινή περίοδος είχε μικρότερη στάθμη βροχοπτώσεων. 
Όπως θα ξέρετε, η Κυβέρνηση έγκαιρα αντιμετώπισε το θέμα για τη φετινή κατάσταση. Συγκροτήθηκε διυπουργική επιτροπή με επιστημονικές ομάδες, ώστε να καταθέσουν προτάσεις, που θα ήταν συνυφασμένες με τις απόψεις των τοπικών φορέων. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Πραγματοποιήθηκαν εδώ και τρεις μήνες, τέσσερις συσκέψεις των συναρμοδίων Υπουργείων και βεβαίως συζητήθηκαν θέσεις και προτάσεις των τοπικών φορέων της Τοπικής Αυτοδιοίκησης και της Νομαρχιακής Αυτοδιοίκησης. 
Για τα νησιά του Αιγαίου και ιδιαίτερα για τα νησιά των Κυκλάδων, θα έλεγα ότι υπήρχαν και υπάρχουν δράσεις, που αφορούν την αύξηση του όγκου των υδάτων με τη μεταφορά νερού, όπως και παλαιότερα, δράσεις με αύξηση των ποσοτήτων από ανόρυξη νέων γεωτρήσεων και δράσεις αύξησης των ποσοτήτων νερού με την εγκατάσταση, ιδιαίτερα στα νησιά, μηχανημάτων αφαλάτωσης. 
Μέχρι σήμερα στα νησιά -και ιδιαίτερα στα νησιά, που δεν έχουν υδάτινους υδροφόρους ορίζοντες- το πρόβλημα της λειψυδρίας αντιμετωπίζεται, όπως ξέρετε, κύριε Λεβογιάννη, με τη μεταφορά νερού που χρηματοδοτείται από τον κρατικό προϋπολογισμό και το Υπουργείο Αιγαίου, μέσω βεβαίως των νομαρχιών και επίσης από το Υπουργείο Εσωτερικών, με τη χρηματοδότηση εγκαταστάσεων μηχανισμών αφαλάτωσης, αλλά και επίσης χρηματοδότηση των λειτουργικών εξόδων για την αφαλάτωση. 
Γι' αυτές τις συγκεκριμένες δράσεις φέτος, με βάση τα συνηθισμένα, υπάρχουν πιστώσεις στα δύο Υπουργεία ύψους 2,5 δισεκατομμυρίων δραχμών, που αυξάνουν ετήσια και κάθε χρόνο διατίθεται για αυτές τις δύο δράσεις. 
Από τις προτάσεις των τοπικών φορέων σε όλα τα νησιά, μέχρι και τα Ιόνια, για την αντιμετώπιση του προβλήματος του 2001 έγιναν αποδεκτές δράσεις που αφορούν, για τα νησιά των Κυκλάδων, της Δωδεκανήσου και του βόρειου Αιγαίου τη μεταφορά νερού - κυρίως για τα νησιά των Κυκλάδων- από το Λαύριο. Έγιναν ήδη τα απαραίτητα έργα από την ΕΥΔΑΠ στην περιοχή της Αττικής, ώστε να υπάρχει δυνατότητα ημερήσιας αύξησης της παροχής νερού, κατά τέσσερις περίπου χιλιάδες κυβικά μέτρα και ήδη υπάρχει συνεννόηση με τη Νομαρχία Κυκλάδων και τις υπόλοιπες νομαρχίες για να ξεκινήσει η συνεργασία με την ΕΥΔΑΠ για την παροχή αυτών των νερών. 
Παράλληλα χρηματοδοτούνται -και αυτές οι αποφάσεις πάρθηκαν και είναι ενήμεροι οι δήμαρχοι και οι νομάρχες- και μικρά έργα μεταφοράς του νερού από τα δεξαμενόπλοια στις δεξαμενές της κάθε περιοχής ή του κάθε νησιού, όπως επίσης και η προμήθεια αυτοκινούμενων υδροφόρων για να πηγαίνουν το νερό στα υψηλότερα σημεία, τα ορεινά σημεία των νησιών. 
Συμφωνήθηκε επίσης στη διυπουργική επιτροπή να χρηματοδοτηθούν όλες εκείνες οι δράσεις για την ανόρυξη των γεωτρήσεων, αλλά επειδή οι προτάσεις ήταν έξω από την πραγματικότητα, συμφωνήθηκε, το ΙΓΜΕ, δηλαδή το Ινστιτούτο Γεωλογικών και Μεταλλευτικών Ερευνών, να επισκεφθεί επί τόπου τα νησιά -ήδη έχει κάνει την έρευνά του, βρίσκεται τις τελευταίες μέρες και σήμερα στις Κυκλάδες- ώστε να ξεκινήσουνε με επιστημονική κάλυψη οι γεωτρήσεις σε ορισμένα σημεία και συγκεκριμένες θέσεις, για να μην υπάρξει πρόβλημα, εξαιτίας της υπεράντλησης, στους υδροφόρους ορίζοντες. 
Για το θέμα της εγκατάστασης των εργοστασίων της αφαλάτωσης συμφωνήθηκε στη διυπουργική επιτροπή η πλήρης επιστημονική αντιμετώπιση του αντικειμένου, ώστε στο ενδεχόμενο θετικών απαντήσεων για την άρση του προβλήματος να προχωρήσουμε σε αυτήν την παρέμβαση τον επόμενο χρόνο. 
Για τις περιπτώσεις όμως εκείνες που υπάρχει ετοιμότητα και έχει δημοπρατηθεί αυτό το έργο ώστε να καλύψει τις φετινές ανάγκες, δόθηκε η έγκριση για να προχωρήσουν και να χρηματοδοτηθούν άμεσα. 
Για το σύνολο αυτών των δράσεων απαιτούνται πρόσθετες πιστώσεις τις οποίες ήδη συμφωνήθηκε να τις εκταμιεύσει από το πρόγραμμα δημοσίων επενδύσεων το Υπουργείο Εθνικής Οικονομίας, μέσω του Υπουργείου Εσωτερικών του Υπουργείου Αιγαίου και των νομαρχιών, της τάξεως των τεσσάρων δισεκατομμυρίων (4.000.000.000) δραχμών, πέραν αυτών που σας προανέφερα, ώστε να αντιμετωπιστεί φέτος το πρόβλημα που σας είπα, με βάση αυτές τις τρεις συντονισμένες δράσεις. 
Στο σύνολο της περιοχής της χώρας και κυρίως στις περιοχές που αναφέρεται και ο κ. Κεδίκογλου, κυρίως, λοιπόν, στις παραθαλάσσιες περιοχές της ηπειρωτικής χώρας διατίθεται από το πρόγραμμα του "ΕΠΤΑ" για φέτος, για συγκεκριμένες δράσεις κυρίως γεωτρήσεων η ανόρυξη μέσω των δήμων, γεωτρήσεων, για να καλύψουν το πρόβλημα της ύδρευσης.
Φυσικά το πρόβλημα των ταμιευτήρων, των φραγμάτων κλπ., είναι πρόγραμμα που εντάσσεται στον προγραμματισμό των ΠΕΠ κάθε περιφέρειας και υπάρχει η συνεννόηση μεταξύ των περιφερειών, των περιφερειακών επιτροπών και των συναρμόδιων Υπουργείων, ώστε αυτά να προχωρήσουν όσο γίνεται καλύτερα.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, μπορεί ο κύριος Υπουργός να ανακοίνωσε αυτές τις δράσεις, οι οποίες είναι καλές -δεν λέω ότι δεν είναι, δεν ξέρω βέβαια αν τα τέσσερα δισεκατομμύρια, οι πρόσθετες πιστώσεις θα επαρκέσουν- οφείλω να σημειώσω όμως και αυτά τα οποία είπατε για το ΙΓΜΕ, κύριε Υφυπουργέ. Μέχρι αυτήν τη στιγμή δεν έχει γίνει τίποτα στα νησιά. Ένας υπάλληλος του ΙΓΜΕ ήταν προχθές στην Πάρο χωρίς να έχει εντολή. Με πήραν από το Δήμο Πάρου να πάρω το γενικό διευθυντή του ΙΓΜΕ να του πω τι θα γίνει για τις γεωτρήσεις. Και αν όλα αυτά που είπατε ξεκινήσουν να γίνουν τώρα, με τις γνωστές διαδικασίες του δημοσίου, δεν θα έχουν τελειώσει του χρόνου τέτοιο καιρό.
Πρέπει να κατανοήσουμε ότι μιλάμε για μια κατάσταση, για ένα ακραίο φυσικό φαινόμενο, που θα πρέπει να ενταχθεί στα πλαίσια των διαδικασιών, που προβλέπονται για την αντιμετώπιση κρίσεων. Μιλάμε για θεομηνία. 
Είναι δραματική η μείωση των αποθεμάτων, κύριε Πρόεδρε και κύριε Υφυπουργέ. Παράλληλα είναι δραματική η αύξηση των απαιτήσεων σε νερό και βέβαια έχουν υποβαθμιστεί με την υφαλμύρωση και οι υπάρχουσες ποιότητες νερού. Οι λιμνοδεξαμενές είναι άδειες. Στη Μύκονο, στο Μαράθι η μία λιμνοδεξαμενή που χωράει τρία εκατομμύρια κυβικά νερό έχει μόνο πεντακόσιες χιλιάδες. Στην Πάρο δεν θα επαρκέσουν τα αποθέματα. Μιλάω για νησιά που μέχρι τώρα δεν μεταφερόταν νερό, σε οκτώ νησιά μεταφερόταν μέχρι τώρα νερό με υδροφόρες, με ένα κονδύλι ύψους ενός δισεκατομμυρίου περίπου που είχε η νομαρχία. Στην Πάρο, λοιπόν, μόνο η Παροικιά και η Νάουσα, αυτές οι δύο κωμοπόλεις, χρειάζονται πέντε χιλιάδες κυβικά την ημέρα. Στην Τήνο χρειάζονται δύο χιλιάδες κυβικά την ημέρα. Μιλάμε για νησιά που μέχρι τώρα δεν μεταφερόταν νερό. Φέτος, λοιπόν, θα χρειαστεί να μεταφερθεί εκεί νερό και το κόστος της μεταφοράς είναι μεγάλο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Έχουμε, λοιπόν, μέχρι τώρα στα μικρά και άνυδρα νησιά, που ήταν επτά-οκτώ. Φέτος θα χρειαστούν μεταφορά νερού, έξω από τα νησιά, εννοώ διά θαλάσσης, πάνω από δεκαπέντε νησιά, κύριε Υφυπουργέ. Παράλληλα θα χρειαστεί μεταφορά νερού και στο εσωτερικό των μεγάλων νησιών. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Μία μικρή ανοχή θα ήθελα, κύριε Πρόεδρε.
Πολλά χωριά παραδείγματος χάρη της ορεινής Νάξου, μεγάλα χωριά, πέρυσι ετροφοδοτούντο με νερό που μεταφερόταν από πηγές, με υδροφόρες. Ακόμα το Υπουργείο Εσωτερικών δεν έχει καλύψει το χρέος που έχει ο Δήμος Δημαλίας Νάξου, γι' αυτό το θέμα, που είναι γύρω στα 30 εκατομμύρια και συνέχισε και το χειμώνα να μεταφέρει νερό. Το ίδιο συμβαίνει και σε πολλά άλλα νησιά. Χρειάζονται λοιπόν, άμεσα έργα. Οι γεωτρήσεις θα έπρεπε να έχουν γίνει. Στην Πάρο έπρεπε να γίνουν οι γεωτρήσεις. Πρέπει να γίνουν βελτιώσεις, έργα στα λιμάνια και σε δεξαμενές, πρόχειρες δεξαμενές, φορητές, έτοιμες δεξαμενές χρειάζονται στην Πάρο και χρειάζονται κονδύλια να γίνουν αυτά για να μπορούν να αποθηκεύσουν νερό μέχρι να μεταφερθεί με πλοία. Δεν ξέρω αν υπάρχουν και υδροφόρα πλοία σήμερα που να καλύψουν αυτές τις ανάγκες. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΝΙΚΟΛΑΟΣ ΛΕΒΟΓΙΑΝΝΗΣ: Εν πάση περιπτώσει, υπάρχει και το πρόβλημα των αφαλατώσεων. Υπάρχουν δήμοι, οι οποίοι έχουν έρθει σε επαφή και έχουν βρει φορητές αφαλατώσεις για μια παραγωγή μικρών ποσοτήτων βέβαια νερού. 
ΠΡΟΕΔΡΕΥΩΝ (Κωνσταντίνος Γείτονας): Είναι ενδιαφέροντα αυτά που λέτε, αλλά σας παρακαλώ να ολοκληρώσετε.
ΝΙΚΟΛΑΟΣ ΛΕΒΟΓΙΑΝΝΗΣ: Τελειώνω, κύριε Πρόεδρε.
Η αγωνία τους είναι ότι δεν έχει ξεκινήσει αυτήν τη στιγμή τίποτα. Δεν είναι σωστό να τα λέμε δημόσια, διότι έχει αρχίσει η τουριστική σεζόν, αλλά φοβάμαι πως το καλοκαίρι θα αντιμετωπίσουμε φαινόμενα, τα οποία θα δυσφημήσουν πολύ τη χώρα μας και θα πρέπει άμεσα να υπάρξει αντιμετώπιση του προβλήματος. 
Καλές είναι οι εξαγγελίες αλλά το ζήτημα της υλοποίησης έπρεπε να είχε γίνει από προχθές. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε εξενίσθην, όχι μόνο δεν ικανοποιήθηκα, αλλά εξενίσθην από την απάντηση του κυρίου Υφυπουργού.
Το ύδωρ, κύριε Υφυπουργέ -γραπτός λόγος είναι ύδωρ, δεν είναι νερό- είναι πλουτοπαραγωγικός πόρος και πρώτη ύλη. Εσείς το αντιμετωπίζετε ως ένα αναγκαίο αγαθό για την ύδρευση, να πλυθούμε και να πιούμε. Είναι τρομακτική η διαφορά των αντιλήψεών μας. Εγώ με την πρότασή μου σας μιλάω για ύδατα αναγκαία για τις οικονομίες των νησιών, για τη δεξαμενή της Λιχάδας θα έλυνε το πρόβλημα όλης της γεωργικής παραγωγής και της ύδρευσης και που ο παρόν Υπουργός Γεωργίας το διέκοψε, πλήρωσε πέραν των ογδόντα εκατομμυρίων αποζημίωση και τίποτε δεν έγινε.
Δεν πήρα καμία απάντηση για τη Λιχάδα, που είναι παράδειγμα απύθμενης κυβερνητικής αναλγησίας. Δεν πήρα καμία απάντηση για την Αιδηψό, η οποία έχει ανάγκη μιας λιμενοδεξαμενής, ενός φράγματος. Δεν πήρα απάντηση για την Κάρυστο. Σας λέω τα νερά χύνονται. Να γυρίσουμε αντλητικό συγκρότημα σε κάποια λίμνη και από εκεί να ικανοποιηθεί όλη η Καρυστία. Και επιπλέον διαβάστε τι κάνουν οι Ισραηλίτες. Είναι τώρα στη διαπραγμάτευση για να αγοράσουν νερό από την Τουρκία, θα το μεταφέρουν με τάνκερ Το φθηνότερο μέσο. Αντί, λοιπόν, να πηγαίνουν τα αγροτικά προϊόντα από την Ολλανδία στη Μύκονο, πάρτε ένα τάνκερ, γεμίστε το με πενήντα χιλιάδες τόνους νερό, πηγαίνετε στο κόλπο του Μαραθύτη, γεμίστε τη λιμενοδεξαμενή ή το φράγμα της Μυκόνου. Αυτά είναι πράγματα σύγχρονα, τα οποία γίνονται. Αλλά αυτά δεν σας έχουν ποτέ απασχολήσει. Αντιμετωπίζετε εντελώς ευκαιριακά τις καταστάσεις γι' αυτό είστε και επικίνδυνη κυβέρνηση και επικίνδυνο Υπουργείο. Ακούσατε τι σας είπε ο συνάδελφος κ. Λεβογιάννης και εσείς μιλάτε για αέρα. Υπάρχει πρόβλημα νερού. Υπάρχουν σήμερα καράβια ανοξείδωτα, ναυλώστε ένα να γυρίζει όλα τα νησιά να ρίχνει νερό. Δεν πρέπει κάθε μέρα από το Λαύριο να πηγαίνουν δύο χιλιάδες κυβικά και χίλια κυβικά σαν να είμαστε στο 1912. Ναυλώστε ένα με ανοξείδωτο χάλυβα ή ένα άλλο πρόντακ κάριες με ειδικό καθαρισμό και να γυρίζει όλα τα νησιά και αφού δεν υπάρχουν εγκαταστάσεις να ρίχνει τουλάχιστον στις δεξαμενές. Και ετοιμάστε εγκαταστάσεις να μεταφέρετε με τάνκερ νερό σε όλα τα νησιά να είναι υπερπλήρη. Τα ύδατα στη χώρα μας το χειμώνα πάνε στη θάλασσα. Αντί να πάνε στη θάλασσα, να τα πάτε στα νησιά, ως πλουτοπαραγωγικό πόρο, ως πρώτη ύλη, να ανοίξει η γεωργία, να ανοίξουν οι απασχολήσεις, να ξαναβρεθούν τα εκλεκτά προϊόντα της Μυκόνου και της Νάξου τα οποία ξέρουμε, στην αγορά. Αλλά δεν έχετε περιφερειακή αντίληψη, δεν σας ενδιαφέρει το βάθος της προόδου, σας ενδιαφέρει η ευκαιρία και η κατοχή στην εξουσία. Από την Κυβέρνηση αυτή, δυστυχώς, βεβαιώσατε πως δεν μπορούμε τίποτα να περιμένουμε, το ταχύτερο να φύγετε για να ηρεμήσει ο τόπος.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με όλο το σεβασμό που τρέφω προς τους κυρίους Βουλευτές, θα ήθελα να πω ότι ίσως δεν είστε ενήμερος, κ. Λεβογιάννη, αλλά η συνεργασία που υπάρχει με το Υπουργείο Εσωτερικών και το Υπουργείο Γεωργίας εδώ και τρεις μήνες με τους δημάρχους είναι πρωτοφανής. 'Ηδη από προχθές εστάλη επιστολή από την ΕΥΔΑΠ -και αυτά δεν είναι υποσχέσεις- προς το νομάρχη, ώστε να ναυλώσει τα υδροφόρα πλοία που θα μεταφέρουν το νερό. Οι αποφάσεις είναι συγκεκριμένες και ενισχύεται οικονομικά όλη αυτή η πρόσθετη προσπάθεια. Ο νομάρχης διαβεβαίωσε ότι υπάρχουν υδροφόρα και άρα θα καλυφθεί το θέμα της μεταφοράς νερού, που κυρίως καλύπτει τα νησιά των Κυκλάδων, αλλά και τα Δωδεκάνησα.
Το μόνο πρόβλημα που υπάρχει είναι ότι ξαφνικά όλοι οι δήμοι όλων των νησιών των Κυκλάδων, εμφανίστηκαν με προτάσεις και με αιτήματα οικονομικών ενισχύσεων για την προμήθεια κόμπακτ εγκαταστάσεων αφαλάτωσης. Πάνω από σαράντα τέτοιες προτάθηκαν να χρηματοδοτήσουμε φέτος. 
Θέλω να σας πω ότι κάναμε έρευνα για να δούμε πως αντιμετωπίζεται το πρόβλημα, και θα ήθελα να σας διαβεβαιώσω ότι, πέραν τεσσάρων τέτοιων που έχουν τη δυνατότητα να παραδώσουν οι Σουηδοί -ακόμη και οι Ισραηλίτες δεν μπορούσαν- δεν θα μπορέσουν να παραδοθούν φέτος. Εμείς το πρόβλημα το αντιμετωπίζουμε φέτος και βεβαίως συμφωνούμε με τον κ. Κεδίκογλου που λέει ότι με επιστημονικό τρόπο πρέπει να αντιμετωπίζουμε το θέμα και μία μαζική θα έλεγα μεταφορά και αγορά τέτοιων εγκαταστάσεων ίσως να είναι καταστροφή για τη περιοχή.
Προτάθηκε σ' ένα νησί να κάνουμε οκτώ γεωτρήσεις. Ήδη από τις γεωτρήσεις, που γίνονται άναρχα από τους δημάρχους έχουν γίνει υφάλμυρα τα νερά. Το ΙΓΜΕ θέλω να σας διαβεβαιώσω δεν πήγε τυχαία, πήγε μετά από εντολές και συνεργασία με τους δημάρχους και ολοκληρώνει φέτος τις απόψεις, αλλά δεν είναι στην ίδια πρόταση που κάνουν οι δήμαρχοι. Οι δήμαρχοι θέλουν οκτώ γεωτρήσεις, το ΙΓΜΕ λέει δύο και εμείς λέμε δύο γιατί πρέπει να προστατέψουμε τα νερά.
ΠΡΟΕΔΡΕΥΩΝ (Κωνσταντίνος Γείτονας): Καθίστε, κύριε Κεδίκογλου.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπως λέει ο κ. Κεδίκογλου, συμφωνώ απόλυτα, αλλά δεν μπορεί να πούμε ότι παίρνουμε ένα μεγάλο πλοίο και το μεταφέρουμε από νησί σε νησί λες και είναι περίπατος. 
ΒΑΣΙΛΗΣ ΚΕΔΙΚΟΓΛΟΥ: Γιατί δεν μπορεί να είναι είκοσι πέντε χιλιάδες τόνοι; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ή να πούμε ότι παίρνουμε έναν αγωγό και το μεταφέρουμε και φτιάχνουμε μια υδατοδεξαμενή. Χρειάζονται μελέτες, χρειάζεται σοβαρότητα και βεβαίως όλα αυτά τα αντιμετωπίζει η περιφέρεια. Γιατί όλα αυτά που προτείνει ο κ. Κεδίκογλου γνωρίζει πολύ καλά ότι είναι και στο δεύτερο περιφερειακό πρόγραμμα και στο Γ΄Κοινοτικό Πλαίσιο Στήριξης. 
Να σας αναφέρω νησιά; Τήνος, Κουφονήσια, Αμοργός, Σχοινούσα, Ηράκλεια, Θηρασία, Φολέγανδρος, Σίκυνος, Κίμωλος, Ανάφη έπαιρναν νερό και θα συνεχίσουν να παίρνουν. Και συμφωνήθηκε να πάρουν επιπλέον η Ηράκλεια, η Φολέγανδρος, η Μύκονος, η Μήλος, η Πάρος και η Θήρα με τέσσερις χιλιάδες κυβικά νερό ημερήσια επιπλέον.
Αλλά ας το παρακολουθήσουμε. Δεν μπορεί να επιδοτούμε και να επιχορηγούμε από το κράτος, τη μεταφορά νερού και να μην επιβάλλουν τέλη ύδρευσης οι δήμοι. Κάποτε, λοιπόν, πρέπει να σεβόμαστε το νερό και στα μικρά και στα μεγάλα νησιά και αυτό σε συνεργασία με την Τοπική Αυτοδιοίκηση και τη Νομαρχιακή Αυτοδιοίκηση προσπαθούμε να προωθήσουμε. Πρέπει να σεβόμαστε το νερό. Και το νερό δεν πρέπει να το επιχορηγούμε έτσι τυχαία και να το μεταφέρουμε στα νησιά ή στις άνυδρες περιοχές. Πρέπει να υπάρχει συνυπευθυνότητα και ταυτόχρονα πρέπει να επιβάλλονται και τα τέλη ώστε να μειώνεται το κόστος που τελικά επιβαρύνει το σύνολο του ελληνικού λαού. 
Έχω και πολλά άλλα να σας πω. Θα διατεθούν εννιακόσια εκατομμύρια (900.000.000) για τη μεταφορά νερού από το κάτω σημείο των νησιών στα υψηλότερα (ενδο)νησιώτικη δηλαδή μεταφορά νερού. Θα δοθούν διακόσια δισεκατομμύρια (200.000.000.000) για την προμήθεια των απαραίτητων δεξαμενών και δικτύων. Θα διατεθούν φέτος οκτακόσια εκατομμύρια (800.000.000) για τη μεταφορά νερού και ήδη έχουν βγει σε δημοπρασίες οι δήμοι και αγοράζονται μηχανήματα αφαλάτωσης.
ΝΙΚΟΛΑΟΣ ΛΕΒΟΓΙΑΝΝΗΣ: Άλλα λένε οι δήμοι στη διαμαρτυρία τους, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Δεν γίνεται όμως έτσι! 
ΒΑΣΙΛΗΣ ΚΕΔΙΚΟΓΛΟΥ: Είναι εντελώς άλλη αντίληψη, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι!
Ολοκληρώστε, κύριε Υπουργέ.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κλείνω, κύριε Πρόεδρε,
Υπάρχει πράγματι οξύ πρόβλημα φέτος. Η Κυβέρνηση για τη φετινή περίοδο έχει κάνει τις απαραίτητες προετοιμασίες δράσεις και ενέργειες, ώστε να μη δημιουργηθεί κυρίως πρόβλημα στα νησιά, αλλά και στις παραθαλάσσιες ηπειρωτικές περιοχές και θεωρώ ότι σε συνεργασία με την Τοπική Αυτοδιοίκηση και με τις χρηματοδοτήσεις που επιπλέον θα δώσει -και αποφασίστηκε αυτό- το Υπουργείο Εθνικής Οικονομίας, θα αντιμετωπίσουμε το πρόβλημα. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 1011/6.6.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις δηλώσεις της Υπουργού, κατά τη διάρκεια επίσκεψής της στην Κρήτη που αφορούν τους κατοίκους των Ζωνιανών Κρήτης.
Η επίκαιρη ερώτηση του κ. Δεικτάκη έχει ως εξής:
"Κατά την περιοδεία σας στην Κρήτη εκφραστήκατε με λόγια και φράσεις για τους κατοίκους της Κοινότητας "Ζωνιανών" Ρεθύμνης που δεν ταιριάζουν σε Υπουργό, διότι προσβάλλουν και μειώνουν στο σύνολό τους, τους Κρήτες.
Ερωτάσθε: 
Εάν προτίθεσθε να ζητήσετε συγνώμη για τις φράσεις αυτές που είναι περίπτωση πρωτοφανής όχι μόνο για τους υπερήφανους Κρητικούς αλλά για την Ελλάδα γενικότερα. Εάν δεν το πράξετε θα μείνετε στην ιστορία ως η Υπουργός υβριστής που εγκαινιάζει νέες μεθόδους αντιμετώπισης όσων δεν υποτάσσονται στις ετσιθελικές και αυταρχικές αποφάσεις του Υπουργείου της".
Θα απαντήσετε εσείς, κύριε Καϊσερλή;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε, ευχαριστώ.
Φοβάμαι, κύριε Πρόεδρε, και αρχίζω να πιστεύω ότι υπάρχει μια παρεξήγηση στη στάση και στις συμπεριφορές ανθρώπων και ενίοτε και κάποιων πολιτικών. Θα ήθελα να σας ενημερώσω ότι μία ελάχιστη μερίδα ανθρώπων της περιοχής των Ζωνιανών στο Νομό Ρεθύμνης συμπεριφέρθηκε κατά την κρίση μου κατά τρόπο βάναυσο και αυταρχικό σ' έναν πολιτικό πρώτα, σ' έναν εκπρόσωπο της Κυβέρνησης και φυσικά στην Υπουργό Εσωτερικών κατά την τελευταία επίσκεψή της στην Κρήτη. Η Υπουργός όπως γνωρίζετε επισκέφθηκε την επαρχία Μηλοποτάμου με στόχο τη συνεργασία και τον προγραμματισμό έργων και δράσεων για την ενιαία ανάπτυξη της περιοχής. Συνεργάστηκε -και αυτό το γνωρίζετε- με το σύνολο των κατοίκων της, οι οποίοι την υποδέχτηκαν όπως αρμόζει στο δημοκρατικό λαό της Κρήτης και όπως υποδέχεται το σύνολο των πολιτικών. Αντίθετα σε μια μικρή περιοχή του Μηλοποτάμου κάποιοι κάτοικοι έκλεισαν τους δρόμους, γιατί πιστεύουν ότι στην περιοχή τους πρέπει να υπάρχουν ακόμα συρματοπλέγματα και όποιος εισέρχεται σ' αυτήν θα πρέπει να είναι εφοδιασμένος -και το λένε σε όλους τους τόνους προς όλους τους πολιτικούς- με διαβατήριο. Σ' αυτές τις εγκληματικές κατά την κρίση μας πράξεις, που στρέφονται εναντίον του ίδιου του τόπου και της ανάπτυξης του τόπου, μία ευνομούμενη πολιτεία, το σύνολο των πολιτών της Κρήτης και φυσικά το σύνολο του πολιτικού κόσμου δεν θα πρέπει να υποχωρεί και πολύ περισσότερο θα πρέπει να τις στιγματίζει.
Η Υπουργός είχε το πολιτικό θάρρος να επισκεφθεί την περιοχή και να συζητήσει με τους κατοίκους της για τα προβλήματα και τον τρόπο επίλυσής τους και αντ' αυτού εισέπραξε συμπεριφορές που δεν συνάδουν με τα δημοκρατικά αισθήματα του συνόλου των Κρητών. 
Αυτές οι συμπεριφορές δεν μπορούν να γίνουν αποδεκτές. Πρέπει να καυτηριάζονται από το σύνολο του πολιτικού κόσμου και πολύ περισσότερο η Κυβέρνηση είναι υποχρεωμένη να πάρει όλα εκείνα τα απαραίτητα μέτρα, που απαιτούνται για να πέσουν τα συρματοπλέγματα και οι διαχωριστικές γραμμές, που ξεκινούν, όπως ξέρετε πολύ καλά κύριε Δεικτάκη, από σωρεία προσωπικών κυρίως συμφερόντων, τα οποία και γνωρίζετε, συμφέροντα όμως που στρέφονται εναντίον του συνόλου των κατοίκων της περιοχής Μυλοποτάμου και όλης της Κρήτης. Ακριβώς αυτό το νόημα και αυτήν τη λογική είχε η θέση της Υπουργού κατά την επίσκεψή της στην περιοχή του Μυλοποτάμου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Δεικτάκης έχει το λόγο. 
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρίες και κύριοι συνάδελφοι, θλίβομαι κατ' αρχάς διότι δεν είναι παρούσα η Υπουργός για να δώσει η ίδια την ευθεία απάντηση που θα έπρεπε για τις απαράδεκτες εκείνες δηλώσεις και χαρακτηρισμούς. Και για να ενημερώσω το Σώμα, θα ήθελα να πω ότι στην τριήμερη επίσκεψή της στην Κρήτη, ένα χωριό το οποίο επί τρεις μέρες συζητούσε μαζί της παρασκηνιακά το πρόβλημά του, δηλαδή το πρόβλημα της Κοινότητος των Ζωνιανών να παραμείνουν ως κοινότητα, και δεν έγινε αποδεκτό, εκείνοι θεώρησαν μ' έναν τρόπο πράγματι απαράδεκτο, κύριε Υπουργέ, να κλείσουν τους δρόμους -μεθόδους, τις οποίες δεν επικροτώ προσωπικά, ας το αφήσουμε αυτό...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Και με όπλα. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κρήτη είναι. 
ΓΕΩΡΓΙΟΣ ΔΕΙΚΤΑΚΗΣ: Κρήτη είναι βεβαίως, λέγει ο κ. Ανωμερίτης. 
Θα ήθελα, λοιπόν, να ενημερώσω το Σώμα λέγοντας ότι, αφού δεν την άφησαν να μπει σ' αυτό το χωριό -κατά τη γνώμη μου θα έπρεπε να την είχαν αφήσει να μπει και να μην την αφήσουν να βγει, αυτό ήταν το λάθος τους.
ΠΡΟΕΔΡΕΥΩΝ (Κωνσταντίνος Γείτονας): Τώρα όμως αυτό αναιρεί αυτό που είπατε προηγουμένως, ότι δεν επικροτείτε μεθόδους βίας.
ΓΕΩΡΓΙΟΣ ΔΕΙΚΤΑΚΗΣ: Αφού έκαναν το λάθος, κύριε Πρόεδρε, να το έκαναν μ' αυτόν τον τρόπο. 
ΠΡΟΕΔΡΕΥΩΝ (Κωνσταντίνος Γείτονας): Καλώς. Απλώς για να καταλαβαίνουμε τι λέμε γιατί αυτό αναιρεί το προηγούμενο που είπατε περί διαφωνίας σας.
ΓΕΩΡΓΙΟΣ ΔΕΙΚΤΑΚΗΣ: Έκανε το λάθος η συντονιστική επιτροπή, ας το έκανε τουλάχιστον σωστά. 
Πιο κάτω, λοιπόν, στο επόμενο χωριό, τι είπε η κυρία Υπουργός; Ότι είχε να κάνει με άθλιους τρομοκράτες και θρασύδειλους εγκληματίες. Αυτό είπε η κυρία Υπουργός και γι' αυτό, κύριε Υφυπουργέ, την καλούμε σήμερα να ανακαλέσει όλα αυτά τα οποία είπε, γιατί για μας τους Κρητικούς τους υπερήφανους και λεβέντες, είναι απαράδεκτο να ακούγονται αυτά τα πράγματα. 
Εν πάση περιπτώσει, εκεί που την κάλεσαν και χόρεψε -μας χόρεψε στην Κρήτη καλαματιανό- ε, κάποιοι τη χόρεψαν πεντοζάλι. Δεν πειράζει. Δεν είχαν άλλο τρόπο, κύριε Πρόεδρε να δημοσιοποιήσουν και να μεγιστοποιήσουν το πρόβλημά τους. Αυτός ήταν ο τρόπος που διάλεξε μια μάζα ανθρώπων. 
Εδώ, να σας πω και να σας γνωρίσω ότι είναι η μεγαλύτερη μάζα πολυτέκνων σε όλη την Ευρώπη. Το 85% των νοικοκυριών είναι πολύτεκνοι και αποτελούν, θα μπορούσαμε να πούμε, δημογραφικά μια ελπίδα για το έθνος. Αυτοί οι άνθρωποι έστειλαν στο Στρατό είκοσι τέσσερα παιδιά κατά την τελευταία θητεία και μόνο τέσσερα από όλη την άλλη επαρχία. Ας σεβαστούμε αυτούς τους ανθρώπους, ας δώσουμε μια λύση. Και θέλω η ένθερμη συμπαράσταση που υπήρξε για την κοινότητα των Ανωγείων να υπάρξει και εδώ, κύριε Υφυπουργέ. Δυο περιπτώσεις είναι στην Κρήτη. Ας δώσουμε λύσεις. Η Ασί Γωνιά και η Γαύδος. Εδώ στην Εκάλη, το χωριό του κ. Φούρα, το Φρε Χανίων είναι κοινότητες. Ας δώσουμε, λοιπόν, την ευκαιρία σε άλλη μια κοινότητα -μια και το θέλει και μπορεί και μόνη της να ανταπεξέλθει στα οικονομικά της- να μείνει κοινότητα και να μη δημιουργήσουμε περαιτέρω πρόβλημα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής έχει το λόγο. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Καταλήξατε κύριε Δεικτάκη σε μια άλλη τοποθέτηση και σε ένα άλλο αίτημα για το οποίο δεν σας κρύβω ότι δεν είμαι προετοιμασμένος να σας απαντήσω, αν και μπορώ ευχάριστα να σας πω τι συμβαίνει. Σίγουρα δεν είναι το ίδιο πρόβλημα η περίπτωση των Ζωνιανών με την περίπτωση των Ανωγείων. Και σεις το γνωρίζετε πολύ καλύτερα από μένα.
Θα σας έλεγα ότι η Υπουργός -και αυτό πρέπει να το κρατήσετε- δεν πήγε με τη συνοδεία ειδικών δυνάμεων. Πήγε για προγραμματισμό της ανάπτυξης και για δράσεις της ευρύτερης περιοχής, αλλά και των ίδιων των Ζωνιανών. Και αν μίλησε όπως μίλησε, μίλησε για τους ελάχιστους εκείνους κατοίκους οι οποίοι με όπλα και με οδοφράγματα εμπόδισαν έναν πολιτικό -και πρέπει να το προσέξετε- όπως εμποδίζουν και άλλους πολιτικούς και άλλων παρατάξεων να εισέλθουν μέσα στο χώρο της περιοχής τους, για τον οποίο χώρο η Υπουργός πήγε με προτάσεις ανάπτυξης μέσα στις οποίες βεβαίως συνδέεται και η συνεργασία και η συνεννόηση των τοπικών κοινωνιών και των τοπικών αυτοδιοικήσεων. 
Αυτές λοιπόν, κύριε Δεικτάκη, τις αυθαίρετες δράσεις και ενέργειες -να μην πω τη λέξη παράνομες- ελαχίστων πρέπει όλοι να τις καταδικάζουμε.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 1009/6-6-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τη λήψη μέτρων για την κάλυψη των αναγκών σε νέο προσωπικό, της Κτηνιατρικής Υπηρεσίας κλπ. 
Η επίκαιρη ερώτηση του κ. Στριφτάρη έχει ως εξής:
"Από την προκαταρκτική έκθεση των κοινοτικών επιθεωρητών, η οποία αφορά στον τρόπο εφαρμογής της νομοθεσίας για τις σπογγώδεις εγκεφαλοπάθειες (ΣΕ), καθώς και από τις επιστολές που ανταλλάχτηκαν ανάμεσα στο Υπουργείο Γεωργίας και τον αρμόδιο επίτροπο προκύπτουν σημαντικές κυβερνητικές ευθύνες, αφού στη χώρα μας είναι πλημμελής ο τρόπος αντιμετώπισης των κατευθύνσεων για τις ΣΕ, ενώ ο τρόπος χειρισμού των υλικών υψηλού κινδύνου στα σφαγεία είναι απαράδεκτος. 
Εξαιτίας των ελλείψεων σε προσωπικό που αντιμετωπίζει η Κτηνιατρική Υπηρεσία, αλλά και τη διάθεση των κοινοτικών κονδυλίων όχι για προσλήψεις, αλλά για κάλυψη υπερωριών δημιουργούνται σοβαρά προβλήματα στην εφαρμογή των απαιτήσεων για την αντιμετώπιση του προβλήματος των ΣΕ. Εξάλλου δημιουργούνται σοβαρές επιφυλάξεις για την αξιοπιστία της διαχείρισης των κονδυλίων, την αναγκαιότητα εφαρμογής του λογιστικού συστήματος, όπως επίσης και στον τρόπο με τον οποίο η Κυβέρνηση διοικεί την Κτηνιατρική Υπηρεσία επιτρέποντάς της να εμφανίζεται ότι χαράζει η ίδια την κτηνιατρική πολιτική της χώρας (π.χ. παροχή στοιχείων για τις ΣΕ στην ΕΕ).
Ερωτάται ο κύριος Υπουργός ποια μέτρα θα πάρει η Κυβέρνηση για την κάλυψη των αναγκών σε νέο προσωπικό και με ποιον τρόπο προτίθεται να διασφαλίσει την σωστή λειτουργία της Κτηνιατρικής Υπηρεσίας καθιστώντας την αποτελεσματική στη διαχείριση και αξιοποίηση και των κοινοτικών κονδυλίων, για την αντιμετώπιση των ΣΕ και των άλλων νοσημάτων ζώων;"
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ πολύ, κύριε Πρόεδρε.
Θα ήθελα να ξεκινήσω λέγοντας ότι θα ήταν αλήθεια αν συζητούσαμε πριν από ένα χρόνο, ότι η Κτηνιατρική Υπηρεσία με το προσωπικό που διαθέτει δεν επαρκεί για να καλύψει ανάγκες ιδιαίτερα αυξημένες λόγω των διατροφικών κρίσεων. Όμως, κύριε Στριφτάρη, πρέπει να ξέρετε ότι ήδη για τον τομέα της κτηνιατρικής έχουν προσληφθεί τετρακόσια ογδόντα τέσσερα άτομα, έχουν προσληφθεί για την κεντρική υπηρεσία μόνο, πενήντα ένα μόνιμοι κτηνίατροι, όπως επίσης και με σχέση εργασίας ιδιωτικού δικαίου ενός χρόνου άλλοι εβδομήντα δύο κτηνίατροι. 
Θεωρούμε, λοιπόν, ότι αυτό το προσωπικό που αναφέρεται μόνο στην κεντρική υπηρεσία είναι επαρκές, αν συνυπολογίσουμε ότι ταυτόχρονα οι κτηνιατρικές υπηρεσίες είναι υπηρεσίες οι οποίες υπόκεινται στον έλεγχο και την ευθύνη της Νομαρχιακής Αυτοδιοίκησης και ταυτόχρονα με τις δικές μας προσπάθειες για κάλυψη του προσωπικού γίνονται ανάλογες προσπάθειες σε συνεργασία με το Υπουργείο Εσωτερικών για την πρόσληψη και μέσω της Νομαρχιακής Αυτοδιοίκησης επιπλέον προσωπικού. 
Το εάν επαρκεί ή όχι η Κτηνιατρική Υπηρεσία, τεκμηριώνεται από κάποιες συγκεκριμένες επιτυχίες -και πρέπει να το αναγνωρίσετε κι εσείς- που έχει η Κτηνιατρική Υπηρεσία, το Υπουργείο Γεωργίας και η ελληνική Κυβέρνηση σε μια περίοδο ιδιαίτερα κρίσιμη, όπως ήταν η περίοδος που περάσαμε και περνάμε ακόμα, της εμφάνισης διαδοχικών διατροφικών κρίσεων. Ξέρετε ότι αυτές οι διατροφικές κρίσεις δεν άγγιξαν τη χώρα μας και όποτε εμφανίστηκαν στη χώρα μας κάποια φαινόμενα αντιμετωπίστηκαν ιδιαίτερα άμεσα και αποτελεσματικά.
Ο αφθώδης πυρετός εμφανίστηκε στη χώρα μας, στον Έβρο, πριν από ένα χρόνο περίπου από την Τουρκία και αντιμετωπίστηκε με άμεση και ιδιαίτερα αποτελεσματική παρέμβαση του Υπουργείου Γεωργίας. Σε δύο μήνες η περιοχή απελευθερώθηκε και ο αφθώδης πυρετός στην Ελλάδα έμεινε περιορισμένος σε μια πολύ μικρή ζώνη. Εάν αυτό το συγκρίνουμε ότι γίνεται σήμερα στην Ευρωπαϊκή Ένωση, σε άλλες χώρες, τότε οφείλετε να αναγνωρίσετε ότι ήταν μια ιδιαίτερα σημαντική επιτυχία της χώρας μας.
Πρόσφατα, μάλιστα, η χώρα μας με απόφαση του Διεθνούς Γραφείου Επιζωοτιών, του αρμόδιου Διεθνούς Οργανισμού, χαρακτηρίσθηκε ελεύθερη, απαλλαγμένη από τον αφθώδη πυρετό και μάλιστα χωρίς να προχωρήσει στη διαδικασία του εμβολιασμού των ζώων. Και αυτό είναι μία διεθνής αναγνώριση και γι' αυτό είμαστε περήφανοι.
Υπάρχει το πρόβλημα της σπογγώδους εγκεφαλοπάθειας των βοοειδών. Όταν εμφανίσθηκε το πρόβλημα η Ελλάδα είχε ένα εργαστήριο που μπορούσε να κάνει αναλύσεις. Σήμερα υπάρχουν τέσσερα εργαστήρια. Από την αρχή του χρόνου μέχρι σήμερα έχουμε προχωρήσει σε υποχρεωτικούς ελέγχους σε όλα τα ζώα που σφάζονται σε ηλικία άνω των τριάντα μηνών. Έχουν γίνει μέχρι σήμερα πέντε χιλιάδες εκατόν είκοσι πέντε ΄(5125) έλεγχοι σε ζώα που έχουν σφαγεί, ηλικίας άνω των τριάντα μηνών και δεν βρέθηκε κανένα κρούσμα. Και είμαστε μία από τις τέσσερις ευρωπαϊκές χώρες που δεν έχουν εμφανίσει ακόμη, παρά τους ελέγχους -και είναι αυστηροί οι έλεγχοι- τη σπογγώδη εγκεφαλοπάθεια και ελπίζουμε ότι αυτό θα το διατηρήσουμε και στο μέλλον.
Σίγουρα, όμως, μπορούμε να εγγυηθούμε κάτι. Οτιδήποτε διατίθεται από τη χώρα μας στην αγορά, έχει ελεγχθεί. Επομένως, μπορούμε να πούμε ότι με τον καλύτερο δυνατό τρόπο προσπαθούμε -και είναι πολύ επίπονες οι προσπάθειες- να διασφαλίσουμε την υγεία των Ελλήνων καταναλωτών, γιατί είναι το πρώτο μέλημά μας και στη συνέχεια να υποστηρίξουμε την εγχώρια παραγωγή και τους παραγωγούς που μοχθούν γι' αυτήν και δικαιούνται να απολαμβάνουν τα του μόχθου τους.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Ολοκληρώνω, κύριε Πρόεδρε, σε μισό λεπτό.
Αναφερθήκατε, κύριε Στριφτάρη, σε κάποια έκθεση. Λυπάμαι που η αναφορά σας είναι μόνο στην έκθεση και δεν συμπεριλαμβάνει και τα στοιχεία της απάντησής μας σε αυτήν την έκθεση. Και τα στοιχειά αυτά βρίσκονται σε εκατό σελίδες κειμένου τα οποία έχουν αποσταλεί. 
Θα συνεχίσω στη δευτερολογία μου, γιατί δυστυχώς ο χρόνος είναι περιορισμένος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Κατ' αρχήν θέλω να πω στον κύριο Υφυπουργό, ότι δεν είναι μόνο η έκθεση. Είναι και η αναφορά της Ένωσης Κτηνιάτρων Δημοσίων Υπαλλήλων που λέει αυτά που αναφέρουμε στην ερώτησή μας.
Δύο ζητήματα θέλω να αναφέρω στον κύριο Υφυπουργό.
Πρώτον, αληθεύει, κύριε Υφυπουργέ, ότι πέντε υπάλληλοι της υπηρεσίας πήραν δέκα εκατομμύρια (10.000.000) υπερωρίες από λεφτά τα οποία έχουν δοθεί για προσλήψεις, ναι ή όχι;
Όσον αφορά τους εβδομήντα δύο, είναι ο νόμος που ψηφίσαμε πρόπερσι -πότε τον ψηφίσαμε- και κάνει υποχρεωτική την πρακτική εξάσκηση των γεωτεχνικών πριν τους δοθεί άδεια εξάσκησης επαγγέλματος. Δεν είναι ότι τους πήρατε για την υπηρεσία. Ήρθαν οι άνθρωποι να κάνουν ένα καθήκον το οποίο το επιβάλλατε, αν και εμείς φυσικά διαφωνούσαμε γιατί όταν τελειώνουν την Κτηνιατρική Σχολή ή τη Γεωπονική, νομίζουμε ότι είναι ικανοί, αφού πήραν πτυχίο, να ασκήσουν και το επάγγελμα.
Δεύτερο ζήτημα στο οποίο θέλω να απαντήσετε: Είπατε για τον αφθώδη πυρετό, τον καταπολεμήσαμε, τον κάναμε, τον ράναμε. Επειδή έχω προσωπική εμπειρία και έχω δουλέψει σε πολλές κτηνοτροφικές μονάδες, ξέρετε ότι στην Ελλάδα οι πιο πολλές κάνουν εμβόλια -και καλά κάνουν κατά τη γνώμη μου- κατά του αφθώδους πυρετού. Καλά κάνουν και κάνουν εμβόλια προληπτικά για τον αφθώδη πυρετό. Δεν σας είδα, όμως, να επιμένετε ότι και στην Ευρωπαϊκή Ένωση πρέπει να δούμε τον προληπτικό εμβολιασμό γιατί κακά τα ψέματα, τουλάχιστον δεν διατρέχει κανένα κίνδυνο ούτε το ζώο ούτε η υγεία του ανθρώπου από το εμβόλιο κατά του αφθώδους πυρετού. 
Αυτό που θέλουμε τελικά να πούμε είναι το εξής: Μόνο πενήντα μόνιμοι κτηνίατροι λείπουν από την υπηρεσία; Εδώ τα στοιχεία τουλάχιστον, το οργανόγραμμα που υπάρχει και αυτό που θα φτιάξετε, προβλέπει πολύ περισσότερους από αυτούς που υπηρετούν σήμερα. Εάν θέλετε να εξυπηρετείτε μία ομάδα δέκα ατόμων, να τους δίνετε κάτω από το τραπέζι υπερωρίες χωρίς να τις κάνουν και ενώ είναι υποχρεωμένοι να κάνουν αυτήν τη δουλειά που κάνουν, είναι δική σας υπόθεση. Δεν είναι, όμως, καλό να γίνεται αυτό σε βάρος της υγείας του ελληνικού λαού, που έχει σχέση βέβαια με την υγεία των ζώων.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Στριφτάρη, αυτός που σας ενημερώνει, δεν σας ενημερώνει σωστά και αδικεί -παρακαλώ προσέξτε με- όχι μόνο τη δουλειά των υπολοίπων συναδέλφων του, αλλά και τη δουλειά του ίδιου. 
ΣΠΥΡΙΔΩΝ ΣΤΡΙΦΤΑΡΗΣ: Η ΠΕΚΔΥ τα λέει αυτά. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αδικεί, σας επαναλαμβάνω, και ξέρω πολύ καλά τι λέω, κύριε Στριφτάρη. Αυτός που σας ενημερώνει, σας ενημερώνει πρώτον λάθος και δεύτερον αδικεί όχι τη δουλειά των υπολοίπων, αλλά και τη δουλειά τη δική του, γιατί είναι καλή δουλειά. Ας μην την αδικεί και ας τον προστατεύσετε. Αυτό είναι το πρώτο.
Δεύτερον, αναφέρεσθε σε υπερωρίες δέκα εκατομμυρίων, πέντε εκατομμυρίων, δεν ξέρω πόσο. Όχι, κύριε Στριφτάρη, δεν είναι έτσι. Είναι υπερωρίες όλων όσων ασχολούνται με το πρόγραμμα ΕΒΡΟΣ. Είναι ένα πρόγραμμα, για το οποίο έχουμε βραβευθεί από την Ευρωπαϊκή Ένωση. Είναι ένα πρόγραμμα με το οποίο διαπιστώσαμε σε δύο μέρες μόλις εμφανίσθηκε ο αφθώδης πυρετός στην Ελλάδα το πρόβλημα, το εντοπίσαμε άμεσα και μπορέσαμε να το αντιμετωπίσουμε.
Αναφέρεσθε στους εβδομήντα δύο που ήρθαν με το νόμο που ψηφίσαμε. Βεβαίως ήρθαν και είναι στην υπηρεσία. Στο καφενείο είναι; Δεν συμβάλλουν; 
ΣΠΥΡΙΔΩΝ ΣΤΡΙΦΤΑΡΗΣ: Θα φύγουν. Τελείωσε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν συμβάλλουν στη λειτουργία της υπηρεσίας;
ΣΠΥΡΙΔΩΝ ΣΤΡΙΦΤΑΡΗΣ: Όχι. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρεσθε στα εμβόλια του αφθώδη. Δεν γίνονται τέτοια εμβόλια, κύριε Στριφτάρη.
ΣΠΥΡΙΔΩΝ ΣΤΡΙΦΤΑΡΗΣ: Δεν γίνονται;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όχι, κύριε Στριφτάρη, δεν γίνονται εμβολιασμοί για τον αφθώδη πυρετό.
ΣΠΥΡΙΔΩΝ ΣΤΡΙΦΤΑΡΗΣ: Σοβαρά;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Σοβαρά. Γιατί αν γίνονταν, τότε τα κρέατά μας θα ήταν δεσμευμένα στη χώρα και είναι μία πολιτική, την οποία εμείς δεν την αποδεχόμαστε ως κτηνιατρική αντίληψη και εφαρμογή. Και όπως βλέπετε, στο σύνολό της η Ευρωπαϊκή Ένωση για να αντιμετωπίσει τον αφθώδη πυρετό, ήταν ιδιαίτερα επιφυλακτική στο να προχωρήσει σε εμβολιασμούς, γιατί ο εμβολιασμός μεταφέρει το πρόβλημα, το διαιωνίζει και αναγκαζόμαστε να το συντηρούμε στη χώρα μας.
Η χώρα μας, λοιπόν, με βάση διεθνή πιστοποιητικά, τα οποία δεν μπορείτε να αγνοείτε, είναι απαλλαγμένη και χωρίς εμβόλια και αυτό είναι ιδιαίτερα σημαντικό.
Δεν μπορείτε να παραγνωρίζετε, κύριε Στριφτάρη, τα τέσσερα εργαστήρια, που λειτουργούν νύχτα-μέρα. Δεν μπορείτε να παραγνωρίζετε ότι στην Ευρωπαϊκή Ένωση έπεσε σαν κύμα ο αφθώδης πυρετός και στην Ελλάδα σε δύο μήνες εξοντώθηκε και μάλιστα σε μία μικρή περιοχή της χώρας μας. Δεν μπορείτε να αγνοείτε ότι γίνονται διαρκείς έλεγχοι. Σας είπα ότι έχουν παρθεί μέχρι τώρα πέντε χιλιάδες εκατόν είκοσι πέντε (5125) δείγματα για τη σπογγώδη εγκεφαλοπάθεια και δεν έχει βρεθεί κανένα κρούσμα μέχρι στιγμής.
Επίσης δεν μπορείτε να επικαλείσθε μεμονωμένα, μονομερώς και μονοσήμαντα ότι στέλνει η Ευρωπαϊκή Ένωση, εξυπηρετώντας όποια συμφέροντα ή όποιες υπηρεσίες κάποιων ή να αναφέρεσθε στις επαφές του κ. Ανωμερίτη με τον επίτροπο κ. Μπιρν, αγνοώντας όμως την απάντηση της ελληνικής Κυβέρνησης και του ίδιου του Υπουργού και να αναφέρεσθε μόνο σ' εκείνα τα στοιχεία και όχι στα στοιχεία, που καταθέτει η χώρα μας και η ελληνική Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 58/11.5.2001 επερώτηση των Βουλευτών της Νέας Δημοκρατίας κυρίων Αθανασίου Νάκου, Ευάγγελου Μπασιάκου, Ευάγγελου Πολύζου, Παρθένας Φουντουκίδου, Κωνσταντίνου Τσιπλάκη, Ηλία Φωτιάδη, Ανέστη Αγγελή, Γεωργίου Δεικτάκη, Γεωργίου Καρασμάνη, Θεόδωρου Κατσίκη -ακολουθούν και οι υπογραφές σαράντα πέντε Βουλευτών- προς τον Υπουργό Γεωργίας, σχετικά με τα προβλήματα των βαμβακοπαραγωγών.
Από τη Νέα Δημοκρατία για τη συζήτηση της επερώτησης ορίζεται ως Κοινοβουλευτικός Εκπρόσωπος ο Βουλευτής Μαγνησίας κ. Αθανάσιος Νάκος και από το Συνασπισμό της Αριστεράς και της Προόδου ορίζεται Κοινοβουλευτική Εκπρόσωπος η Βουλευτής κα Ασημίνα Ξηροτύρη-Αικατερινάρη. 
Το λόγο έχει ο κ. Μπασιάκος.
ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, συζητούμε σήμερα ένα πολύ σημαντικό πρόβλημα της ελληνικής γεωργίας, ιδιαίτερα μετά τη δυσμενέστατη εξέλιξη, που είχε η συζήτηση και οι διαδικασίες σε σχέση με την αναθεώρηση της Κοινής Οργάνωσης Αγοράς Βάμβακος, που πλήττει εκατόν είκοσι χιλιάδες βαμβακοκαλλιεργητές της χώρας μας και εξ αυτού του λόγου πλήττει συνολικά την αγροτική οικονομία.
Πραγματικά, η νέα δυσμενέστατη εξέλιξη ολοκληρώθηκε με αποκλειστική ευθύνη της Κυβέρνησης, η οποία μετά από μια μακρά περίοδο διαπραγματεύσεων και συζητήσεων και μετά από μια στρατηγική, όπως έλεγε, παρέμβασή της, συζήτησε με τους Υπουργούς χωρών που παράγουν βαμβάκι, όπως είναι η Ισπανία. Διαμόρφωσε στρατηγική και παρενέβη στα αρμόδια όργανα, όπως μας λέει. Οδηγηθήκαμε, όμως, σε μια ιδιαίτερα δυσμενή και αποτυχημένη εξέλιξη, η οποία πλήττει το εισόδημα των βαμβακοπαραγωγών και έρχεται ως συνέχεια παλαιότερων, δυσμενών επίσης ρυθμίσεων, που ολοκληρώθηκαν και συμφωνήθηκαν επί υπουργίας του κ. Τζουμάκα το 1995, με την ψήφιση του περιβόητου κανονισμού. 
Η βαμβακοκαλλιέργεια οδηγήθηκε πλέον σε τραγικό αδιέξοδο. Το λέω αυτό -και λυπάμαι- γιατί ο παριστάμενος Υπουργός διατυμπάνιζε επί μήνες ολόκληρους, μέχρι και την επόμενη ημέρα της ψήφισης του νέου κανονισμού τη χαρά του, ότι οι ρυθμίσεις από την Ευρωπαϊκή Ένωση είναι ιδιαίτερα θετικές για την ελληνική πλευρά.
Εδώ φαίνεται το πρώτο λάθος της διαπραγματευτικής του τακτικής. Δεν είναι δυνατόν, κύριε Υπουργέ, να συζητάμε επί μήνες, να διαμορφώνονται συμμαχίες, να προβαίνετε σε συζητήσεις, να έρχεστε σε επικοινωνία και συνεργασία ενδεχομένως με κάποιους φορείς των αγροτών και την ίδια στιγμή, όταν εξακολουθούν οι διαπραγματεύσεις να θριαμβολογείτε ότι όλα θα πάνε καλά. Όταν απέναντί σας έχετε μια πρόταση η οποία είναι δυσμενής -και εκεί έχετε ευθύνη, γιατί η πρόταση να είναι δυσμενής- δεν μπορέσατε να εξηγήσετε, δεν πείσατε τελικώς τους κοινοτικούς εταίρους μας και τους τεχνοκράτες των Βρυξελλών ότι έχουμε δίκιο να διεκδικούμε μεγαλύτερη εγγυημένη ποσότητα παραγωγής και να διεκδικούμε όσο το δυνατόν μεγαλύτερη στήριξη του εισοδήματος των βαμβακοκαλλιεργητών.
Αυτή η θριαμβολογία σας σταμάτησε ξαφνικά μετά την ψήφιση του Κανονισμού όταν συναισθανθήκατε το λάθος σας. Δεν ξέρω αν η σύγχυση από την οποία διακατέχεστε ήταν ηθελημένη ή αθέλητη, αλλά εγώ θα ήθελα να πάρω την επιεικέστερη πλευρά ότι ήταν αθέλητη, δηλαδή δεν ήταν σύγχυση ηθελημένη για να παραπλανήσει τους αγρότες και να τους οδηγήσει στο λανθασμένο συμπέρασμα, ότι τα πράγματα θα πάνε καλύτερα. Είχατε, λοιπόν, σύγχυση και προσγειωθήκατε μετά την ψήφιση του Κανονισμού με τις πράξεις που έγιναν και με τους λογαριασμούς στους οποίους προχώρησαν όλοι οι αρμόδιοι εκπρόσωποι βεβαιωθήκατε και εσείς ότι για την ίδια παραγωγή που είχαμε φέτος, η τιμή του προϊόντος του χρόνου με την ισχύ του νέου Κανονισμού θα είναι μειωμένη ως 20%. Τα στοιχεία ας τα διαψεύσετε.
Το πρώτο σημαντικό λάθος, λοιπόν, είναι ότι κατά τη διάρκεια των διαπραγματεύσεων και προτού ολοκληρωθεί η συζήτηση για το νέο Κανονισμό, τη νέα οργάνωση της αγοράς βάμβακος, θριαμβολογούσατε και ουσιαστικά αποδυναμώνατε τη διαπραγματευτική θέση της ελληνικής πλευράς, χωρίς να επιτύχετε τελικώς κανένα απολύτως θετικό αποτέλεσμα. 
Το δεύτερο σημαντικό ζήτημα είναι ότι προτού ολοκληρωθούν οι συζητήσεις, προχωρήσατε σε περιορισμούς της καλλιέργειας. Ουσιαστικά τι λέγατε; 'Οτι αυτά τα οποία ζητάμε ή αυτά τα οποία παράγει η χώρα είναι πάρα πολλά. Ομολογήσατε δηλαδή στους αρμόδιους παράγοντες των Βρυξελλών ότι ήδη είναι πολύ μεγάλης έκτασης η βαμβακοκαλλιέργεια στη χώρα μας και ουσιαστικά δεν δίνετε επιχειρήματα. Όταν εσείς ένα χρόνο προ της ολοκληρώσεως της διαπραγμάτευσης, πέρσι τον Απρίλιο προχωρούσατε σε αψυχολόγητη, αποσπασματική, βιαστική, χωρίς καμία μελέτη, χωρίς κανένα λόγο ρύθμιση με συγκεκριμένους περιορισμούς ως προς την καλλιεργούμενη έκταση, αυτό ουσιαστικά έδινε επιχείρημα στην πλευρά των Βρυξελλών και των κοινοτικών παραγόντων και τεχνοκρατών να σας πουν ότι συμφωνείτε και σεις, ότι είναι μεγάλη η καλλιεργούμενη έκταση και ότι χρειάζεται περιορισμός όχι μόνο στην καλλιέργεια αλλά και στην παραγωγή η οποία στηρίζεται με κοινοτικούς πόρους. 
Αυτές οι περιβόητες περιοριστικές αποφάσεις σας, αποδεικνύεται ότι ήταν αψυχολόγητες και από το γεγονός ότι αλληλοαναιρούνται στην πορεία. Πήρατε ουσιαστικά πέντε αποφάσεις πέρσι τέτοιο καιρό, όταν οι αγρότες είχαν ξεκινήσει την καλλιέργεια και τις προετοιμασίες τους, που δεν τους λέγατε τίποτα εκ των προτέρων και ξαφνικά τους είπατε ότι περιορίζεται η καλλιέργεια, χωρίς να σας επιβάλει κανείς αυτόν τον όρο, δηλαδή της μείωσης της καλλιεργούμενης έκτασης και της παραγόμενης ποσότητας. Φτάσαμε στις εκλογές και ενώ αρχικά μας λέγατε ότι είναι πολύ θετικές οι ρυθμίσεις που αφορούν την προστασία του περιβάλλοντος και ότι για περιβαλλοντικούς λόγους -εκεί σας ενέπλεξαν οι σύμβουλοί σας- θα πρέπει να μειωθούν οι καλλιεργούμενες εκτάσεις, λίγο αργότερα λόγω της αντιδράσεως των αγροτών, αλλά και της διαφαινόμενης υποβάθμισης του εισοδήματος των βαμβακοκαλλιεργητών στην ελληνική περιφέρεια, ανατρέψατε την απόφαση αυτήν και την κάνατε ομολογώ ευμενέστερη.
Οι ίδιοι κυβερνητικοί παράγοντες που προεκλογικά -γιατί συνέπεσε με τις εκλογές η έγκριση αυτών των περιβόητων πέντε αλληλοαναιρούμενων αποφάσεων- ευνοούσαν και συνηγορούσαν και επαινούσαν την κυβέρνηση για τις περιοριστικές αποφάσεις, είναι εκείνοι οι οποίοι τελικώς στην πορεία χάρηκαν όταν ανετράπησαν ορισμένες από τις ρυθμίσεις αυτές και επετράπη ουσιαστικά μεγαλύτερη καλλιεργούμενη έκταση. Το αποτέλεσμα είναι ότι αυτές οι περιβόητες περιοριστικές αποφάσεις σας, τις οποίες είχε καταγγείλει η Νέα Δημοκρατία από τότε -μάλιστα ο Πρόεδρος μας Κωνσταντίνος Καραμανλής είχε πει ότι θα τις καταργήσουμε, γιατί έτσι έπρεπε να κάνουμε, τουλάχιστον την περίοδο των διαπραγματεύσεων- εκρίθησαν παράτυπες και παράνομες από τις Βρυξέλλες. Και όχι μόνο αυτό, αλλά δεν βάλατε και μυαλό από τις πρώτες αποφάσεις και έρχεστε τώρα και επιβάλλετε νέους περιορισμούς 5%. Το κάνατε πάλι αυτό -κακώς, κάκιστα- προτού ολοκληρωθούν οι διαπραγματεύσεις, προτού δηλαδή διαφανεί ποιο θα είναι το τελικό αποτέλεσμα, ποιο θα είναι το τοπίο που θα διέπει τη βαμβακοκαλλιέργεια στη χώρα μας. Να πείτε, λοιπόν, ότι εδώ δεν υπάρχουν δικαιολογίες. 
Από την πλευρά σας δεν έχετε να προτάξετε οποιοδήποτε επιχείρημα καλής διαπραγμάτευσης για να πείσετε το Σώμα ότι κάνατε ό,τι μπορούσατε, ώστε να πετύχετε κάτι καλύτερο. Χαρακτηρίζεστε από μια τραγική ηττοπάθεια και τα τελικά θύματα είναι οι αγρότες και οι βαμβακοκαλλιεργητές της χώρας. Με δική σας αποκλειστική ευθύνη οδηγείτε σε συρρίκνωση το εισόδημα των βαμβακοκαλλιεργητών, στους οποίους μάλιστα δεν παρέχετε καμία εναλλακτική λύση καλλιέργειας ώστε ξεφεύγοντας από τη μια καλλιέργεια, του βάμβακος, να προστρέξουν σε κάποια άλλη που ενδεχομένως να τους παρέχει καλύτερους πόρους και τελικώς καλύτερους όρους επιβίωσης στην ύπαιθρο. 
Τι προβλέπει ο νέος κανονισμός για τον οποίο θριαμβολογείτε ή μάλλον θριαμβολογούσατε μέχρι και την ψήφισή του για να ανακρούσετε πρίμνα εκ των υστέρων και να δώσετε εντολή, ώστε να καταψηφίσουμε στη μόνιμη επιτροπή γεωργίας τις ρυθμίσεις που εσείς λίγες ημέρες πριν είχατε υπογράψει ή να αναβάλετε την ενημέρωση του Σώματος και της αρμόδιας Διαρκούς Επιτροπής -και είναι απαράδεκτο αυτό, κύριε Υπουργέ- για αργότερα αφού θα έχουν εξειδικευθεί οι διαχειριστικοί κανονισμοί από τις 29 Μαΐου και μετά: Αυτή, λοιπόν, η αλλοπρόσαλλη πολιτική σας, που δεν αφορά μόνο την ενημέρωση των αγροτών, αφορά κυρίως -και αυτό είναι το πιο σημαντικό- τη διαπραγματευτική σας τακτική, οδηγεί σε συρρίκνωση και σε τραγικό αδιέξοδο το εισόδημα των βαμβακοκαλλιεργητών και την επιβίωση συνολικά των αγροτών στην ύπαιθρο.
Τι είχαμε από τον προηγούμενο κανονισμό του 1995 και πως οδηγηθήκαμε στον κανονισμό του 2001; Είχαμε μια ραγδαία συρρίκνωση εισοδήματος με την αύξηση της συνυπευθυνότητας και με τη μείωση οποιωνδήποτε ευνοϊκών ρυθμίσεων ίσχυαν μέχρι τότε. Να σας θυμίσω χαρακτηριστικά ότι καταργήθηκε η ενίσχυση των μικρών παραγωγών, ότι υπήρξε σοβαρό πρόβλημα με την αποτίμηση και τον υπολογισμό της υγρασίας, ότι κατεβάλατε το τίμημα και την επιδότηση σε τρεις τελικά δόσεις, αντί της μιας που κατεβάλλετο τότε, χωρίς να έχετε ενεργοποιήσει οποιονδήποτε αξιόπιστο μηχανισμό ελέγχου του παραδιδόμενου προϊόντος, ώστε να έχετε μια αξιόπιστη καταγραφή της πραγματικά παραγόμενης ποσότητας. Αυτό ευνοεί προφανώς τους κακόπιστους και ζημιώνει τους καλόπιστους οι οποίοι τελικά αυτοί πληρώνουν τη νύφη. 
Αυτός ο κανονισμός θεωρήθηκε από τον κ. Τζουμάκα και τότε θετικός όπως και σήμερα γιατί και σεις στη θέση του κ. Τζουμάκα είστε. Ο κ. Τζουμάκας έλεγε τα ίδια, ότι είναι ένας θετικός κανονισμός, ότι έχει θετικές ρυθμίσεις και ότι πετύχαμε πολλά. Λίγο καιρό αργότερα ήρθε ο ίδιος και σε μια διάθεση αυτοκριτικής ομολόγησε ότι οι ρυθμίσεις είναι ιδιαίτερα δυσμενείς. Μας έδωσε την ελπίδα, μας υποσχέθηκε, μας διαβεβαίωσε ότι θα προτείνει, θα συστήσει επιτροπή, θα στηρίξει στα αρμόδια όργανα της Ευρωπαϊκής Ένωσης πέντε συγκεκριμένες τροποποιήσεις που θα ενισχύουν τελικώς το εισόδημα των βαμβακοκαλλιεργητών.
Εγώ, λοιπόν, σας θυμίζω, κύριε Υπουργέ, ότι παρά τις όποιες προσπάθειες -και δεν ξέρω με ποια επιχειρήματα προβλήθηκαν αυτές οι θέσεις μας- δεν ξέρω τι διαβουλεύσεις έγιναν, αλλά ξέρω ότι τελικώς αποτύχαμε και στα πέντε συγκεκριμένα μέτρα και στις πέντε συγκεκριμένες προτάσεις που υποβάλλαμε για να βελτιώσουμε υποτίθεται αυτό τον καταστροφικό κανονισμό του 1995. Και ενώ τα πράγματα ήταν ιδιαίτερα δυσμενή μέχρι τώρα, τα καθιστάτε αδιέξοδα από την ώρα που εσείς συμφωνείτε με το νέο κανονισμό.
Ο νέος κανονισμός δεν ψηφίστηκε σε μια νύκτα ώστε να έχετε τη δικαιολογία ότι δεν καταλάβατε τι συμβαίνει.
Μήνες ολόκληρους, χρόνια ολόκληρα γίνονται συζητήσεις, αναβάλλεται η λήψη αποφάσεων στο αρμόδιο Συμβούλιο Υπουργών Γεωργίας, προχωρείτε τις διαβουλεύσεις σας, προσπαθείτε να εμπλέξετε και τους αρμόδιους εκπροσώπους των αγροτών και των βαμβακοκαλλιεργητών για να αποσπάσετε μία συναίνεση ως προς το χειρισμό του θέματος. 
Ξέρετε ποιο είναι το αποτέλεσμα; Για πρώτη φορά το 50% της συνυπευθυνότητας για υπέρβαση της εθνικής παραγωγής κατά 1%, ισχύει πλέον μόνο μέχρι το ένα εκατομμύριο εκατόν τριάντα επτά χιλιάδες (1.137.000) τόνους και όχι στο σύνολο της παραγόμενης ποσότητας, όπως ίσχυε με τον ιδιαίτερα δυσμενή Κανονισμό του 1995. Πέρα από την ποσότητα αυτή, δηλαδή από το ένα εκατομμύριο εκατόν τριάντα επτά χιλιάδες (1.137.000) τόνους, αποδέχεσθε αυξημένη συνυπευθυνότητα στο 60% της υπέρβασης κατά 1% της μέγιστης εγγυημένης ποσότητας παραγωγής μέχρι τους ένα εκατομμύριο διακόσιους δεκατρείς χιλιάδες (1.213.000) τόνους. Από εκεί και πάνω αποδέχεσθε ακόμα μεγαλύτερη συνυπευθυνότητα, το 70%, για κάθε υπέρβαση 1% στη μέγιστη εγγυημένη ποσότητα εθνικής παραγωγής. Αυτό τι σημαίνει; Σημαίνει ότι εφόσον ισχύει αυτή η συνυπευθυνότητα και για την υπόλοιπη παραγωγή, έχετε μία ραγδαία μείωση της τιμής του προϊόντος.
Εγώ, λοιπόν, θα σας παραθέσω τα πραγματικά στοιχεία της βαμβακοκαλλιέργειας και ας κρίνει το Σώμα ποιος έχει δίκιο. Αποτίμησαν οι υπηρεσίες του Υπουργείου σας, παρά την ισχύ των όποιων περιοριστικών αποφάσεων στην περασμένη καλλιεργητική περίοδο, τελική ποσότητα παραγωγής τους ένα εκατομμύριο διακόσιους εβδομήντα χιλιάδες (1.270.000) τόνους. Αυτήν την παραγωγή κάναμε, παρά τις πολλές αλληλοαναιρούμενες περιοριστικές αποφάσεις του Απριλίου του 2000.
Εάν, κύριε Υπουργέ, η φετινή παραγωγή παραμείνει σε αυτά τα επίπεδα, εάν δεν ισχύσουν αυτές οι παραπλανητικές εντολές, συζητήσεις ή παρακλήσεις σας να μειωθεί η δηλούμενη έκταση κατά 5%, η οποία είναι παράτυπη -το ξαναλέω- και η φετινή παραγωγή παραμείνει στους ένα εκατομμύριο διακόσιους εβδομήντα χιλιάδες (1.270.000) τόνους, οι παραγωγοί θα έχουν περίπου 20% μειωμένη τιμή στο προϊόν τους. Αυτό μετράει τελικώς. 
Ούτε τα λόγια μετράνε, κύριε Υπουργέ, ούτε τι διαπραγματεύσεις κάνατε, οι οποίες ήταν αποτυχημένες. Μετράει το αποτέλεσμα και το αποτέλεσμα είναι οδυνηρό για τους αγρότες και είναι καταδικαστικό για τη δική σας πολιτική ηγεσία και το δικό σας χειρισμό. Σας είπα, όμως, ότι τα τελικά θύματα δυστυχώς είναι οι αγρότες.
Είναι δυνατόν να μιλάμε για βελτίωση μέτρων, να μιλάμε για θετικές προτάσεις, να μιλάμε για ιδιαίτερα θετικές εξελίξεις, όπως λέγατε μέχρι και την ψήφιση του Κανονισμού; Με βάση τα πραγματικά δεδομένα της παραγωγής, η παραγωγή μας δεν είναι ένα εκατομμύριο εκατόν τριάντα επτά χιλιάδες (1.137.000) τόνους, εκτός εάν έχετε στόχο να περιορίσετε την παραγωγή στη χώρα μας κάτω από το μισό για να επιτύχετε ικανοποιητικές τιμές. Αυτό μας λέτε τώρα. Εάν φθάσουμε τους ένα εκατομμύριο εκατόν τριάντα επτά χιλιάδες (1.137.000) τόνους, πράγματι θα ισχύσουν οι ρυθμίσεις και οι κανόνες που ίσχυαν με τον προηγούμενο Κανονισμό. Ενδεχομένως δεν θα έχουμε καμία διαφοροποίηση. 
'Όμως εάν ισχύσει αύξηση από εκεί και πάνω, δηλαδή έχουμε αυτήν τη σημαντική αύξηση που παρατηρούμε στη χώρα μας και δεν μπορούμε να την αποφύγουμε, διότι δεν μπορούμε να πούμε στους αγρότες να καλλιεργήσουν κάτι άλλο, αφού δεν τους ενθαρρύνετε για κάτι άλλο, γιατί δυστυχώς αντίστοιχοι περιορισμοί ισχύουν σε όλα τα άλλα ομοειδή προϊόντα, τα οποία καλλιεργούνται στις ίδιες εκτάσεις, αυτοί οι άνθρωποι οι οποίοι έχουν συνηθίσει να παράγουν βαμβάκι και έχουν κάνει επενδύσεις γι' αυτήν την καλλιέργεια, αυτοί οι άνθρωποι που έχουν χρεωθεί για να εξασφαλίσουν μία προοπτική εισοδήματος και επιβίωσης στην ύπαιθρο με αυτές τις ρυθμίσεις, τώρα θα αντιμετωπίσουν τη δαμόκλειο σπάθη των δικών σας, εγκεκριμένων στην Ευρωπαϊκή Ένωση, περιορισμών, οι οποίοι οδηγούν σε συρρίκνωση κατά 20% της τιμής.
Όπως θα ξέρετε, κύριοι συνάδελφοι, από την περιφέρεια, το κέρδος στο βαμβάκι έχει φθάσει πλέον να είναι οριακό -εάν υπάρχει κέρδος. 
Νέα αύξηση του κόστους παραγωγής. Μιλάτε τελευταία για τα σοβαρότατα προβλήματα της λειψυδρίας και για τα επιτόκια. Όλα αυτά τα σοβαρά ζητήματα και προβλήματα που αντιμετωπίζουν οι αγρότες, έχουν οδηγήσει σε ραγδαία αύξηση του κόστους παραγωγής. Το κόστος παραγωγής είναι δυσβάσταχτο. Από αυτές τις σαράντα (40), πενήντα (50) δραχμές περίμενε ο αγρότης κάτι να κερδίσει, εάν κέρδιζε, ώστε να εξασφαλίσει την επιβίωσή του. Τώρα του περιορίζετε όλο αυτό το ποσό και τον φέρνετε σε τεράστιο δίλημμα εάν αξίζει τον κόπο να καλλιεργήσει με βαμβάκι τα χωράφια του, χωρίς -επαναλαμβάνω- να του δίνετε οποιαδήποτε εναλλακτική λύση απασχόλησης.
Το λέω αυτό, γιατί ο αγρότης θα ήθελε ενδεχομένως να φύγει από την βαμβακοκαλλιέργεια και να πάει στην καλλιέργεια σκληρού σταριού, γιατί δύο-τρεις καλλιέργειες θα μπορούσαν να αντικαταστήσουν την καλλιέργεια του βάμβακος. 'Όμως και εκεί βρίσκει περιορισμούς. 
Σας έχουμε τονίσει επανειλημμένως και σας έχουμε προειδοποιήσει για τις δυσμενείς προοπτικές, που αυτά τα μέτρα και αυτή η στρατηγική δημιουργούν στον αγροτικό τομέα και στο αγροτικό εισόδημα συνολικά. Έχετε αποδεχθεί, για παράδειγμα, περιορισμό των καλλιεργούμενων και στηριζόμενων από την Ευρωπαϊκή Ένωση και τους κοινοτικούς οργανισμούς, εκτάσεων με σκληρό σιτάρι από τα εννέα εκατομμύρια τριακόσιες χιλιάδες (9.300.000) στρέμματα που είχε εξασφαλίσει η Κυβέρνηση της Νέας Δημοκρατίας και ίσχυαν μέχρι και πριν από κάποια χρόνια, στα έξι εκατομμύρια εκατόν εβδομήντα χιλιάδες (6.170.000) στρέμματα.
Και δεν μας λέτε τι θα γίνουν αυτά τα πάνω από τρία εκατομμύρια στρέμματα που δεν θα μπορούν να καλλιεργηθούν με σκληρό σιτάρι, ώστε να τύχουν το σύνολο της κοινοτικής ενίσχυσης. Ήδη, κύριε Υπουργέ, τα τελευταία χρόνια έχουμε ραγδαία αύξηση των καλλιεργούμενων εκτάσεων σε σχέση με την εγγυημένη στρεμματική έκταση, την οποία "εξασφαλίσατε" εσείς με αποτέλεσμα να έχουμε μείωση της στρεμματικής ενίσχυσης. Αυτά είναι τα αποτελέσματα της πολιτικής σας. 
Και έτσι βλέπει ο αγρότης ότι στο βαμβάκι έχει μικρότερη τιμή για την ίδια ποσότητα παραγωγής, στο σκληρό σιτάρι έχει πολύ μικρότερη στρεμματική ενίσχυση, στο ελαιόλαδο έχει πολύ μικρότερη ενίσχυση κατά κιλό. Στα δύο τελευταία προϊόντα που σας ανέφερα είπατε ότι οι ρυθμίσεις είναι πολύ ευνοϊκές. Για το σκληρό σιτάρι έχετε δηλώσει στη Βουλή ότι είναι επαρκέστατες οι εκτάσεις που εξασφαλίζονται με κοινοτικούς πόρους, δηλαδή τα έξι εκατομμύρια εκατόν εβδομήντα χιλιάδες στρέμματα. Ακόμη μας είπατε ότι η εγγυημένη ποσότητα παραγωγής των τετρακοσίων είκοσι χιλιάδων τόνων για το ελαιόλαδο είναι υπέρ επαρκείς για να καταγράψουν οι υπηρεσίες σας την πρώτη χρονιά εφαρμογής αυτού του περιορισμού παραγωγή εξακοσίων χιλιάδων τόνων. Μετά τρέχατε να μειώσετε αυτήν την καταγραφείσα παραγωγή σε βάρος τις περισσότερες φορές των καλόπιστων και νομοταγών ελαιοπαραγωγών.
Τώρα οι αγρότες βρίσκονται σε αδιέξοδο. Περιορισμός σε όλα τα προϊόντα. Τι θα κάνουν αυτοί οι άνθρωποι; Και θεωρούν προκλητική τη συμπεριφορά της Κυβέρνησης από τη στιγμή που ο Πρωθυπουργός προεκλογικά και εσείς ιδίως την περίοδο που συνεζητείτο το ζήτημα της "Αντζέντας 2000", είχατε εξαγγείλει ότι με τις ρυθμίσεις τις οποίες εξασφαλίσατε θα έχουμε αυξημένους οικονομικούς πόρους δεσμευμένους για τη χώρα μας. Μιλούσατε για πρόσθετους πόρους επτάμισι ή ενάμισι τρισεκατομμυρίων ή και δώδεκα τρισεκατομμυρίων για τον αγροτικό χώρο. Δίνατε δε την εντύπωση ότι πρόκειται για πρόσθετους πόρους σε σχέση με αυτούς που παίρναμε μέχρι τώρα. Και έλεγαν οι αγρότες, μα, είναι δυνατόν να παίρνουμε τόσα λεφτά και να μην μπορούμε να τα εισπράξουμε, διότι την ίδια στιγμή έβλεπαν ότι οι τιμές των αγροτικών προϊόντων συρρικνωνόντουσαν.
Και δεν είναι μόνο αυτή η αποτυχία της ελληνικής πλευράς στη διαπραγμάτευση. Όλα τα κρίσιμα προϊόντα του τόπου μας πέραν των τριών που σας ανέφερα, όπως τα οπωροκηπευτικά και ο καπνός και μία σειρά άλλα προϊόντα έχουν τραγικές προοπτικές για το εισόδημα των αγροτών. Πώς, λοιπόν, εξηγείτε να αυξάνετε τις δυνατότητες εισροής κοινοτικών πόρων και την ίδια στιγμή όλα τα προϊόντα να έχουν μικρότερη τιμή και οι αγρότες να μην έχουν καμία εναλλακτική λύση καλλιέργειας και επιβίωσης. 
Την ίδια στιγμή παρατηρείται το δυσάρεστο σε όλους μας φαινόμενο, όλες οι δυνατότητες από το Γ' Κοινοτικό Πλαίσιο Στήριξης να έχουν παγώσει. Δηλαδή, πάγωσαν και οι πρόωρες συντάξεις και οι νέοι αγρότες και τα σχέδια βελτιώσεως. Βλέπετε μία συρρίκνωση της υπαίθρου μια αύξηση της ανεργίας και διαμόρφωση τραγικών συνθηκών στην ύπαιθρο, ενώ εσείς θριαμβολογείτε. Έχετε, λοιπόν, μία συνολική αποτυχία στον τομέα σας και δεν λέτε να ασκήσετε μία αυτοκριτική και να μας πείτε τι φταίει. 
Πώς θα μας εξηγήσετε τη σύγχυση στην οποία περιήλθατε; Δεν καταλάβατε τι υπογράψατε στο Συμβούλιο της 24ης Απριλίου ή το κάνατε για να παραπλανήσετε τους αγρότες και τώρα θέλετε να βρείτε δικαιολογίες για να μη διογκωθούν οι εντάσεις και καταγραφεί ως μεγάλη αποτυχία η δική σας διαπραγμάτευση; Όλα αυτά αποδεικνύονται στην πράξη. Μας είπατε ακόμη ότι θα τους δώσετε σαράντα δύο δραχμές ως τρίτη τελευταία δόση από το τίμημα του προϊόντος τους για την περασμένη χρήση. Οι αγρότες πρέπει να ξέρουν ότι αν ισχύσουν τα μέτρα φέτος δεν θα το πάρουν του χρόνου, διότι δεν υπάρχουν λεφτά. Αυτό το σαραντάρι καλύπτει το κέρδος τους και το θέλουν διακαώς αφού όλα τα άλλα είναι το κόστος παραγωγής. 
Υπάρχει και ένα άλλο σοβαρό πρόβλημα που εκκρεμεί. Τι έγινε το σαραντάρι, το οποίο δώσατε προεκλογικά ως άτοκο δάνειο που λέγατε, ότι δεν θα εισπράξετε ποτέ αλλά ήρθατε μετεκλογικά και εσείς και ο κ. Αργύρης που μας ακούει και είπατε ότι θα το πάρετε αργότερα. Τώρα οι αγρότες διερωτώνται -το έχω ακούσει και στη περιφέρειά μου- μήπως σκοπίμως δεν λαμβάνετε μέτρα για τις αρδεύσεις για να μειωθεί η παραγωγή και να αυξηθεί λογιστικά η τιμή, αλλά με ραγδαία συρρίκνωση του εισοδήματός τους.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)
Και δεν αντέχω τον πειρασμό να μην αναφερθώ στη φυγομαχία σας την περασμένη εβδομάδα, όταν σε επίκαιρη ερώτησή μου που αφορούσε την Κωπαΐδα και δεκάδες χιλιάδες αγρότες, κανείς Υπουργός δεν αισθάνθηκε την ευθύνη να έρθει να απαντήσει στη Βουλή και να ενημερώσει ως προς τα μέτρα που πρόκειται να πάρετε για να μην διψάσει η Βοιωτία, η οποία σήμερα διψάει και αύριο θα πεινάει.
Φυγομαχήσατε και όλα αυτά που είπατε σεις και ο Υπουργός Δημοσίων Έργων δεν ολοκληρώθηκαν. Ήταν εδώ ο κ. Χατζημιχάλης, ο οποίος δεν αισθάνθηκε την υποχρέωση να μας πει ποια μέτρα ελήφθησαν. Σήμερα που συζητάμε, κύριε Υπουργέ, άρδευση δεν υπάρχει και οι αγρότες ετοιμάζονται να κινητοποιηθούν. Αυτή είναι η πραγματικότητα. Έχουμε 10 Ιουνίου. Που παρατηρήθηκε 10 Ιουνίου να μη δίνεται νερό από την Υλίκη και να δίνεται νερό στην Αθήνα;
Αναφέρομαι σ' ένα θέμα της περιφέρειάς μου, γιατί δείχνει το ήθος και το μέγεθος της ευθύνης και της ευαισθησίας σας να αντιμετωπίσετε σοβαρά προβλήματα της ελληνικής περιφέρειας. Αναφέρομαι στη λειψυδρία την οποία αντιμετωπίζουν πολλές περιοχές της χώρας και για την οποία δεν έχετε λάβει κανένα μέτρο.
Συνδυασμός, λοιπόν, κύριοι Υπουργοί, αύξησης του κόστους παραγωγής, αδυναμία αρδεύσεων στις ευαίσθητες περιοχές της χώρας μας και διαπραγματευτικών αποτυχιών στις Βρυξέλλες. Με την ανικανότητα των υπηρεσιών του Υπουργείου Γεωργίας είτε να ελέγξουν τις παραδόσεις είτε να διευκολύνουν τον αγρότη είτε να λειτουργήσουν ένα σύστημα στον Οργανισμό Βάμβακος- που τον καταργείται και μετατάσσετε υποχρεωτικά τον κόσμο στις νομαρχιακές υπηρεσίες- έτσι οδηγείτε τον βαμβακοπαραγωγό σε αδιέξοδο.
Είστε αποκλειστικά υπεύθυνοι και οφείλετε να δώσετε λόγο των πράξεών σας στον ελληνικό λαό.
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: - 80 χρόνια από την ενσωμάτωση στην Ελλάδα", τριάντα δύο μαθητές και μαθήτριες και δύο δάσκαλοι του 2ου Δημοτικού Σχολείου του Δήμου Αγίου Δημητρίου Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες)
Θέλω να πληροφορήσω τους μαθητές -για να έχουν μία άποψη- ότι σήμερα έχουμε Κοινοβουλευτικό Έλεγχο και βρίσκονται στην Αίθουσα μόνο οι Βουλευτές που ερωτούν και οι Υπουργοί που απαντούν.
Επίσης, πρέπει οι μαθητές να γνωρίζουν ότι ο δήμος τους είναι αδελφοποιημένος με το Δήμο Μπελογιάννη στην Ουγγαρία.
Η κα Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΔΙΚΟΥ: Κύριε Υπουργέ, είχα μέχρι πρόσφατα ένα ερωτηματικό, αν πραγματικά αντιληφθήκατε τι υπογράψατε στις 24 Απριλίου στο Λουξεμβούργο. Και αυτό γιατί, ενώ εσείς πανηγυρίζατε -όχι εμείς- το σύνολο των βαμβακοπαραγωγών της χώρας κατανοούσε ότι η νέα συμφωνία ήταν δυσμενέστερη και σκληρότερη με τους ίδιους.
Μου προκάλεσε, λοιπόν, έκπληξη το γεγονός ότι ο νέος κανονισμός για το βαμβάκι φέρει την υπογραφή σας φαρδιά πλατιά, χωρίς ενστάσεις, χωρίς αντιπροτάσεις.
Εάν πρόκειται για άγνοια ή απροσεξία, πραγματικά θεωρώ ότι είναι επικίνδυνο γι' αυτόν που διαχειρίζεται τις τύχες εκατόν είκοσι χιλιάδων (120.000) οικογενειών, την αγροτική οικονομία και την ανάπτυξη της υπαίθρου. Εάν πάλι ήταν μία ενσυνείδητη πράξη, λυπάμαι, κύριε Υπουργέ, αλλά είμαι υποχρεωμένη να σας πω ότι δεν εκπροσωπείτε τα συμφέροντα των βαμβακοπαραγωγών, τα οποία είστε εντεταλμένος να υπηρετείτε.
Θα πιστεύετε ότι χαιρόμαστε, γιατί είστε λίγο στριμωγμένος, γιατί ίσως προσφέρεται το θέμα για κομματική εκμετάλλευση. Σας διαβεβαιώ ότι κάνετε λάθος, πραγματικά κάνετε λάθος αν το πιστεύετε. Είναι τόσα τα προβλήματα, ακούμε τόσο έντονες τις κραυγές αγωνίας και απελπισίας, βιώνουμε καθημερινά τις απίστευτες ταλαιπωρίες που υφίστανται οι βαμβακοπαραγωγοί τα τελευταία χρόνια και μακριά από μας τέτοια σκέψη, γιατί θαρρώ ότι δεν έχουμε ούτε καν το δικαίωμα.
Κύριε Υπουργέ, είμαστε εδώ για να σας ελέγξουμε για ένα θέμα που με επανειλημμένες παρεμβάσεις κοινοβουλευτικές, ερωτήσεις, σας είπαμε ότι διαφωνούμε και σας καταθέσαμε τις προτάσεις μας. Επαναλαμβάνω, να σας ελέγξουμε γιατί το εισόδημα των βαμβακοπαραγωγών δέχεται ένα επιπλέον πλήγμα από ένα κανονισμό που έχει ημερομηνία λήξης. Μέχρι να αναθεωρηθεί θα είναι εν ισχύ. Ακόμα, να σας ελέγξουμε για τις χαμένες ευκαιρίες και για τη διαπραγματευτική σας αδυναμία. Φυγομαχείτε, το έχω πει επανειλημμένα, και ζημιώνετε ανεπανόρθωτα τον τόπο και την ελληνική γεωργία.
Και δεν φτάνει αυτό, εμπαίζετε τους βαμβακοπαραγωγούς, μιλάτε για νίκη, για αυξήσεις, για διασφάλιση του εισοδήματός τους. Γιατί τα λέμε αυτά; Ένα επιχείρημα δεν αρθρώσατε για την αύξηση της εθνικής εγγυημένης ποσότητας στο ένα εκατομμύριο εκατόν είκοσι χιλιάδες (1.120.000) τόνους, γιατί αυτή είναι η πραγματική μας παραγωγή, ώστε να μπορούμε να μιλάμε με πραγματικά δεδομένα.
Καθόλου δεν θέσατε το θέμα της αύξησης των δαπανών για το βαμβάκι στους εταίρους μας, με τους οποίους πάρα πολλές φορές συμμαχήσατε, τους δώσατε πλάτη και υποστήριξη. 
Να σας υπενθυμίσω το θέμα των ζωοτροφών. Θα μπορούσατε ίσως να ζητήσετε και ανταλλάγματα για μια παραγωγή που το σύνολο της αγοράς είναι ελλειμματικό στην Ευρωπαϊκή Ένωση, που καλύπτει μόλις το 33% των αναγκών και εισάγει τέσσερα εκατομμύρια πεντακόσιες χιλιάδες (4.500.000) τόνους σε σπόρους βάμβακος ετησίως.
Θα μπορούσατε, λοιπόν, να επικαλεσθείτε τις διαρθρωτικές αδυναμίες της ελληνικής γεωργίας, την ιδιαίτερη σημασία που έχει για την ανάπτυξη κάποιων περιοχών με αυξημένη ανεργία και ό,τι αυτό συνεπάγεται για τον ιστό της ελληνικής κοινωνίας και κατά συνέπεια τι σημασία έχει η στήριξη του προϊόντος στην Ελλάδα. 
Δεν στηρίξατε την απευθείας χορήγηση της ενίσχυσης στους παραγωγούς και φυσικά δεν αντιληφθήκατε καν τις επιπτώσεις που μπορεί να έχει στο εισόδημα των βαμβακοπαραγωγών η αύξηση του προστίμου συνυπευθυνότητας που με το νέο κανονισμό αυξάνεται χωρίς όρια. Ούτε και το σύστημα προκαταβολών διαπραγματευτήκατε. 
Στα μεγάλα και σημαντικά, λοιπόν, τους σφάξατε με το βαμβάκι.
Ας έλθουμε, λοιπόν, στα απλά, καθημερινά, αυτά που εξαρτώνται από τις δικές σας καθαρά αποφάσεις. Τι γίνεται εκεί, κύριε Υπουργέ; Ιστορίες για πρωτόγονες κοινωνίες και πρωτόγονα συστήματα διακυβέρνησης. 
Φέτος ήδη είχε φυτρώσει το βαμβάκι και οι αγρότες είχαν απόλυτη σύγχυση για το τι ποσότητα έχουν δικαίωμα να καλλιεργήσουμε. Ασυνέπεια, κενά, έλλειψη συντονισμού, όλα μαζί ένα αλαλούμ. Και λέτε τελικά τη μέση έκταση της πενταετίας 1995-1999 μειωμένη κατά 5%, ενώ το ξέρετε ότι είστε εκτεθειμένος στην Ευρωπαϊκή 'Ενωση, ότι αυτό μπορεί να έχει συνέπειες και εν πάση περιπτώση ότι είναι πρόχειρο. Διότι ούτε πέρυσι πετύχατε την αύξηση της τιμής του προϊόντος, θαρρώ ούτε μελέτες δεν μπήκατε στον κόπο να δείτε, εάν και το περιβάλλον τελικά το προστατεύσατε και εν πάση περιπτώσει εναλλακτική λύση δεν δώσατε στο ερώτημα του αγρότη τι να καλλιεργήσει, τι να σπείρει στα υπόλοιπα κτήματά του. 
Καθυστερεί η παραλαβή του βαμβακιού, βρέχεται, πέφτει η ποιότητα, καθυστερεί η εκδίκαση των ενστάσεων, δεν πληρώνετε τους γεωπόνους, διαλύετε τον Οργανισμό Βάμβακος σήμερα χωρίς πρόνοια για τους υπαλλήλους που με συνέπεια υποστήριξαν τον κλάδο για πολλά χρόνια. Τέσσερις μήνες είναι απλήρωτοι. Συγχρόνως, δεν δημιουργήσατε το νέο φορέα που θα στηρίξει το προϊόν από την παραγωγή μέχρι τη μεταποίηση και τη διάθεσή του. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
ΠΡΟΕΔΡΕΥΩΝ (Παναγιώτης Σγουρίδης): Κυρία Φουντουκίδου, θέλετε και τη δευτερολογία σας, γιατί έχει περάσει ο χρόνος. Να σας τη δώσω.
ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Ναι, κύριε Πρόεδρε, το προτιμώ. 
Εν τω μεταξύ, κύριε Υπουργέ, το κόστος αυξάνεται ανεξέλεγκτα. Ενοίκιο εδάφους, δαπάνες καλλιέργειας, γεωργικά εφόδια, φόροι, πληρωμές ΕΛΓΑ, τόκοι. Ανεβάζουμε ένα πρόχειρο υπολογισμό, το κόστος ανά στρέμμα εβδομήντα τρεις χιλιάδες και κάτι δραχμές. Εάν δηλαδή ένας παραγωγός έχει σήμερα μέση απόδοση κάτω από τα τριακόσια κιλά, μπαίνει μέσα με τις φετινές τιμές, που σημειωτέον κινούνται στα επίπεδα μόλις του 1993. Και έρχεται τώρα η ΔΕΗ, κύριε Υπουργέ, αν δεν το γνωρίζετε, και τους στέλνει ραβασάκι και τους λέει ότι θα πρέπει να περιορίσετε και τις ώρες που ποτίζετε το βαμβάκι για λόγους εξοικονόμησης ενέργειας πια. Αντιλαμβάνεσθε, λοιπόν, πόση αίσθηση έχουν οι κυβερνώντες αυτού του τόπου της σημασίας που έχει η αγροτική παραγωγή και η συγκράτηση του αγροτικού πληθυσμού στην ύπαιθρο. 
Κάθε παραγωγός θα είχε πραγματικά να σας αναφέρει καθημερινές ιστορίες ταλαιπωρίας που υφίσταται, αν κάνατε τον κόπο να κατεβείτε κοντά του και να τον ακούσετε. Θα σας αναφέρω ένα χθεσινό παράδειγμα, γιατί αυτά πλέον είναι εύγλωττα όλων όσων σας αναφέρουμε εδώ. 
Ο παραγωγός Χρηστάκης Χρήστος από τον Πενταπλάτωνα Γιαννιτσών το 1997-1998 αποφάσισε να κάνει μια πομόνα, έκανε μία δαπάνη δεκαπέντε εκατομμυρίων (15.000.000), συν τα καρούλια και τα υπόλοιπα εργαλεία άλλα τόσα, χωρίς να μπει στο πρόγραμμα επιδοτήσεων και για να πάρει την άδεια λειτουργίας, τον υποχρεώνεται να καλλιεργήσει τουλάχιστον ογδόντα στρέμματα. Έρχεστε τώρα με τους περιορισμούς που επιβάλλατε στο μέσο όρο της πενταετίας 1995-2000 και του αναλογούν μόλις πενήντα στρέμματα. Συνεπώς, δεν έχει άδεια λειτουργίας, συνεπώς, έμεινε χρεωμένος, χωρίς να έχει δυνατότητα να εξοφλήσει το χρέος του. Βλέπετε, λοιπόν, ότι η προχειρότητα, κύριε Υπουργέ, έχει δυσμενείς επιδράσεις. Υπάρχουν πολλά τέτοια παραδείγματα και νομίζω ότι η πραγματικότητα είναι πιο σκληρή από αυτήν που αντιλαμβάνεστε κλεισμένος στο ιατρείο σας. 
ΠΡΟΕΔΡΕΥΩΝ (Παναγιώτης Σγουρίδης): 'Ενας είναι ο γιατρός!
ΠΑΡΘΕΝΑ ΦΟΥΝΤΟΥΚΙΔΟΥ: Ναι, στο γραφείο του. 
Θα σας συμβούλευα να κατεβείτε να κάνουμε συνελεύσεις, μην τις αποφεύγετε, είναι χρήσιμες. Εάν κύριε Υπουργέ, ακούγατε τους νέους αγρότες, αυτούς που θέλουν να κάνουν επενδύσεις, να μπουν στο πρόγραμμα πρόωρης συνταξιοδότησης, να είστε βέβαιος ότι θα ακούσετε πολύ περισσότερα από αυτά που σας αναφέρω εγώ. Και τότε ίσως καταλάβετε τις προτάσεις μας και ίσως αντιληφθείτε τις ευθύνες σας, κύριε Υπουργέ. Κι αν έχετε την αίσθηση του χρέους, θαρρώ ότι θα έπρεπε να είχατε παραιτηθεί, γιατί διαβάζω απόσπασμα από τις δεσμεύσεις σας το Νοέμβριο του 1999, που λέτε ότι θα επιδιώξετε τη βελτίωση των όρων του συστήματος και της διαχείρισης σε όλα τα επίπεδα των οργάνων της Ευρωπαϊκής Ένωσης, αλλά και δεν θα αφήσετε την ασυνεννοησία, τα συμφέροντα της χώρας και των βαμβακοπαραγωγών στην τύχη τους. 
Είναι προφανές, κύριε Υπουργέ, ότι στις δεσμεύσεις αυτές αποτύχατε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο. Θα πάρετε και σεις το χρόνο της δευτερολογίας σας;
ΚΩΝΣΤΑΝΤΙΝΟΣ ΤΣΙΠΛΑΚΗΣ: Ναι, κύριε Πρόεδρε.
Κυρίες και κύριοι συνάδελφοι, εκτιμώ ότι διαχρονικά οι κυβερνήσεις του ΠΑΣΟΚ είναι μειωμένων προσδοκιών και ανύπαρκτων διεκδικήσεων, κυρίως σε διεθνές επίπεδο, όχι μόνο σε αγροτικά θέματα, αλλά σε πάσης φύσεως θέματα. Και να είστε βέβαιοι -διότι συνήθως εκείνο επικαλείσθε όταν εμείς σας επικρίνουμε όχι σε επίπεδο γενικών αφορισμών, αλλά με συγκεκριμένη επιχειρηματολογία υπεύθυνη και ρεαλιστική- ότι αυθεντικό κριτήριο για την ορθή συμπεριφορά σας -διότι αυτός είναι ο αντίλογό σας- δεν είναι ότι κερδίσατε και τις τελευταίες εκλογές. Να είστε βέβαιοι ότι η πλειοψηφία του εκλογικού σώματος λίαν συντόμως στις επερχόμενες εκλογές θα δώσει μια μεγάλη πλειοψηφία στη Νέα Δημοκρατία. Γιατί θα τη δώσει; Διότι αυτή η εκτίμησή μας, που εάν θέλετε για συγκεκριμένους λόγους που δεν είναι της παρούσας στιγμής, μπορεί μέχρι αυτήν τη στιγμή να μην υιοθετήθηκε από το εκλογικό σώμα, θα υιοθετηθεί, γιατί θα υλοποιηθεί αυτή η θεμελιακής αξίας ρήση ότι μπορεί λίγους να γελάς για πολύ, πολλούς για λίγο, όχι όμως και όλους για πάντα. Γιατί τα λέω αυτά: Διότι εκείνο τελικά που εκπέμπεται ως μήνυμα διαχρονικά στο λαό είναι όπου έχουμε αρνητική εξέλιξη, φταίει η Ευρώπη. Μα, η Ευρώπη είναι -και η Νέα Δημοκρατία εντονότερα θα το περάσει στον κόσμο- μεταξύ άλλων, η Ευρώπη των περιφερειών και αναλαμβάνει μέσα από θεσμοθετημένες διαδικασίες, χωρίς τη διαμεσολάβηση πολλές φορές αυτών καθ' εαυτών ως συμβαλλομένων των εθνικών κρατών, να έχει απευθείας σύνδεση, σύμπραξη και ανάλογες εκ των υστέρων χορηγήσεις με φορείς των εθνικών κρατών και της ελληνικής πολιτείας απευθείας. Αυτή, λοιπόν, η Ευρώπη των περιφερειών δεν μπορεί να μην αναγνωρίζει ότι αυτήν τη στιγμή υπάρχει ένα πολύ μεγάλο πρόβλημα, ιδιαίτερα στην Ελλάδα, στην αγροτική περιφέρεια.
Το ζητούμενο είναι. Όταν το περίγραμμα είναι δεδομένο και η σκοπιμότητα είναι επίσης δεδομένη και κατοχυρωμένη -σε συμβάσεις ευρωπαϊκές προσχωρήσαμε όλα τα κράτη-μέλη - όταν είναι δεδομένο ότι στηρίζουμε την περιφέρεια, είναι αυτονόητο -και μπορεί να επιφέρει αποτέλεσμα, θα είναι πρόσφορη η απόπειρά σας- ότι εάν εσείς έχετε συγκροτημένη πολιτική , ιεραρχημένη πολιτική από πλευράς προτεραιοτήτων, πολιτική με επιχειρηματολογία, που θα άπτεται κυρίως και της αγροτικής περιφέρειας, του αγροτικού τομέα, θα επιφέρετε αποτελέσματα.
Να, γιατί σας ελέγχει για άλλη μία φορά η Νέα Δημοκρατία. Διότι διαχρονικά αυτά τα αποτελέσματα είναι φθίνοντα αποτελέσματα, δεν είναι εξελικτικά αποτελέσματα.
Θέλω να σας πω, λοιπόν, ότι τα εκπεμπόμενα μηνύματα και κυρίως όταν έχουμε συγκεκριμένες αρνητικές εξελίξεις στα εκπεμπόμενα μηνύματα και στο εσωτερικό της χώρας από πλευράς σας είναι σε λάθος κατεύθυνση. Είχαν αυτές τις αρνητικές εξελίξεις που επεξήγησαν επακριβώς οι συνάδελφοι. Εσείς τι βγήκατε να κάνετε μετά από λίγες ημέρες εκπεμπόμενο μήνυμα; Θα σας επιστρέψουμε μετά τον τελικό υπολογισμό σαράντα δύο (42) δραχμές.
Άλλο εκπεμπόμενο μήνυμα που σας το είπε με πολλά λόγια με επιχειρηματολογία συγκεκριμένη βάσιμη, αληθινή, όχι παραπλανητική ο κ. Μπασιάκος. Τι κάνετε δύο χρόνια τώρα; Αλληλοαναιρούμενες σε διοικητικό επίπεδο αποφάσεις. Αποφάσεις όταν είναι εν εξελίξει να ψηφιστεί ένας συγκεκριμένος κανονισμός. Και αυτές οι αλληλοαναιρούμενες αποφάσεις μεταξύ άλλων δεν λαμβάνουν υπόψη και το στοιχειώδες λογικό γιατί φοβάμαι ότι υπάρχει άγνοια. Δεν θέλω να προσδιορίσω εκ ποίων λόγων υπάρχει άγνοια. Δεν λαμβάνεται υπόψη κάτι συγκεκριμένο ότι αυτός ο οποίος είναι καλλιεργητής έχει μια προπαρασκευαστική διαδικασία σε συγκεκριμένο χρονικό διάστημα πρότερον μάλιστα έναντι του χρόνου που εσείς εκδηλώνετε τις συγκεκριμένες αποφάσεις. Δεν μπορεί δηλαδή με απόφαση του Μαΐου του 2001 να έρχεστε να λέτε και να κοινοποιηθεί και αναλόγως τις Νομαρχιακές Αυτοδιοικήσεις ο κάθε νομός ποια θα είναι η μέγιστη από πλευράς εκτάσεως καλλιέργεια που θα πρέπει να έχει. 
Τα εκπεμπόμενα μηνύματα, λοιπόν, κύριε Υπουργέ, είναι λάθος. Και θα πρέπει να ξέρετε ότι η εφαρμοσμένη πολιτική δεν είναι θεωρητικολογίες. Είναι εκπομπή μηνυμάτων που όταν αυτά δεν είναι σωστά υποσκάπτεται αυτό καθαυτό το δημοκρατικό πολίτευμα.
Πού θέλω να καταλήξω, κύριε Υπουργέ: Εμείς πιστεύουμε ως Νέα Δημοκρατία ότι το υπόβαθρο μιας εξελικτικής πορείας το εγκαθιδρύσαμε από πολλών ετών όταν εσείς ήσαστε εντελώς αντίθετοι σε αυτές τις επιλογές μας κατά τρόπο, εγώ θα τολμήσω να σας πω, εντελώς αλόγιστο. Εμείς διαμορφώσαμε, λοιπόν, αυτό το υπόβαθρο σε μια Ευρώπη που αναμφισβήτητα και σας προκαλώ με την καλή του όρου έννοια -ελάτε να πείτε ότι δεν είναι έτσι- ή με ομάδα κρατών κατά κανόνα προηγμένων. Και η κρίση περί του προηγμένου χαρακτήρα αυτής της ομάδος των κρατών στηρίζεται σε συγκεκριμένα στοιχεία. 
Ποια είναι τα συγκεκριμένα στοιχεία; Ότι έχουμε αναπτυγμένη οικονομία, ότι έχουμε παιδεία υπερτέρα της ελληνικής παιδείας, ότι έχουμε υγεία εντελώς διακρίνουσα της ελληνικής. Σε όλους δηλαδή τους θεμελιώδεις τομείς που άπτονται μιας στοχειώδους ανθρώπινης ευπρεπούς διαβίωσης του πολίτη, η Ευρώπη είναι μπροστά. Και πώς το πέτυχε η Ευρώπη αυτό; Διότι εγκαθίδρυσε τα μονοπώλια; Ίσχυε δηλαδή αυτό το οποίο λέτε εσείς Ευρώπη των μονοπωλίων ΕΟΚ και ΝΑΤΟ το ίδιο συνδικάτο; Όχι, αλλά διότι είχε ιεραρχήσεις, επεδείκνυε σοβαρότητα όταν ασκούσε πολιτική και επέφερε αποτελέσματα. 
Ε, λοιπόν, σας λέμε για άλλη μία φορά το ότι η Ευρώπη τα φταίει όλα, διότι αυτό είναι το τελικώς εκπεμπόμενο από μέρους σας μήνυμα δεν είναι επαρκές μήνυμα, είναι αβάσιμο μήνυμα. Όσο συνεχίζεται να το επικαλείσθε να είστε βέβαιοι ότι διαχρονικά δεν θα σας ωφελήσει, διότι όπως σας είπα δεν μπορείς να ξεγελάς την πλειοψηφία διαχρονικά, για πάντα με τέτοια επιχειρήματα, που εκ των πραγμάτων προκύπτουν ότι είναι αναληθή. 
Και θα σας έλεγα ενδεικτικά μάλιστα: Ξέρετε ότι ο κ. Μπλερ θα κάνει δημοψήφισμα -και ήταν ένα κριτήριο για τον αγγλικό λαό να ψηφίσει- αλλάζοντας τη μέχρι τώρα άποψη των κυβερνήσεων των αγγλικών έναντι της Ευρώπης; Θα κάνει δημοψήφισμα για να μετάσχει στην ΟΝΕ. 
Δεν θέλω να σας πω και άλλες, όχι ορθές πολιτικές σας συμπεριφορές στα πλαίσια αυτού του εκπεμπόμενου μηνύματος. Για όλα φταίει η Ευρώπη! Τι κάνετε; Μέχρι και τα εθνικά και άλλα χαρακτηριστικά της χώρας διακινδυνεύουν και δεν βγαίνετε να πείτε ότι αυτό δεν είναι επιταγή της Ευρωπαϊκής Ένωσης, αλλά έρχεται η ίδια η Ευρωπαϊκή Ένωση με συγκεκριμένες αποφάσεις -αν θέλετε την απόφαση περί μη αναγραφής της ιθαγένειας στις ταυτότητες- έρχεται και σας λέει ότι όλα αυτά δεν αντιστρατεύονται το κοινοτικό κεκτημένο.
Θέλω να καταλήξω: Επιτέλους αποφασίστε ιεραρχήστε κάποιες προτεραιότητες. Η Ελλάδα δεν είναι μόνο η Αθήνα. Είναι η περιφέρεια η αγροτική, η οποία έχει μια ιστορική διαδρομή μεγάλης συνεισφοράς στον τόπο.
Όλοι εμείς ανησυχούμε και ανησυχούμε και στις βόρειες περιοχές της χώρας που με την πολιτική σας τη μη συγκροτημένη και τη μη σωστή τις έχετε απογυμνώσει. Θα σας έλεγα, λοιπόν, ως χώρες βαμβακοπαραγωγές , απλά λογικά κοινά αποδεκτά η Ελλάδα και η Ισπανία δεν έπρεπε σε αυτήν την ενωτική τους διαπραγμάτευση να έχουν ως στόχο -αν δεν το ήθελε η Ισπανία το θέλαμε εμείς- την αύξηση των ποσοστώσεων και αν δεν πετύχουν αυτό να έχουν μια εναλλακτική πρόταση μη μείωσης της συνυπευθυνότητας, αυτό δηλαδή το αυξημένο ποσοστό να μην υπάρχει; 
Και τελειώνω, κύριε Πρόεδρε. Μείωση του κόστους παραγωγής των αγροτικών προϊόντων ως ύστατη λύση δεν αντιμετωπίζεται; Εγώ σας προσκαλώ και σας προκαλώ με την καλή του όρου έννοια να μας απαντήσετε αν επί συγκεκριμένων ζητημάτων δοθεισών στη δημοσιότητα που γνωρίζει ο λαός, που εσείς πάντοτε υπεκφεύγετε, έχετε άποψη πλέον οριστική ή όχι να κάνετε παρέμβαση για να μειώσετε το κόστος της παραγωγής; 
Και θέλω τελειώνοντας, κύριε Πρόεδρε, να πω ότι αυτά δεν είναι απόψεις της Νέας Δημοκρατίας, δεν είναι απόψεις προσωπικές μου, είναι απόψεις διάχυτες άσχετα αν αυτές οι απόψεις δεν είχαν την έκφρασή τους όταν πήγαμε στη προηγούμενη εκλογική αναμέτρηση. Πιστεύω ότι πολύ σύντομα θα έχουν. Θέλω, λοιπόν, να πω -και θα σας καταθέσω σχετικά έγγραφα- υπάρχει πανευρωπαϊκή δημοσκόπηση η οποία λέει ότι έχουμε τους πλέον υπερήλικες αγρότες. Σε ποσοστό δε των νέων αγροτών σε σχέση με τους νέους αγρότες της Ευρώπης υπολοιπόμεθα κατά το 1/3. Και γενικά τα δεδομένα για την προοπτική της ελληνικής αγροτικής περιφέρειας δεν είναι καθόλου καλά.
Αυτά τα λένε πανευρωπαϊκές δημοσκοπήσεις. Πείτε μας επ' αφορμή και του συγκεκριμένου συζητούμενου θέματος -και τέλειωσα κύριε Πρόεδρε- αν προτίθεσθε να κάνετε κάποιες σοβαρές ουσιαστικές παρεμβάσεις.
Ευχαριστώ.
(Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριε Φωτιάδη, θέλετε και τη δευτερολογία σας ;
ΗΛΙΑΣ ΦΩΤΙΑΔΗΣ: Εγώ, κύριε Πρόεδρε, θα ήθελα και τριτολογία λόγω του ότι είμαι γεωπόνος και θα ήθελα να μιλήσω και ένα λεπτό παραπάνω.
ΠΡΟΕΔΡΕΥΩΝ (Παναγιώτης Σγουρίδης): Θέλετε και τη δευτερολογία σας, κύριε Φωτιάδη;
ΗΛΙΑΣ ΦΩΤΙΑΔΗΣ : Βεβαίως, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φωτιάδη, έχετε το λόγο.
ΗΛΙΑΣ ΦΩΤΙΑΔΗΣ : Κύριε Πρόεδρε, κύριε Υπουργέ, αγαπητοί συνάδελφοι. Ο νέος ΚΟΑ βάμβακος ήταν ένα πολύ ισχυρό χτύπημα στους βαμβακοπαραγωγούς οι οποίοι αγωνίζονται για την επιβίωσή τους. Το Υπουργείο Γεωργίας με τις αποφάσεις που πήραν οι Υπουργοί Γεωργίας δεν κατάφερε ούτε να στηρίξει το εισόδημα των αγροτών ούτε να βοηθήσει το εθνικό μας προϊόν και την αγροτική μας οικονομία. Σήμερα όμως προσπαθεί να ωραιοποιήσει την κατάσταση. Προσπαθεί το Υπουργείο Γεωργίας να παρουσιάσει θριαμβολογώντας ορισμένα πράγματα τα οποία δεν επέτυχε διότι αποφύγαμε τα χειρότερα.
Μήπως, κύριε Υπουργέ, δεν αποτελεί δυσμενή εξέλιξη το γεγονός ότι η ποινή συνυπευθυνότητας αυξάνεται κλιμακωτά από 0,5% σε 0,6% αυτόματα δηλαδή αύξηση 0,02% ανά δεκαπέντε χιλιάδες εκατόν εβδομήντα (15.17) τόνους σε περίπτωση που υπερβεί η χώρα μας τους ένα εκατομμύριο εκατόν τριάντα επτά χιλιάδες επτακόσιους πενήντα (1.137.750) τόνους; 
Δεν αποτελεί δυσμενή εξέλιξη ότι δεν αυξάνεται η μέγιστη εγγυημένη παραγωγή για τη χώρα μας και ότι αυτή παραμένει στους επτακόσιους ογδόντα δύο χιλιάδες (782.000) τόνους; 
Δεν αποτελεί ήττα ότι διατηρείται η καταβολή των ενισχύσεων στους μεταποιητές και όχι στους παραγωγούς, αίτημα που υποστηρίζουν σθεναρά εδώ και χρόνια οι βαμβακοπαραγωγοί της χώρας μας; 
Κατά συνέπεια το Υπουργείο Γεωργίας δεν μπόρεσε να προστατεύσει ούτε τους Έλληνες αγρότες ούτε να στηρίξει την αγροτική μας οικονομία. 
Όμως οι αποκαλύψεις του Υπουργού δεν σταματούν εδώ. Μετά την κατακραυγή των βαμβακοπαραγωγών για την υπερψήφιση του νέου ΚΟΑ για το βαμβάκι από τον Υπουργό Γεωργίας ο οποίος θίγει τα συμφέροντα των Ελλήνων βαμβακοπαραγωγών, είχαμε την ομολογία του Υπουργού Γεωργίας ο οποίος ισχυρίστηκε ότι υπερψήφισε τον νέο ΚΟΑ βάμβακος διότι δεν γνώριζε τι ψήφιζε.
Συγκεκριμένα ο κύριος Υπουργός ανέφερε "περιμένω την ΣΕΕΣΑ" -Μόνιμη Επιτροπή Γεωργίας της Ε.Ε.- "και την απόφασή της που ορίστηκε για τις 29 Μαΐου , τη διαχειριστική επιτροπή η οποία θα εξειδικεύσει τον κανονισμό. Νομίζω ότι μόνο τότε μπορεί να συζητάει κανείς". Τώρα μας μιλά για την 21η Ιουνίου.
Παράλληλα δε αναγνωρίζοντας το καταστροφικό για τους βαμβακοπαραγωγούς ολίσθημά του έδωσε εντολή στον Έλληνα επρόσωπο της Μόνιμης Επιτροπής Γεωργίας της Ευρωπαϊκής Ένωσης να καταψηφίσει το κείμενο του βασικού Κανονισμού το οποίο ο ίδιος ο κ. Ανωμερίτης είχε υιοθετήσει στο Συμβούλιο του Λουξεμβούργου και παρουσίασε αρχικά ως κυβερνητική επιτυχία στο βαμβάκι.
Παράλληλα δε η αδυναμία προβολής των ελληνικών θεμάτων και υπεράσπισης των συμφερόντων των αγροτών, φάνηκε για άλλη μια φορά από το γεγονός ότι παρ'όλο που η Ελλάδα αποτελεί τη μεγαλύτερη παραγωγό χώρα βαμβακιού στην Ευρωπαϊκή Ένωση, επέλεξε, σύμφωνα με τους ισχυρισμούς του κ. Ανωμερίτη, την κοινή Ελληνοϊσπανική πρόταση να την παρουσιάσει ως ισπανική, για να τύχει ευρύτερης αποδοχής !
Ερχόμαστε στα διοικητικά μέτρα στήριξης της βαμβακοκαλλιέργειας για την εμπορική περίοδο 2001-2002. Με την υπ' αριθμ. 40420/28.2.2001 διυπουργική απόφαση το Υπουργείο Γεωργίας επιβάλλει διοικητικά μέτρα, στοχεύοντας στη σταθεροποίηση της έκτασης βαμβακοκαλλιέργιας γύρω στα τέσσερα εκατομμύρια (4.000.000) στρέμματα. 
Σύμφωνα με την απόφαση, αμφιβόλου βέβαια νομιμότητας σύμφωνα με τα αρμόδια όργανα της Ευρωπαϊκής ΄Ενωσης, η έκταση βαμβακοκαλλιέργειας που μπορεί να σπείρει κάθε παραγωγός μειώνεται κατά 5% στο μέσο όρο της τελευταίας πενταετίας 1995-1999.
Σύμφωνα πάντα με την παραπάνω, ορίζονται μεταβιβάσεις δικαιωμάτων λόγω θανάτου, κληρονομικής διαδοχής, δωρεάς κλπ. Η απόφαση αποκλείει από την καλλιέργεια νέους παραγωγούς, αυτούς δηλαδή που έτυχε να μην έχουν καλλιεργήσει την τελευταία πενταετία βαμβάκι.
Με βάση την παραπάνω απόφαση, ο Οργανισμός Βάμβακος εκδίδει μηχανογραφημένες καταστάσεις, στοιχεία τα οποία αντλεί από το Αρχείο του, που περιέχουν την έκταση που καλλιέργησε κάθε παραγωγός την τελευταία πενταετία, τον μέσο όρο και την έκταση που δικαιούται να καλλιεργήσει το 2001, με βάση τη μείωση 5%. 
Τις καταστάσεις αυτές έπρεπε να κοινοποιήσει ο Οργανισμός Βάμβακος στα χωριά του νομού, για να λάβουν γνώση των καλλιεργητικών δικαιωμάτων τους οι παραγωγοί. Επίσης, έπρεπε να εκδοθούν και "ατομικές βεβαιώσεις" με το καλλιεργητικό δικαίωμα, έτσι έγινε κατά την περσινή περίοδο τουλάχιστον, του κάθε παραγωγού.
Ο Οργανισμός Βάμβακος παίρνει εντολή από το Υπουργείο Γεωργίας να μην κοινοποιήσει ούτε τις καταστάσεις, ούτε και να εκδώσει βεβαιώσεις. Αντ' αυτών παίρνει εντολή στις 23 Μαρτίου 2001 να ενημερώσει τους βαμβακοπαραγωγούς να προσέλθουν στους δήμους και δημοτικά διαμερίσματα της χώρας, προκειμένου να υποβάλουν τις λεγόμενες δηλώσεις πρόθεσης καλλιέργειας. Δηλαδή, να δηλώνει κάθε παραγωγός την έκταση που έχει πρόθεση να καλλιεργήσει το 2001, ανεξάρτητα από δικαιώματα, μεταβιβάσεις, κλπ. Τις παραπάνω δηλώσεις μπορούν να υποβάλουν και οι νέοι παραγωγοί που δεν έχουν καλλιεργητικό δικαίωμα την τελευταία πενταετία. 
Από εδώ και πέρα, δυστυχώς, αρχίζει η σύγχυση για τον κάθε παραγωγό. Του δημιουργείται δικαιολογημένα η εντύπωση ότι η καλλιέργεια είναι ελεύθερη και επομένως προγραμματίζει και ήδη προετοιμάζει να σπείρει ό,τι έκταση έχει αφήσει για βαμβάκι. Μεσολαβούν και τα τηλεφωνήματα τα προσωπικά -όπως ξέρετε- σε μεγάλο αριθμό παραγωγών του νομού μας, αλλά και όλης της Ελλάδας φυσικά, της Υπηρεσίας Εξυπηρέτησης Πολιτών του Υπουργείου Γεωργίας, με τα οποία προτρέπονται οι παραγωγοί να σπείρουν όχι μεγαλύτερη έκταση απ' αυτήν που δικαιούνται με βάση την κατάσταση πενταετίας, την οποία δεν τους κοινοποίησε δυστυχώς κανείς και η σύγχυση μεγαλώνει. 
Αρχίζει η σπορά και το Υπουργείο Γεωργίας επιμένει να στέλνει εγκυκλίους. Ο παραγωγός τελικά δεν γνωρίζει τι ισχύει και τι δεν ισχύει σχετικά με τα μέτρα και όταν φθάνει στο συνεργείο του καταστήματος να υποβάλει τη δήλωση ΟΣΔΕ, διαπιστώνει με έκπληξη ότι άλλα γνώριζε και άλλα ισχύουν. 
Σύμφωνα με τα τελευταία έγγραφα της ΓΕΔΙΔΑΓΕΠ του Υπουργείου Γεωργίας, οι Διευθύνσεις Γεωργίας που είναι αρμόδιες για τη συμπλήρωση των δηλώσεων ΟΣΔΕ πήραν εντολή να παραλάβουν από τον Οργανισμό Βάμβακος δυο κατηγορίες καταστάσεων, αυτές που αφορούν τις δηλώσεις πρόθεσης, αναφέρθηκε παραπάνω, και τις καταστάσεις του αρχείου παραγωγών 2000 με τα δικαιώματα της πενταετίας, όχι τις καταστάσεις όλων των παραγωγών της πενταετίας, άλλη σύγχυση αυτή. 
Από τις δύο πιο πάνω καταστάσεις, η μικρότερη προκύπτουσα έκταση του παραγωγού θα μπαίνει στη στήλη "δικαίωμα" του εντύπου της δήλωσης ΟΣΔΕ, ενώ ο παραγωγός ενδεχομένως θα έχει σπείρει άλλη έκταση, διαφορετική από αυτή που σημειώνεται στο "δικαίωμα". 
Για το εάν και ποιες επιπτώσεις ενδεχομένως θα έχει ο παραγωγός κατά την παράδοση του προϊόντος στα εκκοκκιστήρια σε περίπτωση διαφορετικών στοιχείων που διαπιστώνονται στην έκταση του δικαιώματος και αυτής που πραγματικά έχει σπαρεί και δηλωθεί, δεν είναι σε θέση κανείς να απαντήσει στον παραγωγό.
Ένα άλλο θέμα σοβαρό στο οποίο θα ήθελα να αναφερθώ λόγω της ευαισθησίας μου και της ιδιότητάς μου ως γεωπόνου και το οποίο πρέπει να μας απασχολεί, είναι η κατάργηση του Οργανισμού Βάμβακος. 
Κύριε Υπουργέ, θα ήθελα να θυμίσω σε εσάς και στους αγαπητούς συναδέλφους την ιστορία του Οργανισμού Βάμβακος, ενός Οργανισμού που άφησε εποχή στην ελληνική γεωργία με την προσφορά του. 
Ο Οργανισμός Βάμβακος είναι νομικό πρόσωπο δημοσίου δικαίου υπό την εποπτεία και τον έλεγχο του Υπουργείου Γεωργίας και ιδρύθηκε το 1931 στα πλαίσια της πολιτικής για την ανάπτυξη του βαμβακιού. 
Σκοπός του η στήριξη του προϊόντος σε όλες τις φάσεις από την παραγωγική διαδικασία μέχρι το έτοιμο ένδυμα.
Πρέπει να σημειώσουμε, ότι η Διεθνής Συμβουλευτική Επιτροπή Βάμβακος, στην οποία συμμετέχουν σαράντα πέντε χώρες, επέλεξε τιμής ένεκεν τον Οργανισμό Βάμβακος για να οργανώσει και να διεξαγάγει στην Ελλάδα το Δεύτερο Παγκόσμιο Συνέδριο Έρευνας που έγινε το 1998. 
Αυτόν τον Οργανισμό με την τεράστια εμπειρία και γνώση τον καταργείτε, δημιουργώντας πολύ σοβαρά προβλήματα στους αγρότες βαμβακοπαραγωγούς. Ποιος φορέας θα αντικαταστήσει την Υπηρεσία του Οργανισμού Βάμβακος με χρόνια εξειδικευμένη γνώση και εμπειρία, ώστε να νιώσει ασφαλής ο Έλληνας βαμβακοπαραγωγός; Οι άλλες χώρες όχι μόνο δεν καταργούν υφιστάμενους τέτοιους Οργανισμούς, αλλά τους αναβαθμίζουν και τους εκσυγχρονίζουν. 
Αυτή είναι δυστυχώς η πολιτική σας στον αγροτικό τομέα και ιδιαίτερα στον ευαίσθητο τομέα των βαμβακοπαραγωγών. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο.
Κύριε Καρασμάνη, θέλετε και εσείς τη δευτερολογία σας ή θα την κρατήσετε;
ΓΕΩΡΓΙΟΣ ΚΑΡΑΣΜΑΝΗΣ: Θα κρατήσω τη δευτερολογία, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θα κρατήσετε, λοιπόν, τη δευτερολογία σας.
Ορίστε, κύριε Καρασμάνη, έχετε το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, αυστηρότατες ποινές και χαμηλότερες τιμές επιβάλλει το νέο καθεστώς για το βαμβάκι και ειδικότερα αν ξεπεράσουμε το όριο του ενός εκατομμυρίου, εκατόν τριάντα επτά, επτακόσιους πενήντα (1.137.750) τόνους. Μετά από δεκαέξι μήνες διαπραγμάτευσης οι Υπουργοί της Ευρωπαϊκής Ένωσης με τη θετική ψήφο του κυρίου Υπουργού υιοθέτησαν ένα σκληρό καθεστώς για το βαμβάκι, το οποίο καθηλώνει το ελληνικό πλαφόν στους επτακόσιους ογδόντα δύο (782.000) χιλιάδες τόνους, απορρίπτοντας το πάγιο αίτημα της Ελλάδας για αύξηση στο ένα εκατομμύριο διακόσιες χιλιάδες (1.200.000) τόνους, πάνω από το οποίο θα επιβαλλόταν κοινοτικό πρόστιμο. 
Κύριε Υπουργέ, μην επιχειρήσετε να επικαλεσθείτε το επιχείρημα ότι κλειδώθηκε η δαπάνη κατά τη Συνθήκη της GATT στα επτακόσια εβδομήντα εκατομμύρια (770.000.000) ευρώ. Θα σας διαψεύσει η περσινή παραγωγή από την οποία εισπράξαμε μόλις μετά βίας επτακόσια τριάντα πέντε (735.000.000) εκατομμύρια ευρώ. Χαρίσαμε, δηλαδή, τριάντα πέντε (35.000.000) εκατομμύρια στον κοινοτικό προϋπολογισμό, τα οποία φυσικά, όπως γνωρίζετε, τα έχουν πάρει οι βόρειες χώρες για τα βοοειδή. 
Και μάλιστα μετά την υπογραφή, τη δεύτερη μέρα, πανηγυρίσατε και είπατε ότι θα αυξηθούν οι εισροές, οι δαπάνες για το βαμβάκι, θα ωφεληθούν οι Έλληνες βαμβακοπαραγωγοί κατά 15%. Και αυτό το επιχείρημά σας απορρίπτεται και διαψεύδεται από την ίδια την Ευρωπαϊκή 'Ενωση, η οποία στο σχέδιο του προϋπολογισμού του 2002 λέει ότι οι δαπάνες θα περιοριστούν στα επτακόσια τρία εκατομμύρια (703.000.000) ευρώ.
Εγώ εκείνο που θα ήθελα, κύριε Ανωμερίτη, να σας πω είναι: Επιτέλους παραδεχτείτε την ήττα σας. Δεν τα καταφέρατε. Δεν είναι κακό να το ομολογήσετε. Πείτε επιτέλους την αλήθεια στους Έλληνες βαμβακοπαραγωγούς γιατί σε λίγους μήνες είναι γεγονός ότι η αλήθεια θα αποκαλυφθεί. Διότι οι Έλληνες βαμβακοπαραγωγοί, όπως ξέρετε, θα εισπράξουν μικρότερη προκαταβολή, λιγότερη επιδότηση, χαμηλότερη εξόφληση. Και τότε τι θα πείτε;
Διαπράξατε -με όλο το σεβασμό που σας έχω, κύριε Ανωμερίτη- σε βάρος της χώρας και της βαμβακοκαλλιέργειας μεγάλο ατόπημα. Βάλατε την υπογραφή σας σε ένα καθεστώς πολύ δυσμενέστερο από το προηγούμενο και, κατά την προσφιλή σας τακτική, η οποία φυσικά είναι και πάγια πρακτική και των προκατόχων σας, επιστρέψατε από το Συμβούλιο πανηγυρίζοντας ότι έχετε καταγάγει μεγάλη νίκη, επιχειρώντας να αποκρύψετε ότι με την υπογραφή σας η συνυπευθυνότητα από ένα σημείο και πέρα αυξάνεται ανεξέλεγκτα, αποκρύπτοντας, επιχειρώντας να αποκρύψετε ότι με την υπογραφή σας η βαμβακοκαλλιέργεια συρρικνώνεται δραματικότατα και το εισόδημα των βαμβακοπαραγωγών πέφτει πολύ χαμηλά.
Και όταν η διαπραγματευτική σας ανεπάρκεια ανακαλύφθηκε αντί να σπεύσετε με το θάρρος που πρέπει να σας διακρίνει ως πολιτικό και να ομολογήσετε ότι κάνατε λάθος, δικαιολογηθήκατε ότι δεν ξέρατε τι ακριβώς θα σήμαιναν για το ελληνικό βαμβάκι οι ρυθμίσεις του νέου καθεστώτος.
Με μία κουβέντα δηλαδή, κύριε Υπουργέ, δεν ξέρετε τι υπογράψατε. Δεν είναι σοβαρά πράγματα αυτά. Μάλιστα, προσπαθείτε να πάρετε και συμμάχους τις οργανώσεις των αγροτών λέγοντας, ότι τα μέτρα αυτά τα επικρότησαν. Κάτι τέτοιο δεν συνέβη. 
Κύριε Υπουργέ, αποτύχατε στις διαπραγματεύσεις σε όλα τα προϊόντα. Αποτύχατε και στη διαπραγμάτευση για το βαμβάκι. Είναι γεγονός, ότι οι αγρότες και ειδικότερα οι βαμβακοκαλλιεργητές αυτήν τη στιγμή βρίσκονται σε απόγνωση. Τα προβλήματα είναι πάρα πολύ μεγάλα. Η αντοχή τους έχει εκπνεύσει. 
Κύριε Υπουργέ, να είσθε βέβαιος ότι αυτήν την πολιτική την πληρώνει όλος ο αγροτικός κόσμος και όλη η αγροτική ύπαιθρος. Γι' αυτήν την πολιτική θα λογοδοτήσετε και εσείς και η Κυβέρνησή σας. Το βαμβάκι συρρικνώνεται δραματικά. Η τιμή θα πέσει απίστευτα χαμηλά. Αρκεί να σας αναφέρω ένα χαρακτηριστικό παράδειγμα της περσινής παραγωγής που ήταν ένα εκατομμύριο διακόσιοι εβδομήντα οκτώ χιλιάδες (1.278.000) τόνοι. Αν έχουμε την ίδια παραγωγή και φέτος, οι Έλληνες βαμβακοπαραγωγοί θα χάσουν τουλάχιστον σαράντα (40.000) δραχμές και συνολικά η βαμβακοκαλλιέργεια θα χάσει πάνω από σαράντα πέντε (45.000.000.000) δισεκατομμύρια. 
Αν δεν είναι έτσι πείτε μου, κύριε Ανωμερίτη, με την περσινή παραγωγή τι θα εισπράξει ο Έλληνας βαμβακοπαραγωγός φέτος. 
Κύριε Πρόεδρε, τα υπόλοιπα θα τα πω στη δευτερολογία μου. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για τριάντα λεπτά. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε Πρόεδρε.
Κυρίες και κύριοι συνάδελφοι, και πάλι το γνωστό φαινόμενο μέσα στην Αίθουσα να είναι στα έδρανα τρεις Υπουργοί και από τους πενήντα πέντε Βουλευτές της Νέας Δημοκρατίας που με ρωτάνε να είναι οι εξής έξι, δηλαδή δύο προς ένα. Αυτό, όμως είναι ένα φαινόμενο που πρέπει να το δούνε και να το λάβουν σοβαρά στην αντιπολιτευτική τους πρακτική οι Βουλευτές της Νέας Δημοκρατίας, διότι και εγώ δεν πιστεύω ότι το κάνουν για να προσβάλουν και να περιφρονήσουν τους Έλληνες βαμβακοπαραγωγούς.
Το βαμβάκι αποτελεί, ούτως ή άλλως, ένα από τα τέσσερα κύρια προϊόντα της χώρας και επιδοτούνται από την Ευρωπαϊκή Ένωση. Δίκαια θεωρείται φυσικά σημαντικής και ιδιαίτερης σημασίας -ιδιαίτερα μάλιστα το βαμβάκι το οποίο απορροφά το 24% των επιδοτήσεων της Ευρωπαϊκής Ένωσης- και για μια σειρά άλλους λόγους που έχουν σχέση με τις εξαγωγές, την κλωστοϋφαντουργία, τις μικρές μονάδες που κατασκευάζουν τα τελικά προϊόντα κλπ. 
Η βαμβακοκαλλιέργεια στη χώρα μας τα τελευταία είκοσι χρόνια διπλασιάστηκε σε καλλιεργούμενες εκτάσεις και υπερτριπλασιάστηκε σε παραγωγή. Και επειδή αυτή η παραγωγή δίνεται σε περιοχές με μονοκαλλιέργειες, δημιούργησε σημαντικά περιβαλλοντικά προβλήματα. Είναι γεγονός ότι έχουμε κάνει πάρα πολλά βήματα στη βαμβακοκαλλιέργεια. Μόνο οι αρδευόμενες εκτάσεις στο βαμβάκι είναι 97% των συνολικών εκτάσεων, καθώς επίσης είναι και η επιβάρυνση. Δηλαδή, κοντά στα θετικά έχουμε και τα αρνητικά, αν σκεφθεί κανείς ότι καταναλώνει διακόσιους ογδόντα έξι (286.000) χιλιάδες τόνους λιπασμάτων ετησίως και διακόσια εβδομήντα οκτώ χιλιάδες (278.000) λίτρα αποφυλλωτικών φαρμάκων. Αυτός είναι και ο λόγος -και πρέπει να καυχηθούμε γι' αυτό- ότι πετύχαμε να έχουμε και ειδικά προγράμματα κατά της νιτρορύπανσης σε έκταση τετρακοσίων πενήντα χιλιάδων (450.000) στρεμμάτων. 
Αυτά τα δεδομένα και πολλά άλλα, τα οποία δεν χρειάζεται να τα αναφέρω οδήγησαν το Υπουργείο Γεωργίας σε μία συγκεκριμένη στρατηγική.
Πρώτον, να διατηρηθεί το προστατευτικό καθεστώς για το βαμβάκι σε μία Ευρώπη που αφαιρεί ολοένα και περισσότερο προστατευτικά καθεστώτα. Δεύτερον, να προστατευθεί το εισόδημα των αγροτών ιδιαίτερα σε εκείνες τις περιοχές που είναι παραδοσιακές περιοχές. Και τρίτον, να προστατευθεί το περιβάλλον και η ποιότητα του ελληνικού βαμβακιού. Η ποιότητα είναι το ζητούμενο σήμερα στο ελληνικό βαμβάκι και όχι οι επιδοτήσεις.
Είναι γνωστό, ότι η ένταξη της βαμβακοκαλλιέργειας στο κοινοτικό καθεστώς άρχισε να γίνεται από το 1981 και μετά, βάσει του Πρωτοκόλλου 4. Η Ελλάδα ήταν τότε η μόνη παραγωγός χώρα με ένα εκατομμύριο διακόσιες περίπου χιλιάδες (1.200.000) στρέμματα, μόνο με τριακόσιους πενήντα χιλιάδες (350.000) τόνους και με μία τιμή γύρω στις τριάντα πέντε (35) με σαράντα πέντε (45) δραχμές. 
Με την ένταξη φυσικά της Ισπανίας προστέθηκε ένας ακόμα εταίρος. Αυτό ήταν αρκετά σημαντικό. Φυσικά το ουσιαστικό καθεστώς για τις δύο χώρες διαμορφώθηκε με την ΚΑΠ, η μεταρρύθμιση του 1992 και φυσικά με τη μεταρρύθμιση μετά το 1995 που θέσπισε την υποχρέωση της ευρωπαϊκής επιτροπής να υποβάλλει την έκθεσή της στο Συμβούλιο και το Ευρωκοινοβούλιο μέχρι το 1999.
Το καθεστώς βάμβακος που ισχύει σήμερα και ειδικά οι ποσότητές τους έχουν καθοριστεί στα τέλη του 1992, βάσει της μέσης ποσότητας των τριών τελευταίων ετών, δηλαδή του 1989 του 1990 και του 1991 και ορίστηκαν οι επτακόσιοι ογδόντα δύο (782) τόνοι για την Ελλάδα και διακόσιοι σαράντα εννιά (249) τόνοι για την Ισπανία, με συνολική δαπάνη για το προϊόν επτακόσια εβδομήντα (770.000.000) εκατομμύρια ecu τότε, επτακόσια εβδομήντα (770.000.000) εκατομμύρια ευρώ.
Και ξεκαθαρίζω, γιατί το επεσήμανε ο κ. Καρασμάνης ότι δεν είναι η ποσότητα που δεν μπορεί να αλλάξει. Αυτό που είναι κλειδωμένο από το blair house agreement στα πλαίσια και της GATT είναι το ποσό. Το να ζητάμε ένα εκατομμύριο διακόσιες (1.200.000) χιλιάδες ή εκατομμύριο πεντακόσιες χιλιάδες (1.500.000) ή δύο εκατομμύρια (2.000.000) τόνους δεν λέει τίποτα, διότι αυτό το ποσό που εσείς συμφωνήσατε ως Κυβέρνηση τότε, τα επτακόσια εβδομήντα εκατομμύρια (770.000.000) ecu δεν αλλάζει. Είναι κλειδωμένο στην ρήτρα ειρήνης της GATT και δεν μπορεί να αλλάξει ό,τι και να λέμε. Όποιος λέει το αντίθετο, λέει ψέματα στους παραγωγούς.
ΕΥΑΓΓΕΛΟΣ ΜΠΑΣΙΑΚΟΣ: Ποιος υπέγραψε την GATT κύριε Υπουργέ;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Η Ευρωπαϊκή, λοιπόν, Επιτροπή τον Ιανουάριο του 1999 με ενημέρωσε ότι θα υποβάλλει την έκθεσή της. Είναι αντίφαση αυτό που λέτε. Δεν μπορείτε να λέτε, δηλαδή, σε κάποια στιγμή ότι βιαστικά και πρόχειρα αποφασίσαμε και δεν ξέραμε τι αποφασίσαμε. Δύο χρόνια συζητούσαμε. Σε ένα λεπτό αποφασίσαμε; Είναι αντιφατικό αυτό που λέτε και προδίδει ακριβώς μια αντιπολιτευτική διάθεση, που δε νομίζω ότι ταιριάζει σε ένα τόσο σημαντικό θέμα.
Εμείς από την αρχή θέλαμε να αντικρούσουμε την Ευρωπαϊκή Επιτροπή, ότι αυτά τα φαινόμενα που παρατηρήθηκαν, με υπερβάσεις των εκατό (100.000.000) και εκατό πενήντα εκατομμυρίων (150.000.000) ευρώ ετησίως σε κάποιες χρονιές, είχαν σχέση με τη διεθνή συγκυρία. Εκεί φυσικά άρχισε ο μεγάλος διάλογος.
Προσέξτε. Η Ευρωπαϊκή Επιτροπή υπέβαλε την έκθεσή της και τη δημοσίευσε στο φύλλο των ευρωπαϊκών κοινοτήτων το Δεκέμβριο του 1999 και από το Δεκέμβριο του 1999 μέχρι σήμερα δώσαμε μάχες. Επανειλημμένα είδαμε τον επίτροπο, επανειλημμένα είδαμε τις επιτροπές, επανειλημμένα είδαμε τους Ευρωβουλευτές και φυσικά μόνο η Νέα Δημοκρατία δεν είχε θέσεις για το βαμβάκι. Είναι ωραίο να τα λέμε σήμερα, αλλά ποια είναι η βοήθεια που δώσαμε;
Κυρίες και κύριοι συνάδελφοι, η επιτροπή έκανε τις δικές της προτάσεις. Αλλά προσέξτε, μιλάμε για διαπραγματεύσεις. Για ελάτε στην πραγματικότητα. Ποιες είναι οι χώρες που καλλιεργούν βαμβάκι στην Ευρωπαϊκή Ένωση; Η Ελλάδα και η Ισπανία, κυρίως όμως η Ελλάδα. Είχαμε δεκατρείς χώρες απέναντί μας που μέχρι την τελευταία μέρα, εκείνο το πρωί που ψηφίσαμε ζητούσαν όχι 0,5 ποινή συνυπευθυνότητας προς ένα, αλλά ένα προς ένα. Μάλιστα θεωρούσαν ότι αυτό το σύστημα είναι προκλητικό. Προκλητικό φυσικά δεν είναι.
Θα πρέπει να σας πω επίσης ότι τέθηκαν στο τραπέζι όλα τα θέματα από την κατάργηση του συστήματος ελλειμματικών πληρωμών μέχρι την αλλαγή της ποινής συνυπευθυνότητας. Η πρόταση της Ευρωπαϊκής Επιτροπής του 1999 δεν ήταν το 0,5 να γίνει 0,6, αλλά 0,7. Με πραγματικά προσωπικές εντάσεις, διαφωνίες και συζητήσεις με τον επίτροπο Φίσλερ καταφέραμε να καταγράψει το 0,6, δηλαδή το 0,5 της συνυπευθυνότητας να γίνει 0,6 και όχι 0,7. Η δε διεύθυνση δημοσιονομικού ζητούσε από 0,7 έως 1, διότι δεν ετηρείτο η αρχή του Βερολίνου για τη δημοσιονομική ουδετερότητα.
Φυσικά σε όλα αυτά μπήκε και το μεγάλο θέμα των περιβαλλοντικών επιπτώσεων, για το οποίο εμείς δίνουμε ιδιαίτερη σημασία. Και να σας θυμίσω ότι εμείς πήραμε τα μέτρα αυτά πέρυσι προεκλογικά με πολλές αντιδράσεις από πολλές μεριές, μέτρα όμως που οδήγησαν φέτος την τιμή του βαμβακιού στις τριακόσιες (300) δραχμές, μέτρα που έπασχαν, αλλά ήταν τα μόνα που έπρεπε να πάρουμε. Και τότε είπα ότι παίρνουμε διοικητικά μέτρα μόνο για ένα χρόνο και μετά οι ίδιοι οι παραγωγοί και οι παραγωγικές δυνάμεις να πάρουν στα χέρια τους το προϊόν για να το διαχειριστούν.
Κυρίες και κύριοι συνάδελφοι, είναι γνωστό ότι η επιτροπή δεν μπορεί παρά να κινηθεί μέσα στην κατευθυντήρια γραμμή του Βερολίνου και επειδή υπάρχει και το προηγούμενο του 1992, δεν μπορούσε να μιλάει κανείς για υπέρβαση των επτακοσίων εβδομήντα εκατομμυρίων (770.000.000) ευρώ. Μετά από τις παρατεταμένες αυτές συζητήσεις φτάσαμε στο συμβούλιο και στις 24 Απριλίου 2001 να κάνουμε την τελική διαπραγμάτευση, λίγο πριν αρχίσει το συμβούλιο και φυσικά να κλείσουμε τον κύκλο των διαπραγματεύσεων που κράτησαν κοντά δύο χρόνια.
Πρέπει όμως να σας πω ότι η διαπραγματευτική μας τακτική συνδυάστηκε και συνδιαμορφώθηκε μαζί με τους Ισπανούς. Εγώ κάλεσα τον Ισπανό Υπουργό Γεωργίας και ήρθε εδώ για να συζητήσουμε. Εγώ κάλεσα και ήρθαν οι Ισπανοί συνδικαλιστές συνεταιριστές. Αυτούς βλέπαμε κάθε μήνα γιατί εμείς ήμασταν η leader χώρα -ας το πούμε έτσι- στις συζητήσεις αυτές, αλλά απέναντί μας έχουμε δεκατρείς χώρες. Παραγνωρίζετε, δηλαδή, ότι η Ελλάδα διαθέτει πέντε ψήφους, η Ισπανία διαθέτει οκτώ ψήφους επί ογδόντα επτά ψήφων και αυτό σε μια τέτοια διαπραγμάτευση, όταν οι άλλοι επιμένουν σε ποινή συνυπευθυνότητας ένα προς ένα, μπορεί να οδηγήσει κάπου. Μα δεν πάμε για να δώσουμε μάχες για την τιμή των όπλων. Πάμε για να έχουμε αποτέλεσμα. Και φυσικά θα σας πω τα κύρια χαρακτηριστικά της κοινής οργάνωσης αγοράς για να ξέρουμε ακριβώς και να είμαστε όλοι πληροφορημένοι για τι μιλάμε. 
Πρώτον, η πρώτη νίκη είναι ότι διατηρείται το καθεστώς των ελλειμματικών πληρωμών, που σημαίνει ότι συνεχίζονται οι κοινοτικές ενισχύσεις και ότι θα καταβάλλεται εσαεί η διαφορά μεταξύ της διεθνούς τιμής και της τιμής στόχου ως κοινοτική ενίσχυση. 
Πείτε μου ένα άλλο προϊόν στην Ευρωπαϊκή Ένωση το οποίο να εντάσσεται σε ελλειμματικές πληρωμές. Κανένα προϊόν δεν εντάσσεται. Κανένας δεν θα μου πει ούτε ένα. Δεν υπάρχει πια καθεστώς ελλειμματικών πληρωμών στην Ευρωπαϊκή Ένωση, παρά μόνο για το βαμβάκι και αυτό είναι το πρώτο στοιχείο της δικής μας θετικής συμβολής. 
Το δεύτερο είναι ότι μετά από έντονες συζητήσεις με την Ευρωπαϊκή Επιτροπή παρέμεινε ίδια η τιμή στόχου, δηλαδή τα εκατόν έξι κόμμα τρία (106,3) ευρώ ανά εκατό κιλά σύσπορου βαμβακιού.
Το τρίτο είναι, ότι παρέμεινε ίδια η τιμή των εκατό κόμμα εννενήντα εννέα (100,99) ευρώ τα εκατό κιλά για το σύσπορο βαμβάκι, η ελάχιστη τιμή, δηλαδή, παραγωγού.
Με βάση τα ιστορικά δεδομένα αυτό σημαίνει, ότι για κάθε είκοσι (20) έως τριάντα οκτώ (38) ευρώ τα οποία θα παίρνει ο μεταποιητής από την αγορά, θα λαμβάνει εξήντα οκτώ (68) έως ογδόντα έξι (86) ευρώ κοινοτική ενίσχυση, που σημαίνει ότι συνεχίζει η κοινοτική ενίσχυση να είναι τρεις με τέσσερις φορές μεγαλύτερη από την τιμή αγοράς και αυτό είναι διαπραγματευτική επιτυχία. 
Τέταρτο, διατηρείται, κύριοι συνάδελφοι, η μέγιστη εγγυημένη ποσότητα καλλιέργειας στους επτακόσιους ογδόντα δύο (782.000) χιλιάδες τόνους για την Ελλάδα και διακόσιους σαράντα εννέα (249.000) χιλιάδες τόνους για την Ισπανία. Αυτό δεν μπορούσε να αλλάξει. Και εμείς είχαμε αρχική θέση να λέμε ότι θέλουμε ένα διακόσια ή ένα πεντακόσια, τα είπαμε, αλλά γνωρίζουμε πολύ καλά, ότι δεν είχε νόημα να αλλάξει η ποσότητα εφόσον δεν μπορούσε να αλλάξει, λόγω των συμφωνιών του 1992, το συνολικό ποσό των επτακοσίων εβδομήντα (770.000.000) εκατομμυρίων ECU. 
Πέμπτον, διατηρείται η ιδιαίτερη περίπτωση, η στηριζόμενη παραγωγή να αυξάνεται για την Ελλάδα στους οκτακόσιους πενήντα χιλιάδες (850.000) τόνους, κάτι που μας έχει διαφύγει όλων, όταν η μέση σταθμική τιμή δεν είναι μικρότερη από τα τριακόσια δύο (302) ευρώ τον τόνο και όταν η συνολική δαπάνη για τη στήριξη του προϊόντος δεν υπερβαίνει τα επτακόσια εβδομήντα εκατομμύρια (770.000.000).
Αυτό που κάποτε ήταν εξαίρεση, τώρα με τα συγκεκριμένα μέτρα εκτιμώ ότι είναι κανόνας. Αλλά το πιο σημαντικό: Δεν έγινε δεκτή η πρόταση της Ευρωπαϊκής Επιτροπής. Με συγχωρείτε, εκεί κρίνεται η διαπραγμάτευση. Όλα τα άλλα ήταν πιέσεις για να έχουμε ένα καθεστώς, να συνεχίσουμε ένα καθεστώς που το είχαμε και το έχουμε και απαιτούμε, αλλά εδώ κρίνεται η διαπραγμάτευση. 
Τι έλεγε η Ευρωπαϊκή Επιτροπή; Η Ευρωπαϊκή Επιτροπή έλεγε ότι το 0,5% της συνυπευθυνότητας για κάθε παράβαση 1% θα μεταβάλλεται σε 0,6% στο επίπεδο της μεγίστης εγγυημένης ποσότητας. Δηλαδή τι έλεγε η Ευρωπαϊκή Επιτροπή; Μέχρι την τελευταία ημέρα επί δύο χρόνια δεν άλλαζε τίποτα. Στην αρχή έλεγε 0,7%, μετά μειώθηκε στο 0,6% αλλά έλεγε από τους επτακόσιους ογδόντα δύο (782.000) χιλιάδες τόνους. Επομένως, πέρασε η δική μας θέση. Δεν έγινε δεκτή η πρόταση της Ευρωπαϊκής Επιτροπής και εδώ είναι ο πυρήνας φυσικά της διαπραγμάτευσης. Δεν έγινε δεκτή η πρόταση της Ευρωπαϊκής Επιτροπής. Και πρέπει να σας πω, ότι έγινε δεκτή η δική μας θέση. Δηλαδή, ότι για κάθε υπέρβαση διατηρείται το 0,5% μέχρι το ένα εκατομμύριο εκατόν τριάντα επτά χιλιάδες επτακόσιους πενήντα (1.137.750) τόνους είναι δική μας θέση. Επομένως, πού αποτύχαμε στη διαπραγμάτευση; Το ότι δεν έγινε δεκτή η πρόταση της Ευρωπαϊκής Επιτροπής που ζητούσε 0,6% στην αρχή, 0,7% από τους επτακόσια ογδόντα δύο (782.000) χιλιάδες τόνους, τη φέραμε στο δικό μας σημείο και αυτό θεωρείται αποτυχία της διαπραγμάτευσης; Επομένως θα πρέπει να αναγνωρίσετε και να το σημειώσετε αυτό. Διότι όπως εσείς διαπραγματευτήκατε το 1992 με τα στοιχεία της τελευταίας τριετίας -γιατί έτσι πια διαπραγματευόμαστε και αυτό απαιτούμε και από τις χώρες διεύρυνσης πια στην Ενωμένη Ευρώπη. Θα πρέπει να σας πω ότι η μέση παραγωγή της χώρας μας στην τελευταία πενταετία είναι ένα εκατομμύριο εκατόν δέκα επτά χιλιάδες εξήντα πέντε (1.117.065) τόνους. Επομένως, με αυτά τα ψυχρά στοιχεία εμείς φέραμε την Ευρωπαϊκή Επιτροπή εκεί που θέλαμε και γι' αυτό θεωρώ ότι πετύχαμε σ' αυτήν τη διαπραγμάτευση. Δηλαδή για να το ξαναπώ, ενώ η Επιτροπή ζητούσε ποινή -να το πω απλά- 0,6% από τους επτακόσιους ογδόντα δύο χιλιάδες (782.000) τόνους μέχρι και μια ώρα πριν τη συνεδρίαση του Συμβουλίου Υπουργών Γεωργίας. Καταφέραμε να αποδεχθεί ότι η ποινή 0,5% είναι μέχρι το ένα δισεκατομμύριο εκατό τριάντα επτά εκατομμύρια εφτακόσιοι πενήντα (1.137.000.750) τόνοι όταν τα στοιχεία που έχουμε και οι δύο πλευρές δείχνουν ότι η μέση μας παραγωγή την τελευταία πενταετία είναι ένα εκατομμύριο εκατόν δεκαεπτά χιλιάδες εξήντα πέντε (1.117.065) τόνοι. 
Θα πρέπει να πω επίσης ότι τελικά ψηφίστηκε με βάση την ισπανική πρόταση η διαδοχική αύξηση του κατωφλίου της ποινής για κάθε επιπλέον ποσότητα είκοσι χιλιάδες (20.000) τόνων, δεκαπέντε χιλιάδες εκατόν εβδομήντα (15.170) για Ελλάδα και τέσσερις χιλιάδες οκτακόσια τριάντα για (Θόρυβος στην Αίθουσα )
....με μια ποινή 0,02%. 
Επομένως, αυτή η πρόταση για να υπάρχει δημοσιονομική ουδετερότητα η οποία στηριζόταν από την αρχή από την ισπανική πλευρά στην οποία εμείς είχαμε ζητήσει να υπάρχει πλαφόν 0,6%. Είναι τελικά για λόγους δημοσιονομικής ουδετερότητας που είναι το σημείο υποχώρησης της Ευρωπαϊκής Επιτροπής, την οποία έκανε δεκτή η Ευρωπαϊκή Επιτροπή και την οποία φυσικά στην Ειδική Επιτροπή εμείς δεν το δεχθήκαμε και το καταψηφίσαμε. Διότι είμαστε εμείς που λέγαμε, ναι, από το ποσό αυτό να είναι 0,5%, να πηγαίνει σταδιακά στο 0,6%. Αλλά εμείς θέλαμε ένα πλαφόν στο 0,6%. Παρ' όλα αυτά η Επιτροπή ακριβώς επειδή θεώρησε ότι δεν υπάρχει δημοσιονομική ουδετερότητα, δεν το θεώρησε αυτό σωστό και φυσικά έβαλε την ποινή αυτή εξελισσόμενη και πάνω από το 0,6% αποδεχόμενη φυσικά για τις δύο χώρες το πλαφόν του ενάμισι εκατομμυρίου (1.500.000) τόνων, ποινές τις οποίες φυσικά δεν νομίζω ότι θα αντιμετωπίσουμε εφόσον συνεννοηθούμε και κρατήσουμε αυτές τις ανώτατες ποσότητες κατά μέσο όρο που έχουμε και εφόσον τις κρατήσουμε σε μια ισορροπία, διότι δεν έχουμε κανένα στόχο να μεγιστοποιούμε μια καλλιέργεια η οποία δεν μπορεί από τα πράγματα να μεγιστοποιηθεί, αλλά και για διάφορους και πολλούς περιβαλλοντικούς λόγους. 
Ένατο σημείο είναι ότι διατηρούνται τα τεχνικά χαρακτηριστικά. Εδώ δεν είχαμε καμία αλλαγή, άρα τόσο το ποσοστό υγρασίας, οι ξένες ύλες και η ίνα σε χιλιοστά, δεν έχει αλλάξει τίποτα. Εκεί που υπάρχει μία καινοτομία και θα μας δώσει τη δυνατότητα να έχουμε και επιπλέον έσοδα, εκτιμώ στο μέλλον, μια και συνδέεται η γεωργία πλέον με το περιβάλλον -και δεν είμαστε χαζοί που δεχθήκαμε αυτά τα μέτρα, τα δεχθήκαμε και για λόγους ουσίας φυσικά- είναι τα περιβαλλοντικά μέτρα. Στα κράτη-μέλη επιτρέπεται πλέον να ορίζουν δράση για τη διατήρηση του περιβάλλοντος, τις καλλιεργητικές τακτικές, τα ερευνητικά προγράμματα, τις νέες μεθόδους και τα κράτη-μέλη μπορούν να περιορίζουν τις εκτάσεις που είναι επιλέξιμες για ενίσχυση στην παραγωγή, βάσει αντικειμενικών κριτηρίων, νομική βάση πάνω στην οποία εμείς σταθήκαμε, για να πάρουμε τα περασμένα μέτρα. Και για να σας απαντήσω και να κλείνει αυτό το θέμα, θα σας πω ήδη ότι από προχθές η διαχειριστική επιτροπή κοινοτικών και Ελλήνων το έκλεισε ουσιαστικά αυτό το θέμα και δεν υπάρχει κανένα θέμα, ούτε για το παρελθόν ούτε και για το μέλλον και πιστεύω, ότι αυτό μας οδηγεί στο να ξαναδούμε τα περιβαλλοντικά θέματα σε ένα χώρο πολύ ευπαθή.
Ένα ακόμα σημείο, το οποίο θα μπορούσα να θίξω, είναι η νέα ΚΟΑ. Είναι η πρώτη ΚΟΑ που βλέπω να μην έχει ημερομηνία αναθεώρησης. Αυτό είναι πολύ θετικό, γιατί αν είχαμε αναθεώρηση στα δύο χρόνια, δηλαδή πάνω στη στιγμή της διεύρυνσης, θα είμαστε σε πολύ πιο δύσκολη θέση. Επομένως θεωρώ ότι δεν αντιμετωπίζουμε κανένα θέμα μεταβολής μετά από μια καινούρια ΚΟΑ. Και να πω και κάτι, γιατί το ακούω πολλές φορές να λέγεται. Ακούστηκαν για το βαμβακέλαιο, για τη βαμβακόπιτα, για τους σπόρους κλπ. Αυτό σκόπιμα δεν το είπαμε στην Ευρωπαϊκή Επιτροπή, διότι αποτελεί πρόσθετο έσοδο, γιατί από το βαμβάκι έχουμε την εμπορική τιμή, την κοινοτική ενίσχυση και επίσης τα έσοδα, που δεν τα καταγράφουμε, από το βαμβακέλαιο, από τη βαμβακόπιτα, από τους σπόρους και φυσικά αποτελούν και αυτά ένα συνολικό έσοδο.
Κυρίες και κύριοι συνάδελφοι, εμείς πιστεύω ότι έχουμε σαφείς στόχους πολιτικής. Πρώτα απ' όλα, για να πετύχουμε να μεγιστοποιήσουμε τα εισοδήματα μέσα σε ένα καθεστώς όπου πραγματικά δεν πήγε τίποτα αρνητικά από τους στόχους που είχαμε θέσει, απαιτείται η άμεση συγκρότηση της Εθνικής Διεπαγγελματικής Οργάνωσης Βάμβακος. Οφείλουμε με εθνική συνεννόηση να καθορίσουμε τους όρους καλλιέργειας, έτσι ώστε αυτό που φάνηκε από την περασμένη χρονιά να συνεχιστεί, συνεχίζεται άτυπα, διότι δεν πήγαμε ποτέ στις Βρυξέλλες, χωρίς να καλέσουμε όλες τις συνδικαλιστικές παρατάξεις, όλες τις συνεταιριστικές παρατάξεις και να συζητήσουμε. Συζητήσαμε με τους πάντες όλα τα γεωγραφικά διαμερίσματα και είχαμε κάποιους σαφείς και συγκεκριμένους στόχους. Αλλά η Εθνική Διεπαγγελματική Οργάνωση είναι ανάγκη να γίνει τώρα πολύ περισσότερο από κάθε άλλη στιγμή, προκειμένου να συνεννοηθούμε για την εφαρμογή τέτοιων μέτρων, ώστε μέσα από εκεί πραγματικά θα εκμεταλλευτούμε αυτό το καθεστώς, για να μεγιστοποιήσουμε τα εισοδήματα. 
Ο δεύτερος στόχος πολιτικής είναι να συμφωνήσουμε ότι πάνω από τις επιδοτήσεις το κρισιμότερο θέμα για το ελληνικό βαμβάκι είναι η ποιότητα και η ποιότητά του έχει μειωθεί τρομακτικά την τελευταία δεκαετία. Δεν είναι δυνατόν να μην προωθήσουμε αυστηρό τεχνικό κανονισμό για την ποιότητα. Οι κυνηγοί επιδοτήσεων να φύγουν από τη γη της καλλιέργειας του βαμβακιού. Θα πρέπει όποιος καλλιεργεί, είτε είναι έμπορος είτε παραγωγός είτε οτιδήποτε, να βρεθεί εκτός αγοράς, αν δεν τηρεί τους κανόνες ποιότητας. Το ελληνικό βαμβάκι είναι ό,τι σημαντικότερο μπορούμε να έχουμε. Δεν μπορούμε να χρησιμοποιούμε εβδομήντα δύο (72) είδη σπόρων, για να καλλιεργούμε βαμβάκι σ' αυτήν τη χώρα. Να συμφωνήσουμε, λοιπόν, ότι για περιβαλλοντικούς λόγους θα ξαναδούμε το χάρτη μας, για να μη μας κατηγορούν και οι κοινοτικοί ότι παίρνουμε ενισχύσεις, καλλιεργούμε βαμβάκι και μετά πάμε και τους λέμε ξαναδώστε μας ενισχύσεις και λεφτά για μέτρα για να απονιτρολυπάνουμε αυτό που καλλιεργήσαμε. Και ξέρουμε πολύ καλά ότι έχουμε μεγάλο πρόβλημα, δεδομένου ότι μόνο αυτή η καλλιέργεια καταναλώνει γύρω στα διακόσια εξήντα με διακόσια ογδόντα εκατομμύρια κυβικά μέτρα νερού.
Ένα άλλο σημαντικό στοιχείο της πολιτικής μας είναι ότι θα συμφωνήσουμε όλοι να αποτρέψουμε κάθε σκόπιμη καλλιέργεια με γενετικά τροποποιημένους οργανισμούς ανεξάρτητα τι θα λέει η καινούρια κοινοτική οδηγία που θα αντικαταστήσει την 90/220 και ανεξάρτητα ποια θα είναι η απόφαση της Επιστημονικής Επιτροπής. Και εάν μεν σαν ενιαία αγορά μπορούμε ελεύθερα να χρησιμοποιούμε ό,τι να είναι , εμείς να συμφωνήσουμε, η Εθνική Διεπαγγελματική Οργάνωση να συμφωνήσει, ότι θα κρατήσει καθαρή τη χώρα από γενετικά τροποποιημένους οργανισμούς μέσα στο νέο καθεστώς.
Πρέπει να προστατεύσουμε το εισόδημα των παραδοσιακών περιοχών και ειδικά των μικρών και μεσαίων παραγωγών. 
Είναι γεγονός -και αυτό φαίνεται από τα στοιχεία που θα δείτε σε κάποιους πίνακες που θα δώσω- ότι κάθε χρόνο εισπράττουμε πάνω από διακόσια δισεκατομμύρια σε επιδοτήσεις. Κάθε χρόνο. Δεν μειώθηκαν οι επιδοτήσεις. Λίγο πάνω-λίγο κάτω είναι πάνω από διακόσια δισεκατομμύρια. Είναι διακόσια, διακόσια δέκα, διακόσια δεκαπέντε. Εκεί κινούνται οι επιδοτήσεις. Αυτές, όμως, τις επιδοτήσεις πρέπει με ένα τέτοιο σύστημα και συνεννόηση να τις δώσουμε ιδιαίτερα στις παραδοσιακές περιοχές και ακόμα πιο ιδιαίτερα στους μικρούς και μεσαίους παραγωγούς. 
Άκουσα για τον Οργανισμό Βάμβακος. Κοιτάξτε, η Ενωμένη Ευρώπη και η Ευρωπαϊκή Επιτροπή μας κατηγορεί πάντα -και το βαμβάκι υπήρξε τομέας αιχμής- ότι δεν λειτουργούμε αυστηρά ένα ολοκληρωμένο σύστημα διαχείρισης επιδοτήσεων. Ε, λοιπόν, αυτό που ψηφίσαμε το 1997 το εφαρμόζουμε. Εφαρμόζουμε ολοκληρωμένο σύστημα διαχείρισης επιδοτήσεων με πληρωμή κατευθείαν στον παραγωγό, εκεί που επιτρέπει το κοινοτικό καθεστώς και δεύτερον με ευθύνη ενός ειδικού Οργανισμού τον οποίο ενέκρινε η Ευρωπαϊκή Ένωση, του Οργανισμού Πληρωμών και Ελέγχου των Επιδοτήσεων. Επομένως, πρέπει να προσαρμοσθούμε σε αυτό το καθεστώς. 
Δεν μπορούμε επί είκοσι χρόνια συνεχώς να λέμε ότι δεν έχουμε ελαιουργικό μητρώο, αμπελουργικό μητρώο. Τελείωσαν αυτά. Γι' αυτό και όλο το σύστημα με τον πιο αυστηρό του τρόπο αρχίζει να λειτουργεί από την 1η Ιουλίου, ο ΟΠΕΚΕΠΕ, εξ ου και κλείνουν οι οργανισμοί και από τις 16 Οκτωβρίου, που αρχίζει ο νέος κύκλος FEOGA, το νέο έτος FEOGA, θα τηρήσουμε αυστηρές προδιαγραφές ιδιαίτερα μάλιστα σε ένα χώρο που με ευθύνη των Υπουργείων και των κυβερνήσεων της Νέας Δημοκρατίας έχουμε υποστεί τη μεγαλύτερη καταδίκη αναξιοπιστίας λόγω των ατασθαλιών εκείνης της περιόδου στο βαμβάκι για το οποίο η Ευρωπαϊκή Επιτροπή τότε μας επέβαλε ποινή ύψους εβδομήντα τριών δισεκατομμυρίων δραχμών, δηλαδή το 50% των επιδοτήσεων εκείνης της χρονιάς, φαινόμενα που δεν πρέπει να ξαναεμφανισθούν. Και χαίρομαι γιατί στην έκθεσή της η Ευρωπαϊκή Επιτροπή αναγνωρίζει ότι έχουμε κάνει σημαντικότατα βήματα. Διότι δεν πρέπει να κρύβουμε μεταξύ μας ότι υπήρξε χώρος ατασθαλιών και υπήρξε χώρος νόθευσης. Και χαίρομαι, γιατί στη φετινή απόφαση -αλλά και με την περσινή απόφαση- που εκδίδει ο Υφυπουργός κ. Αργύρης, θα υπάρχουν σκληρά μέτρα για την ποιότητα του βαμβακιού. Δεν είναι δυνατόν να παραδίδουν βαμβάκι και την προηγούμενη ημέρα με τη μάνικα να το καταβρέχουν. Δεν είναι δυνατόν να παραδίδουν βαμβάκι με ανάμεικτες ίνες από σπόρους. Και δεν είναι δυνατόν να παραδίδουμε βαμβάκι με τρίτες ύλες μέσα. 
Θα εφαρμοσθεί ο κανονισμός με τον πιο σκληρό τρόπο, διότι όπως είπα και προηγουμένως πέρα από την εμπορική τιμή και πέρα από την επιδότηση, αυτό που ενδιαφέρει και πρέπει να είναι στόχος όλων μας, είναι η ποιότητα του ελληνικού βαμβακιού.
Φυσικά όλα τα θέματα έρευνας που είχε ο Οργανισμός Βάμβακος δεν θα χαθούν, διότι με νόμο που φέρνουμε τώρα, την άλλη εβδομάδα, μεταξύ άλλων προβλέπεται το Εθνικό Ινστιτούτο Βάμβακος το οποίο θα ενταχθεί στο ΕΘΙΑΓΕ και το οποίο φυσικά θα αναλάβει τη συνέχεια του ερευνητικού έργου του Οργανισμού, δεδομένου ότι το κύριο έργο του Οργανισμού Βάμβακος περνάει απλά σε έναν άλλον οργανισμό με πλήρη πρόβλεψη και όχι μόνο δεν χάνεται θέση εργασίας, αλλά με πλήρη δικαιώματα των εργαζομένων, οι οποίοι μάλιστα γίνονται και δημόσιοι υπάλληλοι, αφού γίνονται υπάλληλοι του Υπουργείου Γεωργίας οι περισσότεροι.
(Στο σημείο αυτό την Προεδρική Έδρα καταλαμβάνει η Δ΄Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Κυρίες και κύριοι συνάδελφοι, αντιλαμβάνομαι την αντιπολιτευτική τακτική, ότι η Κυβέρνηση δεν κάνει καλά τη δουλειά της, ότι η Κυβέρνηση δεν πέτυχε στις διαπραγματεύσεις. Το είδα μάλιστα και από μία ερώτηση ενός συναδέλφου, ο οποίος ρώτησε για το καθεστώς της ζάχαρης. Και θα απαντήσουμε στο συνάδελφο, αλλά αλήθεια ο συνάδελφος έχει καταλάβει ότι η παγκόσμια τιμή ζάχαρης είναι είκοσι τρία σεντς το κιλό κι εμείς στην Ενωμένη Ευρώπη ψηφίσαμε κανονισμό που θα έχει ισχύ για πέντε χρόνια και με τον οποίον η ζάχαρη επιδοτείται και φτάνει την τιμή των εβδομήντα πέντε σεντς το κιλό;
Εμείς δεν λέμε ότι αυτά είναι θρίαμβοι και επιτυχίες. Εμείς ξέρουμε τα ελλείμματα της ελληνικής γεωργίας και αν κάτι μας αναγνωρίζουν είναι ότι ακριβώς επειδή τα ξέρουμε, επειδή κάνουμε προσπάθειες, μπορούμε να βλέπουμε κάποιες προοπτικές. Και τουλάχιστον η παρούσα πολιτική ηγεσία είναι κάθε εβδομάδα εκτός γραφείου γιατί κάθε εβδομάδα και εμείς και οι γενικοί γραμματείς είμαστε και σε ένα νομό της χώρας. Είμαστε κοντά στον αγρότη και δεν είμαστε κλεισμένοι σ' ένα γυάλινο κόσμο. 
Κυρίες και κύριοι συνάδελφοι, με βάση τα θετικά αυτά δεδομένα της νέας Κ.Ο.Α. και την προαπαιτούμενη εθνική συνεννόηση είμαι βέβαιος ότι μέσα από ένα καθεστώς δημοσιονομικής πειθαρχίας και περιορισμών, το οποίο γενικότερα υπάρχει, θα καταφέρουμε να ξανακάνουμε το βαμβάκι ποιοτικά ανώτερο προϊόν, να μεγιστοποιήσουμε τα εισοδήματα των παραγωγών και να στηρίξουμε αυτόν τον κλάδο και αυτό το προϊόν, το οποίο στηρίζει με τη σειρά του πολλούς βιομηχανικούς και μεταποιητικούς κλάδους. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "80 χρόνια από την ενσωμάτωση της Θράκης στην Ελλάδα" σαράντα δύο μαθητές και μαθήτριες και τρεις συνοδοί-δάσκαλοι από το 1ο Δημοτικό Σχολείο Γαργαλιάνων Μεσσηνίας.
Επίσης από τα ίδια θεωρεία μας παρακολουθούν τριάντα μαθητές και μαθήτριες και τρεις συνοδοί-δάσκαλοι από το 6ο Δημοτικό Σχολείο Καλαμάτας.
Τους καλωσορίζουμε όλους.
(Χειροκροτήματα από όλες τις πτέρυγες της Βουλής)
Τους εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Γεωργίας και γι' αυτό παρίστανται στην Αίθουσα οι επερωτώντες Βουλευτές, ο κύριος Υπουργός και οι Kοινοβουλευτικοί Eκπρόσωποι των άλλων κομμάτων.
Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νάκος.
ΑΘΑΝΑΣΙΟΣ ΝΑΚΟΣ: Κυρία Πρόεδρε, νομίζω ότι είναι υποχρέωση πλέον ----εάν το ξέρει- να απαντήσει ο κύριος Υπουργός τι σημαίνει ο κανονισμός τον οποίον συνυπέγραψε. Διότι έχει πάρα πολύ μεγάλη διαφορά η ερμηνεία του άρθρου 7 του κανονισμού, τον οποίον έχω στα χέρια μου. 
Λέει, λοιπόν, το άρθρο 7: "Η μείωση της τιμής στόχου ισούται με το 50% του ποσοστού υπέρβασης που αναφέρεται στην παράγραφο 3. Ωστόσο, αν το άθροισμα της πραγματικής παραγωγής της Ισπανίας και της Ελλάδας μειωμένο κατά ένα εκατομμύριο τριάντα ένα χιλιάδες τόνους είναι υψηλότερο από τετρακόσιες εξήντα εννέα χιλιάδες τόνους, η μείωση της τιμής στόχου κατά 50% αυξάνεται κατά δύο ποσοστιαίες μονάδες: Στην περίπτωση της Ελλάδας για κάθε ποσότητα δεκαπέντε χιλιάδων εκατόν εβδομήντα τόνων πλήρη ή κλάσμα αυτής για την παραγωγή που υπερβαίνει την εθνική εγγυημένη ποσότητα προσαυξημένη κατά τριακόσιες πενήντα έξι χιλιάδες τόνους". 
Ερώτηση και αν μπορείτε να μας δώσετε ευθεία απάντηση και δέχομαι και διακοπή: Είναι σε όλη την ποσότητα το ποσοστό συνυπευθυνότητας ή τελειώνει στο ένα εκατόν τριάντα επτά και μετά το 52%, το 54%, το 56%, το 58% μπαίνει σε κάθε δεκαπέντε χιλιάδες εκατόν εβδομήντα τόνους; Σ' αυτήν την ερώτηση, εάν μπορείτε, να απαντήσετε. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): θα απαντήσω μετά. 
ΑΘΑΝΑΣΙΟΣ ΝΑΚΟΣ: Έχω εδώ τους υπολογισμούς. Διότι όλες οι συνεταιριστικές οργανώσεις, οι ομάδες παραγωγών, πας ενδιαφερόμενος κάθισε και συνέταξε πίνακες, προσπαθώντας να ερμηνεύσει τον κανονισμό που ψηφίσατε, που υπογράψατε και απάντηση δεν έχει παρθεί. Να σας δείξω τα δημοσιεύματα; Λένε ότι έχει ασάφειες ο νέος κανονισμός. 
Ξέρετε τι λέει ο υπολογισμός της ΓΕΣΑΣΕ; Λέει ότι μέχρι ένα εκατομμύριο εκατόν τριάντα επτά χιλιάδες επτακόσιες πενήντα (1.137.750) είναι 50%, μέχρι ένα εκατομμύριο διακόσιες πενήντα εννέα χιλιάδες (1.259.000) είναι 68% σε όλη την ποσότητα. Ξέρετε που οδηγεί αυτό; Οδηγεί πιθανόν σε μηδέν προκαταβολή του χρόνου. Είναι έτσι; Αν δεν είναι έτσι κάθισα και εγώ και έκανα πίνακα ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πόσο είπατε, κύριε συνάδελφε; 
ΑΘΑΝΑΣΙΟΣ ΝΑΚΟΣ: Έχω έναν πίνακα της ΓΕΣΑΣΕ. Το ερώτημα είναι απλό. Το 50% της συνυπευθυνότητος πάει στο ένα εκατομμύριο εκατόν τριάν επτά χιλιάδες επτακόσιες πενήντα (1.137.750) και οποιαδήποτε άλλη ποσότητα από εκεί και πάνω υπολογίζεται με την ηυξημένη συνυπευθυνότητα ή συμπαρασύρει όλη την ποσότητα; Η ΓΕΣΑΣΕ λέει για όλη την ποσότητα. Είναι για όλη την ποσότητα;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι.
ΑΘΑΝΑΣΙΟΣ ΝΑΚΟΣ: Αν συμπαρασύρει όλη την ποσότητα, είναι η πρώτη φορά που το λέτε αυτό, κύριε Υπουργέ. Να σας δείξω διακόσια δημοσιεύματα που λένε ότι υπάρχουν ασάφειες και ότι άλλος το ερμηνεύει έτσι και άλλος το ερμηνεύει αλλιώς. Ξέρετε που οδηγεί αυτό για όλη την ποσότητα; Δεν οδηγεί στην αύξηση της συνυπευθυνότητας από το 50% στο 60%. Οδηγεί σε νούμερα τρελά. Θα σας καταθέσω τον πίνακα -πού θα τον ξέρετε- της ΓΕΣΑΣΕ, της Γενικής Συνομοσπονδίας Αγροτικών Συλλόγων Ελλάδος που πρόσκειται στο ΠΑΣΟΚ, δηλαδή είναι η δική σας οργάνωση. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μα εμείς θα δίνουμε τα στοιχεία σε όλους, όχι μόνο στη ΓΕΣΑΣΕ. Και η ΣΥΔΑΣΕ τα ίδια έχει. 
ΑΘΑΝΑΣΙΟΣ ΝΑΚΟΣ: Δεν λέω της ΣΥΔΑΣΕ, γιατί η ΣΥΔΑΣΕ είναι συνεργάτης μας. Σας λέω για τους άλλους που δεν τους βρίσκουμε. Βρίσκουμε μόνο την ανακοίνωση.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είναι και δική μας συνεργάτης.
ΑΘΑΝΑΣΙΟΣ ΝΑΚΟΣ: Οδηγεί σε συνυπευθυνότητα 68%. Ξέρετε τι σημαίνει αυτό; Με την αύξηση της ποσότητας κατά 15% που λέει ο κανονισμός, για τον υπολογισμό της προκαταβολής με ένα εκατομμύριο διακόσιες πενήντα χιλιάδες (1.250.000) παραδείγματος χάρη παραγωγή σε τιμή όση ήταν και η περσινή, ξέρετε σε τι προκαταβολή οδηγεί; Οδηγεί σε πενήντα δραχμές, σε εξήντα δραχμές. Σε αυτό πρέπει να δώσετε απάντηση. Εκτός αν στριμώξατε τα πράγματα έτσι και φθάσατε στο ένα εκατομμύριο εκατόν τριάντα επτά χιλιάδες επτακόσιες πενήντα (1.137.750) και από εκεί και πέρα παραπάνω να μην υπάρχει ούτε κιλό. 
Άρα, λοιπόν, από την περσινή παραγωγή πάμε παρακάτω. Και έρχεστε και κάνετε περιορισμούς. Με την πρώτη υπουργική απόφαση αφού είχαν σπείρει, αναρτάτε πίνακες του δικαιώματος του καθενός σε κιλά ή σε στρέμματα. 
Αφού είχαν σπείρει, κυρίες και κύριοι συνάδελφοι, οι παραγωγοί, αναρτάται στις νομαρχίες, στις διευθύνσεις γεωργίας, το δικαίωμα του καθενός, ουσιαστικά περί ατομικού δικαιώματος μιλάμε, για το τι έκταση δικαιούται καθένας να σπείρει. Και έρχεται καινούρια απόφαση στις 16.5.2001 του κυρίου Υπουργού που προσδιορίζει σε τρία εκατομμύρια εννιακόσιες τριάντα επτά χιλιάδες (3.937.000) τα στρέμματα, ενώ το 1998 ήταν τέσσερα εκατομμύρια εκατό είκοσι τρεις χιλιάδες (4.123.000) τα στρέμματα που σπάρθηκαν, το 1999 ήταν τέσσερα εκατομμύρια διακόσιες ογδόντα πέντε χιλιάδες επτακόσιες δέκα (4.285.710) και το 2000 με τον περιορισμό του 5% που επέβαλλε μειώθηκαν βεβαίως τα τρία εκατομμύρια εξήντα έξι χιλάδες (3.966.000). Άρα έχουμε δυο επιπλέον περιορισμούς. 
Αυτοί οι περιορισμοί δεν είναι σπουδαία εφεύρεση. Σημαίνει ότι ο στόχος μας δεν είναι το τελικό αποτέλεσμα που θα βάλει στην τσέπη ο αγρότης, αλλά πως πάση θυσία θα διατηρήσουμε μια τιμή όπου θα μπορούμε να πούμε ότι πήρε 285-300 δραχμές το κιλό το βαμβάκι. Αλλά το συνολικό προϊόν το οποίο θα ωφεληθεί η βαμβακοπαραγωγή είναι μικρότερο, γιατί μένουν έξω ποσότητες και εκτάσεις. Αυτές είναι οι συνέπειες του νέου κανονισμού, της τροποποίησης του κανονισμού. 
Άρα, λοιπόν, αποδεχθήκαμε ως χώρα μια τροποποίηση του κανονισμού η οποία οδηγεί στη συρρίκνωση του συνολικού προϊόντος και προσπαθούμε με διάφορες δικαιολογίες και έντεχνα μέσα, να περιορίσουμε με το ζόρι την παραγωγή, ούτως ώστε η τιμή της επιδότησης και η συνολική τιμή ανά κιλό του βάμβακος να είναι σ' αυτά τα επίπεδα, ούτως ώστε να πούμε, ορίστε εμείς διατηρήσαμε την επιδότηση, ορίστε τι κάναμε.
Αλλά στην πραγματικότητα αυτός ο οποίος υφίσταται τη ζημιά είναι ο βαμβακοπαραγωγός, πρώτον, διότι δεν καλλιεργεί την έκταση που καλλιεργούσε, δεύτερον, έχει σπείρει για φέτος έκταση για την οποία δεν θα πληρωθεί -δεν θα πληρωθεί η επιδότηση- και τρίτον, τι θα γίνει από του χρόνου. Θα ξανά υπάρξει προτροπή, όπως είχε πει ο κ. Τζουμάκας, ο οποίος τώρα κόβει βόλτες στο Μανχάταν, ότι "δεν πειράζει ρε παιδιά, βάλτε καρπούζια"; Υπήρξε πολιτική από την ηγεσία του Υπουργείου Γεωργίας, η οποία να κατηύθυνε τον παραγωγό, να δόθηκαν εναλλακτικές λύσεις στον παραγωγό, ούτως ώστε να αναπληρώσει το εισόδημα το οποίο χάνεται από την επιβαλλόμενη στρεμματική καλλιέργεια ή και από τον επιβαλλόμενο ανά νομό περιορισμό; Ουσιαστικά πού πάμε; Πάμε με την καινούρια απόφαση σε ζώνες καλλιέργειας. Είναι πολιτική αυτή την οποία είχε επαγγελθεί η Κυβέρνηση του ΠΑΣΟΚ; Να μας πουν ότι από δω και πέρα βάζουμε ζώνες καλλιέργειας. Για πρώτη φορά θεσμοθετούνται ζώνες καλλιέργειας ανά νομό με πλαφόν δικαιώματος στρεμμάτων που δικαιούται κάθε νομός να καλλιεργήσει για το βαμβάκι. 
Κύριε Υπουργέ, είναι γνωστές οι δυσκολίες στην Ευρωπαϊκή Ένωση. Μια συνεχής μάχη δίνεται. Θα ξεκινήσω από το τέλος. Λέτε, τι κάναμε εμείς και τι κάνουμε εμείς και αν βοηθάμε. Θα σας καταθέσω για προσωπική σας χρήση, όχι για τα Πρακτικά, την τοποθέτηση που έκανα τον προηγούμενο μήνα στη Σύνοδο των υπευθύνων Γεωργίας του Ευρωπαϊκού Λαϊκού Κόμματος υπό τον τέως Πρωθυπουργό της Ιρλανδίας κ. Μπρούντον, ο οποίος είναι επικεφαλής της Επιτροπής που έχει συσταθεί, στην οποία συμμετέχει και ο τέως Υπουργός Γεωργίας της Πορτογαλίας κ. Κούνε. Φαντάζομαι ότι θα συμμετέχει στην επόμενη σύνοδο που έχουμε στις 18 του μηνός, ο ίδιος ο Υπουργός Γεωργίας της Ισπανίας και ο Υπουργός Γεωργίας της Ιταλίας. Δίνουμε κι εμείς εκεί, που θεσμοθετημένα ανήκουμε, τη μάχη μας. 
Η τοποθέτησή μου στηρίζεται σε ένα επιχείρημα, συγκλονιστικό, κατά τη γνώμη μου. Ποιο είναι το ισοδύναμο προστασίας του παραγωγού στις χώρες της Ευρωπαϊκής Ένωσης; Χάρη μας κάνουν που μας δίνουν λεφτά για το βαμβάκι και για την ελιά; Ξέρετε ότι από τον πίνακα αυτό το producers subsidy equivalent, που είναι το επίσημο στοιχείο, η χώρα μας είναι η λιγότερο ωφελημένη από την Κοινή Αγροτική Πολιτική, διότι το ισοδύναμο προστασίας είναι 35%, ενώ οι κύριοι της Σουηδίας ή του Βελγίου, ή ακόμη και της Ιρλανδίας έχουν 76%; Δεν μας κάνουν καμία χάρη. Ακριβοπληρώνουμε τα τυριά, τα βούτυρα, τα κρέατα όπως και το γάλα τους. Το δικό μας ισοδύναμο προστασίας είναι 35%, ενώ το δικό τους είναι 76%. Για ποια χάρη μιλάτε, ώστε να μη μπορεί να αυξηθεί η δημοσιονομική δαπάνη από τα επτακόσια πενήντα εκατομμύρια (750.000.000) ECU; 
Κυρίες και κύριοι συνάδελφοι, ξέρετε τι κυκλοφορεί στις Βρυξέλλες; Και δεν μέμφομαι τον κύριο Υπουργό, διότι κληρονόμησε ένα καθεστώς. Ότι πάντα προτάσσονται άλλα θέματα από την ελληνική Κυβέρνηση στην Ευρωπαϊκή Ένωση. Δεν προτάχθηκε ποτέ σε επίπεδο Αρχηγού κράτους, Πρωθυπουργού, το αγροτικό θέμα. Τι προτάθηκε; Παράταση για την απελευθέρωση της αγοράς ηλεκτρικής ενέργειας. Γιατί, τι θα πούμε; Ότι είναι επιβολή της Ευρωπαϊκής Ένωσης, όταν κατεβάζαμε τους διακόπτες; Παράταση, εξαίρεση για τα ναυπηγεία Σκαραμαγκά, που φθάσαμε πάλι στο ίδιο σημείο που ήμασταν πριν από επτά χρόνια και νέα χρέη έχουν συσσωρευτεί στις πλάτες του φορολογούμενου Έλληνα πολίτη. Παράταση, εξαίρεση για την Ολυμπιακή. Εξαίρεση για τη διαγραφή χρεών των παθογόνων συνεταιριστικών οργανώσεων, χωρίς ακόμη να έχει γίνει καμία εξυγίανση. Παράταση, εξαίρεση να κρατήσουμε τον κομματικό μηχανισμό στα χέρια μας, για να διατηρήσουμε την καρέκλα.
Στην τελευταία θέση είναι τα αγροτικά θέματα, διότι η Ισπανία κάθε φορά που υπάρχει αναθεώρηση της οποιασδήποτε πολιτικής, ζητά, απαιτεί και παίρνει ανταλλάγματα. Εμείς τι ανταλλάγματα να πάρουμε, όταν τελευταία στη σειρά ενδιαφέροντος είναι τα αγροτικά θέματα; Γι' αυτό και κατηγόρησε ο κ. Ανωμερίτης τον Πρόεδρό μας , τον Κώστα Καραμανλή. Εμείς δεν ζητάμε τέτοιου είδους εξαιρέσεις. Δεν θέλουμε να διατηρήσουμε τέτοιες δομές παθογενείς. Αυτή είναι η πολιτική μας: Πρόταξη των αγροτικών θεμάτων. Πρόταξη των τεσσάρων αυτών αγροτικών προϊόντων τα οποία θα μπορούσαν να αναμορφώσουν τη συνολική οικονομία της χώρας. 
Υπάρχουν και άλλα θέματα. Κόστος παραγωγής: Από τη μία μεριά έχουμε μείωση του εισοδήματος, από την άλλη κόστος παραγωγής. Ποιες είναι οι υποδομές, οι οποίες έγιναν; Αυτήν τη στιγμή ο Θεσσαλικός Κάμπος έχει πρόβλημα. Δεν έχει νερό να ποτίσει.
Ξέρετε τι κάνει η ΔΕΗ στο Νομό Μαγνησίας, κύριε Υπουργέ; Απαγορεύει κατά τη διάρκεια της ημέρας το πότισμα των χωραφιών. Σιγά σιγά μπαίνουν και άλλες "ΔΕΗ" στη μέση. 
Καλείται λοιπόν ο αγρότης να πληρώσει την ανυπαρξία πολιτικής στον ενεργειακό τομέα της Κυβέρνησης η οποία ζητούσε παρατάσεις και όλα αυτά τα οποία έχουμε πει κατά καιρούς σε αυτήν την Αίθουσα. Και λέει ο αγρότης: "Εγώ δεν θα ποτίζω για να λειτουργεί το air-condition στην Αθήνα;" Ξαναεμφανίζεται το φαινόμενο μία κοινωνική ομάδα, μια εργατική τάξη να έρχεται σε αντίθεση με την ανάπτυξη της χώρας, με την τουριστική ανάπτυξη της χώρας ή εν πάση περιπτώσει με το επίπεδο διαβίωσης των κατοίκων των πόλεων. Λένε: "Μην τυχόν έλθετε και μας κόψετε το ρεύμα", διότι η ΔΕΗ απειλεί με διακοπή του ρεύματος για να μην ποτίζουν τη μέρα που είναι τα μεγάλα φορτία, που είναι οι ώρες που λειτουργούν τα air-condition.
Εάν δεν το ξέρετε αυτό, διερευνήστε το. Θα γίνει χαμός από τους αγρότες εάν κοπεί το ρεύμα, επειδή ποτίζουν κατά τη διάρκεια της ημέρας. Δεν είναι διατεθειμένοι να πληρώσουν αυτοί την απραξία, την αδιαφορία και την ανικανότητα της Κυβέρνησης. 
Τι γίνεται με τα σχέδια βελτίωσης; Είναι δύο χρόνια τώρα που έχει διαλυθεί το σύμπαν. Καμία νέα επένδυση δεν γίνεται και οι εταιρείες και οι μικρομεσαίες επιχειρήσεις που παρασκευάζουν εφόδια και εξαρτήματα για τα σχέδια βελτίωσης, δεν μπορούν να πουλήσουν. Δύο χρόνια τώρα!
Από ανικανότητα της Κυβέρνησης δεν έχει τρέξει το Γ΄ Κοινοτικό Πλαίσιο Στήριξης, με αποτέλεσμα εξαθλιωμένες επιχειρήσεις οι οποίες έχουν κρούσει από καιρό τον κώδωνα του κινδύνου και μηχανολογικός και άλλος εξοπλισμός ο οποίος δεν ανανεώνεται. Υπάρχει αυτή η συνολική απαξίωση. Μάλιστα πολλοί που έχουν υπογράψει συναλλαγματικές, έχουν τη δαμόκλειο σπάθη πάνω από το κεφάλι τους και φοβούνται μην τους γίνουν κατασχέσεις ή εν πάση περιπτώσει μήπως βγουν διαταγές πληρωμής για τις συναλλαγματικές που υπέγραψαν με την προοπτική ότι θα εγκριθούν τα σχέδια βελτίωσης και θα πάρουν την επιχορήγηση από την Ευρωπαϊκή Ένωση που δικαιούνται. 
Οργανισμός Βάμβακος: Δικαίωμά σας είναι, εμείς τις απόψεις μας τις είπαμε για τον ΟΠΕΚΕΠΕ. Όμως, είχατε υποσχεθεί επανειλημμένα -θα σας τα καταθέσω την Τρίτη που θα έχουμε τη συζήτηση- και ιδίως ο κ. Αργύρης ότι δεν πρόκειται να καταργηθεί ο Οργανισμός Βάμβακος εάν δεν υπάρξει πρώτα ένας καλύτερος μηχανισμός στήριξης του προϊόντος. Την 1η Ιουλίου θα υπάρξει μηχανισμός στήριξης του προϊόντος, τον οποίο δεν ξέρουμε; Ποιος είναι; Η μετάταξη των υπαλλήλων στις νομαρχίες δημιουργεί μηχανισμό στήριξης του προϊόντος;
Σήμερα ακούσαμε ότι θα φέρετε σχέδιο νόμου, ούτως ώστε από τον Οκτώβριο να δημιουργηθεί το Ινστιτούτο, όπως το είπατε, που θα μπει στο ΕΦΙΑΓΕ και θα στηρίζει το προϊόν. 
Άρα λοιπόν καταργούμε τον Οργανισμό Βάμβακος από 1η Ιουλίου. Δεν υπάρχει η εναλλακτική λύση ή εν πάση περιπτώσει δεν παρουσιάζεται άλλος μηχανισμός στήριξης του προϊόντος και η μόνη υπόσχεση είναι ότι θα κατατεθεί νομοσχέδιο, που θα ιδρύει... Έτσι όμως δεν γίνονται δουλειές. 
Έπρεπε πρώτα να υπάρξει το υποκατάστατο αυτού που χάνεται και μετά η κατάργηση του Οργανισμού Βάμβακος, μια που ήταν δική σας επιλογή, στην οποία επιμένετε.
Στα fax που στέλνετε δεν λέτε με τίνος λεφτά πληρώνονται αυτά. Και λέτε για το πρόγραμμα της Νέας Δημοκρατίας και για το κυβερνητικό πρόγραμμα. Έχετε κατακλύσει όλη την Ελλάδα με ανακοινώσεις που κατηγορείτε τη Νέα Δημοκρατία για το θέμα των συντάξεων, για τη μείωση του αγροτικού εισοδήματος, φωτοτυπείτε τις θέσεις της Νέας Δημοκρατίας. Αυτή είναι η δουλειά του Υπουργείου Προεδρίας; Είναι Υπουργείο προπαγάνδας; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Απαντάμε σε δικές σας ερωτήσεις.
ΑΘΑΝΑΣΙΟΣ ΝΑΚΟΣ: Στέλνοντας fax ανά την Ελλάδα και λέγοντας ένα σωρό ανακρίβειες; 
Πιστεύω, ότι ο ελληνικός λαός δεν πληρώνει φόρους για να μετατρέπονται τα Υπουργεία σε Υπουργεία προπαγάνδας. Ένας άλλος μηχανισμός: Παίρνουν τηλέφωνα στους αγρότες σε κάθε έναν ξεχωριστά και τρεις και τέσσερις φορές, διάφορες κοπελίτσες που είναι και άσχετες, δεν καταλαβαίνουν και λένε "έρχεται 42 δραχμές η εκκαθάριση για το βαμβάκι". Προφανώς έχει στηθεί ένας μηχανισμός από δεκάδες ή εκατοντάδες τηλεφωνήτριες, οι οποίες ενημερώνουν, προκειμένου να διαβεβαιώσουν ότι το ενδιαφέρον του Υπουργείου Γεωργίας είναι αμέριστο. Πώς μπορεί, όμως να απαντήσει στον παραγωγό η κοπελίτσα, η οποία έχει μια κατάσταση και αρχίζει και παίρνει τηλέφωνα; Αυτά με χρήματα των Ελλήνων φορολογουμένων. 
Μια ανακοίνωση δεν θα ήταν αρκετή ότι η εκκαθάριση της περσινής εσοδείας βάμβακος είναι 40, 42, 37 δραχμές; Έπρεπε να υπάρχει και αυτή η μεθοδολογία; Αυτό τι αποδεικνύει, κύριε Πρόεδρε; Αποδεικνύει πανικό, διότι το εισόδημα των αγροτών μέρα με τη μέρα συρρικνούται. Σας απέδειξα πώς εξελίσσεται το θέμα της τιμής του βάμβακος, σας απέδειξα ότι πολλές εκτάσεις μένουν χωρίς εναλλακτική λύση προκειμένου να υπάρξει μια καλλιέργεια που θα αντισταθμίσει την πρόσοδο που έχουν οι αγρότες από την επιβολή στρεμματικού περιορισμού για την καλλιέργεια βαμβακιού.
Μας είπε ο κύριος Υπουργός και χαιρόμαστε γι' αυτό ότι εμείς θα ακολουθήσουμε μια άλλη πολιτική για τα γενετικώς τροποποιημένα προϊόντα και ιδίως για το βαμβακόσπορο. Το τι έγινε φέτος με την εισαγωγή από την Αμερική γενετικώς ή μη γενετικώς τροποποιημένων προϊόντων δεν μπορεί να περιγραφεί. Ενώ, λοιπόν, έλεγαν ότι δεν μπορούμε να δώσουμε πιστοποιητικά απόλυτης καθαρότητας, μετά εμφανίστηκαν πιστοποιητικά, τα οποία μου ενεχείρησε ο κύριος Υπουργός μετά από ερώτησή μου. Μπαίνει το ερώτημα αν αυτά τα πιστοποιητικά είναι πραγματικά ή είναι για να ξεπεραστεί ο τύπος.
Εμείς κάνουμε την πρόταση να υπάρξει πολλαπλασιαστικό υλικό στη χώρα μας, να διατηρήσουμε το μεγάλο πλεονέκτημα της ποιότητας και να δώσουμε μάχη να είμαστε η χώρα η απαλλαγμένη από γενετικά τροποποιημένα προϊόντα. Πρέπει όμως να δώσετε κίνητρα, να εφαρμόσετε πολιτικές που θα οδηγήσουν στην παραγωγή εγγυημένου πολλαπλασιαστικού υλικού στη χώρα μας σε όλα τα επίπεδα και με αυτόν τον τρόπο να μπορούμε να είμαστε περήφανοι ότι κρατάμε τη χώρα μας απαλλαγμένη από τα προϊόντα αυτά. 
Αυτό όμως δεν γίνεται με ευχές, γίνεται με συγκεκριμένες πολιτικές, συγκεκριμένες πολιτικές πρακτικές και συγκεκριμένα μέτρα. Αναφέρατε ότι υπάρχουν εβδομήντα είδη σπόρων. Πήρατε κάποια απόφαση που να περιορίζει αυτόν τον αριθμό των σπόρων που καλλιεργούνται; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, ολοκληρώστε. Ο χρόνος σας τελείωσε.
ΑΘΑΝΑΣΙΟΣ ΝΑΚΟΣ: Κυρία Πρόεδρε, θα ήθελα δύο λεπτά από τη δευτερολογία μου. Ξέρετε ότι έχουμε ημερίδα στην Καλαμπάκα για τους υδάτινους πόρους και θα πρέπει πιθανώς να αποχωρήσουμε πριν τη λήξη της συνεδρίασης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): 'Εxετε ακόμα δύο λεπτά.
ΑΘΑΝΑΣΙΟΣ ΝΑΚΟΣ: Αυτές είναι πολιτικές που θα ησύχαζαν τον ελληνικό λαό, θα δημιουργούσαν δε και ένα αβαντάζ ανταγωνιστικότητας των ελληνικών προϊόντων.
Και αυτό διότι πέρα από την ποιότητα -έχετε δίκαιο σε αυτό- για την οποία πρέπει να παρθούν αυστηρά μέτρα, γιατί μειώνεται η ποιότητα του ελληνικού βαμβακιού, θα έπρεπε να υπάρχει και μια πιστοποίηση ότι τα ελληνικά προϊόντα είναι εγγυημένα και δεν περιέχουν προσμίξεις από γενετικά τροποποιημένο υλικό. Αυτήν τη μάχη να τη δώσουμε μαζί. Θα μας βρείτε συμπαραστάτες. Αρκεί να μη μείνει γράμμα κενό σε υποσχέσεις και μεγαλοστομίες, όπως μας έχετε συνηθίσει μέχρι τώρα. Πάρτε μέτρα και εμείς θα τα στηρίξουμε με όλες μας τις δυνάμεις. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Κοινοβουλευτική Εκπρόσωπος του Συνασπισμού της Αριστεράς και της Προόδου κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, είναι πολύ πρόσφατη και η δική μας επερώτηση που καταθέσαμε ως Συνασπισμός στη Βουλή. Έχουμε ακόμα στα αυτιά μας τους αφορισμούς που κάνατε όσον αφορά τα στοιχεία που καταθέσαμε, στοιχεία που δεν καταφέρατε να ανατρέψετε. Όσον αφορά δε το βαμβάκι, επιχειρήσατε και τότε να πείτε ότι δεν γνωρίζουμε τον Κανονισμό. Παραπέμψατε δε τις απαντήσεις σας για τη σημερινή επερώτηση. Δεν μας απαντήσατε τότε. 
Με αυτή λοιπόν την ευκαιρία της σημερινής επερώτησης θα θέσουμε πάλι τα ερώτηματά μας, διότι τα σημαντικότερα ερωτήματα δεν έχουν απαντηθεί. Πρέπει να ξεκαθαρίσετε ποια είναι η κυβερνητική πολιτική για το βαμβάκι. Πρέπει να μας πείτε τι συμφωνήσατε για την Κοινή Οργάνωση Αγοράς του Βαμβακιού. Ποιες θα είναι τελικά οι πραγματικές ανάγκες στις καλλιέργειες και ποιες θα είναι ανάγκες των Ελλήνων αγροτών που ζουν από αυτό το προϊόν το οποίο δεν χαρακτηρίζεται τυχαία ως εθνικό προϊόν. 
Συνεχώς μιλάμε εδώ για τους αριθμούς οι οποίοι είναι απογοητευτικοί. Μιλάμε για τις δεσμεύσεις από την Ευρωπαϊκή 'Ενωση αλλά δεν βλέπετε ποιες είναι οι πραγματικές ανάγκες των αγροτών και πού θα τους οδηγήσετε με αυτήν την πολιτική σας. Δύο μήνες μετά τη σπορά του βαμβακιού δεν μας είπατε με ποιον τρόπο ελέγχετε τις εκτάσεις που έχουν σπαρεί. Έχουν γίνει δηλώσεις σύμφωνα με το ολοκληρωμένο σύστημα διαχείρισης ενισχύσεων; Και αν έχουν γίνει πόσα στρέμματα έχουν σπαρεί; Από τα στοιχεία τα οποία έχουμε από τον Οργανισμό Βάμβακος φαίνεται ότι και φέτος κινούμεθα περίπου στις ίδιες εκτάσεις. Και αν δεν υπάρξουν απρόβλεπτες κλιματολογικές συνθήκες, θα έχουμε την ίδια κατάσταση με αυτή που είχαμε πέρυσι.
Και βέβαια τότε εκεί θα αρχίσουν πάλι οι επιβαρύνσεις στους αγρότες για το ότι καλλιέργησαν περισσότερες εκτάσεις, και θα ευσταθούν οι διαμαρτυρίες για το ότι εσείς δεν πετύχατε καλύτερους όρους με τον Κανονισμό στην Ευρωπαϊκή Ένωση.
Επιχειρήσατε να μας πείτε ότι δεν μπορούσατε να έχετε καλύτερο αποτέλεσμα στις διαπραγματεύσεις και ό,τι κάνατε συνιστά επιτυχία. Όμως το ότι δεν μπορέσατε να ανατρέψετε το πλαφόν των επατκόσιες ογδόντα δύο χιλιάδες (782.000) τόνων αποτελεί αποτυχία σας, διότι, όπως είπατε και εσείς, η Ελλάδα είναι η πρώτη χώρα στην Ευρώπη στην καλλιέργεια βαμβακιού. Άρα η Ελλάδα πρέπει να διαμορφώνει πολιτική αφού οι βόρειες χώρες διαμορφώνουν πολιτική για τα υπόλοιπα προϊόντα τους. Τελικά, ενώ υπάρχουν διατάξεις για την προστασία του νότου, προστατεύονται οι βόρειες χώρες και ελάχιστα εμείς. Τα στατιστικά στοιχεία αποδεικνύουν αμείλικτα αυτήν την κατάσταση.
Όταν λοιπόν εσείς δεν επιτυγχάνετε πλαφόν για τη συνυπευθυνότητα και την αφήνετε να συνυπολογίζεται με μία αυξητική τάση πολύ μεγάλη και δεν καταφέρνετε να πείσετε τελικά την επιτροπή τουλάχιστον να εφαρμόσει τις αποφάσεις της Κομισιόν, μια και αυτή έθεσε το πλαφόν του 0,6, σημαίνει ότι ούτε αυτήν την απόφαση, αυτήν την προτροπή της Κομισιόν δεν μπορέσατε να αξιοποιήσετε. Για μας αυτό είναι αποτυχία. Αυτήν τη στιγμή το ότι συνεχώς αυξάνεται η συνυπευθυνότητα και τελικά απ' ό,τι αναγκαστήκατε να αποδεχθείτε εδώ και όχι στις απαντήσεις σας ότι το μεγαλύτερο πλαφόν θα εφαρμόζεται σε όλη την παραγωγή, η επιβάρυνση που θα προκύψει θα είναι ιδιαίτερα καταστρεπτική και σε καμία περίπτωση ακόμα δεν συνιστά μία πολιτική διαπραγματεύσεων για ένα εθνικό προϊόν που είναι το σημαντικότερο για τη χώρα μας. 
Και αν υποθέσουμε, κύριε Υπουργέ, ότι είμαστε αναγκασμένοι να πάμε στη μείωση της καλλιέργειας, ποιες είναι οι εναλλακτικές καλλιέργειες που πρέπει να προτιμήσουν για να αντικαταστήσουν την καλλιέργεια του βαμβακιού οι παραγωγοί; Προφανώς θα είχατε τέτοια στοιχεία να μας απαντήσετε, εάν εφαρμόζατε μια ολοκληρωμένη αγροτική πολιτική που πολλές φορές σας έχουμε επικρίνει και έχουμε ζητήσει να μας την παρουσιάσετε. Δεν είναι δυνατόν συνέχεια εδώ να αναγκαζόμαστε στο τέλος να μιλάμε μόνο με τους οικονομικούς δείκτες. Πού πηγαίνουμε; Έχουμε ένα βασικό εθνικό προϊόν και ή υπάρχει ανικανότητα ή αδυναμία στο να το προστατεύσουμε; Θέλετε να κάνουμε αλλαγές. Ποιες είναι αυτές που προτείνετε στους αγρότες; 
Έχετε αναφερθεί και το κάνετε και σήμερα για τις επιδράσεις του βαμβακιού στο περιβάλλον. Τελικά η Κυβέρνησή σας αντί να επιδοθεί σε έναν αγώνα για την προστασία αυτού του προϊόντος, έχει επιδοθεί σε έναν αγώνα να μας πείσει όλους και ενδεχομένως και την Ευρωπαϊκή 'Ενωση ότι η καλλιέργεια του βαμβακιού βλάπτει το περιβάλλον και ότι πρέπει να περιοριστεί. Αναζητάτε μάλιστα σε κάποιες περιφέρειες να βάλετε πλαφόν. Άκουσα σήμερα ότι δεν υπάρχει ποιότητα των προϊόντων. Αυτό είναι ένα άλλο κεφάλαιο και εδώ έχετε αποτύχει στο να μπορέσετε να ελέγξετε και να στηρίξετε τους κανονισμούς και να προωθήσετε την ποιότητα των προϊόντων. Δημιουργείται ένας φαύλος κύκλος για να δικαιολογήσετε το ότι σε κάποιες περιοχές δεν έχουμε ποιότητα του βαμβακιού π.χ. και ότι θα πρέπει σ' αυτές να πάμε διαφορετικά. Δεν είναι αυτό το κριτήριο. Κάποια άλλα κριτήρια θα μπορούσατε να τα έχετε.
Εμείς σας λέμε ότι υπάρχουν επίσημα στοιχεία για το ότι το βαμβάκι σε σχέση με άλλες καλλιέργειες, όπως αραβόσιτος, σιτηρά, τεύτλα, έχει μικρότερη κατανάλωση λιπασμάτων ανά εκτάριο και ως προς την κατανάλωση νερού είναι το μόνο από τις ανταγωνιστικές καλλιέργειες που μπορεί να ανταποκριθεί σε συνθήκες ανεπάρκειας νερού και να αποδώσει μειωμένη μεν παραγωγή, αλλά στοιχειωδώς ικανοποιητικό εισόδημα. 
Αν πάρουμε πως έτσι είναι τα πράγματα, όπως τα λέτε εσείς, ποιους μηχανισμούς μπορείτε να κινητοποιήσετε για να αντιμετωπίσετε το πρόβλημα της καλύτερης διαχείρισης του νερού; Ακόμα συζητάμε γι' αυτόν τον ενιαίο φορέα διαχείρισης. Τίποτα δεν έχει γίνει. Δύο φορές το Υπουργικό Συμβούλιο έχει αποφασίσει να συσταθεί αυτό και ένα σωρό φορές το έχουμε επισημάνει στις επιτροπές, όπως αποτίμησης της τεχνολογίας, Επιτροπή Εμπορίου κλπ. και έχουμε μιλήσει για την ανάγκη αυτού του ενιαία φορέα και για πολλά άλλα πράγματα που πρέπει να έχουν γίνει για τη διαχείριση του νερού. 
Εγώ αυτά που ακούω σήμερα είναι μόνο κάποια ευκαιριακά πράγματα όπως πώς θα δημιουργήσετε βροχή στη Θεσσαλία και άλλα. Ακόμα και για το θέμα της μείωσης των λιπασμάτων, την αναγκαία υποστήριξη τεχνητή των αγροτών, ώστε να αναβαθμιστεί η ποιότητα των προϊόντων τους, να επιλέξουν καλύτερα τους σπόρους, να εφαρμόσουν καλύτερα τους κανονισμούς, όλα αυτά δεν τα κάνετε. Αντί να τα προχωρήσετε, έχετε διαλύσει τους βασικούς οργανισμούς, μεταξύ αυτών και τον Οργανισμό Βάμβακος και έχετε δημιουργήσει κάποιους άλλους που δεν λειτουργούν. Έχετε δεκαπέντε χρόνια να κάνετε προσλήψεις στην περιφέρεια τεχνικού και επιστημονικού προσωπικού για να στηρίξετε τους αγρότες.
Εδώ έρχεσθε και μας μιλάτε για ποιότητα προϊόντων κλπ. Μα, αφού δεν τα έχετε αυτά τα εργαλεία και καταργείτε αυτούς τους οργανισμούς που χρόνια τώρα δημιούργησαν τουλάχιστον ένα περιβάλλον φιλικό και συνεργασίας με τους αγρότες πώς θα λυθούν αυτά τα προβλήματα; 
'Οσον αφορά τώρα ένα άλλο σημαντικό θέμα, το οποίο συζητήσαμε και σήμερα: Τον Ιούνιο του 1999 με πρωτοβουλία της ελληνικής Κυβέρνησης το Συμβούλιο Υπουργών Περιβάλλοντος της Ευρωπαϊκής Ένωσης αποφάσισε την αναστολή κάθε δραστηριότητας στη διακίνηση και καλλιέργεια γενετικά τροποποιημένων προϊόντων. Όμως με τις πρόσφατες ανακοινώσεις σας και την ασάφεια η οποία διέκρινε τη συνέντευξη που δώσατε σε εφημερίδα, φαίνεται ότι κι εμείς αρχίζουμε να υποχωρούμε και να ασπαζόμαστε την τάση κατάργησης ή άρσης του ευρωπαϊκού μορατόριουμ και αρχίζει η δική μας Κυβέρνηση να αλλάζει πολιτική.
Έχουμε, ως Συνασπισμός, καταθέσει και συγκεκριμένο πόρισμα στη σχετική επιτροπή, για το οποίο τελικά εδώ δεν έχουμε συζητήσει, δεν έχουμε πάρει κάποιες αποφάσεις, ούτως ώστε να αρχίσουμε να υλοποιούμε μια πολιτική αντιμετώπισης των γενετικά τροποποιημένων προϊόντων. 
Σήμερα δε πολύ περισσότερο η χώρα μας πρέπει να αντισταθεί και να συνεχίσει να επιβάλλει αυτήν της την απόφαση, ότι πραγματικά δεν πρέπει να χρησιμοποιηθούν τα γενετικά τροποποιημένα προϊόντα. Η χώρα μας πρέπει να συνεχίσει να θεωρείται ότι είναι μια χώρα ελεύθερη και ότι θα αντισταθεί στη χρήση αυτών των οργανισμών και των προϊόντων. Σήμερα δε που η Ευρωπαϊκή 'Ενωση φαίνεται να υποχωρεί, σήμερα που φαίνεται ότι τελικά μεγάλες επιχειρήσεις στην Ελλάδα επιχειρούν να δημιουργήσουν ένα άλλο περιβάλλον, γι' αυτό εμείς πρέπει να αγωνιστούμε περισσότερο. Και πέρα από τις ασάφειες και τα ευχολόγια, η Κυβέρνηση θα πρέπει να παραμείνει όχι μόνο επιφυλακτική αλλά αντίθετη στην ελεύθερη διακίνηση των γενετικά τροποποιημένων οργανισμών. Δεν αρκεί να λέει ότι συνδιαμορφώνει την πολιτική της Ευρωπαϊκής Ένωσης. Επιβάλλεται να αναζητά συνεχώς και να διαμορφώνει συμμαχίες και με άλλες χώρες-μέλη της Ευρωπαϊκής Ένωσης και να αντισταθεί στην υποχώρηση του μορατόριουμ της Ευρωπαϊκής Ένωσης σχετικά με τη χρήση των γενετικά τροποποιημένων οργανισμών. Μορατόριουμ που πραγματικά φαίνεται να πνέει τα λοίσθια και φαίνεται στην Ελλάδα να αναπτύσσει άλλες παρενέργειες, για τις οποίες νομίζω ότι η Κυβέρνηση είναι υπεύθυνη να δώσει απαντήσεις.
Οφείλει η Κυβέρνηση να συμβάλει στην αυστηρότερη δηλαδή διατύπωση των κοινοτικών ρυθμίσεων για την ανίχνευση και τη σήμανση των γενετικά τροποποιημένων οργανισμών. Δεν αρκεί να λέμε ότι εμείς εδώ έχουμε αναπτύξει και τον ΕΦΕΤ και άλλους μηχανισμούς και μπορούμε να ελέγξουμε την σήμανση αυτών των προϊόντων. Δεν είναι αρκετοί αυτοί οι έλεγχοι, αλλά πρέπει να εντείνετε αυτήν την κατάσταση και πρέπει να συνεργαστείτε με τους αγρότες και να τους ενημερώσετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κύριες και κύριοι συνάδελφοι, παρακολούθησα και άκουσα με μεγάλη προσοχή την επιχειρηματολογία και των συναδέλφων εισηγητών και των Κοινοβουλευτικών Εκπροσώπων.
Θέλω να κάνω μία γενική παρατήρηση που αφορά συνήθως όλες τις παρόμοιες συζητήσεις που έχουν γίνει στη Βουλή σε αντίστοιχες διαδικασίες και κυρίως οι συζητήσεις αυτές αφορούν την αγροτική πολιτική και τα αγροτικά προϊόντα. 
Νομίζω ότι και από τη Νέα Δημοκρατία και από τα υπόλοιπα κόμματα αναπτύσσεται μία επιχειρηματολογία που θέλει να εμφανίσει τη χώρα μας και κατ' επέκταση την Κυβέρνηση -αλλά θα μιλήσω τώρα για τη χώρα μας- ως μία χώρα που στα πλαίσια της Ευρωπαϊκής Ένωσης δεν περιφρουρεί ή δεν προωθεί τα συμφέροντά της ή δεν δίνει τη μάχη, όπως ενδεχόμενα κάποιοι θα ήθελαν, μέσα στα περιθώρια τα οποία υπάρχουν. Αυτό το θέμα νομίζω ότι είναι ένα θέμα σαφώς ιδιαίτερα πολιτικό, που θα πρέπει με σοβαρότητα να το κουβεντιάζουμε, που η συμβολή και οι κρίσεις της Αντιπολίτευσης είναι πολύ σημαντικές και κάθε φορά η Κυβέρνηση θα πρέπει να λαμβάνει υπόψη της όλες αυτές τις παρατηρήσεις. Όμως, δεν νομίζω ότι ο στόχος είναι αυτός.
Θαρρώ και υποστηρίζω ανεπιφύλακτα πως η Mείζων Aντιπολίτευση αλλά και τα άλλα κόμματα επιχειρούν να αποκρύψουν ή να αποσιωπήσουν αδήριτες πραγματικότητες, να αποσιωπήσουν ή να μην τοποθετηθούν ειλικρινά και πραγματικά σε αντικειμενικά προβλήματα ή σε ένα νέο πια καθεστώς που διαμορφώνεται για τη χώρα μας, είτε στα πλαίσια της Ευρωπαϊκής Ένωσης και ειδικότερα στα πλαίσια της ύπαρξης περιοριστικών όρων ή κανόνων που θέτει η Παγκόσμια Οργάνωση Εμπορίου.
Κύριοι συνάδελφοι, νομίζω ότι έχουμε δυνατότητες να αντιπολιτευόμαστε και η επιχειρηματολογία της Αντιπολίτευσης είναι πάντα ωφέλιμη προκειμένου να ενεργοποιεί τα αντανακλαστικά μιας κυβέρνησης. Ωστόσο νομίζω ότι για τα θέματα που αφορούν αγροτική πολιτική, Ευρωπαϊκή Ένωση, η Αντιπολίτευση και κυρίως η Νέα Δημοκρατία διολισθαίνει σε μία τακτική η οποία την ίδια την τοποθετεί σε μία αντιευρωπαϊκή λογική και εμμέσως πλην σαφώς στο βαθμό που επηρεάζει, για όσο επηρεάζει και κοινωνικά στρώματα και αυτά τα στρώματα να τους οικοδομεί μια φοβία σε σχέση με τις εξελίξεις. Αυτή είναι μεγάλη ευθύνη, κύριοι συνάδελφοι. Μια σειρά κόμματα αντίστοιχα με σας έχουν οδηγηθεί σε αντιευρωπαϊκές λογικές, λογικές απομόνωσης, λογικές ενός ιδιότυπου δεξιού συντηρητισμού. Αυτόν το δρόμο ακολουθείτε προκειμένου να πλήξετε την Κυβέρνηση. Νομίζετε ότι έτσι πλήττετε την Κυβέρνηση. Διολισθαίνετε, λοιπόν, σε μία δεξιά συντηρητική, φοβική πολιτική απέναντι στις εξελίξεις και αυτό είναι ένα θέμα που νομίζω ότι ο ελληνικός λαός θα πρέπει να το λάβει σοβαρότατα υπόψη του.
Δεν νομίζω ότι σχεδιάζετε ή ότι έχετε πρόθεση για να οικοδομήσετε μια τέτοια εικόνα, είτε ως κόμμα είτε να κινήσετε μια τέτοια λογική στην κοινωνία. Νομίζω ότι διολισθαίνετε σε αυτήν την τακτική από ένα αντιπολιτευτικό μένος απέναντι στην Κυβέρνηση και σε κάτι άλλο: Από την ατολμία σας να ομολογήσετε ή να επιχειρηματολογήσουμε πολιτικά ότι ο δρόμος μας και στα αγροτικά προϊόντα και σε μια σειρά τομείς της πολιτικής από την ώρα που είμαστε σε μια ευρύτερη ενότητα έχει περιορισμούς και κανόνες. Το αποσιωπείτε αυτό για να χαϊδεύονται αυτιά και επιχειρείτε να πείτε ότι δεν πρέπει να υπάρχουν οι περιοριστικοί όροι ή ότι αν υπήρχαν θα έπρεπε να καλύπτουν όλες τις απαιτήσεις ενδεχόμενα κοινωνικών ομάδων ή των αγροτών. 
Ας έλθω σε ορισμένα σημεία λίγο πιο συγκεκριμένα. Είπε ο βασικός εισηγητής σας ότι το βαμβάκι πλήττει το εισόδημα εκατό χιλιάδων αγροτών. Θα μπορούσατε να πείτε, κύριοι συνάδελφοι, ότι ενδεχόμενα υπάρχει ενδιαφέρον για εκατό χιλιάδες αγροτικές οικογένειες. Δεν πλήττει το εισόδημα, υπάρχει η απειλή να πληγεί το εισόδημα αν δεν ασκήσουμε σωστές πολιτικές. Αυτό να το δεχθώ. 
ΕΥΑΓΓΕΛΟΣ ΜΠΑΣΙΑΚΟΣ: Δεν το πλήττει σήμερα; Τι μας λέτε τώρα; 
ΡΟΒΕΡΤΟΣ ΣΠΥΡΟΠΟΥΛΟΣ: Αγνοείτε ή αποσιωπάτε ότι απορροφά το 24% των συνολικών επιδοτήσεων. 
Και να απαντήσω ευθέως αν το πλήττει. Κύριοι συνάδελφοι, αν πάτε και νομίζω ότι έχετε τη δυνατότητα να πάτε και να μιλήσετε πότε τα δέκα ή δεκαπέντε τελευταία χρόνια διπλασιάστηκαν, ναι ή όχι, οι καλλιεργούμενες εκτάσεις; Τριπλασιάστηκε η παραγωγή, ναι ή όχι; Πότε ήταν καλύτερες οι τιμές; Θα έπρεπε να είναι καλύτερες; Βεβαίως. Ποια πολιτική ασκήσατε εσείς ορθότερη και καλύτερη;
Το εθνικό πλαφόν αποφασίστηκε στην Κω το 1995. Πείτε, όμως, ότι υπήρχε δέσμευση από το 1992. Η κυβέρνηση της Νέας Δημοκρατίας δεσμεύθηκε και μάλιστα για μικρότερο πλαφόν. Το λέτε αυτό στα καφενεία που πάτε ή κλείνετε το στόμα σας εκεί;
Κύριοι συνάδελφοι, θα μπορούσα να πω πάρα πολλά. Όμως θέλω να μιλήσω θετικά, θέλω να υπερβώ αυτήν τη μίζερη αντιπολιτευτική αδιέξοδη λογική που ακολουθείτε σε ένα ευαίσθητο κομμάτι της κοινωνίας που είναι οι αγρότες. Δεν πρέπει να αποθαρρύνουμε τους αγρότες. Εσείς με την τακτική σας τους αποθαρρύνετε λέγοντάς τους πράγματα τα οποία ξέρετε πάρα πολύ καλά ότι δεν θα μπορούσαν να γίνουν προκειμένου να έχετε μεσοπρόθεσμα κομματικά οφέλη. Τίποτα δεν θα έχετε για τον εξής απλό λόγο: Ξέρουν πολύ καλά οι Έλληνες αγρότες, οι αγρότες της Καρδίτσας, των Τρικάλων και της Θεσσαλίας ότι το ΠΑΣΟΚ ήταν και παραμένει πολύ κοντά τους. Ξέρουν οι αγρότες της Θεσσαλίας ότι το ΠΑΣΟΚ είχε και πάντα έχει ενοχές γι' αυτά που θα έπρεπε ή θα επιθυμούσε να κάνει και αυτά που μπορεί να κάνει. Και ξέρουν οι αγρότες ότι αυτά που μπορούν να κάνουν οι κυβερνήσεις του ΠΑΣΟΚ είναι πάντα πολύ περισσότερα από αυτά που μπορούν να κάνουν οι κυβερνήσεις της Νέας Δημοκρατίας. Στην ιστορική τους μνήμη το έχουν καταγράψει πολύ καθαρά αυτό. 
Όμως θα συμφωνήσω μαζί σας ότι απαιτείται ένας γενικότερος προβληματισμός για να βελτιώσουμε τη διαπραγματευτική θέση των κυβερνήσεών μας διαχρονικά, όλων των κυβερνήσεών μας, προκειμένου μέσα στο νέο περιβάλλον που διαμορφώνεται για την προστασία των συμφερόντων μας, είτε στην Ευρωπαϊκή Ένωση είτε στις ευρύτερες καταστάσεις που διαμορφώνονται στην παγκόσμια οικονομία πρέπει να έχουμε στρατηγική. Όμως πρέπει να έχουμε στοιχεία τα οποία κανείς να μην αντιστρατεύεται για μικροκομματικούς λόγους. Και αυτό το πράττετε, κύριοι συνάδελφοι. Το πράττετε όχι μόνο για τα αγροτικά μας προϊόντα αλλά και για άλλα.
Να σας πω ένα απλό παράδειγμα. Πιέζετε την Κυβέρνηση σήμερα, γιατί δεν προχωράει στην αναδιάρθρωση ενδεχόμενα της Ολυμπιακής Αεροπορίας, ενώ θα έπρεπε να πιέζουμε την Ευρωπαϊκή Ένωση να μας δώσει μια νέα παράταση για να μη μας πιέζουν κάποιοι να τη δώσουμε για ένα κομμάτι ψωμί. Αυτή είναι η σωστή τακτική, κύριοι συνάδελφοι. Δεν τολμάτε να το κάνετε όμως και βέβαια ψέγετε την Κυβέρνηση ότι δεν προχωράει στις αναδιαρθρώσεις, αγνοώντας ότι τρία χρόνια που είσαστε κυβέρνηση δεν κάνατε ούτε μία βασική αναδιάρθρωση. Αποτολμήσατε να πουλήσετε δημόσιες υπηρεσίες για ένα κομμάτι ψωμί και δεν αγγίξατε ούτε μία ιδιωτική επιχείρηση, που ήταν ενταγμένη στον Οργανισμό Ανασυγκρότησης για να κάνετε αναδιάρθρωση. Όλες οι αναδιαρθρώσεις έγιναν μετά.
Θέλω να κλείσω με το συζητούμενο θέμα. Σήμερα δεν υπάρχει παραγωγός που να μη ζητά στο βαμβάκι έλεγχο της καλλιέργειας. Πηγαίνετε σε οποιοδήποτε χωριό της Θεσσαλίας, της Καρδίτσας και των άλλων νομών. Θα το διαπιστώσετε. Το μόνο που σας μένει είναι να κάνετε παλικαρισμούς που χαϊδεύουν αυτιά. Πρέπει, λοιπόν, να ξέρετε ότι οι αγρότες της Θεσσαλίας και της υπόλοιπης Ελλάδας συνολικά οι Έλληνες βαμβακοπαραγωγοί κατανοούν ότι η Κυβέρνηση εξαντλεί και είναι σε μία διαρκή και εναγώνια προσπάθεια περιφρούρησης των δικαιωμάτων τους.
Αυτά που έχουμε να κάνουμε ακόμη είναι πολλά, κύριοι συνάδελφοι. Σε κάθε περίπτωση, όμως, δεν υπάρχει ούτε ένας βαμβακοπαραγωγός που να πιστεύει ότι υπάρχει η παραμικρή δυνατότητα για εξάντληση της όποιας διαπραγματευτικής δυνατότητας και δεν την έχουμε εξαντλήσει. Ξέρουν πολύ καλά οι Έλληνες βαμβακοπαραγωγοί ότι επιχειρείτε πολιτικά να μεταπρατήσετε και τίποτα άλλο. Αυτή είναι μία αλήθεια που αφορά μια σειρά ανάλογες διαδικασίες κοινοβουλευτικού ελέγχου που κάνετε για τα αγροτικά προϊόντα. Είναι μόνιμος καμβάς της αντιπολιτευτικής σας τακτικής. Όμως μας κατηγορείτε ότι πληροφορούμε τους αγρότες. Βεβαίως θα τους πληροφορήσουμε,σε έναν-έναν θα μιλήσουμε και θα του δώσουμε να καταλάβει ότι αυτή η τακτική που ακολουθείτε είναι μια τακτική κενή πολιτικού περιεχομένου. Σας έχουν γνωρίσει στους τομείς της αγροτικής πολιτικής, ξέρουν πολύ καλά ποιοι είστε και ξέρουν πολύ καλά ποια πολιτική θα ασκούσατε αν είχατε, που δεν θα έχετε την πολιτική ευθύνη για τη διακυβέρνηση των αγροτικών θεμάτων της χώρας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας "Προσωπικό λιμενικού σώματος και άλλες διατάξεις". 
Ο κ. Μπασιάκος έχει το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κυρία Πρόεδρε η προκλητική στην ουσία της τοποθέτηση του Κοινοβουλευτικού Εκπροσώπου του ΠΑΣΟΚ του κ. Σπυρόπουλου δικαιολογείται μόνο και μόνο από την άγνοια. Μόνο και μόνο διότι αγνοεί ο κ. Σπυρόπουλος παντελώς τα θέματα της γεωργίας και ειδικότερα των βαμβακοκαλλιεργητών μπορεί να δικαιολογήσει κανείς την προκλητική επί της ουσίας τοποθέτησή του -όχι στο ύφος της- όπου ούτε λίγο ούτε πολύ μας είπε ότι οι βαμβακοπαραγωγοί περνάνε καλά. Δεν τους ξέρει τους ανθρώπους δεν έχει καμία σχέση με την πραγματικότητα. Και λυπάμαι, διότι εκπροσώπησε τα κυβερνητικά έδρανα την κυβερνητική παράταξη ο κ. Σπυρόπουλος ο οποίος είναι άσχετος περί τα θέματα αυτά και λυπάμαι που βγήκε από την Αίθουσα, γιατί θα ήθελα να είχε την ευκαιρία να τα ακούσει και να με αντικρούσει. Επίσης λυπάμαι γιατί μας έδωσε μαθήματα πίστης του στην Ευρωπαϊκή 'Ενωση και κατηγόρησε εμάς ως ευρωσκεπτικιστές. Ο κ. Σπυρόπουλος τα είπε αυτά ο παλιός συνδικαλιστής που έλεγε "ΕΟΚ και ΝΑΤΟ το ίδιο συνδικάτο". 
Αυτή είναι η πολιτική του κόμματός σας, κύριε Υφυπουργέ, που με κοιτάζετε γιατί νομίζω ότι χαμογελούσατε και με αυτά που είπε ο κ. Σπυρόπουλος προηγουμέμως. Ακόμη και σεις, κύριε Αργύρη, χαμογελούσατε με αυτά τα προκλητικά που είπε ο κ. Σπυρόπουλος, που είναι εκτός τόπου και χρόνου. Θα μπορούσατε να έχετε μια συνεννόηση προηγουμένως για το τι θα πει ο καθένας σας μέσα σε αυτήν την Αίθουσα. 
Και μας είπε ότι για όλα φταίει η Νέα Δημοκρατία. Μας γνώρισε λέει ο λαός και ξέρει το τι κάναμε εμείς στα είκοσι χρόνια που κυβέρνησε το ΠΑΣΟΚ και το τι θα κάναμε, είπε, αν ήμασταν Κυβέρνηση. Το είχε προβλέψει, το είχε καταγράψει...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Επί της ουσίας μπορείτε να μας μιλήσετε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ! 
ΕΥΑΓΓΕΛΟΣ ΜΠΑΣΙΑΚΟΣ: Κύριε Υφυπουργέ, πριν έρθω σε σας, θα αναφερθώ στον κ. Σπυρόπουλο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπασιάκο, μην απευθύνεστε στον κύριο Υφυπουργό.
ΕΥΑΓΓΕΛΟΣ ΜΠΑΣΙΑΚΟΣ: Κύριε Υφυπουργέ, η τοποθέτηση του κ. Σπυρόπουλου ήταν προκλητική και σε αυτό στέκομαι. Δεν είπε τίποτε επί της ουσίας ο κ. Σπυρόπουλος. Κάποια στιγμή να τον ενημερώσετε, για τα θέματα του βάμβακος τουλάχιστον να μην εκτίθεται όταν παρευρίσκεται στην Ολομέλεια και εκπροσωπεί το κυβερνητικό κόμμα, το περιβόητο κόμμα της αγροτιάς, για το οποίο κόπτεται ο κ. Σπυρόπουλος και η παράταξή σας. Πρέπει, λοιπόν, να ξέρει τα θέματα και να έρχεται εδώ να μας μιλάει με στοιχεία και να μη λέει όλους αυτούς τους αφορισμούς ότι φταίμε εμείς. 
Μας είπε δε ότι φταίμε και για την GATT. Αυτό το είπε και ο κύριος Υπουργός. Ας με ακούσει λοιπόν ο κύριος Υπουργός που μπήκε τώρα στην Αίθουσα και να με αντικρούσει ότι η συμφωνία της GATT υπεγράφη επί ΠΑΣΟΚ. Ξεχάστε όλα αυτά τα επιχειρήματα και τις προφάσεις που μας λέτε εδώ. Στις 15 Δεκεμβρίου του 1993 υπεγράφη η GATT αφού προηγήθηκε το τηλεγράφημα του αείμνηστου Κρανιδιώτη που ήταν ο εκπρόσωπος της χώρας μας. Δεν ήταν κανένας εκπρόσωπος του Υπουργείου Γεωργίας τότε, κανένας εκπρόσωπος από την πολιτική ηγεσία του Υπουργείου Εξωτερικών, αλλά ήταν μόνο ο γενικός γραμματέας εξωτερικών ο αείμνηστος Κρανιδιώτης, ο οποίος τηλεγράφησε στην ελληνική Κυβέρνηση και είπε ότι είναι θετικοί οι όροι της GATT και πρέπει να την υπογράψουμε. Λοιπόν αυτά να λέτε στον ελληνικό λαό, αυτή είναι η πραγματικότητα και αφήστε όλα τα άλλα περί δεσμεύσεων της Νέας Δημοκρατίας. Η Κυβέρνηση του ΠΑΣΟΚ διά χειρός Κρανιδιώτη συναπεδέχθη όλους τους όρους της συμφωνίας της GATT. Τελείωσε το θέμα. 
Αν κατήγγειλε την προηγούμενη διαπραγμάτευση και έλεγε ότι τα μέχρι τώρα είναι αποτυχημένα και θα πρέπει να αρνηθούμε την υπογραφή μας, μάλιστα. Ο αείμνηστος Κρανιδιώτης επαινούσε την προγενέστερη διαπραγμάτευση που έγινε όσο διήρκησε η διαπραγμάτευση αυτή. 
Αυτές λοιπόν τις λίγες παρατηρήσεις έχω να κάνω σε σχέση με τον κ. Σπυρόπουλο. Κι εγώ δεν έχω συνηθίσει, κύριε Χατζημιχάλη, να φυγοδικώ. Θα έρθω σε σας τώρα να δούμε τι έχετε να απολογηθείτε για όλα εκείνα τα οποία σας είπα στην πρωτολογία και ο κύριος Υπουργός τα θεώρησε υποδεέστερα ενδεχομένως και δεν απήντησε. 
Από την αρχή, λοιπόν, σας εξηγήσαμε και σας είπαμε κατά τι θεωρείτε θετικό τον Κανονισμό. Είπατε ότι είναι θετικός ο Κανονισμός. Σας εξηγήσαμε όλοι οι Βουλευτές της Νέας Δημοκρατίας που πρωτολογήσαμε ότι οι ρυθμίσεις είναι ιδιαίτερα δυσμενείς, γιατί οδηγούν σε ραγδαία μείωση της τιμής του βάμβακος. Κάντε μας ένα σχόλιο ότι δεν ισχύει αυτό. Μας είπατε ότι είπε η επιτροπή; Τότε γιατί πανηγυρίζατε; Γιατί δεν μας λέγατε από την αρχή ότι οι ρυθμίσεις της ευρωπαϊκής επιτροπής είναι αρνητικές και ότι, εν πάση περιπτώσει, προσπαθούμε να περισώσουμε ότι είναι δυνατόν. Δεν περισώσατε τίποτα απολύτως. 
Και το λέω αυτό, διότι εδώ αποδεικνύεται και με τα μέτρα περιορισμού της καλλιέργειας ότι στοχεύετε στην τελική ποσότητα παραγωγής 1.137.000 τόνους. Πείτε το στους αγρότες. Πείτε στους αγρότες ότι δεν έχουν καμία τύχη αν παράγουν ένα κιλό παραπάνω. Ο στόχος σας είναι να συρρικνώσετε τη βαμβακοκαλλιέργεια χωρίς να δίνετε καμία εναλλακτική λύση απασχόλησης, κατά τριακόσιες-τετρακόσιες χιλιάδες στρέμματα. Εκεί στοχεύετε για να την φέρετε στο ένα εκατομμύριο εκατόν τριάντα επτά χιλιάδες τόνους διότι αυτό σας επιβλήθηκε, με την ανοχή σας, με τους πανηγυρισμούς σας, με τις επευφημίες σας, με τις συμφωνίες σας, από τα αρμόδια όργανα της Ευρωπαϊκής Ένωσης, που δεν καταφέρατε να τα πείσετε ότι αυτή η εξέλιξη είναι ιδιαίτερα αρνητική έως καταστροφική για την ελληνική ύπαιθρο.
Και ειδικότερα για τους Βουλευτές των περιοχών που γνωρίζουν το πρόβλημα, αυτοί θα αντιμετωπίσουν την ένταση και τη μήνη των αγροτών στις περιφέρειές τους. Αυτό είναι η πραγματικότητα. Ο κ. Χατζημιχάλης που τώρα προσπαθεί να ωραιοποιήσει, θα τα βρει από τους ψηφοφόρους του, όταν θα τους πει "περιορίστε την καλλιέργεια, μη βάζετε κιλά, γιατί αν βάλετε κιλά δεν θα πάρετε καμία προκαταβολή". Αυτήν την προκαταβολή 165 δραχμές το κιλό θα τη μηδενίσετε. Εγώ αυτά είχα να σας πω και να σας προειδοποιήσω. 
Η Νέα Δημοκρατία, η οποία καταθέτει προτάσεις για κάθε θέμα, μεταξύ άλλων σας είχε προειδοποιήσει και σε πρόσφατη επερώτηση, αλλά και πέρυσι στις 16 Μαΐου που είχαμε συζητήσει το ίδιο θέμα στη Βουλή. Και πάλι μας λέγατε τα ίδια, ότι κινδυνολογούμε. Και δυστυχώς οι εξελίξεις ήταν ακόμα χειρότερες απ΄ όσες είχε προβλέψει η Νέα Δημοκρατία καλόπιστα τότε. 
Εμείς στην περασμένη μας επερώτηση για το βαμβάκι σας είχαμε πει ακριβώς αυτά τα πράγματα, όταν εσείς πανηγυρίζατε, όταν εσείς θριαμβολογούσατε. 
Πρέπει να εξηγήσω στο Σώμα και στον ελληνικό λαό και στους βαμβακοκαλλιεργητές κατ' επέκταση ποιος είναι ο στόχος σας για την τελική παραγωγή. Από το ένα εκατομμύριο διακόσιες εβδομήντα χιλιάδες τόνοι που είναι η τελική εκτίμηση παραγωγής για την περασμένη περίοδο, σύμφωνα με στοιχεία του Υπουργείου Γεωργίας, ποια είναι η στόχευσή σας; Είναι ένα εκατομμύριο εκατόν τριάντα επτά χιλιάδες τόνους έναντι ενός εκατομμυρίου διακοσίων εβδομήντα χιλιάδων τόνων που είναι η καταγραφείσα τελική παραγωγή της περασμένης περιόδου από τις υπηρεσίες του Υπουργείου σας; Αυτό να μας πείτε. Και λέω να εξηγήσω στον ελληνικό λαό κάποια στιγμή αν είναι θετικό να περιορίσετε την καλλιέργεια σε αυτό το επίπεδο. Και τι θα κάνουν οι αγρότες οι οποίοι δεν θα μπορέσουν να καλλιεργήσουν τα χωράφια τους; Να μας το πείτε αυτό, να μας το ξεκαθαρίσετε.
Επίσης θα πρέπει να μας πείτε τι θα γίνει με τις σαράντα δραχμές που χρωστούν οι αγρότες ως άτοκο δάνειο τις περασμένες χρονιές. Πότε θα τα πάρετε; Θα τα πάρετε φέτος; Και αυτό πρέπει να μας το πείτε. Για τις σαράντα δραχμές είχατε πει προεκλογικά, κύριε Αργύρη, ότι δεν πρόκειται να εισπραχθούν και έρχεσθε μετεκλογικά και είπατε την αλήθεια ότι θα τα πάρετε. Πότε θα τα πάρετε; Είναι χρεωμένοι οι αγρότες -να το πείτε αυτό- και υπάρχει μία αναστολή καταβολής του ποσού αυτού. Είναι χρεωμένοι πάντως οι αγρότες. Και δεν ξέρω από πού θα βρείτε να πάρετε αυτές τις σαράντα δραχμές, γιατί ουκ αν λάβοις παρά του μη έχοντος. Του χρόνου κινδυνεύουν να μην εισπράξουν προκαταβολή. Και με ποιο δικαίωμα θα προχωρήσετε στη μείωση των κιλών; Και μας είπατε μετεκλογικά ότι τις σαράντα δραχμές θα τις επιστρέψουν. Εμείς είχαμε τονίσει και προεκλογικά ότι αυτές οι σαράντα δραχμές είναι άτοκο δάνειο και θα κληθούν να τις επιστρέψουν. Εσείς λέγατε "όχι, τίποτε δεν πρόκειται να εισπραχθεί". 
Ο κ. Βρεττός -και τον προκάλεσα σε προηγούμενη επερώτηση που προήδρευε- είχε δηλώσει ότι δεν πρόκειται να εισπραχθεί. Ο Υπουργός Γεωργίας κ. Ανωμερίτης και ο Υφυπουργός κ. Αργύρης μας είπαν μετεκλογικά ότι θα εισπραχθούν οι σαράντα δραχμές, δηλαδή ότι θα τις πάρετε πίσω από τον αγρότη. Αυτή είναι η πραγματικότητα. Αν θέλετε διαψεύστέ το. Εγώ χαίρομαι να μη βρείτε τρόπο να εισπράξετε τις σαράντα δραχμές. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κάνετε τα πάντα να αφαιρέσετε τις σαράντα δραχμές...
ΕΥΑΓΓΕΛΟΣ ΜΠΑΣΙΑΚΟΣ: Α, φταίμε εμείς, φταίει η Νέα Δημοκρατία -αυτά είπε ο κ. Σπυρόπουλος- που θα εισπράξετε εσείς σαράντα δραχμές! Για να παραπληροφορήσετε τον ελληνικό λαό προεκλογικά, να υφαρπάξετε τις ψήφους του, και να έρθετε μετεκλογικά να σπεύσετε στις σαράντα δραχμές. Και φταίει και η Νέα Δημοκρατία επιπλέον; Αυτή είναι η εικόνα που εμφανίζουμε. Φαίνεται ότι παίρνετε μαθήματα από τον κ. Σπυρόπουλο, ο οποίος αναφέρθηκε με ξύλινη γλώσσα στα γεγονότα του παρελθόντος. Είπε για δεξιά στροφή, ότι είμαστε ακραίοι δεξιοί, εμείς που σας παροτρύνουμε να δεχθείτε τις διαδικασίες στην Ευρωπαϊκή Ένωση, αλλά να χρησιμοποιείτε διαπραγματευτικές δυνατότητες, να χρησιμοποιείτε συμμαχίες.
Μας είπε ο κύριος Υπουργός προηγουμένως "τι να κάνουμε, δεν έχουμε ψήφους". Όταν εσείς προσχωρείτε και ψηφίζετε κανονισμούς και διατάξεις και ρυθμίσεις, γιατί δεν εξασφαλίζετε μια συμπαράστασή τους όταν τους έχουμε ανάγκη; Ελάχιστα είναι τα θέματα στα οποία χρειαζόμαστε τη στήριξή τους, μεταξύ αυτών και το βαμβάκι. Εκτός αν δεν πιστεύετε ότι πρέπει να διαπραγματευτούμε κάτι συγκεκριμένο με άλλες χώρες και ερχόσαστε στην τύχη πλέον, βάζετε υπό συζήτηση θέματα, τα οποία έχουν ένα αβέβαιο αποτέλεσμα και έχουν καταστροφική εξέλιξη, όπως έγινε με το βαμβάκι. Τι είναι αυτό το φοβερό δηλαδή; Απομονωμένοι είμαστε; Είσθε απομονωμένοι; Κάντε τη διαπραγμάτευση για μια σειρά θέματα. Πώς δίνετε τη θετική ψήφο σε άλλες χώρες που την έχουν ανάγκη και δεν εξαρτάτε αυτήν την ψήφο από αντίστοιχη στήριξη άλλων χωρών όταν τους έχουμε ανάγκη, όπως είναι το βαμβάκι; 
Τι είναι δηλαδή το ποσό που ζητάμε παραπάνω από την Ευρωπαϊκή 'Ενωση, από τον κοινοτικό προϋπολογισμό ή αν θέλετε από την Κοινή Αγροτική Πολιτική; Ελάχιστο ποσό και πολύ μικρότερο σε σχέση με άλλες ρυθμίσεις που εγκρίθηκαν για άλλες χώρες, όπως το θέμα των τρελών αγελάδων ή άλλα θέματα που αφορούν κυρίως την κτηνοτροφία, που αφορούσαν βόρειες χώρες και που τα πέρασαν. Πώς τα πέρασαν αυτοί; Και με τη δική μας συμφωνία βέβαια. Αυτά είναι αυτονόητα και είναι και γνωστά στους παραγωγούς.
'Οσον αφορά τις αρδεύσεις -και έχω πολύ λίγο χρόνο να αναφερθώ στο θέμα αυτό- δεν τολμήσατε -για πολλοστή φορά σας το θέτω- να μας πείτε δύο λόγια για την Κωπαϊδα και συνολικά για τα αρδευτικά θέματα. Εγκρίνατε πέντε δισεκατομμύρια, κάνατε βαρύγδουπες δηλώσεις. Εγώ ξέρω ότι αυτήν τη στιγμή η Κωπαϊδα δεν ποτίζει.
Είναι πρωτόγνωρο, κύριε Υπουργέ, να μιλάμε σοβαρά για αρδευτική πολιτική και για μέριμνα της Κυβέρνησης στο θέμα αυτό, όταν 10 Ιουνίου δεν έχει αρχίσει η άρδευση και όταν ξεραίνονται τα χωράφια, οι καλλιέργειες των αγροτών, οι οποίοι είχαν πιστέψει τις διαβεβαιώσεις των Υπουργών και τη δική σας και του κ. Λαλιώτη. Στις 23 Φεβρουαρίου κάναμε τη σύσκεψη στο Υπουργείο το δικό σας, κύριε Ανωμερίτη και έκτοτε δεν έχει γίνει απολύτως τίποτε. Εγώ σας ενημερώνω μήπως δεν φτάνουν τα μηνύματα από τους συνεργάτες σας, γιατί ζείτε πραγματικά σε γυάλινο κόσμο. Διότι δεν είναι δυνατόν ένα θέμα, το οποίο έχουμε θέσει από πέρσι το Νοέμβριο, το ξαναθέσαμε τον Γενάρη επανειλημμένως σε διαρκείς συσκέψεις και το συζητήσαμε μεταξύ μας, οι εκπρόσωποι της Βοιωτίας με σας στο Υπουργείο Γεωργίας από 23 Φεβρουαρίου, να μην έχει βρει τη λύση του.
Σήμερα που μιλάμε δεν ποτίζει η Κωπαϊδα. Τι άλλο να σας πω; Ούτε η Υλίκη ποτίζει ούτε δεύτερο πλωτό έχει γίνει, το οποίο υποσχεθήκατε, ούτε το αντλιοστάσιο του Διστόμου ποτίζει και, εν πάση περιπτώσει, οι αγρότες βρίσκονται σε απόγνωση. Εγώ για πολλοστή φορά σας κρούω τον κώδωνα του κινδύνου. Τις συνέπειες θα τις έχουν βεβαίως και αυτονόητα οι αγρότες, οι οποίοι πληρώνουν τη νύφη συνήθως, αλλά κατ' επέκταση θα τις έχετε και εσείς οι οποίοι τους έχετε κοροϊδέψει για μια ακόμα φορά, τους παίρνετε στο λαιμό σας και τους οδηγείτε σε οικονομική κατάρρευση.
Νομίζω ότι αυτά τα συγκεκριμένα ζητήματα, που είναι ελάχιστα απ' όσα μπόρεσα να επαναλάβω στη δευτερολογία μου, πρέπει να τα σχολιάσετε και πρέπει να μας δώσετε κάποιες απαντήσεις.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία της Βουλής και αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" " Θράκη 2000: 80 Χρόνια από την Ενσωμάτωσης στην Ελλάδα", τη συνεδρίασή μας παρακολουθούν δύο σχολεία, δηλαδή σαράντα τέσσερις μαθητές και μαθήτριες και δύο συνοδοί-δάσκαλοι του 4ου Δημοτικού Σχολείου Καλαμάτας και είκοσι μαθητές και μαθήτριες και ένας συνοδός-δάσκαλος του 19ου Δημοτικού Σχολείου Καλαμάτας.
Τους καλωσορίζουμε και εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Γεωργίας και γι' αυτό παρίστανται στην Αίθουσα οι επερωτώντες Βουλευτές και ο Υπουργός.
( Χειροκροτήματα από όλες τις πτέρυγες της Βουλής )
Το λόγο έχει ο κ. Καρασμάνης.
ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, ο Υπουργός κ. Ανωμερίτης μίλησε προηγουμένως για εθνική συνεννόηση, για αυτοπεριορισμό των καλλιεργούμενων εκτάσεων για να μπορούμε, όπως είπε, να παίρνουμε τις επιδοτήσεις που εισπράτταμε τα προηγούμενα χρόνια.
Με παλινωδίες στα μέτρα, με τηλεφωνήματα στα σπίτια για το τι προτίθενται οι βαμβακοπαραγωγοί να καλλιεργήσουν, δεν μπορεί να υπάρξει εθνική συνεννόηση, κύριε Υπουργέ. Και δεν μπορεί να υπάρξει εθνική συνεννόηση ακόμη, διότι καταργείτε έναν Οργανισμό ο οποίος έχει προσφέρει τεράστιες υπηρεσίες στο εθνικό προϊόν που λέγεται βαμβάκι, χωρίς εδώ και τρία χρόνια να προετοιμάσετε το νέο φορέα.
Αυτό έχει επιφέρει μεγάλη σύγχυση και απογοήτευση στους εργαζόμενους του Οργανισμού. Εθνική συνεννόηση δεν μπορεί να υπάρχει με τις εντολές της ΔΕΗ ότι δεν μπορείτε να αρδεύετε τα χωράφια σας τους θερινούς μήνες, κατά τις ώρες 10 π.μ. έως 2 μ.μ. όταν γνωρίζετε ότι ο αγρότης ποτίζει τα χωράφια του για τριάντα - πενήντα μέρες και υπάρχει κίνδυνος και αυτήν την περίοδο εάν δεν αρδεύσει όλο το χρονικό διάστημα, να καούν τα σπαρτά του, τα φυτά του. Αυτό θα επιφέρει διατάραξη της κοινωνικής γαλήνης. Διαρρυγνύεται ο κοινωνικός ιστός, με αυτές τις αποφάσεις φέρνετε αντιμέτωπες τις κοινωνικές τάξεις. Ο αγρότης διαμαρτύρεται και λέει: δεν μπορεί ο άλλος στην πόλη να δροσίζεται με το κλιματιστικό και τα κτήματά μου να κινδυνεύουν από ξηρασία. 
Κύριε Υπουργέ, δεν απαντήσατε σε κάποια ερωτήματα τα οποία έχω θέσει: Αν όλο το βαμβάκι που έχει καλλιεργηθεί φέτος θα πάρει την κοινοτική επιδότηση; και με βάση την περσινή παραγωγή, με το νέο καθεστώς φυσικά, αν οι 'Ελληνες παραγωγοί θα πάρουν περισσότερη, λιγότερη, ή την ίδια κοινοτική επιδότηση για το προϊόν; Δεν έχετε πει τίποτα γύρω απ' αυτά και, εν πάση περιπτώσει, γιατί επιχειρήσατε πριν ακόμα υιοθετηθεί ο Κοινοτικός Κανονισμός να πάρετε τα μέτρα περιορισμού της καλλιέργειας; Είναι ένα ερώτημα το οποίο πλανάται στα χείλη των παραγωγών. Την ώρα που διαπραγματεύεσαι δεν παίρνεις μέτρα περιορισμού.
Θα επαναλάβω αυτά που σας έχω πει, ότι δηλαδή αποτύχατε στις διαπραγματεύσεις σας σε όλα τα προϊόντα και το ίδιο παταγωδώς αποτύχατε και στο βαμβάκι.
Μη έχοντας το πολιτικό θάρρος να ομολογήσετε την αποτυχία σας, επιχειρείτε και τώρα να μαζέψετε τα ασυμμάζευτα με μια δική σας δοκιμασμένη και εξίσου αποτυχημένη συνταγή: Με μέτρα, όπως είπα, περιορισμού της καλλιέργειας τα οποία ανακοινώσατε, αφού οι άνθρωποι είχαν σπείρει τα χωράφια τους και είχαν κάνει τους λογαριασμούς τους, παρά το γεγονός ότι τα μέτρα αυτά τα επιχειρήσατε και πέρσι και όπως ξέρετε, κατέληξαν σε φιάσκο και παρά το γεγονός ότι ο αρμόδιος κοινοτικός επίτροπος, ο κ. Φίσλερ, τα είχε χαρακτηρίσει αυθαίρετα και αντίθετα με την κοινοτική νομοθεσία. 
Αυτή είναι η αγροτική σας πολιτική, κύριε Ανωμερίτη. Αυτή είναι η πολιτική σας για το βαμβάκι, όπως και για όλους τους κλάδους της αγροτικής οικονομίας. Αυτήν την πολιτική την πληρώνει τα τελευταία χρόνια όλος ο αγροτικός κόσμος, όλη η ύπαιθρος και γι' αυτήν την πολιτική, κύριε Ανωμερίτη, να είστε βέβαιος ότι θα λογοδοτήσετε και εσείς και η Κυβέρνησή σας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ποιος από τους κυρίους Υπουργούς θα δευτερολογήσει; Όλοι θα μιλήσετε; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όχι, μόνο εγώ, κυρία Πρόεδρε. 
ΕΥΑΓΓΕΛΟΣ ΜΠΑΣΙΑΚΟΣ: Δεν έχουν τι να πουν, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. 
Ορίστε, κύριε Υφυπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία Πρόεδρε, αγαπητοί συνάδελφοι, θα μπορούσα να συμφωνήσω ότι πράγματι μιλάτε για ένα φιάσκο, γιατί ακούγοντάς σας και ξέροντάς σας καλά ...
ΕΥΑΓΓΕΛΟΣ ΜΠΑΣΙΚΟΣ: Νομίζετε ότι περιμένουμε να μας πείτε τίποτα...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το θέμα, κύριε συνάδελφε, δεν είναι τι θα πούμε εμείς, αλλά πού είσαστε εσείς να τα ακούσετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, αφήστε τον κύριο Υφυπουργό να μιλήσει. Σας παρακαλώ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα απαντήσω λοιπόν ακριβώς πάνω σ' αυτά τα ερωτήματα, τα οποία βάλατε, αλλά θα ξεκινήσω απ' αυτό και επαναλαμβάνω πάλι για το φιάσκο. 
Πέρσι περίπου τις ίδιες ημερομηνίες μιλούσαμε για καταστροφή στο βαμβάκι, ότι οι παραγωγοί δεν θα πάρουν λεφτά και ότι η τιμή θα είναι λιγότερη από πέρσι. Αν κάποιος είχε τη δυνατότητα να δείχνει την περσινή εικόνα και τη φετινή, θα έβλεπε ότι λέτε τα ίδια πράγματα, με τη διαφορά όμως ότι τα νούμερα, που κάποιοι λένε να μην τα παίρνουμε υπόψη μας, δείχνουν ορισμένα άλλα διαφορετικά πράγματα. Δείχνουν μια άλλη εικόνα, που κανείς δεν μπορεί να την αγνοήσει. Μπορεί να μην τον ικανοποιεί απόλυτα αυτή η εικόνα, αλλά τουλάχιστον δεν έχει καμία σχέση με αυτήν την οποία πάτε να παρουσιάσετε.
Και γίνομαι συγκεκριμένος. Έχω εδώ στα χέρια μου έναν πίνακα που δείχνει τις τιμές των τελευταίων πέντε χρόνων που λέει 1995-1996 διακόσια εξήντα οκτώ, 1996-1997 διακόσια ογδόντα τέσσερα, 1997-1998 διακόσια ογδόντα πέντε, 1998-1999 διακόσια εβδομήντα δύο, 1999-2000 διακόσιες είκοσι και τριακόσιες έντεκα πέρσι. Ξέρετε πολύ καλά ότι κάποιοι επικαλέσθηκαν ότι αυτή η τιμή είναι απόρροια της αυξημένης τιμής του δολαρίου. Αυτό είχατε να πείτε μόνο κατά τη διάρκεια που εξελισσόταν...
ΓΕΩΡΓΙΟΣ ΚΑΡΑΣΜΑΝΗΣ: Εισπράξαμε...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αγαπητέ κύριε Καρασμάνη, σας άκουσα με ευλάβεια. Αυτό είχατε μόνο να πείτε. 
Ξέρετε πολύ καλά ότι και τώρα το δολάριο είναι πολύ ψηλά, αλλά το βαμβάκι δεν έχει την ίδια τιμή. Άρα δεν είναι ζήτημα μόνο της τιμής του δολαρίου, είναι απόρροια των μέτρων που τόλμησε να πάρει η Κυβέρνηση του ΠΑΣΟΚ και μάλιστα σε προεκλογική περίοδο, γιατί πάνω απ' όλα για μας ένα έχει σημασία: Η ίδια η αγροτική πολιτική, η ανταγωνιστικότητα δηλαδή της αγροτικής μας οικονομίας και η συνέχιση του επαγγέλματος του αγρότη με το καλύτερο δυνατό εισόδημα. Γι' αυτό πήραμε τα μέτρα. Αν και τώρα ακόμη λέτε ότι αυτά τα μέτρα δεν έπρεπε να τα πάρουμε, δεν ξέρω λοιπόν τι θα λέγατε αν ήταν λίγο διαφορετικά τα πράγματα. 
Το δεύτερο που έχει μεγάλη σημασία για μας είναι ότι εμείς δεν στήνουμε όλη μας την πολιτική στη λογική αν θα πάρουμε την επιδότηση και αφού θα σταματήσει η επιδότηση, τελειώνει η γεωργία. Αλίμονο αν για την Ελλάδα σταματήσει η γεωργία. Γι' αυτό κάνουμε μεγάλη προσπάθεια αναβάθμισης της ποιότητας της ανταγωνιστικότητας της ελληνικής γεωργίας και το κάνουμε και στο βαμβάκι. Αυτό φαίνεται πάλι από τον πίνακα. Ενώ τις προηγούμενες χρονιές η επιδότηση έδινε 186 δραχμές, πέρσι η επιδότηση ήταν 120 δραχμές, 191 ήταν από την αγορά. 
Άρα προσαρμόζουμε τα προϊόντα μας να πάνε στο νέο πεδίο, στην ανταγωνιστικότητα και να μπορούν να έχουν μια, αν θέλετε, δική τους ισορροπία και λειτουργία.

Αυτή είναι η σοβαρή πολιτική. Μέσα σε αυτήν τη διαδρομή είναι σίγουρο ότι δεν έγιναν όλα όμορφα και ωραία ή ότι μπορείς να πεις στον αγρότη ότι όλα είναι ωραία. Ξέρετε πολύ καλά ότι εδώ και μία δεκαετία ο αγρότης ζει σε ένα μεταβαλλόμενο περιβάλλον. Αντί να υπάρξει μία σοβαρότητα και μία υπευθυνότητα απέναντι σε αυτόν τον κόσμο που επικαλείστε, που βάζετε πενήντα πέντε υπογραφές και μένετε τρεις εδώ για τα προσχήματα ...
ΕΥΑΓΓΕΛΟΣ ΜΠΑΣΙΑΚΟΣ: Αφού δεν μας λέτε τίποτε τι να κάνουμε; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ... αντί να βάζετε τις υπογραφές για να τις δείχνετε στις εφημερίδες, πρέπει να δείξετε το ανάλογο ενδιαφέρον, να έρθετε εδώ για να συζητήσουμε επί της ουσίας τι ακριβώς ισχύει για το βαμβάκι. Δεν το κάνατε όμως. 
Είστε οι τελευταίοι σαν Νέα Δημοκρατία που μπορείτε να μιλήσετε και εσείς, κύριε Μπασιάκο, πρέπει να είστε πολύ προσεκτικός. Ξέρετε πολύ καλά ότι διαφωνώ με τις απόψεις σας, αλλά σέβομαι τη λειτουργία. Είστε ο τελευταίος που δικαιούσθε να μιλάτε για την GATT. Ήσασταν Υπουργός της κυβέρνησης Μητσοτάκη όταν έκλεισε η Συμφωνία την GATT. Και ξέρετε πολύ καλά, κύριε Μπασιάκο, ότι είχα απευθύνει στον τότε Πρωθυπουργό κ. Μητσοτάκη, σαν πρόεδρος της ΠΑΣΕΓΕΣ, ανοικτή επιστολή για την καταστροφική τακτική που ακολούθησε η κυβέρνηση, με το να εντάξει την τελευταία στιγμή μέσα στο πακέτο διαπραγμάτευσης και τα μεσογειακά προϊόντα. 
ΕΥΑΓΓΕΛΟΣ ΜΠΑΣΙΑΚΟΣ: Εξασφαλίσαμε δέσμευση την οποία στηρίξατε. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Και ξέρετε τι απάντησε η κυβέρνηση της Νέας Δημοκρατίας, η δική σας κυβέρνηση; Ακούστε τι απάντησε και είναι γραμμένα στα Πρακτικά, διά του Υπουργού και ήσασταν Υφυπουργός τότε, κύριε Μπασιάκο.
Απάντησε, λοιπόν, ότι δεν υπάρχει κανένα πρόβλημα για τα αγροτικά προϊόντα της Ελλάδας. Αυτή ήταν η απάντηση της Νέας Δημοκρατίας.
Επικαλείστε, λοιπόν, σήμερα -για να κλείσω αυτό το κεφάλαιο- ότι εσείς υπογράψατε. Σας το είπα και την άλλη φορά εδώ. Είναι σαν να πηγαίνεις στο γραμματέα της κοινότητας και να παίρνεις πιστοποιητικό θανάτου. Δεν ευθύνεται ο γραμματέας για το θάνατο. Το είχατε βάλει εσείς, κύριε Μπασιάκο, με την πολιτική σας και με τη Συμφωνία σας. Το 1986 ξεκίνησε και το 1992 τελείωσε η συμφωνία της GATT. Εκεί έκλεισε. Άλλο είναι η υπογραφή και άλλο το κλείσιμο των διαπραγματεύσεων. Ας κλείσουμε λοιπόν αυτό το κεφάλαιο, γιατί έχουμε άλλα μπροστά μας και πολύ μεγαλύτερα.
ΕΥΑΓΓΕΛΟΣ ΜΠΑΣΙΑΚΟΣ: Για τα μεσογειακά προϊόντα, κύριε Υπουργέ ...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Προχωράμε λοιπόν σε αυτό που λέτε, ακούω και πολλούς συναδέλφους να το λένε, "μα, παίρνετε τηλέφωνο τους αγρότες;" 
Είναι κακό να παίρνουμε τηλέφωνο τους αγρότες και να τους λέμε ότι φέτος έχουμε μία συγκεκριμένη πολιτική, την εφαρμόζουμε με αυτόν τον τρόπο, γνωρίστε μας ποιες είναι οι προθέσεις σας, τι καλλιέργεια θέλετε να κάνετε; Το κάναμε από το Δεκέμβριο αυτό, δεν το κάναμε όπως επικαλείστε εσείς με τα μέτρα που δώσαμε με την τελευταία απόφαση, όπου λέμε τι ισχύει σε κάθε νομό. 
Ξέρετε τι είναι αυτό που είπαμε, τι ισχύει σε κάθε νομό; Είναι το άθροισμα των ατομικών δικαιωμάτων. Δεν είναι κάτι αυθαίρετο. Τα τρία εκατομμύρια εννιακόσιες εξήντα επτά χιλιάδες στρέμματα είναι το άθροισμα των ατομικών δικαιωμάτων. Και εδώ δεν πάμε σε ατομικό δικαίωμα. Το θέλουμε σε επίπεδο νομαρχίας που λέμε ότι έχει την ευθύνη του Ολοκληρωμένου Συστήματος Ελέγχου και Πληρωμών. Το στέλνουμε λοιπόν εκεί για να μπορέσουν να ταυτοποιήσουν σε επίπεδο νομού. Γιατί είναι αλήθεια ότι πολλές φορές ένας παραγωγός έχει μία πρόθεση να βάλει εκατό στρέμματα ξεκινάει να τα βάλει και τελικά βάζει ογδόντα και ένας ξεκινά με μία πρόθεση να βάλει εκατό στρέμματα, και βάζει εκατόν δέκα. Εμείς δεν θα αστυνομεύσουμε τον καθέναν. Θέλουμε, λοιπόν, να δούμε πόσο μπορούμε και πώς μπορούμε να εκμεταλλευτούμε καλύτερα το καθεστώς των ελλειμματικών πληρωμών.
Επικαλείστε ότι η Κυβέρνηση ήρθε και θριαμβολόγησε, ενώ τα ξεπούλησε όλα στην Ευρωπαϊκή Ένωση. Αυτό δεν είναι ένα μεγάλο ψέμα; Δεν το ξέρετε εσείς, που ασχολείστε στη Νέα Δημοκρατία με τα αγροτικά, αυτό που σας είπε ο Υπουργός ότι είναι το μοναδικό προϊόν που έχει τη διαδικασία των ελλειμματικών πληρωμών και με ένα παραπλήσιο μόνο, τα επιλέξιμα στην κτηνοτροφία, είναι το καθεστώς που στηρίζεται με μία τόσο μεγάλη υποστήριξη από μεριάς του κοινοτικού προϋπολογισμού; Ποιος δεν το ξέρει αυτό; Επτακόσια εκατομμύρια ευρώ θα πάρουν για όλη αυτήν τη φασαρία που γίνεται με τις τρελές αγελάδες και είναι επτακόσια εβδομήντα εκατομμύρια μόνο για το βαμβάκι. Ξέρετε πολύ καλά ότι απ' αυτό ξεκινάμε όλη μας την πολιτική.
Τι κάναμε; Τα μέτρα τα οποία λέτε εσείς ότι τα πήραμε γιατί ήρθε ο καινούργιος κανονισμός, τα πήραμε πέρυσι, πριν από ενάμιση χρόνο. 
Γιατί τα πήραμε; Τα πήραμε γιατί ήταν 0,5. Ξέρετε πολύ καλά ότι όσο αυξάνεται η ποσότητα του βαμβακιού, από ένα σημείο και μετά η καμπύλη πηγαίνει προς τα κάτω.
Ξέρετε επίσης και κάτι άλλο, που το λέτε όμως όταν συζητάμε κατ' ιδίαν. Ας το πούμε και στον ελληνικό λαό να το ακούσει. Δεν μειώνουμε την καλλιέργεια του βαμβακιού. Νοικοκυρεύουμε το σύστημα.
ΕΥΑΓΓΕΛΟΣ ΜΠΑΣΙΑΚΟΣ: Έτσι το λέτε τώρα; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γιατί ούτε τα στρέμματα είναι τέσσερα διακόσια πενήντα, είναι πολύ λιγότερα και γιατί ούτε και το πραγματικό βαμβάκι είναι ένα διακόσια εβδομήντα που πήγε φέτος.
Και το ξέρετε πολύ καλά εσείς αυτό το πράγμα και αποφασίσαμε να το νοικοκυρέψουμε. Αυτό το νοικοκύρεμα, έδωσε αυτές τις εκατό δραχμές.
ΕΥΑΓΓΕΛΟΣ ΜΠΑΣΙΑΚΟΣ: 'Αρα επέρχεται μείωση...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Μπασιάκο, μη διακόπτετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχει μείωση και το ξέρετε πολύ καλά. Και θα φανεί αυτό στη φετινή περίοδο,όπου το βαμβάκι είναι πλέον στο ολοκληρωμένο σύστημα και υπάρχει ταυτοποίηση παραγωγού και χωραφιού. Γιατί αν είχαμε ανακοινώσει, με το δικαίωμα που έχει ο καθένας να βάλει βαμβάκι, δεν θα ήταν τέσσερα εκατομμύρια τα στρέμματα, θα ήταν πεντέμισι εκατομμύρια, γιατί ξέρετε ότι κάθε φορά είναι διαφορετικός αυτός που καλλιεργεί και διαφορετικά τα στρέμματα. Ο παραγωγός δηλώνει τα ίδια στρέματα. Δηλαδή έχουμε περίπτωση όπου δύο δηλώνουν το ίδιο στρέμμα. Είναι γιατί τη μία φορά βάζει ο πατέρας, την άλλη φορά βάζει ο γιος, την άλλη φορά βάζει η γυναίκα του κ.ο.κ. 'Αρα λοιπόν μετά την εφαρμογή και στο βαμβάκι του ολοκληρωμένου συστήματος ελέγχου και πληρωμών, ταυτοποιούμε τον παραγωγό και την καλλιεργούμενη έκταση. Θα έχουμε λοιπόν ακριβή στοιχεία και νομίζω ότι αυτό είναι που έχει μεγάλη σημασία.
Να πάω τώρα σε μερικές άλλες παρατηρήσεις που κάνατε. Εδώ έχει πολύ μεγάλη σημασία να δούμε πότε πήραμε τα μέτρα αυτά. Είπατε ότι επικαλούμεθα χωρίς να έχουμε τη σύμφωνη γνώμη. Τίνος τη σύμφωνη γνώμη; Ποιοι εμπλέκονται στο βαμβάκι; Εμπλέκονται οι παραγωγοί, οι εκκοκκιστές και οι κλωστοϋφαντουργοί. Δηλαδή η μεταποίηση, πρώτη και δεύτερη και όσοι είναι έμποροι και από την άλλη μεριά οι παραγωγοί. Εδώ και δύο χρόνια διαμορφώσαμε ένα κοινό τραπέζι με όλους αυτούς και συζητήσαμε ποια θα ήταν η καλύτερη πολιτική πάνω σε αυτό το συγκεκριμένο προϊόν. Πού, λοιπόν, δεν κάναμε τη συμφωνία, πού δεν ζητήσαμε τη γνώμη τους και πού δεν υπήρξε αυτή η συμφωνία; Αυτά τα λέω γιατί κάποιοι λένε "γιατί επικαλείσθε διεπαγγελματική συμφωνία". Το Δεκέμβριο πάρθηκε αυτή η απόφαση με τη συμμετοχή όλων αυτών των εμπλεκομένων.
ΓΕΩΡΓΙΟΣ ΚΑΡΑΣΜΑΝΗΣ: Οι οργανώσεις όμως καταγγέλλουν.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Οι οργανώσεις θα πρέπει να σταθούν στο ύψος των περιστάσεων. Δεν μπορεί να έχουν δύο διαφορετικές απόψεις, μία όταν είναι στο τραπέζι των διαπραγματεύσεων και άλλη μία διαφορετική, όταν είναι με τον κόσμο. Δεν είναι υπεύθυνες όταν κάνουν αυτήν τη δουλειά. Και επειδή εγώ τις έχω υπηρετήσει αυτές τις οργανώσεις, πρέπει να καταλάβουμε όλοι μας ότι την υπευθυνότητα πρέπει να την έχουμε, επιτέλους, όλοι μας μηδέ εξαιρουμένου και εμάς των ιδίων εδώ που διαφορετικά μιλάμε όταν μιλάμε κατ' ιδίαν και διαφορετικά μιλάμε όταν έχουμε τα μικρόφωνα και όταν μας βλέπει η τηλεόραση.
Η ελληνική γεωργία δίνει μία μάχη και σε αυτήν τη μάχη το Υπουργείο Γεωργίας έχει χαράξει μία στρατηγική. Η στρατηγική της ελληνικής γεωργίας είναι στα πλαίσια της ευρωπαϊκής γεωργίας και είναι μία γεωργία η οποία μέσα στη μεταρρύθμισή της προσπαθεί να έχει τα εξής χαρακτηριστικά: Ποιότητα. Η ποιότητα θα είναι ικανή να αντέξει τον ανταγωνισμό, σε έναν ανταγωνισμό πλέον της ποιότητας και όχι της ποσότητας γιατί εκεί δεν έχουμε πεδίο για να μπορέσουμε να ανταγωνιστούμε και αυτό το κάνουμε πράξη καθημερινά μέσα από τις συγκεκριμένες πολιτικές μας. 
Θα ήθελα να πω δύο-τρεις κουβέντες, γιατί ακούστηκαν πολλά για το πολλαπλασιαστικό υλικό και κάποιοι το επικαλέσθηκαν, ιδιαίτερα ο Συνασπισμός. Είμαστε η μοναδική χώρα στην Ευρωπαϊκή 'Ενωση που έχουμε συγκεκριμένη πολιτική για το πολλαπλασιαστικό υλικό, πλήρη εφαρμογή της 90/220, αυστηρούς ελέγχους κατά την εισαγωγή των σπόρων και των ξένων και των ελληνικών και έχουμε διαμορφώσει, τουλάχιστον από πέρσι και φέτος, μία τέτοια θέση και άποψη, που έρχονται οι Ευρωπαίοι και όχι μόνο την επικαλούνται αλλά θέλουν να εφαρμόσουν και οι ίδιοι αυτήν την πολιτική. Επιπλέον είμαστε η μόνη χώρα που το τολμήσαμε, γιατί πολλή κουβέντα γίνεται περί των μεταλλαγμένων και γενετικά τροποποιημένων οργανισμών. Πείτε μου άλλη μία χώρα που κατέστρεψε προϊόν που είχε επιμόλυνση, όχι καλλιέργεια, από τροποποιημένους οργανισμούς και ελάχιστη μάλιστα, σύμφωνα με τα δεδομένα. Είμαστε η μοναδική χώρα που το κάναμε.
Ας σταματήσει λοιπόν και αυτό το παραμύθι γύρω από την υπόθεση τι λέει και τι δεν λέει το Υπουργείο Γεωργίας. Από την άλλη μεριά όμως εμείς είπαμε ένα πράγμα, ότι από δω και πέρα θα ζούμε με αυτό το πρόβλημα. Είναι μία εξέλιξη που δεν μπορούμε να την αγνοήσουμε. 'Αρα και εμείς έχουμε τη δική μας πολιτική, την οποία εξέφρασε κατά τον καλύτερο τρόπο στη δική του τοποθέτηση ο κύριος Υπουργός.
Kύριοι συνάδελφοι, θα ήθελα να πω δύο κουβέντες επικαλούμενος αυτά που είπε ο Κοινοβουλευτικός Εκπρόσωπος του ΠΑΣΟΚ. Ο κ. Μπασιάκος μάλιστα είπε ότι είναι άσχετος και οτιδήποτε άλλο.
Ήταν μια πάρα πολύ σοβαρή παρέμβαση και νομίζω ότι πρέπει να παραδειγματισθείτε απ' αυτήν για τους εξής απλούς λόγους: Πρώτον, έχετε ξεκινήσει μία τακτική η οποία είναι κατηφορική και λόγω της βαρύτητας σας πηγαίνει με πιο γρήγορους ρυθμούς. Όποτε δεν μπορείτε να το κάνετε εδώ, πηγαίνετε στην Ευρωπαϊκή Ένωση και μάλιστα καταγγέλλετε πολλές φορές επικαλούμενοι και ανύπαρκτα στοιχεία. Κάνετε οτιδήποτε με μια τακτική αντιπολιτευτική, πιστεύοντας ότι μπορείτε να πλήξετε την Κυβέρνηση, αλλά στο τέλος εκείνο που πλήττετε είναι η ελληνική γεωργία. 
ΕΥΑΓΓΕΛΟΣ ΜΠΑΣΙΑΚΟΣ: Πότε έγινε αυτό;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτό γίνεται καθημερινά.
ΕΥΑΓΓΕΛΟΣ ΜΠΑΣΙΑΚΟΣ: Αυτά που λέτε είναι σοβαρές καταγγελίες. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτό που κάνατε, κύριε Μπασιάκο, με την πολιτική σας για τις 40 δραχμές. Ξέρετε πολύ καλά ότι η Κυβέρνηση υπερασπίστηκε μέχρι τέλους τη συνέχιση της Κοινής Αγροτικής Πολιτικής. Μη βάζετε την επανεθνικοποίηση από το παράθυρο. Αυτή η αντιπολιτευτική σας τακτική οδηγεί σε λάθος δρόμο. Εμείς επιλέξαμε όχι τον κατηφορικό δρόμο, που φαίνεται εύκολος, αλλά το δύσκολο δρόμο. Είναι δύσκολος, αλλά είναι σίγουρο ότι οδηγεί στη μεταρρύθμιση της ελληνικής γεωργίας, σε μία γεωργία η οποία έχει μέλλον.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 58/11.5.2001 επερωτήσεως Βουλευτών της Νέας Δημοκρατίας προς τον Υπουργό Γεωργίας, σχετικά με τα προβλήματα των βαμβακοπαραγωγών.
Έχουν διανεμηθεί τα Πρακτικά της Τετάρτης 23 Μαϊου 2001 και Πέμπτης 24 Μαϊου 2001 και παρακαλείται το Σώμα για την επικύρωσή τους.
ΟΛΟΙ ΟΙ ΒΟΥΛΕΥΤΕΣ: Mάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τετάρτης 23 Μαϊου 2001 και 24 Μαϊου 2001 επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.30΄ λύεται η συνεδρίαση για τη Δευτέρα 11 Ιουνίου 2001 και ώρα 18.00' με αντικείμενο εργασιών του Σώματος συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κας Αλέκας Παπαρήγα, σε επίπεδο Αρχηγών κομμάτων, με θέμα "Το σύστημα κοινωνικής ασφάλισης περιλαμβανομένων των θεμάτων του τομέα υγείας - πρόνοιας", σύμφωνα με την ημερήσια διάταξη που θα σας διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



