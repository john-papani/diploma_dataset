      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΒ΄
      
      Παρασκευή 10 Φεβρουαρίου 2006
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή κ. Α. Ανδριανόπουλου, σελ.
      2. Ανακοινώνεται ότι τη συνεδρίαση παρακολουθούν μαθητές από το Λύκειο Εκπαιδευτηρίων ΚΑΙΣΑΡΗ ΑΘΗΝΩΝ, το 7ο Δημοτικό Σχολείο Βόλου Μαγνησίας και το Β’ ΤΕΕ Πατρών Αχαΐας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 13 Φεβρουαρίου 2006, σελ.
      4. Συζήτηση επικαίρων ερωτήσεων:
      α) Προς τον Υπουργό Υγείας και Κοινωνικής Αλληλεγγύης σχετικά με το καθεστώς ασφάλισης των εργαζομένων στις ΔΥΠΕ και στα δημόσια προνοιακά ιδρύματα με βάση το νόμο 3329/2005, σελ.
      β) Προς τον Υπουργό Απασχόλησης και Κοινωνικής Προστασίας σχετικά με τη λήψη μέτρων εφαρμογής της ισχύουσας εργατικής νομοθεσίας και την προστασία των απασχολουμένων υπό καθεστώς «ευέλικτων» μορφών εργασίας κ.λπ., σελ.
      γ) Προς τον Υπουργό Πολιτισμού σχετικά με το σχέδιο νόμου για την κινηματογραφική πολιτική, σελ.
      δ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με την τοποθέτηση διαφημιστικών πινακίδων στα οδικά δίκτυα της χώρας κ.λπ., σελ.
      ε) Προς τον Υπουργό Μεταφορών και Επικοινωνιών σχετικά με την πρόσφατη αποκάλυψη των τηλεφωνικών υποκλοπών κ.λπ., σελ.
      5. Συζήτηση Επερώτησης του ΠΑΣΟΚ προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τα Κέντρα Εξυπηρέτησης Πολιτών (ΚΕΠ), σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δημόσιας Τάξης κατέθεσαν σχέδιο νόμου: «Κύρωση της σύμβασης για την εκτύπωση εντύπων αυτοκόλλητων θεωρήσεων εισόδου και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΔΡΙΑΝΟΠΟΥΛΟΣ Α., σελ.
      ΓΙΑΚΟΥΜΑΤΟΣ Γ., σελ.
      ΓΚΕΡΕΚΟΥ Α., σελ.
      ΚΑΛΟΓΙΑΝΝΗΣ Σ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΝΕΡΑΝΤΖΗΣ Α., σελ.
      ΣΗΦΟΥΝΑΚΗ-ΠΕΡΛΕΠΕ Α., σελ.
      ΤΑΤΟΥΛΗΣ Π., σελ.
      Β. Επί της Επερώτησης:
      ΑΝΔΡΕΟΥΛΑΚΟΣ Α., σελ.
      ΕΞΑΡΧΟΣ Β., σελ.
      ΛΕΒΕΝΤΗΣ Α., σελ.
      ΜΠΕΝΟΣ Σ., σελ.
      ΟΘΩΝΑΣ Ε., σελ.
      ΠΑΠΑΙΩΑΝΝΟΥ Μ., σελ.
      ΠΑΥΛΟΠΟΥΛΟΣ Π., σελ.
      ΡΟΒΛΙΑΣ Κ., σελ.
      ΣΑΛΑΓΙΑΝΝΗΣ Ν., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΒ΄
      Παρασκευή 10 Φεβρουαρίου 2006
      Αθήνα, σήμερα στις 10 Φεβρουαρίου 2006, ημέρα Παρασκευή και ώρα 10.49’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αγγελική Γκερέκου, Βουλευτή Κερκύρας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Αγιάς Λάρισας ζητεί οικονομική ενίσχυση για να αποκαταστήσει τις ζημιές που προκάλεσε η χιονόπτωση στην περιοχή του.
      2) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Βουπρασίας Ηλείας ζητεί τη συνέχιση της λειτουργίας του σιδηροδρομικού σταθμού Βάρδας Ηλείας.
      3) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Μαραθώνα Αττικής ζητεί την έγκριση και εφαρμογή της Πολεοδομικής Μελέτης επέκτασης του οικισμού Μαραθώνα κ.λπ..
      4) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Ελευσίνας Αττικής ζητεί την υλοποίηση του έργου της αποχέτευσης των λυμάτων Ελευσίνας.
      5) Ο Βουλευτής Λάρισας κ. ΦΩΤΙΟΣ ΧΑΤΖΗΜΙΧΑΛΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την ακύρωση της απόφασης, βάσει της οποίας καταργείται η έκπτωση της διοργάνωσης συνεδρίων από τα φορολογητέα έσοδα των επιχειρήσεων.
      6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Πρόεδρος του Δ.Δ. Κλείτου του Δήμου Ελλησπόντου Νομού Κοζάνης ζητεί τη χρηματοδότηση έργων υποδομής κ.λπ..
      7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Νομάρχης Κοζάνης ζητεί τη διατήρηση της λειτουργίας του καταστήματος της Εθνικής Τράπεζας στη Νεάπολη Βοΐου Κοζάνης.
      8) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία αδιόριστοι εκπαιδευτικοί, άτομα με ειδικές ανάγκες ζητούν το μόνιμο διορισμό τους κ.λπ..
      9) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία αδιόριστοι εκπαιδευτικοί, άτομα με ειδικές ανάγκες ζητούν το μόνιμο διορισμό τους κ.λπ..
      10) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία αδιόριστοι εκπαιδευτικοί με τρία παιδιά ζητούν να προσλαμβάνονται κατά προτεραιότητα ως αναπληρωτές καθηγητές.
      11) Ο Βουλευτής Επικρατείας κ. ΑΝΔΡΕΑΣ ΑΝΔΡΙΑΝΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Ιδιοκτητών Φροντιστηρίων Ξένων Γλωσσών ζητεί να μην καταργηθεί ο θεσμός της χορήγησης επάρκειας προσόντων διδασκαλίας σε κατόχους πιστοποιητικών γλωσσομάθειας επιπέδου C2.
      12) Ο Βουλευτής Επικρατείας κ. ΑΝΔΡΕΑΣ ΑΝΔΡΙΑΝΟΠΟΥΛΟΣ κατέθεσε αναφορά με την οποία βετεράνοι αθλητές βόλλεϋ καταγγέλλουν σκάνδαλο στα ολυμπιακά έργα πετοσφαίρισης.
      13) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί να εγκριθεί η πρόσληψη τεσσάρων τεχνικών με 8μηνη σύμβαση στη Νομαρχία Λασιθίου.
      14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Κλωστοϋφαντουργική Εταιρεία «MOTIVO Α.Ε.» ζητεί τη διευθέτηση οικονομικών της θεμάτων προκειμένου να εξασφαλιστεί η επαναλειτουργία της μονάδας.
      15) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία αδιόριστοι εκπαιδευτικοί με τρία παιδιά ζητούν να προσλαμβάνονται κατά προτεραιότητα ως αναπληρωτές καθηγητές.
      16) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη μετατροπή των συμβάσεων των συμβασιούχων έργου του Πανεπιστημίου Θεσσαλίας σε ιδιωτικού δικαίου  αορίστου χρόνου.
      17) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ολοκλήρωση του έργου της δημιουργίας περιφερειακής οδού στο πολεοδομικό συγκρότημα Βόλου - Νέας Ιωνίας.
      18) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την υιοθέτηση πρότασης που αφορά στη δημιουργία των ισολογισμών Α.Ε. και Ε.Π.Ε. των νησιωτικών περιοχών.
      19) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας το οποίο αναφέρεται στο αίτημα συνέχισης του εκπαιδευτικού προγράμματος «ΜΕΛΙΝΑ» στα δημοτικά σχολεία.
      20) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Δημήτρης Μπενιάς ζητεί να αναγνωρισθούν ως αγωνιστές της εθνικής αντίστασης, ναυτεργατικά στελέχη της Ο.Ε.Ν.Ο..
      21) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Αμαρυνθίων ζητεί έκτακτη οικονομική ενίσχυση για την αποκατάσταση των καταστροφών που υπέστη η περιοχή από τις χιονοπτώσεις.
      22) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ελευσίνος Αττικής ζητεί την άμεση δημοπράτηση του έργου αποχέτευσης των λυμάτων Ελευσίνας – Θριασίου Πεδίου.
      23) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Αναπαραγωγών – Εκκολαπτών – Εκτροφέων – Εισαγωγέων και Διακινητών Πουλερικών χωρικής εκτροφής Μεγάρων Αττικής ζητεί  να απελευθερωθεί η διακίνηση πουλερικών χωρικής εκτροφής σε όλη την επικράτεια από 1.3.2006.
      24) Ο Βουλευτής Ν. Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η κ. Θεοδώρα Νάντσου ζητεί να ληφθούν πρωτοβουλίες και μέτρα ανάπτυξης του ελληνικού τμήματος του διασυνοριακού πάρκου των Πρεσπών.
      25) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε δημοσίευμα εφημερίδας στο οποίο αναφέρεται η επικινδυνότητα του οδοστρώματος της εθνικής οδού στο τμήμα από Ερμίτσα μέχρι Γέφυρα Αχελώου στην περιοχή Αγρινίου.
      26) Ο Βουλευτής Ν. Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Σύλλογος Αναπαραγωγών – Εκκολαπτών – Εκτροφέων – Εισαγωγέων και Διακινητών Πουλερικών χωρικής εκτροφής Μεγάρων Αττικής ζητεί  την απελευθέρωση της διακίνησης σε όλη την επικράτεια των πουλερικών χωρικής εκτροφής.
      27) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία η Πανελλήνια Ένωση Γονέων Μουσικών Σχολείων επισημαίνει τις ελλείψεις που υπάρχουν στα μουσικά σχολεία και ζητεί τον εκσυγχρονισμό του υφιστάμενου νομοθετικού πλαισίου κ.λπ..
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις διαμαρτυρίες των εργαζομένων του Ο.Σ.Ε. Πελοποννήσου για τις αλλαγές στα δρομολόγια του δικτύου Πελοποννήσου.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επιστολή της Ο.Ε.Β.Ε.Σ.Ν.Α. για την αύξηση στην παρακράτηση φόρων.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αντιδράσεις των Δημοτικών Συμβουλίων της Αιγιαλείας, στη Μελέτη Περιβαλλοντικών Επιπτώσεων της Εθνικής Οδού Πατρών – Κορίνθου.
      31) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Πολυτέκνων Άργους και περιχώρων και η Ανώτατη Συνομοσπονδία Πολυτέκνων Ελλάδος ζητούν την απόσυρση του άρθρου 6 του σχεδίου νόμου «ενίσχυση της οικογένειας και λοιπές διατάξεις».
      32) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Συντονιστική Αγροτικού Τομέα Ερμιόνης Αργολίδας διαμαρτύρεται για την αύξηση της παρακράτησης του αγροτικού Φ.Π.Α..
      33) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Αργολίδας ζητεί την αναδιάρθρωση των αστυνομικών υπηρεσιών της Αστυνομικής Διεύθυνσης Αργολίδας.
      34) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» δηλώνει την αντίθεσή του ως προς τις μετακινήσεις μελών  του και ως προς τον τρόπο διενέργειάς τους.
      35) Οι Βουλευτές Λασιθίου και Β΄ Πειραιώς κύριοι ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα κατέθεσαν αναφορά με την οποία ο Πανελλήνιος Σύνδεσμος Ιδιοκτητών Φροντιστηρίων Ξένων Γλωσσών «PALSO» ζητεί  να μην αλλάξει το θεσμικό πλαίσιο που χορηγεί επάρκεια προσόντων διδασκαλίας σε κατόχους πιστοποιητικών γλωσσομάθειας  επιπέδου C2.
      36) Οι Βουλευτές Λασιθίου και Β΄ Πειραιώς κύριοι ΜΙΧΑΗΛ ΚΑΡΧΙΜΑΚΗΣ, ΓΡΗΓΟΡΙΟΣ ΝΙΩΤΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Πανελλήνιος Σύλλογος Εργαστηριακών Υπαλλήλων Ι.Κ.Α., καταγγέλλει την έλλειψη ακτινοπροστασίας στα ακτινοδιαγνωστικά – ακτινοθεραπευτικά και πυρηνικής ιατρικής εργαστήρια του Ι.Κ.Α..
      37) Οι Βουλευτές Α΄ Αθηνών και Β΄ Πειραιώς κ. ΑΝΑΣΤΑΣΙΑ - ΣΥΛΒΑΝΑ ΡΑΠΤΗ και κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Σύλλογος Προστασίας Ενημέρωσης και Βοήθειας καρδιοποθών παιδιών «Η ΚΑΡΔΙΑ ΤΟΥ ΠΑΙΔΙΟΥ» ζητεί οι πάσχοντες από βαριές μορφές καρδιοπάθειας να εισάγονται σε Α.Ε.Ι. και Τ.Ε.Ι. χωρίς εξετάσεις.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5184/2-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β13-624/22-12-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 51842-12-05, ερώτηση που κατέθεσε στη Βουλή των Ελλήνων ο Βουλευτής κ. Στ. Mατζαπετάκης με θέμα «Πώληση κατεψυγμένων ψαριών», σας γνωστοποιούμε τα ακόλουθα:
      1. ΣΧΕΤΙΚΑ ΜΕ ΤΟ Π.Δ. 786/78 ΟΠΩΣ ΤΡΟΠΟΠΟΙΗΘΗΚΕ ΜΕ ΤΟ Π.Δ. 290/92
      Τα ως άνω Π.Δ πού βρίσκονται σε ισχύ και εκδόθηκαν, με πρόταση του Υπουργού Αγροτικής Ανάπτυξης και Τροφίμων, ορίζουν ειδικότερα τα παρακάτω:
      α) Κατά τις γενικότερες. διατάξεις του άρθρου 17 του Π.Δ 786/78,σε συνδυασμό και με το άρθρο 20 παράγρ.2 του εν λόγω Π.Δ, όπως τροποποιήθηκε με το Π.Δ 290/92, τά κατεψυγμένα αλιεύματα πρέπει να είναι συσκευασμένα, με την επιφύλαξη βέβαια των διατάξεων της παραγρ.6 του άρθρου 17 του Π.Δ 786/7Π8,όπου σαφώς ορίζεται ότι δεν είναι υποχρεωτικά συσκευασίας τα εν λόγω αλιεύματα, πού έχουν αρχικά συσκευασθεί χύμα σέ κιβώτια και εν συνεχεία συντηρούνται μέσα σε ψυκτικούς συντηρητές καταστημάτων λιανικής πώλησης.
      β) Πέραν αυτών, με την παράγρ.7 του άρθρου 17 του Π.Δ786/78,όπως προστέθηκε με το άρθρο 1 του Π.Δ 290/92,πού σχετίζεται με το ποσοστό του επίπαγου των κατεψυγμένων αλιευμάτων, σαφώς προκύπτει ότι ο επίπαγος αυτός αναφέρεται και στα συσκευασμένα και στα χύμα κατεψυγμένα αλιεύματα. Ειδικότερα όμως, με το άρθρο 1 του Π.Δ 290/92, ορίζεται ότι τα ποσοστά επίπαγου των κατεψυγμένων αλιευμάτων 10% και 15%, ανάλογα με την μορφή του αλιεύματος, συνδέονται ευθέως και με θέματα προστασίας των οικονομικών συμφερόντων του καταναλωτικού κοινού, αφού στην ρύθμιση αυτή γίνεται αναφορά στην κατανάλωση κατεψυγμένων αλιευμάτων με ποσοστιαία αναλογία επίπαγου έτσι ώστε ο επίπαγος να μην θεωρείται ως επιβάρυνση του προϊόντος.
      2. ΣΧΕΤΙΚΑ ΜΕ ΤΑ ΑΓΟΡΑΝΟΜΙΚΑ ΜΕΤΡΑ ΠΕΡΙ ΤΟΝ ΕΠΙΠΑΓΟ ΤΩΝ ΚΑΤΕΨΥΓΜΕΝΩΝ ΑΛΙΕΥΜΑΤΩΝ
      Κατά τις γενικές διατάξεις του άρθρου 8 της Αγορανομικής Διάταξης 14/89,η αγοραπωλησία των πάσης φύσεως τροφίμων διενεργείται σε καθαρό βάρος, εκτός και αν ορίζεται διαφορετικός τρόπος από την ως άνω Α.Δ.
      Με δεδομένο ότι, για πρώτη φορά, αναφορά περί. τον επίπαγο των κατεψυγμένων αλιευμάτων γίνεται με την Α.Δ 17/2003, αυτονόητο είναι και νομικώς δεκτό ότι, πριν την εν λόγω Α.Δ., η γενική αρχή του άρθρου 8 της Α.Δ 14/89,όοον αφορά τα αλιεύματα αυτά, βρίσκονταν σε αντίθεση με το Π.Δ 290/92,αφού το μεν αγορανομικό μέτρο δεν αναγνώριζε αγοραπωλησίες στο είδος σε βάρος με επίπαγο, το δε Π.Δ. αναγνώριζε κάτι τέτοιο, όπως προαναφέρεται.
      Πέραν όμως αυτών, θα πρέπει να γίνει κατανοητό ότι, πριν ακόμη την εκδήλωση των αγορανομικών μέτρων περί τον επίπαγο, έκδηλα ήταν φαινόμενα πρακτικών επιχειρήσεων εμπορίας του είδους να καταστρατηγούν το Π.Δ. 290/92, διαθέτοντας στον καταναλωτή και σε Ευαγή Ιδρύματα (Νοσοκομεία κ.λπ.) κατεψυγμένα αλιεύματα με πολύ υψηλό επίπαγο (π.χ. 50%,100%,150% κ.ο.κ), προκαλώντας τις έντονες διαμαρτυρίες και καταγγελίες των αγοραστών.
      Όπως ήταν λοιπόν επόμενο, το θέμα ανησύχησε και τα Υπουργεία Αγροτικής Ανάπτυξης-Τροφίμων Και Ανάπτυξης αλλά και τον ΕΦΕΤ, με αποτέλεσμα, σε συνεργασία και των τριών αυτών Φορέων, να εκδοθεί, το πρώτο η Α.Δ. 17/2003,πού εν συνεχεία βελτιώθηκε με την όμοια 4/2004.
      Με την εκδήλωση λοιπόν των αγορανομικών μέτρων περί τον επίπαγο των κατεψυγμένων αλιευμάτων, όπως αυτά ισχύουν σήμερα, σημειώνουμε τα κατωτέρω:
      α) Οι επιχειρήσεις, εφόσον το επιθυμούν, μπορούν να πωλούν κατεψυγμένα αλιεύματα σε καθαρό βάρος, ανεξάρτητα του επίπαγου 10% ή 15%, που φέρουν τα είδη αυτά.
      β) Κατά παρέκκλιση των γενικών αρχών του άρθρου 8 της Α.Δ 14/89, είναι δυνατή η πώληση κατεψυγμένων αλιευμάτων χύμα ή συσκευασμένων, εφόσον το ποσοστό επίπαγου πού φέρουν δεν υπερβαίνει το ποσοστό 10% και 15%, κατά περίπτωση.
      γ) Σε περίπτωση που το ποσοστό επίπαγου υπερβαίνει τα ως άνω ποσοστιαία όρια, τότε απαγορεύεται η διάθεση του είδους σε χύμα μορφή, ενώ για τα συσκευασμένα η διάθεση γίνεται υποχρεωτικά μόνο σε καθαρό βάρος.
      δ) Σε επίπεδο λιανικής πώλησης κατεψυγμένων αλιευμάτων με επίπαγο, σημειώνουμε ότι, προκειμένου να διασφαλισθεί το καταναλωτικό κοινό από πλευράς ενημέρωσής του, ιδιαίτερα για τις περιπτώσεις όπου το είδος σε συσκευασία πωλείται σε τιμή βάρους με επίπαγο μέχρι 10% και 15%, κατά περίπτωση, θεσπίζεται υποχρέωση στον λιανοπωλητή όπως μέσω τοποθετημένης πινακίδας ενημερώνει τον καταναλωτή επί των κατωτέρω στοιχείων:
      - Βάρος συσκευασία με επίπαγο
      - Καθαρό βάρος συσκευασίας
      -Τιμή πώλησης συσκευασίας
      -Τιμή πώλησης ανά κιλό, κατόπιν αναγωγής της τιμής βάρους της συσκευασίας με τον επίπαγο σε τιμή βάρους ανά κιλό με επίπαγο.
      Εκείνο πού πρέπει να γίνει κατανοητό είναι ότι η Αγορανομική Διάταξη περί τον επίπαγο ουδόλως υπεισέρχεται σε θέματα υγείας του καταναλωτικού κοινού, δεδομένου ότι στο θέμα αυτό γίνεται αναφορά στην παρ.6 του άρθρου 17 του Π.Δ. 786/78, όπου ορίζεται ότι ο επίπαγος είναι αναγκαίος για την προστασία των κατεψυγμένων αλιευμάτων από αφυδάτωση, οξείδωση και τάγγιση.
      Επί των αναφερομένων στην ερώτηση περί διαφοράς πραγματικού βάρους και ζυγιζόμενου αλιεύματος 50% και ότι ποτέ αυτό δεν είναι κατώτερο του 15%, σημειώνουμε, ότι κατά τις επιταγές της Α.Δ. 4/2004, για όσα αλιεύματα ο επίπαγος είναι πάνω από 10% ή 15% ανάλογα τη μορφή εμπορίας τους, τότε τα αλιεύματα αυτά πωλούνται στον τελικό καταναλωτή σε καθαρό βάρος και μόνο συσκευασμένα, απαγορευμένης της πώλησης τέτοιων αλιευμάτων σε χύμα μορφή.
      Ο έλεγχος προς διαπίστωση εφαρμογής της Α.Δ. 4/04, εντάσσεται μέσα στα ημερήσια καθήκοντα του αγορανομικών ελεγκτικών οργάνων της Χώρας και αυτονότητο είναι ότι, όπου διαπιστώνονται παραβάσεις της ως άνω Α.Δ., κινούνται οι διαδικασίες εφαρμογής των νομίμων με βάση τον Αγορανομικό Κώδικα.
      Ειδικότερα, όπου διαπιστώνεται η έλειψη πινακίδων με τιμές πώλησης και την προέλευση αλιευμάτων ή η ελλιπής πληροφόρηση στις πινακίδες (μη αναγραφή τιμής ή μη αναγραφή προέλευσης), για τις περιπτώσεις αυτές, κατά του Ν. 1732/87 και 3190/03 επιβάλλεται μόνο χρηματικό πρόστιμο 350 ευρώ, μέσω της άμεσης βεβαίωσης παράβασης από τα ελεγκτικά όργανα.
      Πέραν των ανωτέρω, κάθε άλλη περίπτωση παράβασης της Α.Δ. 4/04, τιμωρείται ποινικά, κατά το άρθρο 30 (παρ. 15) του Αγορανομικού Κώδικα (φυλάκιση ή χρηματική ποινή ή και οι δύο ποινές).
      Τέλος, επισυνάπτεται το με αριθ. Πρωτ. 20631/21-12-2005 έγγραφο του Ενιαίου φορέα Ελέγχου Τροφίμων (Ε.Φ.Ε.Τ.)
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 6218/10-1-05 ερώτηση του Βουλευτή κ. Χρίστου Βερελή δόθηκε με το υπ’ αριθμ. 110/27-1-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 6218/10-1-06 ερώτησης του Βουλευτή κ. Χ. Bερελή; σχετικά με το ανωτέρω θέμα, σας διαβιβάζουμε πίνακα στον οποίο αναφέρονται τα έργα που έχουν χρηματοδοτηθεί από την Γενική Γραμματεία Έρευνας και Τεχνολογίας/ ΥΠΑΝ σχετικά με τους σεισμούς, οι Επιστημονικοί Υπεύθυνοι αυτών, το ύψος της χρηματοδότησής τους, καθώς και ποια εξ αυτών έχουν ολοκληρωθεί και έχει γίνει η τελική τους παραλαβή από αρμόδια Επιτροπή Παραλαβής.
      Επίσης σας γνωρίζουμε ότι βρίσκονται αυτή την περίοδο στο στάδιο της Αξιολόγησης 16 προτάσεις που υποβλήθηκαν στο πλαίσιο του Ε.Π Περιφερειών (ΑΤΤΙΚΗΣ, ΔΥΤΙΚΗΣ ΜΑΚΕΔΟΝΙΑΣ, ΚΡΗΤΗΣ, ΑΜΘ, και ΙΟΝΙΩΝ ΝΗΣΩΝ) στην θεματική ενότητα ΔΟΜΗΜΕΝΟ ΠΕΡΙΒΑΛΛΟΝ ΚΑΙ ΔΙΑΧΕΙΡΙΣΗ ΣΕΙΣΜΙΚΟΥ ΚΙΝΔΥΝΟΥ).
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 6249/11-1-06 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 200/27-1-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 6249/11-1-06 ερώτησης του Βουλευτή κ. Α. Ανδριανόπουλου, σχετικά με το ανωτέρω θέμα, σας διαβιβάζουμε πίνακα στον οποίο αναφέρονται τα έργα που έχουν χρηματοδοτηθεί από την Γενική Γραμματεία Έρευνας και Τεχνολογίας σχετικά με τους σεισμούς, οι Επιστημονικοί Υπεύθυνοι αυτών, το ύψος της χρηματοδότησής τους, καθώς και ποια από αυτά έχουν ολοκληρωθεί και έχει γίνει η τελική τους παραλαβή από αρμόδια Επιτροπή Παραλαβής.
      Επίσης σας γνωρίζουμε ότι βρίσκονται αυτή την περίοδο στο στάδιο της Αξιολόγησης από την Αρμόδια Επιτροπή 16 προτάσεις που υποβλήθηκαν στο πλαίσιο των Ε.Π Περιφερειών (ΑΤΤΙΚΗΣ, ΔΥΤΙΚΗΣ ΕΛΛΑΔΑΣ, ΚΡΗΤΗΣ, ΑΝΑΤΟΛΙΚΗΣ ΜΑΚΕΔΟΝΙΑΣ - ΘΡΑΚΗΣ ΚΑΙ ΙΟΝΙΩΝ ΝΗΣΩΝ) στη θεματική ενότητα ΔΟΜΗΜΕΝΟ ΠΕΡΙΒΑΛΛΟΝ & ΔΙΑΧΕΙΡΙΣΗ ΣΕΙΣΜΙΚΟΥ ΚΙΝΔΥΝΟΥ.
       Ειδικότερα, σας γνωρίζουμε ότι το Γεωδυναμικό Ινστιτούτο του Εθνικού Αστεροσκοπείου Αθηνών έχει λάβει τις ακόλουθες χρηματοδοτήσεις από προγράμματα και δράσεις της αρμοδιότητας της Διεύθυνσης Εποπτείας Ερευνητικών Φoρέων/ΓΓET:
      Ι. Ι. Πρόγραμμα «ΑΡΙΣΤΕΙΑ- 2005» του Επιχειρησιακού Προγράμματος Ανταγωνιστικότητα, χρηματοδότηση ύψους 253,000 €. Η χρηματοδότηση αυτή δεν αφορά μελέτες αλλά δίδεται για αναβάθμιση των υποδομών του Γεωδυναμικού Ινστιτούτου.
      ΙΙ. ΙΙ.  Επιχειρησιακό Πρόγραμμα Έρευνας και Τεχνολογίας- ΙΙ (ΕΠΕΤ –ΙΙ) χρηματοδότηση ύψους 135.500.000 δρχ. για επέκταση του εθνικού σεισμογραφικού δικτύου του. Η χρηματοδότηση αυτή δόθηκε το έτος  2000.
      Όσον αφορά στο τρίτο σκέλος του ερωτήματος για το κόστος των σταθμών παρακολούθησης της σεισμικότητας, σύμφωνα με στοιχεία που δόθηκαν από το Γεωδυναμικό Ινστιτούτο ισχύουν τα ακόλουθα:
      Η προμήθεια ενός σύγχρονου ψηφιακού σταθμού τριών συνιστωσών κοστίζει περίπου 30,000 €. Η ετήσια μεταφορά δεδομένων με τηλεφωνική γραμμή.ΗΕLLΑS COM περίπου 8,000 € και η μέση ετήσια συντήρησή του (ανταλλακτικά, βλάβες, έξοδα μετακίνησης) περίπου 2,000 €.
      Ο Υπουργός
      Δ. ΣΙΟΥΦΑΣ»
      4. Στην με αριθμό 5035/29-11-05 ερώτηση του Βουλευτή  κ. Αθανασίου Παπαγεωργίου δόθηκε με το υπ’ αριθμ. 373/22-12-05 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 5035/2005 ερώτηση, που κατατέθηκε στη Βουλή από το Βουλευτή κ. Θ. Παπαγεωργίου, σχετικά με τον αποκλεισμό της Πιερίας από τα προγράμματα του Κοινωνικού Τουρισμού, σας πληροφορούμε τα εξής:
      Ο Οργανισμός Εργατικής Εστίας (ΟΕΕ) εφαρμόζει επί σειρά ετών Προγράμματα Κοινωνικού Τουρισμού, με σκοπό να δώσει στους δικαιούχους του τη δυνατότητα ημερησίων οκταήμερων διακοπών με μικρή οικονομική συμμετοχή, ενώ παράλληλα επιδοτεί τον κάθε δικαιούχο - κοινωνικό τουρίστα με ποσό που κλιμακώνεται ανάλογα με τη κατηγορία του τουριστικού καταλύματος και τις υπηρεσίες που παρέχει.
      Επιδίωξη, εξάλλου, του ΟΕΕ αποτελεί και η ποιότητα στις προσφερόμενες υπηρεσίες προς τους δικαιούχους του εκτιμώντας ότι αυτό επιτυγχάνεται σε μεγαλύτερο βαθμό από τα ανώτερης τάξης τουριστικά καταλύματα και ότι και σ' αυτό προσβλέπει και η κατάταξή τους από τον Ε.Ο.Τ., σύμφωνα με την ισχύουσα τουριστική νομοθεσία.
      Στα υλοποιούμενα προγράμματα - μέχρι και του έτους 2004 - οπότε και υπήρχε διακριτή κατηγοριοποίηση των ξενοδοχείων και κυρίως μεταξύ των Δ΄ και Ε΄ τάξης, γίνονταν δεκτές στα προγράμματα του ΟΕΕ μονάδες μέχρι και Δ΄ τάξης.
      Μετά την ανακατάταξη, σύμφωνα με το Π.Δ. 43/2002, των ξενοδοχειακών μονάδων σε αστέρες, τα ξενοδοχεία πρώην Δ΄ και Ε΄ τάξης κατατάχθηκαν στην κατηγορία του ενός αστέρος (στο πρόγραμμα του ΟΕΕ έτους 2005 λόγω της ισχύουσας συμβατικής περιόδου 9-1-2001 μέχρι 8-1-2006 έγιναν δεκτά τα Ξενοδοχεία πρώην Δ΄ τάξης, αφού είχαν υπογράψει την ως άνω πενταετή σύμβαση).
      Για τον προαναφερόμενο λόγο της κατάταξης των Ξενοδοχείων πρώην Δ΄ και Ε΄ τάξης στη κατηγορία του 1* και στα πλαίσια ίσης μεταχείρισης το Διοικητικό Συμβούλιο του Οργανισμού μας απεφάσισε τον αποκλεισμό των μονάδων αυτών (πρώην Δ΄ και Ε΄ τάξης) από το πρόγραμμα του ΟΕΕ με σκοπό και τη καλύτερη εξυπηρέτηση των δικαιούχων και που αυτονόητα είναι θεμιτός, εύλογος και συμβάλλει στην αναβάθμιση του θεσμού, μέσω του οποίου αναμφισβήτητα και επί σειρά ετών τονώνεται η τουριστική κίνηση σε όλη την Ελλάδα και ενισχύεται σημαντικά η τοπική οικονομία κάθε περιοχής.
      Επιπλέον, αναφέρουμε ότι, ο Νομός Πιερίας αποτελούσε προορισμό και του θερινού εκδρομικού προγράμματος του ΟΕΕ έτους 2005, με διακίνηση και παραμονή σημαντικού αριθμού εκδρομέων - δικαιούχων του καθ' όλη τη διάρκειά του (από lούνιο έως Σεπτέμβριο) και επίσης, έχει συμπεριληφθεί σαν προορισμός στη διακήρυξη του προκηρυχθέντος διαγωνισμού και για το θερινό εκδρομικό πρόγραμμα έτους 2006.
      Τέλος, όσον αφορά τα οφειλόμενα στους ξενοδόχους για την φιλοξενία κοινωνικών τουριστών - δικαιούχων του ΟΓΑ/ΛΑΕ έτους 2004, σας κάνουμε γνωστό ότι για το θέμα έχουν επιληφθεί οι αρμόδιες Υπηρεσίες του Ελεγκτικού Συνεδρίου.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      5. Στην με αριθμό 5313/8-12-05 ερώτηση του Βουλευτή  κ. Ιωάννου Δριβελέγκα δόθηκε με το υπ’ αριθμ. 7017/4/5754/22-12-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Δριβελέγκας, σας γνωρίζουμε ότι, με απόφαση της Περιφέρειας Κεντρικής Μακεδονίας, το παρελθόν έτος παραχωρήθηκε δωρεάν, κατά πλήρη κυριότητα, νομή και κατοχή, στο Υπουργείο μας κοινόχρηστο τεμάχιο, έκτασης 3.324 τ.μ. αγροκτήματος στη Ν. Τρίγλια, εκτός ορίων οικισμού και εντός ζώνης πόλεως, για την ανέγερση κτιρίου προς στέγαση του Αστυνομικού Σταθμού και του Τμήματος Συνοριακής Φύλαξης Ν. Τρίγλιας.
      Κατόπιν τούτου, αποφασίστηκε η ανέγερση κτιρίου στην παραχωρηθείσα έκταση και προκειμένου να ολοκληρωθεί το έργο σε σύντομο χρονικό διάστημα, δρομολογήθηκε η κατασκευή-τοποθέτηση οικήματος 337 τ.μ., βαριάς προκατασκευής σύγχρονων προδιαγραφών. Ήδη, ολοκληρώθηκε και εγκρίθηκε η μελέτη του έργου «Ανέγερση προκατασκευασμένων κτιρίων και εργασίες διαμόρφωσης περιβάλλοντος χώρου, για τη στέγαση των Τ.Σ.Φ. και Α.Σ.Ν. Τρίγλιας και Α.Τ. Αγίου Νικολάου Χαλκιδικής», συνολικού προϋπολογισμού 1.374.00,00 ευρώ, συντάχθηκαν τα τεύχη δημοπράτησης και ο διαγωνισμός για την ανάδειξη αναδόχου εκτιμάται, από την αρμόδια Υπηρεσία μας, ότι θα πραγματοποιηθεί εντός του προσεχούς μηνός.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 5340/8-12-05 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./404/30-12-05 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ. αριθμ. 5340/8.12.2005 ερώτηση του Βουλευτή κ. Στ. Ματζαπετάκη, σας πληροφορούμε τα εξής:
      Η άγονος παρέλευση σημαντικότατου χρόνου από τις παρελθούσες κυβερνήσεις αλλά και η ενδελεχή εξέταση των αιτιών και αδυναμιών του μέχρι τούδε υπάρχοντος νομικού πλαισίου μας οδηγεί στην πρόταση -στο πλαίσιο του νέου αναπτυξιακού κινηματογραφικού νομοσχεδίου- για αλλαγή στον προσδιορισμό του ποσοστού.
      	Η πρότασή μας -που είναι προς συζήτησιν- αφορά στο 1 % επί των ακαθαρίστων εσόδων εκάστου τηλεοπτικού καναλιού.
      	Αυτό πρακτικά σημαίνει ότι το συνολικό ποσόν αυξάνεται και βεβαίως ο έλεγχος συντελείται απλά και σύντομα.
      Η στόχευση του Υπουργείου μας είναι να ωφεληθεί ο Ελληνικός Κινηματογράφος από την εισροή μεγαλύτερου ποσού από τα ιδιωτικά κανάλια, αλλά και να δημιουργήσουμε απλούστερο και αποτελεσματικότερο μηχανισμό ελέγχου.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      7. Στην με αριθμό 5324/8-12-05 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 445/30-12-05 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 5324/2005 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με τη διασφάλιση της απασχόλησης των φορτοεκφορτωτών - καβοδετών λιμένων αρμοδιότητας του Υπουργείου μας, σας πληροφορούμε τα εξής
      Το Υπουργείο Απασχόλησης και Κοινωνικής Προστασίας, μέσα στο πλαίσιο των αρμοδιοτήτων του για την ομαλή διεξαγωγή των φορτοεκφορτωτικών εργασιών της χώρας, μεριμνά για την προστασία του επαγγέλματος, τις συνθήκες εργασίας καθώς και για το εισόδημα των φορτοεκφορτωτών, καταβάλλει κάθε δυνατή προσπάθεια τόσο για την επίλυση των προβλημάτων που εκάστοτε ανακύπτουν, όσο και για την ικανοποίηση των αιτημάτων των εργαζομένων εντός των υφιστάμενων θεσμικών και νομοθετικών πλαισίων.
      Το Υπουργείο μας, προτίθεται να αναπροσαρμόσει το όλον υπάρχον νομοθετικό καθεστώς στις πράγματι υπάρχουσες και διαμορφωθείσες λόγω των τεχνικών εξελίξεων ανάγκες έτσι ώστε να μη θιγούν τα δικαιώματα των εργαζομένων.
      Επιπρόσθετα σας γνωρίζουμε ότι, σύμφωνα με την ισχύουσα νομοθεσία (άρθρο 5 του ν. 74/1975, άρθρο 25 του ν. 1876/1999, Απόφαση αριθμ. 42705/8850/1975 όπως τροποποιήθηκε μεταγενέστερα και ισχύει σήμερα), έχει προβλεφθεί όταν οι φορτοεκφορτωτές υποαπασχολούνται να επιδοτούνται από το Λογαριασμό Προστασίας Φορτοεκφορτωτών Λιμενεργατών (ΛΠΦΛ άρθρο 38 ν. 3239/1955). Δηλαδή, όταν το μέσο ημερομίσθιο από την εργασία τους κάθε ημερολογιακό τρίμηνο, υπολείπεται του ημερομισθίου του ανειδίκευτου εργάτου, όπως αυτό καθορίζεται από την Ε.Γ.Σ.Σ.Ε, δικαιούνται επιδότηση από το Λ.Π.Φ.Λ. Το ύφος του ημερησίου επιδόματος ένεκα της υποαπασχόλησης είναι ίσο με το 50% του κατά την τελευταία ημέρα του κρίσιμου. τριμήνου ισχύοντος ημερομισθίου ανειδίκευτου εργάτου.
      Για τα λοιπά θιγόμενα θέματα αρμόδιο να απαντήσει είναι το συνερωτώμενο Υπουργείο Εμπορικής Ναυτιλίας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      8. Στην με αριθμό 5360/8-12-05 ερώτηση της Βουλευτού  κ. Τόνιας Αντωνίου δόθηκε με το υπ’ αριθμ. 65403/27-12-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Από τη Ν.Α. Φθιώτιδας έχουν εκτελεστεί αντιπλημμυρικά έργα, προϋπολογισμού 1.409.320,00 € και έχουν εξασφαλιστεί πιστώσεις 2.080.600,00 €, από τα οποία 1.750.000,00 € από τη ΣΑΕΠ 066 και τα υπόλοιπα από τους ΚΑΠ, για εκτέλεση νέων έργων.
      Πέραν τούτου, σας ενημερώνουμε ότι από την μέχρι σήμερα κατανομή του 41,40% των πόρων του Προγράμματος «ΘΗΣΕΑΣ», οι ΟΤΑ του Ν. Φθιώτιδας δικαιούνται ποσό 34.666.570,00€ και έχουν προ εντάξει έργα, συνολικού προϋπολογισμού 26.500.987,42 €.
      Επίσης, οι Δήμοι θα μπορούν να προτείνουν για ένταξη νέα έργα στο πλαίσιο της κατανομής του 35% των πιστώσεων του Προγράμματος «ΘΗΣΕΑΣ», σύμφωνα με την 78/8-11-05 Απόφαση της Κ.Ε.Π. Συνεπώς, οι Δήμοι του Ν. Φθιώτιδας, έχουν τη δυνατότητα να προτείνουν την ένταξη σχετικών έργων αντιπλημμυρικής προστασίας στο πρόγραμμα «ΘΗΣΕΑΣ».
      Ο Υφυπουργός
      Α. ΝΑΚΟΣ»
      9. Στην με αριθμό 5504/13.12.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 776/13.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Με την υπ’ αριθ. 96504/25.5.2000 (ΦΕΚ706/Β) απόφαση του Υπουργού Γεωργίας, θεσμοθετήθηκε η διαδικασία, καθώς και οι απαιτήσεις, για την παράλληλη εισαγωγή φυτοπροστατευτικών προϊόντων στη χώρα μας.
      Με την υπ’ αριθ. 128416/14.11.05 Υπουργική Απόφαση (ΦΕΚ1654/Β), καταργείται η προαναφερθείσα απόφαση και θεσμοθετείται νέα. διαδικασία, καθώς και απαιτήσεις, για την παράλληλη εισαγωγή φυτοπροστατευτικών προϊόντων στη χώρα μας. Η εν λόγω διαδικασία είναι παραπλήσια της προηγούμενης, αλλά διαφέρει ως προς τα εξής σημεία:
      α) διευκολύνεται η ελεύθερη διακίνηση φυτοπροστατευτικών προϊόντων μεταξύ των χωρών του Ευρωπαϊκού Οικονομικού Χώρου (ΕΟ Χ) και μόνο ως προς τις προϋποθέσεις που δεν έχουν σχέση με την ασφάλεια για τον άνθρωπο και το περιβάλλον (π.χ. εμπορικό σήμα) και
      β) περιγράφονται με σαφήνεια τα κριτήρια για το χαρακτηρισμό ενός προϊόντος ως «πανομοιότυπου».
      Τα παραλλήλως εισαγόμενα φυτοπροστατευτικά προϊόντα από χώρες του ΕΟΧ (ΕΕ και Νορβηγία, Λιχνενστάιν, Ισλανδία), πρέπει να είναι πανομοιότυπα με αυτά που έχουν ήδη έγκριση στη χώρα μας. Ως εκ τούτου, δεν τίθεται θέμα ασφάλειας για τον άνθρωπο και το περιβάλλον, διότι αυτό έχεί ήδη αξιολογηθεί από το Υπουργό Αγροτικής Ανάπτυξης & Τροφίμων (Δ/νση Προστασίας Φυτ. Παραγωγής και Γεωργικών Φαρμάκων) κατά τη χορήγηση της έγκρισης κυκλοφορίας τους.
      Μέχρι σήμερα δεν έχει γίνει καμία παράλληλη εισαγωγή φυτοπροστατευτικών προϊόντων σε εφαρμογή των αποφάσεων αυτών.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      10. Στην με αριθμό 5498/13.12.05 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. 775/13.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
      Η ερώτηση αναφέρεται στην πολλαπλή συμμόρφωση και την τροποποίηση του άρθρου 2 παράγραφος 4 της υπ' αριθμ. 324032/ 24-12-2004 Κ.Υ.Α. που αφορούσε στην υποχρέωση όλων των γεωργών να καλλιεργούν με ψυχανθή το 20% της καλλιεργούμενης έκτασης της εκμετάλλευσής τους.
      Επειδή όμως υπάρχει προγραμματισμός, συνέχεια και συνέπεια στην Αγροτική Πολιτική που ακολουθείται στο Υπουργείο Αγροτικής Ανάπτυξης και Τροφίμων και δεν πειραματίζεται κανείς στην πλάτη των αγροτών όπως αναφέρει η Βουλευτής στην Ερώτησή της, οι αρμόδιες Υπηρεσίες εισηγήθηκαν στην Πολιτική Ηγεσία του Υπουργείου η οποία απεδέχθη να μην υλοποιηθεί για τα επόμενα 1 -2 χρόνια (εσοδείες 2006 και 2007) η σπορά του 20% ή όποιο άλλο ποσοστό της καλλιεργούμενης έκτασής της εκμετάλλευσή τους με ψυχανθή από τους γεωργούς, εκτός εάν οι ίδιοι το επιθυμούν, είτε γιατί έχουν προμηθευτεί σπόρο, είτε γιατί επιθυμούν να βελτιώσουν το έδαφος, είτε να χρησιμοποιήσουν την παραγωγή για ζωοτροφή. Η εν λόγω απόφαση πάρθηκε μέχρις ότου τα ερευνητικά Ιδρύματα του Υπουργείου (ΠΕ.Γ.Ε.Α.Λ.). και τα Ινστιτούτα Εδαφολογίας του ΕΘ.Ι.ΑΓ.Ε. πραγματοποιήσουν αποτελέσματα αυτών, καθορίσουν τις περιοχές και ζώνες όπου. απαιτείται η εφαρμογή αμειψισποράς με καλλιέργεια ψυχανθών.
      Η ως άνω απόφαση αποσκοπεί αφ' ενός μεν να απαλλάξει τους γεωργούς από τον κόπο και τη δαπάνη που συνεπάγεται η εν λόγω υποχρέωση και αφ' ετέρου να εισάγει ένα σύστημα αμειψισποράς στη γεωργία, που θα βασίζεται σε πραγματικά δεδομένα τα οποία θα προκύψουν από έρευνα και αναλύσεις εδαφών από τα εξειδικευμένα ερευνητικά Ιδρύματα της χώρας.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      11. Στην με αριθμό 5721/19.12.05 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 518/13.1.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 5721/2005 ερώτηση, που κατατέθηκε στη Βουλή από τους Βουλευτές κ. κ. Α. Τζέκη και Γ. Χουρμουζιάδη, σχετικά με την επιβάρυνση των δικαιούχων κατοικίας του Οργανισμού Εργατικής Κατοικίας (ΟΕΚ) στον οικισμό «ΘΕΣΣΑΛΟΝΙΚΗ ΧΙΙΙ» στη Ν. Ευκαρπία Θεσσαλονίκης, σας πληροφορούμε τα εξής:
      Το ποσό των 755.264,62 € (257.356.420 δρχ.) είναι ο ΦΠΑ, που αντιστοιχεί αναλογικά από τον lανουάριο του 1987 μέχρι ΤΟ Μάιο του 1993, σύμφωνα με την αριθμ. 21239/461/02-02-1995 Πράξη Προέδρου του Διοικητικού Συμβουλίου του ΟΕΚ, στο ποσό των 1.658.519.148 δρχ., το οποίο είναι η δαπάνη των οικοδομικών εργασιών των 318 κατοικιών του οικισμού και το εργολαβικό όφελος (18%).
      Κατά συνέπεια, η δαπάνη που θα καταμεριστεί στις 318 παραχωρούμενες κατοικίες του εν λόγω οικισμού ανέρχεται σε 1.983.734.186 δρχ., η οποία αναλύεται σε 67.858.618 δρχ. ως δαπάνη αγοράς οικοπέδου και 1.915.875.568 δρχ. ως δαπάνη εκτέλεσης οικοδομικών εργασιών, Οι οικοδομικές εργασίες αναλύονται σε 1.658.148 δρχ. μόνο για εργασίες και 257.356.420 δρχ. για τον ΦΠΑ, που αντιστοιχεί σε αυτές αναλογικά
      Ορθά λοιπόν, σύμφωνα με τα παραπάνω, η χρεούμενη αξία των 318 παραχωρούμενων κατοικιών του οικισμού, καθορίζεται τώρα σε 70.913 δρχ./Τ.Μ. (208.10 € /Τ.Μ.), από τις οποίες 68.488 δρχ/Τ.Μ. για εργασίες κατασκευής κατοικιών και 2.425 δρχ./Τ.Μ. για αγορά οικοπέδου.
      Αυτός είναι πλέον ο οριστικός (τελικός) προσδιορισμός της χρεούμενης αξίας των παραχωρούμενων κατοικιών του οικισμού «ΘΕΣΣΑΛΟΝΙΚΗ ΧΙΙΙ» στη Ν. Ευκαρπία Θεσσαλονίκης, μετά τη διόρθωση που έγινε, από την αρμόδια Υπηρεσία του.ΟΕΚ.
      Ο ΟΕΚ στη συνέχεια γνωστοποίησε στο Σύλλογο Οικιστών «ΜΑΚΕΔΟΝΙΑ» την ως άνω μείωση και έχει προβεί στις απαραίτητες διορθωτικές ενέργειες.
      Τέλος, σας γνωρίζουμε ότι, η διαφοροποίηση της χρεούμενης αξίας των παραχωρούμενων κατοικιών, προέκυψε λόγω διαφορετικής ημερομηνίας έναρξης και λήξης της κατασκευής του οικισμού και τώρα έχει συνταχθεί από τις αρμόδιες Υπηρεσίες του ΟΕΚ, ΣΥΜΦΩΝΗΤΙΚΟ ΔΙΑΦΟΡΟΠΟΙΗΣΗΣ-ΑΛΛΑΓΗΣ ΤΟΥ ΤΜΗΜΑΤΟΣ ΤΩΝ ΠΑΡΑΧΩΡΗΘΕΝΤΩΝ ΚΑΤΟΙΚΙΩΝ ΚΑΙ ΑΝΑΠΡΟΣΑΡΜΟΓΗΣ ΤΩΝ ΔΟΣΕΩΝ ΑΠΟΠΛΗΡΩΜΗΣ, το οποίο και θα αποσταλεί στην Περιφερειακή Διεύθυνση Θεσσαλονίκης του ΟΕΚ για τις περαιτέρω ενέργειες.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      12. Στην με αριθμό 5755/20-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ90022/424/42/12.1.06 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας σε δημοσίευμα της 18ης-12-2005 της εφημερίδας «ΤΟ ΒΗΜΑ», που κατατέθηκε στη Βουλή από το βουλευτή κ. Ματζαπετάκη Στέλιο με την ανωτέρω ερώτηση, σχετικά με την περίθαλψη των ασφαλισμένων του Ι.Κ.Α., σας κάνουμε γνωστά τα ακόλουθα:
      Βάση του άρθρου 11 του Κανονισμού Ασθενείας του Ι.Κ.Α., η περίθαλψη των ασφαλισμένων του, παρέχεται στους υγειονομικούς σχηματισμούς (ιατρεία και εργαστήρια) του ΙΚΑ .
      Όταν οι ανάγκες των ασφαλισμένων του Ιδρύματος δεν καλύπτονται πλήρως, το Ι.Κ.Α., συμβάλλεται για συμπληρωματική κάλυψη των αναγκών του, με ιδιώτες ιατρούς, διαγνωστικά κέντρα και κρατικά νοσοκομεία.
      Η παραπομπή των ασφαλισμένων σε φορείς εκτός Ι.Κ.Α., γίνεται μόνο για εξετάσεις που δεν μπορούν να πραγματοποιηθούν από τα ιατρεία και εργαστήρια του Ιδρύματος, όταν αυτοί δεν μπορούν να εξυπηρετηθούν ή η εξυπηρέτησή τους δεν μπορεί να πραγματοποιηθεί σε εύλογο χρονικό διάστημα.
      Για την παραπομπή των ασφαλισμένων εκτός Ιδρύματος, τίθεται στο παραπεμπτικό του ιατρού του ΙΚΑ η σχετική έγκριση του ελεγκτή ιατρού και σφραγίδα με τη ένδειξη ότι «η εξέταση δεν εκτελείται στο ΙΚΑ» ή «η εξέταση δεν πραγματοποιείται στο Ι.Κ.Α. σε εύλογο χρονικό διάστημα»,
      Οι ασφαλισμένοι του Ιδρύματος παραπέμπονται σε συμβεβλημένα εργαστήρια μόνο στις ανωτέρω περιπτώσεις, οπότε τους δίδονται λίστες με τα συμβεβλημένα εργαστήρια, Κρατικά Νοσοκομεία και ιδιωτικά διαγνωστικά κέντρα, με τηλέφωνα και διευθύνσεις αυτών, για διευκόλυνση των ασφαλισμένων που θα κλείσουν ραντεβού χωρίς αμοιβή.
      Τα εργαστήρια του Ι.Κ.Α., δεν περιλαμβάνονται στις λίστες, αφού τα γνωρίζουν οι Μονάδες Υγείας του Ιδρύματος και παραπέμπονται κατά προτεραιότητα οι ασφαλισμένοι του.
      Όπως μας πληροφόρησε η διοίκηση του Ιδρύματος, σχετικά με το δημοσίευμα της εφημερίδας «ΤΟ ΒΗΜΑ», από έρευνα που έγινε, δεν προέκυψε κατευθυνόμενη παραπομπή ασφαλισμένου σε ιδιωτικό εργαστήριο.
      Τέλος, ουδέποτε μέχρι σήμερα υπήρξαν αντίστοιχες καταγγελίες για τέτοιου είδους θέματα προς τη Διοίκηση του Ιδρύματος και αν υπάρξουν στο μέλλον θα διερευνηθούν άμεσα και θα επιβληθούν οι ανάλογες κυρώσεις.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      13. Στην με αριθμό 5860/20.12.05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 803/13.1.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5860/20-12-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Κουβέλη, που κατατέθηκε στην Βουλή των Ελλήνων, σας γνωρίζουμε τ' ακόλουθα:
      1. Την 23-11-2005 και περί ώρα 06:00, το φορτηγό πλοίο «TRIZAN» σημαίας Β. Κορέας με πλήρωμα επτά (07) άτομα, το οποίον μετέφερε βαμβακόσπορο, προσάραξε λόγω δυσμενών καιρικών συνθηκών σε αμμώδη αβαθή στον όρμο Ποταμιάς Θάσου, σε απόσταση 50 μέτρων περίπου από την ακτή. Μετά την προσάραξη, το πλοίο αποκόπηκε κατά το εγκάρσιον και χωρίσθηκε σε δύο τμήματα.
      2. Η Λιμενική Αρχή Καβάλας, υπό τις οδηγίες αρμόδιων Υπηρεσιών του ΥΕΝ, έλαβε κάθε πρόσφορο μέτρο για την αποτροπή πρόκλησης ρύπανσης της θάλασσας και των ακτών από τα καύσιμα και το φορτίο του πλοίου και η εταιρεία «Κοινοπραξία ρυμουλκών και ναυαγοσωστικών Βορείου Αιγαίου- Ναυτιλιακός Όμιλος ΓΚΙΓΚΙΛΙΝΗ» ανέλαβε την ναυαγιαίρεση- διάσωση του πλοίου και του φορτίου, καθώς και την διενέργεια των εργασιών αποτροπής ρύπανσης της θάλασσας και των ακτών.
      3. Οι εργασίες απάντλησης των καυσίμων του ναυαγίου και καθαρισμού των παρακείμενων ακτών από φορτίο που διέφυγε, ολοκληρώθηκαν την 25-11 και την 2611-2005 αντίστοιχα. Ειδικότερα, την 25-11-2005 ολοκληρώθηκαν οι εργασίες απάντλησης των καυσίμων από συνεργείο Ναυτικού Ομίλου Γκιγκιλίνη, ενώ σύμφωνα με αναφορές της αρμόδιας Λιμενικής Αρχής δεν παρατηρήθηκε ρύπανση της θάλασσας από πετρελαιοειδή. Την 26-11-2005 ολοκληρώθηκαν οι εργασίες καθαρισμού της παρακείμενης ακτής με ικανοποιητικά αποτελέσματα και έκτοτε, μετά τους ελέγχους από ξηράς και θαλάσσης που πραγματοποιούνται καθημερινά από την Λιμενική Αρχή Θάσου, δεν έχει αναφερθεί ρύπανση παρακείμενης ακτογραμμής από φορτίο του πλοίου.
      4. Την 12-12-2005, η προαναφερόμενη ανάδοχος εταιρεία τερμάτισε τις εργασίες ναυαγιαίρεσης του φορτηγού πλοίου «TRIZAN», απομακρύνοντας τα συνεργεία της από την περιοχή του ναυαγίου.
      5. Με την αριθ. 01/2005 (ΑΠ:2111.4/1078/05/12-12-2005) απόφαση επιβολής προστίμου, η Λιμενική Αρχή Καβάλας επέβαλε πρόστιμο στον πλοίαρχο του προαναφερόμενου πλοίου ύψους τριάντα χιλιάδων (30.000) -ευρώ, λόγω πρόκλησης ρύπανσης της θάλασσας, σύμφωνα με την υφιστάμενη νομοθεσία (π.δ. 55/1998).
      6. Κατόπιν των ανωτέρω, την 13-12-2005 συγκροτήθηκε γνωμοδοτική Επιτροπή υπό την προεδρία του Κεντρικού Λιμενάρχη Καβάλας, σύμφωνα με τις διατάξεις του άρθρου 9 του ν. 2881/2001 <<Ρύθμιση θεμάτων ανέλκυσης ναυαγίων και άλλες διατάξεις» (Α΄ 16) και την αριθ. 2123/36/2001/19-10-2001 απόφαση ΥΕΝ «Διαδικασία, τρόπος συγκρότησης, λειτουργίας και έκφρασης γνώμης της γνωμοδοτικής επιτροπής για θέματα ανέλκυσης, απομάκρυνσης ή εξουδετέρωσης ναυαγίων ή πλοίων», στην οποία συμμετείχαν και τοπικοί φορείς (Νομαρχιακή Αυτοδιοίκηση Καβάλας, Δήμος Θάσου, Εμπορικό Επιμελητήριο Καβάλας, Λιμενικό Ταμείο Θάσου). Η ως άνω επιτροπή απεφάσισε ομόφωνα την ανάληψη συγκεκριμένων ενεργειών με σκοπό την άμεση απομάκρυνση του ναυαγίου από το σημείο της προσάραξης.
      7. Σε κάθε περίπτωση, το ΥΕΝ στοχεύοντας στην προστασία του περιβάλλοντος της περιοχής προσεγγίζει το θέμα με την απαιτούμενη σοβαρότητα και ευαισθησία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι,  έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 13 Φεβρουαρίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 433/6-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αποπεράτωση των έργων βελτίωσης του οδικού άξονα Κατερίνης-Ελασσόνας.
      2. Η με αριθμό 450/7-2-2006 επίκαιρη ερώτηση της Βουλευτού του  Κομμουνιστικού Κόμματος Ελλάδας κ. Βέρας Νικολαΐδου προς την Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών που υπέστησαν τα σχολεία των Χανίων από τον πρόσφατο σεισμό στα Κύθηρα κ.λπ..
      3. Η με αριθμό 447/7-2-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απομάκρυνση του αμιάντου από τα Δημόσια Νοσοκομεία κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 444/7-2-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Μεταφορών και Επικοινωνιών, σχετικά με τις υποκλοπές των τηλεφωνικών συνδιαλέξεων κ.λπ..
      2. Η με αριθμό 451/7-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με τη χρηματοδότηση των ερευνητικών ιδρυμάτων και των πανεπιστημίων για την ανάπτυξη της γεωργικής έρευνας κ.λπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι,  εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 442/7-2-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με το καθεστώς ασφάλισης των εργαζομένων στις Δ.Υ.Π.Ε. και στα δημόσια προνοιακά ιδρύματα με βάση το νόμο 3329/2005.
      Η επίκαιρη ερώτηση της κ. Περλεπέ-Σηφουνάκη έχει ως εξής:
      «Μετά την εφαρμογή του νόμου 3329/2005, βάσει του οποίου καταργήθηκαν τα ΠΕ.Σ.Υ.Π. και δημιουργήθηκαν οι Δ.Υ.Π.Ε., έχει προκύψει μείζον πρόβλημα σχετικά με το ασφαλιστικό και συνταξιοδοτικό καθεστώς των εργαζομένων τόσο στα νοσοκομεία και στις άλλες μονάδες υγείας του Ε.Σ.Υ. όσο και στα προνοιακά ιδρύματα, που λειτουργούσαν ως μονάδες των ΠΕ.Σ.Υ.Π.. 
      Η Κυβέρνηση και τα συναρμόδια Υπουργεία δεν προέβησαν, όπως όφειλαν, στη νομοθετική παρέμβαση για τη ρύθμιση του ασφαλιστικού και συνταξιοδοτικού καθεστώτος των εργαζομένων στο χώρο αυτό, ώστε να παραμείνουν στον ίδιο ασφαλιστικό φορέα (δημόσιο), στον οποίον ανήκαν μέχρι την ψήφιση του ν. 3329/2005.
      Επειδή η σοβαρή αυτή παράλειψη και ασυνεννοησία των Υπουργείων έχει προκαλέσει τεράστια αναστάτωση σε χιλιάδες εργαζομένους του Ε.Σ.Υ. σε ολόκληρη τη χώρα κι επειδή, παρά τις διαμαρτυρίες αυτών και των συνδικαλιστικών τους φορέων δεν έχει ακόμη δοθεί λύση που να εξυπηρετεί τα συμφέροντά τους για το ασφαλιστικό και συνταξιοδοτικό καθεστώς,
      Ερωτάται ο κύριος Υπουργός:
      1. Πώς θα παρέμβει, ώστε να υπάρξει άμεση νομοθετική ρύθμιση για τη διατήρηση του καθεστώτος ασφάλισης και συνταξιοδότησης του δημοσίου για τους εργαζόμενους στα νοσοκομεία και στις άλλες μονάδες υγείας του Ε.Σ.Υ., τόσο για τους παλαιούς όσο και για τους νεοπροσλαμβανόμενους;
      2. Πώς, επίσης, θα ρυθμιστεί νομοθετικά η παροχή δυνατότητας επιλογής φορέα ασφάλισης από τους εργαζόμενους στα προνοιακά Ιδρύματα, που μετατράπηκαν σε Ν.Π.Δ.Δ. με το ν. 3329/2005;».
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, ήλπιζα ότι η σημερινή επίκαιρη ερώτηση δεν θα είχε νόημα μετά και τη χθεσινή ανακοίνωση του Υφυπουργού Οικονομίας και Οικονομικών κ. Δούκα που δημοσιεύθηκε σε όλες τις εφημερίδες και μεταδόθηκε και από το Αθηναϊκό Πρακτορείο Ειδήσεων. Στο προχθεσινό συνέδριο της Π.Ο.Ε.Δ.Ι.Ν. αναφερθήκαμε επίσης. Διαβάσαμε την τροπολογία ενώπιον όλων των συνέδρων στο 11ο Συνέδριο της Π.Ο.Ε.Δ.Ι.Ν. η οποία έγινε αποδεκτή. Ήδη είχαν προηγηθεί συσκέψεις με την Π.Ο.Ε.Δ.Ι.Ν.. Τους καταθέσαμε την τροπολογία, τη συζητήσαμε μαζί, τη φτιάξαμε μαζί. Πήραμε τη ρητή δέσμευση του Υφυπουργού Οικονομίας και Οικονομικών και όλης της πολιτικής ηγεσίας του Υπουργείου Οικονομίας και Οικονομικών. Δεσμεύθηκαν ότι θα το φέρουν το θπέμα στο πρώτο συνταξιοδοτικό νομοσχέδιο το οποίο θα έρθει, γιατί έτσι πρέπει να γίνει, δεν μπορεί να γίνει διαφορετικά. 
      Ελπίζω να ψηφιστεί αυτή η τροπολογία απ’ όλες τις πτέρυγες της Βουλής. Θα ξαναδιαβάσω την αιτιολογική έκθεση και το άρθρο με το οποίο ουσιαστικά απαντάμε στις δύο ερωτήσεις που θέτει η αγαπητή συνάδελφος για το τι πρωτοβουλίες θα πάρουμε. Και τα ιδρύματα κοινωνικής φροντίδας θα είναι μέσα σε αυτήν τη ρύθμιση.
      Διαβάζω λοιπόν την αιτιολογική έκθεση: Το προσωπικό των Περιφερειακών Συστημάτων Υγείας και Πρόνοιας, ΠΕ.Σ.Υ.Π., είχε υπαχθεί στο ασφαλιστικό και συνταξιοδοτικό καθεστώς του δημοσίου με την διάταξη του άρθρου 2 του ν. 3075/2002 Φ.Ε.Κ. Α΄ 297. Μετά την κατάργηση των ΠΕ.Σ.Υ.Π. με το ν. 3329/2005 Φ.Ε.Κ. Α΄ 81 και τη δημιουργία των Διοικήσεων Υγειονομικών Περιφερειών, οι οποίες ουσιαστικά αντικαθιστούν τα ΠΕ.Σ.Υ.Π. και στις οποίες μεταφέρεται το προσωπικό των ΠΕ.Σ.Υ.Π. σύμφωνα με τις διατάξεις του ιδίου νόμου, επιβάλλεται η υιοθέτηση αντίστοιχης διάταξης για την υπαγωγή του προσωπικού των Δ.Υ.Π.Ε. των νοσοκομείων του Ε.Σ.Υ. και των Μονάδων Κοινωνικής Φροντίδας στο ασφαλιστικό και συνταξιοδοτικό καθεστώς του δημοσίου, στο οποίο ήδη υπάγονταν ως υπάλληλοι των ΠΕ.Σ.Υ.Π.. Σε διαφορετική περίπτωση κινδυνεύει να ανατραπεί το καθεστώς που τους διέπει επί πολλά χρόνια και να υπαχθούν ξαφνικά στο Ι.Κ.Α. καθώς οι Δ.Υ.Π.Ε., τα νοσοκομεία και οι Μονάδες Κοινωνικής Φροντίδας αποτελούν πλέον νομικά πρόσωπα δημοσίου δικαίου. 
      Το άρθρο λοιπόν το οποίο προτείνουμε, το οποίο αποδέχθηκε το Υπουργείο Οικονομίας και Οικονομικών και το οποίο το αποδέχθηκε και η Π.Ο.Ε.Δ.Ι.Ν. σύσσωμη, είναι το τακτικό προσωπικό των Διοικήσεων Υγειονομικών Περιφερειών, Δ.Υ.Π.Ε., οι οποίες έχουν συσταθεί με το άρθρο 1 του ν. 3321/2005 Φ.Ε.Κ. Α΄ 81 των νοσοκομείων του Ε.Σ.Υ. που μετατράπηκαν σε νομικά πρόσωπα δημοσίου δικαίου με το άρθρο 7 του ίδιου νόμου και των Μονάδων Κοινωνικής Φροντίδας που μετατράπηκαν σε νομικά πρόσωπα δημοσίου δικαίου με το άρθρο 14 του ίδιου νόμου, υπάγεται στο ασφαλιστικό και συνταξιοδοτικό καθεστώς του δημοσίου και στο καθεστώς υγειονομικής περίθαλψης του Ο.Π.Α.Δ.. Έγινε αποδεκτό από την Π.Ο.Ε.Δ.Ι.Ν., από το Υπουργείο Οικονομίας και Οικονομικών, όλες οι πτέρυγες συμφωνήσαμε. Μετά από τη συζήτηση και την ταραχή που προκλήθηκε και δικαίως μέσα στην Αίθουσα της Βουλής και έξω μετά τις δηλώσεις του Υφυπουργού Οικονομίας και Οικονομικών, αμέσως κινητοποιηθήκαμε. Στείλαμε εγκύκλιο στις Διοικήσεις των Υγειονομικών Περιφερειών. Ήδη από τις 24 Ιανουαρίου πάγωσαν οι διαδικασίες εκείνες που καλούσαν τους εργαζόμενους να διαλέξουν μεταξύ Ι.Κ.Α. και δημοσίου. Έχει παγώσει το θέμα αυτό. 
      Περιμένουμε το πρώτο συνταξιοδοτικό νομοσχέδιο για να ψηφιστεί η παρούσα τροπολογία. Έτσι έχει η κατάσταση. Και μετά και τις χθεσινές δηλώσεις όπου όλες οι εφημερίδες και το Αθηναϊκό Πρακτορείο Ειδήσεων, μετέδωσαν τις σχετικές δηλώσεις της πολιτικής ηγεσίας του Υπουργείου Οικονομίας και Οικονομικών αλλά και τις δικές μας, νομίζω ότι τα θέμα θεωρείται λήξαν. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Η κ. Περλεπέ έχει το λόγο για δύο λεπτά.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Υπουργέ, αποδείξατε για άλλη μια φορά ότι και η Κυβέρνηση της Νέας Δημοκρατίας και το Υπουργείο Υγείας δεν μπορούν να διαχειριστούν ούτε τα αυτονόητα. 
      Ψηφίστηκε ένας νόμος πέρσι για τα ΠΕ.Σ.Υ.Π. που τα αλλάξατε και τα κάνατε Δ.Υ.Π.Ε. και έγιναν όλα τόσο πρόχειρα και υπήρξε τέτοια ασυνεννοησία μεταξύ των συναρμόδιων Υπουργείων, που ερχόμαστε σχεδόν ένα χρόνο μετά και έχει δημιουργηθεί μια αναστάτωση σε πάνω από εκατό χιλιάδες εργαζόμενους στα νοσοκομεία, στις άλλες υγειονομικές μονάδες και στα προνοιακά ιδρύματα. 
      Και αυτό γιατί ξαφνικά δεν ήξεραν αν θα πρέπει να κάνουν υπεύθυνες δηλώσεις. Τα νοσοκομεία δεν ήξεραν, όπως μας λέτε εσείς, γιατί εγώ έκανα ένα οδοιπορικό στα νοσοκομεία. Οι εργαζόμενοι είχαν μια τρομακτική ανασφάλεια για το τι θα γίνει με το ασφαλιστικό και το συνταξιοδοτικό τους και έρχεστε και μας λέτε ότι το διευθετήσατε, αφού όμως προηγουμένως στις 23 Γενάρη είχε γίνει ερώτηση από τριάντα περίπου Βουλευτές του ΠΑ.ΣΟ.Κ. που είναι και στην Επιτροπή Κοινωνικών Υποθέσεων. Έστειλε βέβαια ο κ. Δούκας ετεροχρονισμένα στις 8 Φλεβάρη μία απόφαση ότι θα λυθεί το πρόβλημα. 
      Βέβαια, το πρόβλημα δεν είναι μόνο για τους παλιούς, είναι και για τους νεοπροσλαμβανόμενους. Εδώ πρέπει να είναι σαφές ότι και όσοι υπηρετούν σήμερα στο χώρο της δημόσιας υγείας αλλά και όλοι αυτοί που θα προσληφθούν θα έχουν ασφαλιστικό φορέα τον Ο.Π.Α.Δ., όπως και στα προνοιακά ιδρύματα, στα οποία υπήρξε επίσης μια αναστάτωση –και σας είχα κάνει πάλι σχετική ερώτηση- με τους παλιούς εργαζόμενους που είχαν δεχθεί το ειδικό ασφαλιστικό του Ι.Κ.Α. και τους καινούργιους που είχαν ενταχθεί στο δημόσιο. Και αυτό είναι σε μια εκκρεμότητα και θα πρέπει συνολικά να αντιμετωπιστεί από την Κυβέρνηση και από το Υπουργείο Υγείας.
      Ξέρετε, κύριε Υπουργέ; Παίρνετε άριστα όσον αφορά την επικοινωνιακή σας πολιτική, αλλά παίρνετε ένα τεράστιο μηδενικό όσον αφορά το έργο που έχει παραχθεί από το Υπουργείο Υγείας.  Στηρίξατε όλη σας τη διαφημιστική καμπάνια στο ότι εξαλείψατε τα ράντζα από τα νοσοκομεία. Εγώ σας προκαλώ: Εχθές ήμουν στον «Ευαγγελισμό» και τα ράντζα είχαν γίνει φορεία. Δεν υπήρχε θάλαμος που να μην έχει δύο-τρία φορεία μέσα, που είναι πολύ πιο επώδυνα και οδυνηρά για τον άρρωστο. Επίσης, δεν έχετε κάνει ούτε μία πρόσληψη για το Νοσοκομείο Χαλκίδας και όχι μόνο. Και για τα κέντρα υγείας έχετε εγκρίνει μόνο πέντε θέσεις και το προσωπικό έχει φτάσει στα όριά του. Λειτουργούν με προσωπικό ασφαλείας. Υπάρχουν δύο νοσηλεύτριες στη βάρδια για κλινική με πενήντα ένα κρεβάτια και κινδυνεύουν να μην μπορούν να βγουν οι βάρδιες. 
      Κοροϊδέψατε και τον ελληνικό λαό, γιατί του τάξατε πολύ καλύτερη δημόσια υγεία και τελικά δεν βλέπει καλύτερη υγεία, αλλά κοροϊδέψατε και τους εργαζόμενους. Περιμένουν να γίνουν προσλήψεις και δεν γίνεται καμία πρόσληψη. Κινδυνεύουν και οι άρρωστοι αλλά κινδυνεύουν και οι ίδιοι οι εργαζόμενοι από αυτόν το φόρτο εργασίας.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κυρία συνάδελφε. 
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Περλεπέ, μου απαντήσατε «άλλα λόγια να αγαπιόμαστε». Με ρωτάτε συγκεκριμένα πράγματα στην ερώτησή σας: «Πώς θα παρέμβει η πολιτική ηγεσία ώστε να υπάρξει άμεση νομοθετική ρύθμιση;». Σας απαντώ: «Με τη συγκεκριμένη νομοθετική πρωτοβουλία». Στη δεύτερη ερώτησή σας, αν θα είναι μέσα και οι εργαζόμενοι στις Μονάδες Κοινωνικής Φροντίδας, σας απαντώ: «Με τη συγκεκριμένη νομοθετική ρύθμιση» σαφέστατα στη σαφέστατη απάντησή σας «άλλα λόγια να αγαπιόμαστε».
      Και πάλι σας ερωτώ: Είστε ευχαριστημένοι από τη συγκεκριμένη νομοθετική ρύθμιση την οποία κάναμε αμέσως μόλις δημιουργήθηκε το πρόβλημα, ναι ή όχι;
      ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Δεν την κάνατε αμέσως, την κάνατε μετά από παρέμβαση!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στα υπόλοιπα συνεννοηθείτε επιτέλους με τον κ. Βενιζέλο, με τους υπόλοιπους του κόμματός σας, καταθέστε μία επίκαιρη επερώτηση και πολύ ευχαρίστως να σας απαντήσουμε και για τα ράντζα και για τη γενικότερη υγειονομική και προνοιακή πολιτική, την οποία έχουμε στη χώρα μας, αν ο κόσμος είναι ευχαριστημένος, αν δεν είναι ευχαριστημένος. Εδώ είμαστε, ιδού η Ρόδος ιδού και το πήδημα, θα σας απαντήσουμε για όλα. 
      Τι μου λέτε τώρα λοιπόν; Μου είπατε για τη γενικότερη υγειονομική πολιτική, μου απαντήσατε για ράντζα και εγώ δεν ξέρω τι άλλο στην ερώτησή σας. Είστε ευχαριστημένοι από τη νομοθετική ρύθμιση, από τη νομοθετική πρωτοβουλία την οποία πήρε το Υπουργείο Υγείας και Κοινωνικής Αλληλεγγύης, ναι ή όχι; Θέλετε κάτι άλλο; 
      ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Βέβαια, κύριε Υπουργέ, η νομοθετική πρωτοβουλία ήρθε μετά από ένα χρόνο και μετά από παρέμβαση! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε κάτι άλλο να προτείνετε σ’ αυτήν την τροπολογία; Σας τη θέσαμε. Η Π.Ο.Ε.Δ.Υ.Ν. είναι ευχαριστημένη, τα κόμματα είναι ευχαριστημένα. Εσείς έρχεστε εδώ πέρα μια μέρα μετά την ανακοίνωση που σας είπα ότι έγινε. Όλες οι εφημερίδες το έγραψαν αυτό. Έπρεπε να την αποσύρετε την ερώτηση αυτή ως μη επίκαιρη πλέον. Δεν είχε κανένα λόγο ύπαρξης. Δεν το κάνατε. 
      ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ: Αφού υπόσχεστε από Βήματος Βουλής ότι λύνεται το πρόβλημα...
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας απαντώ και πάλι: Εδώ είμαστε. Καταθέστε μια επερώτηση. Επίκαιρη θέλετε; Απλή επερώτηση θέλετε; Θα είμαστε εδώ να σας απαντήσουμε επάνω σε όλα τα θέματα υγείας και πρόνοιας της πατρίδας μας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Η δεύτερη με αριθμό 448/7-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς, διαγράφεται λόγω κωλύματος του κυρίου Υπουργού.
      Εισερχόμαστε στη τρίτη με αριθμό 445/7-2-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τη λήψη μέτρων εφαρμογής της ισχύουσας  εργατικής νομοθεσίας και την προστασία των απασχολουμένων υπό καθεστώς «ευέλικτων» μορφών εργασίας κ.λπ..
      Η επίκαιρη ερώτηση του κ. Κουβέλη συγκεκριμένα έχει ως εξής:
      «Οι «ευέλικτες» μορφές εργασίας (μερική απασχόληση, ενοικιάσεις, δανεισμός εργαζομένων, εργολαβίες κ.λπ.) που θεσμοθετήθηκαν την τελευταία δεκαετία, δημιούργησαν νέες συνθήκες απασχόλησης, περιορίζουν σημαντικά τις διεκδικήσεις των εργαζομένων και δυσχεραίνουν τη συλλογική τους έκφραση, οργάνωση και δράση.
      Στατιστικές επίσημες αναφέρουν ότι το 9% του εργατικού δυναμικού της χώρας σήμερα εργάζεται με ελαστικές μορφές απασχόλησης, με αποτέλεσμα να είναι εξαιρετικά δύσκολη η συλλογική τους έκφραση και η συνδικαλιστική τους δράση. 
      Επειδή η σημερινή κατάσταση λειτουργίας και οι υπάρχουσες δομές στήριξης των Επιθεωρήσεων Εργασίας δεν επιτρέπουν τον επαρκή και ουσιαστικό έλεγχο και ευνοούν εξ αντικειμένου την καταστρατήγηση των δικαιωμάτων των εργαζομένων και το μη σεβασμό της ισχύουσας νομοθεσίας από τις εργοδοτικές οργανώσεις,
      Ερωτώνται οι κύριοι Υπουργοί:
      Ποια συγκεκριμένα μέτρα θα λάβουν για την εφαρμογή της ισχύουσας εργατικής νομοθεσίας και την προστασία των απασχολουμένων υπό καθεστώς «ευέλικτων» μορφών εργασίας, για να προστατευτούν οι εργαζόμενοι από τις αυθαιρεσίες των εργοδοτών;»
      Υπόδειγμα επίκαιρης ερώτησης ως προς τη δομή και το μέγεθός της! 
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε Κουβέλη, είναι ένα γεγονός αυτό. Είναι λόγω της παγκοσμιοποίησης και λόγω της ανταγωνιστικής οικονομίας και λόγω διαφόρων άλλων αιτιών. Εδώ «πλευριτώνει» η Ελλάδα από τις παγκόσμιες οικονομικές εξελίξεις. Μια μορφή απασχόλησης είναι και η «ευέλικτη» μορφή απασχόλησης, που περιλαμβάνει τη μερική απασχόληση, την ενοικίαση εργαζομένων και τις εργολαβίες.
      Ας πάρουμε τη μερική απασχόληση. Για τη μερική απασχόληση δεν θα επικαλεστώ εγώ τους νόμους, λέγοντας ότι αυτοί είναι νόμοι του ΠΑ.ΣΟ.Κ. και έχουν ψηφιστεί, υιοθετηθεί και γίνει πράξη. Όμως, θα πω το εξής:
      Γιατί, κύριε Κουβέλη, να στερήσουμε το δικαίωμα από μία μητέρα, από μια νοικοκυρά να μπορεί κάποιες ελεύθερες ώρες, ένα τετράωρο, να απασχολείται και να έχει ένα συμπλήρωμα στον οικογενειακό προϋπολογισμό; Είναι μια λύση και μια εργασιακή απασχόληση βοηθάει τον οικογενειακό προϋπολογισμό.
      Η Ελλάδα, κύριε Κουβέλη, έχει 4% μερική απασχόληση, όταν ο μέσος όρος στην Ευρωπαϊκή Ένωση είναι 17%. Αναφέρομαι στις γυναίκες. Δεν θα επικαλεστώ στοιχεία, όπου το 2005 στο Υπουργείο Απασχόλησης είχαν κατατεθεί εκατόν εβδομήντα χιλιάδες τριακόσιες μία συμβάσεις μερικής απασχόλησης, ενώ για το 2003 και το 2004 ο αριθμός ήταν διακόσιες σαράντα επτά χιλιάδες και διακόσιες είκοσι τέσσερις χιλιάδες. Δηλαδή έχουμε κατά πολύ μεγάλη μείωση της μερικής απασχόλησης, γιατί πράγματι ο στόχος είναι θέσεις πλήρους απασχόλησης. Αυτό είναι το ένα. 
      	Δεύτερον, λέτε ότι σε αυτές τις μορφές απασχόλησης υπάρχει πρόβλημα ελεγκτικών μηχανισμών και εφαρμογής της εργασιακής νομοθεσίας και των συνδικαλιστικών δικαιωμάτων. Θα σας διαβάσω, κύριε Κουβέλη, μια παράγραφο από το ν. 2956 που λέει ρητά ότι θεωρείται άκυρη οποιαδήποτε ρήτρα, με την οποία άμεσα ή έμμεσα παραχωρούνται τα συνδικαλιστικά δικαιώματα του μισθωτού ή παραβλέπονται τα ασφαλιστικά του δικαιώματα. Ο νόμος προβλέπει σαφέστατα κυρώσεις.
      Να σας θυμίσω ακόμη το ν. 3385, που έγινε επί των ημερών της νέας διακυβέρνησης, όπου γι΄ αυτόν ακριβώς το λόγο τριπλασίασε τα διοικητικά και τα ποινικά πρόστιμα. Για να μπορέσουμε δηλαδή να έχουμε ένα εργασιακό τοπίο που να μην είναι ζούγκλα! 
      Εγώ δεν χάνω το δάσος, για να κοιτάξω το δέντρο. Βλέπω την ουσία του εργασιακού τοπίου. Υπάρχουν παραβάσεις. Όμως, θα πρέπει να αποκτηθεί και μια εργασιακή και ασφαλιστική συνείδηση από τον πολίτη. Τότε να ξέρει ότι το Σ.Ε.Π.Ε. λειτουργεί και κάνει ό,τι μπορεί σε οποιαδήποτε κατεύθυνση υπάρχει παράβαση της εργασιακής νομοθεσίας. 
      Άρα να δούμε τις «ευέλικτες» μορφές σε ειδικές κατηγορίες πολιτών, όπως σας ανέφερα. Να δούμε πράγματι τις θέσεις πλήρους απασχόλησης. Και επειδή επί των ημερών μας γίνεται πολλή «βαβούρα» στα τηλεοπτικά μέσα για την τηλεοπτική ανεργία, θα σας πω, κύριε Κουβέλη, ότι στόχος της Κυβέρνησης είναι οι θέσεις πλήρους απασχόλησης. 
      Για τι είδους θέσεις μιλάμε, κύριε Κουβέλη; Πραγματικές θέσεις απασχόλησης και όχι εικονικές. Έχω έναν κατάλογο στη διάθεσή σας, όπου φαίνονται οι είκοσι πέντε μεγάλες εταιρείες που έκλεισαν το 2004 και 2005 που είμαστε εμείς Κυβέρνηση. 
      Εγώ θα σας διαβάσω τα στοιχεία για τη «Sex Form». Πλήρης απασχόληση σε τετρακόσιες σαράντα οκτώ γυναίκες εργαζόμενες με δανεισμό102.000.000 την τελευταία πενταετία. Στην απάτη του τραπεζικού συστήματος να δώσει σε έναν Παπαδόπουλο Αντώνη 40.000.000.000 δραχμές και να παίζει και τα παιχνιδάκια του με τη «Sex Form» μέσα στο Χρηματιστήριο, εμείς τι θα έπρεπε να κάνουμε, κύριε Κουβέλη; Θα έπρεπε να χρηματοδοτούμε αυτούς τους ανθρώπους, τέτοιες επιχειρήσεις, για να διατηρούμε θέσεις απασχόλησης; 
      Αυτές δεν είναι θέσεις απασχόλησης. Αυτές είναι παρασιτικές θέσεις, τις οποίες πληρώνει ο Έλληνας φορολογούμενος πολίτης μέσω των επιχειρηματιών. Άρα, λοιπόν, οι θέσεις πλήρους απασχόλησης είναι σημαντικές όταν είναι πραγματικές θέσεις και όχι εικονικές.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, προφανώς ο κύριος Υφυπουργός απαντάει σε άλλη επίκαιρη ερώτηση και όχι στη δική μου. Αν αισθάνεται την ανάγκη να το πράξει για να απαντήσει στο ΠΑ.ΣΟ.Κ., θα του έλεγα να επιλέξει καταλληλότερο χρόνο και όχι τον παρόντα χρόνο.
      Εγώ, κύριε Υφυπουργέ, σας ρώτησα πολύ συγκεκριμένα, εκτός και αν κάνετε ότι δεν καταλαβαίνετε. Για να δανειστώ την έκφραση του παρακαθήμενου Υφυπουργού, «άλλα λόγια να αγαπιόμαστε» μου είπατε. Το ζητούμενο είναι γιατί δεν εφαρμόζεται η κείμενη νομοθεσία αναφορικά με την προστασία της εργασίας που παρέχεται υπό την ευέλικτη μορφή της. 
      Εσείς δεν έχετε ακούσει ότι η νυχτερινή εργασία, στο πλαίσιο της ευέλικτης εργασίας, δεν παρακολουθείται από το Σώμα των Επιθεωρητών Εργασίας; Δεν έχετε ακούσει ότι άλλες αποδείξεις υπογράφουν οι καθαρίστριες στα νοσοκομεία και άλλες αποδοχές παίρνουν, διότι το περιπλέον ποσό το εισπράττουν οι εργολάβοι που νοικιάζουν αυτούς τους εργαζόμενους; 
      Δεν έχετε αντιληφθεί ότι δεν μπορούν οι εργαζόμενοι, υπό τη μορφή της ευέλικτης εργασίας, να συγκροτήσουν εργασιακό σωματείο και να διεκδικήσουν αυτά που προβλέπει το Σύνταγμα και ο νόμος; Ειλικρινά απορώ με την τακτική που ακολουθείτε, η οποία –θέλω να σας το πω- είναι παρελκυστική.
      Το ερώτημά μου είναι ευθύ. Δεν παρακολουθείται η ευέλικτη εργασία από το Υπουργείο και από το Σώμα Επιθεωρητών. Δεν έχουν τη δυνατότητα να ασκήσουν τα προβλεπόμενα από το Σύνταγμα και τη νομοθεσία δικαιώματά τους. Άλλα χρήματα εισπράττουν, άλλες αποδείξεις υπογράφουν. Εργάζονται τη νύχτα χωρίς να παίρνουν το σχετικό επίδομα της νυχτερινής εργασίας. Εργάζονται σε εξαιρέσιμες και αργίες χωρίς να παίρνουν εκείνο που προβλέπει η νομοθεσία. Για όλα αυτά σας ερωτώ.
      Τώρα σε ό,τι αφορά την παγκοσμιοποίηση, θα σας έλεγα με δεδομένη την παγκοσμιοποίηση εγκαταλείψτε την άποψη «σφάξε με, αγά μου, να αγιάσω» και δημιουργείστε εκείνα τα θεσμικά αντίβαρα –εμείς τουλάχιστον αυτά διεκδικούμε- για να αποκρούσουμε τη λαίλαπα της παγκοσμιοποίησης.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ορίστε, κύριε Υφυπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, ξέρω ότι είστε πολύ προσεκτικός και υπεύθυνος πολιτικός άνδρας. 
      Σας απάντησα ξεκάθαρα. Σας ανέφερα και το νόμο. Ο ν. 2956 το λέει ξεκάθαρα και το επαναλαμβάνω για να το καταλάβετε. Το διαβάζω και πάλι για τα Πρακτικά. «Άκυρη θεωρείται οποιαδήποτε ρήτρα με την οποία άμεσα ή έμμεσα παρεμποδίζονται τα συνδικαλιστικά δικαιώματα του μισθωτού ή παραβλέπονται τα ασφαλιστικά του δικαιώματα». Άρα λοιπόν… 
      ΦΩΤΗΣ ΚΟΥΒΕΛΗΣ: Σας είπα ότι δεν το παρακολουθείτε για να μην έχουμε τις κυρώσεις του νόμου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε με να ολοκληρώσω, κύριε Κουβέλη.
      Σας είπα, λοιπόν, ότι απάντησα ξεκάθαρα. Σας είπα και για την εργασιακή συνείδηση. Δεν το καταλάβατε. Αν κάποιος δουλεύει τη νύχτα –για να έρθω στα λόγια σας- και δεν πληρώνεται νυχτερινό επίδομα, τι πρέπει να κάνει το Σ.Ε.Π.Ε.; Θα πρέπει ο εργαζόμενος να το καταγγείλει και το Σ.Ε.Π.Ε. επεμβαίνει. Σας είπα δε ότι με το ν.3385 τριπλασιάσαμε τα πρόστιμα. 
      Τι θέλετε να κάνω; Αν δεν υπάρχει εργασιακή συνείδηση και ο εργαζόμενος δεν πάει να καταγγείλει ότι ο εργοδότης του δίνει 100 ευρώ και υπογράφει για 200, τότε τι πρέπει να γίνει το Υπουργείο; Πουαρό; Το Σ.Ε.Π.Ε. πρέπει να κάνει ανιχνεύσεις με υποκλοπές; Τι μας προτείνετε, κύριε Κουβέλη; Πείτε μας.
      ΦΩΤΗΣ ΚΟΥΒΕΛΗΣ: Προληπτικούς ελέγχους.
      	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ σας λέω, λοιπόν, ότι γίνονται έλεγχοι συνεχώς. Σας είπα ότι ουκ έστιν αριθμός ελέγχων και απήντησα για την ταμπακιέρα. Εγώ δεν λέω «άλλα λόγια να αγαπιόμαστε» ούτε άλλα λόγια να ξεχνιόμαστε, κύριε Κουβέλη. Μιλάω επί της ουσίας. Απαντώ, λοιπόν, ότι το Σ.Ε.Π.Ε. κάνει έλεγχο. Εσείς, κύριε Κουβέλη, είστε εκπρόσωπος, πληρεξούσιος του λαού. Αν, λοιπόν, κάποιοι από σας έχετε αντιληφθεί κάποια περιστατικά, ας πάτε στο Σ.Ε.Π.Ε.. Αν, όμως, είχατε καταγγελία ότι πήγε στο Σ.Ε.Π.Ε. και το Σ.Ε.Π.Ε. δεν έκανε το καθήκον του, τότε να επέμβω. Αλλά εγώ τι μπορώ να κάνω όταν κάποιον εργαζόμενο –και αυτό ακούγεται συνέχεια, αποτελεί στερεότυπη φράση πολλών Βουλευτών της Αντιπολίτευσης- τον βάζουν και υπογράφει για άλλα λεφτά, ενώ παίρνει άλλα; Εγώ τι πρέπει να κάνω, δηλαδή; Να κάνω ανακρίσεις; Τι να κάνω, κύριε Κουβέλη; Να δημιουργήσουμε ανακριτικό γραφείο στο Υπουργείο Εργασίας, για να δούμε αν ο εργαζόμενος παίρνει άλλα και άλλα υπογράφει; 
      	ΦΩΤΗΣ ΚΟΥΒΕΛΗΣ: Και αυτό δικαιούστε να το κάνετε.
      	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς ξέρουμε ένα, ότι ο εργασιακός νόμος τηρείται προς πάσα κατεύθυνση, και προς οποιονδήποτε. Και θέλω να μου πείτε περιπτώσεις του Σ.Ε.Π.Ε., αν υπάρχει έστω μία που δεν επενέβη σε όλα και με βαριά πρόστιμα και με έλεγχο παντού, για να εξασφαλίσουμε μια εργασιακή νομιμότητα.  
      Ευχαριστώ.  
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      	Κύριοι συνάδελφοι, θα ήθελα να σας ανακοινώσω ότι ο  συνάδελφος κ. Ανδρέας Ανδριανόπουλος ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει; 
      	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      	ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Επίκαιρες ερωτήσεις δευτέρου κύκλου:
      Θα συζητηθεί η πρώτη με αριθμό 443/7-2-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αγγελικής Γκερέκου προς τον Υπουργό Πολιτισμού, σχετικά με το σχέδιο νόμου για την κινηματογραφική πολιτική, κλπ.. 
      	Συγκεκριμένα, η επίκαιρη ερώτηση της κυρίας συναδέλφου έχει ως εξής:
      	«Όπως είναι γνωστό, προ δύο μηνών δημοσιοποιήθηκε από τον Υφυπουργό Πολιτισμού κ. Τατούλη προσχέδιο νόμου για την κινηματογραφική πολιτική και στη συνέχεια τέθηκε προς διαβούλευση με τα σωματεία του χώρου, πριν την κατάθεσή του στη Βουλή προς ψήφιση. Σύμφωνα με τις δηλώσεις του κυρίου Υφυπουργού, η κατάθεσή του προγραμματίζεται για το τέλος του επόμενου μήνα και θα συνοδεύεται από το επίμαχο και πολυαναμενόμενο νομοσχέδιο περί φορολογικών κινήτρων σε ξένους και Έλληνες ιδιώτες επενδυτές. 
      Ωστόσο, θύελλα αντιδράσεων έχει ξεσηκωθεί από την πρώτη στιγμή  και από όλους τους κινηματογραφικούς φορείς, οι οποίοι χαρακτηρίζουν το προτεινόμενο νομοσχέδιο αντιαναπτυξιακό, χειραγωγικό και κρατικοδίαιτο, αφού, σύμφωνα με τους ισχυρισμούς τους, διαλύει τον ιστό της ανεξάρτητης παραγωγής και δημιουργεί μια τεράστια υψηλά αμειβόμενη διοικητική γραφειοκρατία. 
      Όλοι ανεξαιρέτως οι φορείς με δηλώσεις τους, δελτία τύπου, αλλά ακόμα και ανοικτή επιστολή προς τον Πρωθυπουργό, ισχυρίζονται ότι το νομοσχέδιο, στο σύνολό του, εκπορεύεται από μια λανθασμένη προσέγγιση των προβλημάτων του Ελληνικού Κινηματογράφου, που τον προσανατολίζει σε οπισθοδρομική κατεύθυνση, και ζητούν την άμεση απόσυρσή του.
      Κατόπιν τούτων, 
      Ερωτάται ο κύριος Υπουργός:
      1. Σκοπεύει να αποσύρει το προτεινόμενο νομοσχέδιο για το οποίο υπάρχει συνολική διαφωνία, ώστε να καταστεί εφικτός ένας δημιουργικός  διάλογος από μηδενική βάση, με τη συμμετοχή όλων των παραγωγικών φορέων του κινηματογραφικού χώρου και με στόχο τη συνδιαμόρφωση μιας ολοκληρωμένης πολιτικής πρότασης για τον εκσυγχρονισμό του θεσμού;
      2. Είναι στις προθέσεις του η συνέχιση της ανάπτυξης του Ελληνικού Κινηματογράφου στην κατεύθυνση της εναρμόνισης με την ευρωπαϊκή πραγματικότητα, αλλά με την προϋπόθεση του σεβασμού και της διατήρησης των σύγχρονων και παραδοσιακών πολιτιστικών ιδιαιτεροτήτων;».
      	 Ο Υφυπουργός Πολιτισμού κ. Τατούλης έχει το λόγο για τρία λεπτά.
      	ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, είδα προσεκτικά την επίκαιρη ερώτηση της κυρίας συναδέλφου και θα ήθελα να κάνω τις εξής παρατηρήσεις. 
      	Η πρώτη παρατήρηση αφορά το γενικότερο περιεχόμενο αυτής της ερώτησης. Η κυρία συνάδελφος με την επίκαιρη ερώτησή της δεν μας λέει ποιες είναι οι απόψεις της, εάν καλώς κάνει το Υπουργείο Πολιτισμού με τον τρόπο που προσπαθεί να διαχειριστεί ένα πολύ σημαντικό θέμα, όπως είναι αυτό της γενικότερης πολιτικής για τον κινηματογράφο και για τα οπτικοακουστικά μέσα στη χώρα μας. 
      	Η δεύτερη παρατήρηση που θέλω να κάνω έχει να κάνει με τις δικές της απόψεις πάνω στο συγκεκριμένο θέμα. Και θα ήθελα να πω, κύριε Πρόεδρε, ότι η Κυβέρνηση έχει την ευθύνη να παίρνει τις αντίστοιχες πρωτοβουλίες που απαιτούνται, προκειμένου να διαμορφώνει την πολιτική της μέσα από μια συγκεκριμένη μορφή, αυτή της δημόσιας διαβούλευσης, και αυτό κάναμε στο Υπουργείο Πολιτισμού. Ετοιμάσαμε το σχέδιο νόμου, το καταθέσαμε στους φορείς που ενδιαφέρονται για τον κινηματογράφο και για τα οπτικοακουστικά μέσα και περιμένουμε τις προτάσεις τους. Θα ενσωματώσουμε στην πρότασή μας, στο σχέδιο νόμου, μερικές θετικές απόψεις των θεσμών παραγόντων του χώρου και θα φέρουμε, όπως προβλέπεται από τις διαδικασίες που απαιτούνται στη Βουλή το νόμο προς ψήφιση.
      	Θα ήθελα, όμως, να τονίσω ότι είναι κοινώς αποδεκτό πλέον πως ο χώρος του ελληνικού κινηματογράφου δεν βρίσκεται στο επίπεδο που θα έπρεπε να βρίσκεται και χρειάζεται ριζικές πρωτοβουλίες, προκειμένου να βγει μέσα από αυτό το αδιέξοδο, στο οποίο, βέβαια, τον οδήγησε η προηγούμενη πολιτική του Υπουργείου Πολιτισμού.
      Εμείς τι κάνουμε με αυτό το σχέδιο νόμου; Διαμορφώνουμε ένα σύγχρονο πλαίσιο, ενσωματώνοντας τη δραστηριότητα και τις πρωτοβουλίες μας σ΄ αυτά που υπάρχουν σε αντίστοιχες χώρες όπου αναπτύσσεται η κινηματογραφία. Δημιουργούμε δύο δομές. Η πρώτη δομή είναι η Εθνική Επιτροπή για τον Κινηματογράφο, η οποία θα σχεδιάσει την εθνική στρατηγική για τον κινηματογράφο και για τα οπτικοακουστικά μέσα. Και το δεύτερο, είναι ότι δημιουργούμε τέσσερις ανώνυμες εταιρείες, όπως γίνεται σε όλες τις σύγχρονες χώρες, προκειμένου να αντιμετωπίσουν τα σημαντικά προβλήματα. 
      Θα ήθελα να ρωτήσω την κυρία συνάδελφο το εξής: Γνωρίζει ότι σήμερα στο Ελληνικό Κέντρο Κινηματογράφου υπάρχει μια πληθώρα ταινιών, έργων, τα οποία δεν έχουν προβληθεί ποτέ σε καμιά αίθουσα; Αυτή είναι μια κατάσταση, η οποία μας τιμά ιδιαιτέρως όταν δαπανήθηκαν πολλά  χρήματα, όταν ξοδεύθηκαν από τους δημιουργούς πάρα πολλές ώρες εργασίας; Υπήρξε ποτέ κάποια δομή, η οποία να προσπάθησε να προβάλει αυτά τα έργα που δημιουργήθηκαν; 
      Αυτές τις αδυναμίες ερχόμαστε να συμπληρώσουμε και αυτές τις πολιτικές ερχόμαστε σήμερα να καλύψουμε. Και θα ήθελα η κυρία συνάδελφος να είναι συγκεκριμένη, με συγκεκριμένες προτάσεις. 
      Ποιες είναι οι θέσεις τους; Έχει θέση το κόμμα της για το πώς πρέπει σήμερα, σύγχρονα να αναπτυχθεί η ελληνική κινηματογραφία; Αυτές τις προτάσεις περιμένουμε, γιατί η δημόσια διαβούλευση, δεν είναι μια διαβούλευση άνευ περιεχομένου. Έχει περιεχόμενο. 
      Η πρωτοβουλία, την οποία εμείς πήραμε, έδωσε και την ατζέντα των θεμάτων. Δεν περιμέναμε από κάποιους άλλους να μας προτείνουν για να εργαστούμε με βάση τις προτάσεις τους. Εμείς προτείνουμε και αυτό νομίζω ότι βοηθάει πάρα πολύ τον τρόπο με τον οποίο πρέπει να νομοθετούμε, γιατί ασφαλώς η ευθύνη τού να νομοθετούμε ανήκει στη Κυβέρνηση και την Κυβέρνηση αυτή την έχει εμπιστευθεί ο ελληνικός λαός. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Η κ.Γκερέκου έχει το λόγο για τρία λεπτά. 
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, κύριε Υπουργέ, είμαστε σε τελείως διαφορετική κατεύθυνση. Σε μία εποχή παγκοσμιοποίησης –ακούστηκε πολλές φορές αυτή η λέξη σε αυτήν την Αίθουσα- αν η Ελλάδα μπορεί να έχει πραγματικά μια σημαντική και αυτόνομη θέση στον κόσμο και στην Ευρώπη, αυτό μπορεί να το κάνει κυρίως μέσα από τον πολιτισμό της. Και ξέρετε, ο ελληνικός κινηματογράφος, η ελληνική κινηματογραφική τέχνη είναι ένας χώρος -ένας κυρίαρχος χώρος- που μπορεί πραγματικά να μεταφέρει όλα αυτά τα πολιτιστικά αγαθά, που έχει η χώρα μας.
      Εσείς δεν νομίζω ότι κατανοείτε πως η πολιτιστική πολιτική είναι πραγματικά ένας κυρίαρχος άξονας στην πολιτική μια χώρας, γιατί δεν υφίσταται στη δική σας Κυβέρνηση. Και εδώ, πραγματικά, η θέση μας είναι κάθετη. Πείτε μας μια πολιτιστική κατάρτιση, μια παραγωγή πολιτιστικής πολιτικής γι΄ αυτά τα δύο χρόνια, που να είναι κυρίαρχος άξονας στην πολιτική σας. 
      Είπατε ότι η Κυβέρνηση νομοθετεί και βεβαίως είναι υποχρεωμένη να νομοθετεί και να παίρνει πρωτοβουλίες, μετά από διαβούλευση. Για ποια διαβούλευση μιλάτε; Έχω στα χέρια μου την ανοικτή επιστολή της Εταιρείας Ελλήνων Σκηνοθετών που ήρθε σε σας και στον Υπουργό Πολιτισμού. Εξακολουθεί να είναι Υπουργός Πολιτισμού ο κ. Καραμανλής. Ζητάει την απόσυρση του κειμένου που έχετε ήδη δημοσιεύσει και να ξεκινήσουμε από μηδενική βάση. Δυστυχώς, ο χρόνος είναι πολύ λίγος για να σας πούμε τις δικές μας απόψεις, οι οποίες υπάρχουν, αλλά για να γίνει αυτό πρέπει να αποσύρετε ακόμα και από το διάλογο αυτό το σχέδιο νόμου που είναι κατ’ αρχάς σε λάθος κατεύθυνση. 
      Πρέπει να μας πείτε ποια είναι η δική σας πολιτιστική πολιτική για την ελληνική κινηματογραφική τέχνη, ποιος είναι ο ορίζοντάς σας, ποιο είναι το μακροχρόνιο πρόγραμμά σας, ποια είναι η πολιτική σας. 
      Είπατε ότι υπάρχουν στα ντουλάπια του Ελληνικού Κέντρου Κινηματογράφου πάρα πολλές ταινίες, που δεν έχουν προβληθεί. Μήπως εσείς, το κινηματογραφικό προϊόν το εννοείτε μόνο ως βιομηχανικό προϊόν; Δεν είναι ένα πολιτιστικό αγαθό, που πρέπει επίσης και αυτό να υποστηρίζεται; Όταν η αείμνηστη Μελίνα Μερκούρη είχε θεσμοθετήσει για τον κινηματογράφο όλες αυτές τις καινοτόμες πρωτοβουλίες, μην ξεχνάτε ότι υπήρχε πραγματικά μία λαίλαπα υπερατλαντικής παραγωγής κινηματογραφίας.
      Έπρεπε, λοιπόν, να προστατέψουμε την εθνική μας κινηματογραφική τέχνη και αυτό κάναμε. Ναι, συμφωνούμε. Σήμερα αυτό το θεσμικό πλαίσιο θέλει αναπροσαρμογή προς μία ευρωπαϊκή κατεύθυνση, αλλά όχι έτσι. Ξεκινήστε από το μηδέν. Ακούστε. Να έχετε γραπτές τις εισηγήσεις, τις προτάσεις όλων των παραγωγικών φορέων και από εκεί να ξεκινήσουμε έναν πραγματικό και ουσιαστικό διάλογο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Υπάρχουν τρόποι ο ελληνικός κινηματογράφος να είναι κατ΄ αρχάς ένα πολιτιστικό αγαθό που θα προβάλει το δικό μας πολιτισμό προς τα έξω και παράλληλα να είναι και ένα βιομηχανικό προϊόν, αλλά όχι το ένα να υποτάσσεται στο άλλο. Κυρίως, να μην υποτάσσεται το πολιτιστικό μας προϊόν, που θα είναι ο κυρίαρχος άξονάς μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΑΓΓΕΛΙΚΗ ΓΚΕΡΕΚΟΥ: Ζητούμε, λοιπόν, από εσάς, για να ολοκληρώσω, να αποσύρετε αυτό το σχέδιο νόμου που έχετε και να ξεκινήσετε έναν ουσιαστικό διάλογο, όπως είχαμε κάνει τότε κι εμείς, στο ΠΑ.ΣΟ.Κ.. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ορίστε, κύριε Υφυπουργέ, έχετε το λόγο για δύο λεπτά. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, πολλές φορές η ευγένειά μας εκλαμβάνεται ως αδυναμία και νομίζω ότι οι συνήθεις στάσεις των κυρίων συναδέλφων της Αξιωματικής Αντιπολίτευσης ιδιαίτερα στο χώρο του πολιτισμού είναι να ζουν στο δικό τους παραμυθένιο κόσμο, σ΄ ένα δικό τους μεγάλο παραμύθι, που ουσιαστικά κανέναν δεν έκανε υπερήφανο για το χώρο και για τον τρόπο που έχει αναπτυχθεί ο πολιτισμός και γενικότερα η πολιτιστική δημιουργία στη χώρα.
      Γι’ αυτό η κυρία συνάδελφος θα πρέπει να είναι πάρα πολύ προσεκτική, όταν διατυπώνει απόψεις όπως «αποσύρετε την πρότασή σας και να αρχίσουμε από μηδενική βάση». Μα, δεν καταλαβαίνω, κύριε Πρόεδρε, τι εννοεί η κυρία συνάδελφος. Η δημόσια διαβούλευση είναι αδυναμία του δημοκρατικού μας συστήματος; Η δημόσια διαβούλευση αποτελεί αδυναμία του δημοκρατικού διαλόγου; Η δημόσια διαβούλευση αποτελεί αδυναμία της ίδιας της κοινωνίας;
      ΑΓΓΕΛΙΚΗ ΓΚΕΡΕΚΟΥ: Μα, εσείς δεν κάνετε δημόσια διαβούλευση!
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Γιατί, κύριε Πρόεδρε, δεν μπορώ να εκλάβω ως τίποτε άλλο, παρά ως μια προσωπική ενσυνείδητη αυτοκριτική της κυρίας συναδέλφου την αντίληψη ότι δεν έχουμε άποψη. Μα, όταν δίνουμε σε δημόσια διαβούλευση τις απόψεις μας και τις προτάσεις μας για μια εθνική στρατηγική στο χώρο της κινηματογραφίας και των οπτικοακουστικών μέσων, αυτό δεν συνιστά πολιτική πρόταση;
      Κύριε Πρόεδρε, θα ήθελα να επισημάνω στην κυρία συνάδελφο, μιας και έθεσε το θέμα, ότι επί των ημερών, των δικών σας κυβερνήσεων του ΠΑ.ΣΟ.Κ. διαπράχθηκαν τα μεγαλύτερα εγκλήματα εναντίον του ελληνικού πολιτισμού. Επί των ημερών των δικών σας κυβερνήσεων έγινε η μεγαλύτερη διασπάθιση δημοσίου χρήματος, χωρίς να αποφέρει κανέναν καινούργιο θεσμό και καμία συγκεκριμένη σύγχρονη πολιτική στο χώρο του πολιτισμού. 
      Σας έχω πει και το έχω καταθέσει δημόσια στη Βουλή ότι εκτός από το μεγάλο έλλειμμα που βρήκαμε στο Υπουργείο Πολιτισμού που ξεπερνούσε τα 20.000.000.000 δραχμές, όλα τα μεγάλα έργα, όλοι οι μεγάλοι στόχοι στο χώρο του πολιτισμού από πλευράς υποδομών, ήταν απλώς στα χαρτιά. Ξέρετε πώς παραλάβαμε το Εθνικό Αρχαιολογικό Μουσείο; Ξέρετε σε τι κατάσταση είναι το κτήριο που στεγάζεται σήμερα η Λυρική Σκηνή; Ξέρετε ότι δεν υπάρχει Μουσείο Σύγχρονης Τέχνης; Ξέρετε ότι δεν υπήρξε απολύτως καμία υποδομή σ΄ όλα τα επίπεδα; Και όλα αυτά τα έργα μέσα σε δύο χρόνια, τα έχουμε φέρει σε ένα τέτοιο επίπεδο, ώστε να βρίσκονται σε εξέλιξη και μέσα στο 2007 να παραλάβουμε τα περισσότερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Από την άλλη μεριά, σταματήστε να ζείτε το δικό σας μύθο. Αφήστε το τι έκανε η αείμνηστη Μελίνα Μερκούρη. Θα πρέπει να είστε, κυρία συνάδελφε, πάρα πολύ πληροφορημένη για την απουσία πολιτικής στο χώρο της κινηματογραφίας. Υπήρξε απουσία πολιτικής στο χώρο της κινηματογραφίας.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, κλείνοντας θα ήθελα να πω ότι σ΄ αυτήν τη δημόσια διαβούλευση θα είναι εντελώς αδύνατο και εντελώς απαράδεκτο να απουσιάζουν τα πολιτικά κόμματα με την αναφαίρετη υποχρέωσή τους να καταθέτουν τις απόψεις τους και τις προτάσεις τους. Γιατί ένας δημόσιος διάλογος στο χώρο του πολιτισμού απαιτεί πάνω απ’ όλα ένα επίπεδο συνεννόησης και όχι μια στείρα αντιπολιτευτική στάση, απλώς για να δικαιολογείται η πολιτική παρουσία.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Η δεύτερη με αριθμό 449/7.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με το κλείσιμο του Αγροτικού Συνεταιρισμού Ορμύλιας Χαλκιδικής «Η ΕΛΕΥΘΕΡΙΑ» κ.λπ., διαγράφεται λόγω κωλύματος του κυρίου Υπουργού.
      ΑΓΓΕΛΟΣ ΤΖΕΚΗΣ: Κύριε Πρόεδρε, παρακαλώ το λόγο για μισό λεπτό.
      ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Τζέκη; Σας βλέπω και περιμένετε υπομονετικά από την έναρξη της συνεδριάσεως. Τι θέλετε ακριβώς;
      ΑΓΓΕΛΟΣ ΤΖΕΚΗΣ: Περιμένω ακριβώς γι’ αυτό το λόγο. 
      ΠΡΟΕΔΡΕΥΩΝ (Ιωάννης Τραγάκης): Μην μπείτε στην ουσία της ερώτησης. 
      ΑΓΓΕΛΟΣ ΤΖΕΚΗΣ: Όχι, δεν θα μπω στην ουσία. 
      Θέλω να υποβάλω την έντονη διαμαρτυρία μου μέσω υμών προς την Κυβέρνηση, διότι δύο Υπουργοί και τέσσερις Υφυπουργοί δεν ήρθαν εδώ για να απαντήσουν σ΄ ένα τόσο φλέγον ζήτημα μιας συγκεκριμένης περιοχής. 
      Έχω εδώ τα κατασχετήρια, που έχει στείλει η Δ.Ο.Υ. Πολυγύρου και καταλαβαίνετε πλέον ότι υπάρχει ένα μεγάλο ζήτημα. 
      ΠΡΟΕΔΡΕΥΩΝ (Ιωάννης Τραγάκης): Θα διαβιβαστεί. Ευχαριστούμε.
      ΑΓΓΕΛΟΣ ΤΖΕΚΗΣ: Θέλω να εκφράσω την έντονη διαμαρτυρία μου μέσω υμών προς την Κυβέρνηση για το ότι αντιμετωπίζει τα τόσο σοβαρά προβλήματα με πλήρη αδιαφορία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Θα συζητηθεί η τρίτη με αριθμό 446/7.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την τοποθέτηση διαφημιστικών πινακίδων στα οδικά δίκτυα της χώρας κ.λπ..
      Συγκεκριμένα η επίκαιρη ερώτηση του κ. Λεβέντη έχει ως εξής:
      «Ανεξέλεγκτες πλέον διαστάσεις έχει πάρει η αυθαίρετη τοποθέτηση γιγαντιαίων διαφημιστικών πινακίδων στους δημόσιους χώρους, στις προσόψεις και στα δώματα κτηρίων των μεγάλων ελληνικών πόλεων, καθώς και στους δρόμους του εθνικού, επαρχιακού ή δημοτικού δικτύου.
      Σύμφωνα με έρευνα του Πανεπιστημίου Θεσσαλονίκης, το 12% των σοβαρών τροχαίων ατυχημάτων που γίνονται στις εθνικές οδούς, οφείλεται στις διαφημιστικές πινακίδες. Οι οδηγοί απορροφώνται από τα μηνύματα των διαφημιστικών πινακίδων, με συνέπεια να εμπλέκονται σε τροχαία ατυχήματα με μοιραίο γι’ αυτούς, πολλές φορές, τέλος.
      Στην Αττική δύο στα δέκα ατυχήματα οφείλονται στην παρατήρηση πινακίδων. Πρόκειται για ένα έγκλημα με τζίρο δισεκατομμυρίων στο οποίο συμμετέχουν οι διαφημιζόμενοι –με πρωταθλητές τις βιομηχανίες καπνού- οι διαφημιστικές εταιρείες και οι ιδιοκτήτες των χώρων που πολύ συχνά είναι δημόσιοι ή κοινωνικοί φορείς. 
      Από το 1999, σύμφωνα με τον Κώδικα Οδικής Κυκλοφορίας και για λόγους οδικής ασφάλειας, κατά μήκος των εθνικών και επαρχιακών οδών και σε βάθος 150 μέτρων εκατέρωθεν του άξονα –προκειμένου για περιοχές που δεν είναι κατοικημένες- ή σε ζώνη βάθους 40 μέτρων εκατέρωθεν του άξονα της εθνικής οδού –εφόσον αυτή διέρχεται από κατοικημένη περιοχή και το όριο ταχύτητας είναι πάνω από 70 χιλιόμετρα την ώρα- απαγορεύεται παντελώς κάθε υπαίθρια διαφήμιση. 
      Μεγάλα πρόστιμα έχουν προβλεφθεί για τους παρανομούντες. Οι πινακίδες όμως, όχι μόνο παραμένουν στους δρόμους, αλλά αυξάνονται, με τραγικές συνέπειες. Δεδομένου ότι οι απαγορεύσεις αυτές αφορούν την οδική ασφάλεια και την ποιότητα ζωής πρέπει να εφαρμοστούν άμεσα και απαρέγκλιτα. 
      Με βάση όλα τα παραπάνω, ερωτώνται όλοι οι κύριοι Υπουργοί:
      - Ποια μέτρα θα λάβουν ώστε να απομακρυνθούν άμεσα οι διαφημιστικές πινακίδες από το εθνικό, επαρχιακό και δημοτικό οδικό δίκτυο;
      - Με ποιο τρόπο θα υποχρεώσουν τους εμπλεκόμενους φορείς να εφαρμόσουν την ισχύουσα νομοθεσία;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο, για δύο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το ισχύον θεσμικό πλαίσιο για τις υπαίθριες διαφημίσεις είναι σύνθετο. Αποτελείται από τρεις νόμους και τέσσερις κοινές υπουργικές αποφάσεις, οι οποίες έχουν εκδοθεί κατ’ εξουσιοδότηση των νόμων αυτών. 
      Οι νόμοι είναι: Ο ν. 2696/1999 για τον Κώδικα Οδικής Κυκλοφορίας, ο οποίος αφορά την οδική ασφάλεια, ο ν. 2833/2000 για θέματα προετοιμασίας των Ολυμπιακών Αγώνων, όπως έχει τροποποιηθεί και ισχύει σήμερα και ο ν. 2946/2001 περί υπαίθριας διαφήμισης, όπως ισχύει σήμερα και αφορά το σύνολο της χώρας.
      Σύμφωνα με την κείμενη νομοθεσία η κατάσταση στον τομέα των διαφημιστικών πινακίδων διαμορφώνεται ως εξής:
      Σε ό,τι αφορά την Αθήνα η «Ενοποίηση Αρχαιολογικών Χώρων Αθήνας Α.Ε.» υλοποιεί ένα πρόγραμμα καθαίρεσης πινακίδων στο ιστορικό κέντρο της πόλης. Η καθαίρεση αυτών των διαφημίσεων από το κέντρο της Αθήνας γίνεται κατόπιν ενεργειών του Υ.ΠΕ.ΧΩ.Δ.Ε.. Γίνεται, δηλαδή, από το Υ.ΠΕ.ΧΩ.Δ.Ε. αυτοψία και εκδίδεται η σχετική απόφαση χαρακτηρισμού τους ως αυθαιρέτων. 
      Έχουν ήδη ολοκληρωθεί ή βρίσκονται σε εξέλιξη διαδικασίες καθαίρεσης πινακίδων στο ιστορικό κέντρο της Αθήνας, γύρω από αρχαιολογικούς χώρους και σε ορισμένα τμήματα οδικών αξόνων. Αναφέρω έναν αριθμό περίπου της τάξεως των επτάμισι χιλιάδων πινακίδων, που έχουν ήδη καθαιρεθεί.
      Σε ό,τι αφορά στα παράνομα διαφημιστικά πλαίσια και στις επιγραφές, οι οποίες βρίσκονται κατά μήκος του επαρχιακού και του εθνικού οδικού δικτύου, η αφαίρεση αυτών των πινακίδων γίνεται κατόπιν απόφασης του Γενικού Γραμματέα της οικείας περιφέρειας.
      Δεν εμπλέκεται ούτε το Υ.ΠΕ.ΧΩ.Δ.Ε.. ούτε το Υπουργείο Εσωτερικών, κύριε συνάδελφε, σ’ αυτό το θέμα. Σε κάθε άλλη περίπτωση, η απόφαση για την αφαίρεση των παράνομων διαφημιστικών πλαισίων ανήκει στην αρμοδιότητα του δημάρχου ή του προέδρου της τοπικής κοινότητας.
      Συνεπώς, ο δήμος, η κοινότητα ή η περιφέρεια κατά περίπτωση είναι οι αρμόδιες υπηρεσίες που υποχρεούνται να αφαιρέσουν με τα συνεργεία τους τις υπαίθριες διαφημίσεις, ανεξάρτητα από το ιδιοκτησιακό καθεστώς του χώρου, στον οποίο βρίσκεται η πινακίδα  και ανεξάρτητα από την επιβολή προστίμου. 
      Τα συναρμόδια Υπουργεία Εσωτερικών και Υ.ΠΕ.ΧΩ.Δ.Ε.. τόσο το 2003 όσο και το 2004, με εγκυκλίους τους προς όλες τις περιφέρειες της χώρας, έστειλαν λεπτομερείς οδηγίες, οι οποίες έχουν κοινοποιηθεί σ΄ όλους τους δήμους της χώρας, με σκοπό την εντατικοποίηση των ελέγχων σ’ αυτό το θέμα.
      Την περασμένη χρονιά, επανήλθε το Υπουργείο Εσωτερικών στο συγκεκριμένο θέμα και πάλι με εγκύκλιό του προς τις Γενικές Γραμματείες της χώρας επέστησε την προσοχή στην καθαίρεση των πινακίδων, οι οποίες είναι γεγονός ότι πολλές φορές δημιουργούν προβλήματα και οδικής ασφάλειας, όπως αναφέρετε στην ερώτησή σας.
      Ευχαριστώ, κύριε Πρόεδρε. 
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, το ξέρουμε όλοι πολύ καλά ότι βασικά στοιχεία του σύγχρονου τεχνοκρατικού πολιτισμού είναι από τη μια τα τροχοφόρα και από την άλλη η διαφήμιση. Και τα δύο, όμως, έρχονται και συμπλέκονται μ΄ έναν οδυνηρό τρόπο, θα έλεγα, στους δρόμους με τις διαφημίσεις. 
      Δεν θα επεκταθώ τώρα στη διαφήμιση και στο εάν έχει λόγο να γίνεται όλη αυτή η διαφήμιση, η οποία κηδεμονεύει κυριολεκτικά τη ζωή μας, όπως την κηδεμονεύει και το αυτοκίνητο και τα τροχοφόρα συνολικά. Το πρόβλημα, όμως, είναι ότι εκτός από την κακογουστιά, εκτός από τις σπατάλες που γίνονται, εκτός από το ότι επηρεάζεται ο πληθυσμός για να στρέφεται προς ορισμένες κατευθύνσεις που υποδεικνύουν οι διαφημίσεις, όπως είναι οι βιομηχανίες καπνού, εδώ έχουμε ένα σοβαρότατο θέμα: Έχουμε κινδύνους για τη ζωή, θανάτους και ατυχήματα κάθε μέρα. Το 12% των ατυχημάτων είναι θανατηφόρα. Έχουμε δυόμισι χιλιάδες τραυματίες από τροχαία ατυχήματα κάθε χρόνο και πάνω από τριακόσιους νεκρούς εξαιτίας αυτής της κατάστασης. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Αυτό είναι κάτι που πρέπει να μας ευαισθητοποιήσει, κύριε Υπουργέ, εκτός από τα συνολικά μέτρα που πρέπει να πάρουμε, για να μην έχουμε κάθε μέρα αυτό το «χαμό» που γίνεται στους ελληνικούς δρόμους. 
      Μου απαντάτε ότι για το εθνικό οδικό δίκτυο είναι αρμόδια η περιφέρεια. Μα, η περιφέρεια έχει κάποιο προϊστάμενο, κύριε Υπουργέ. Εμείς, σαν Βουλή πώς θα πάμε να ελέγξουμε την περιφέρεια; Τα προϊστάμενα Υπουργεία πρέπει να κινηθούν, όπως είναι το Υπουργείο Εσωτερικών. Είπατε ότι έχει εκδώσει εγκυκλίους. Πολύ καλά έκανε και εξέδωσε τις εγκυκλίους, πολύ καλά υπάρχουν οι νόμοι. Δεν εφαρμόζονται, όμως, οι νόμοι. 
      Εμείς αυτό ακριβώς ζητούμε. Απαιτούμε ως πολίτες και ως Βουλή να εφαρμοστούν οι νόμοι και μάλιστα αυστηρά, γιατί έχουν επιπτώσεις και κάθε μέρα θρηνούμε θύματα. Κάθε χρόνο έχουμε τριακόσιους νεκρούς εξαιτίας των τροχαίων ατυχημάτων από τις πινακίδες, πράγμα που σημαίνει ότι έχουμε κάθε μέρα ένα νεκρό. Αυτό είναι ένας ποταμός αίματος που είναι απαράδεκτος και ανεπίτρεπτος. 
      Νομίζω, λοιπόν, ότι θα πρέπει τα συναρμόδια Υπουργεία, το Υ.ΠΕ.ΧΩ.Δ.Ε.. από τη μια και το Εσωτερικών από την άλλη, όχι απλώς να εκδώσουν εγκυκλίους, αλλά να επιβάλουν όποιες κυρώσεις κρίνουν απαραίτητες, ώστε να εφαρμοστούν οι νόμοι απ’ αυτούς που είναι υποχρεωμένοι να τους εφαρμόσουν. Αλλιώς, θα εξακολουθήσει αυτή η κατάσταση, με ό,τι αυτό συνεπάγεται για όλους.
      Ευχαριστώ πολύ.
       ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ’ αρχάς θα ήθελα να πω ότι συμμερίζομαι μεγάλο μέρος του προβληματισμού, που καταθέτει ο κύριος συνάδελφος. 
      Σε ό,τι αφορά το Υ.ΠΕ.ΧΩ.Δ.Ε., οφείλω να ξεκαθαρίσω ότι δεν μπορεί να επιβάλλει κυρώσεις, διότι δεν έχει αυτήν την αρμοδιότητα. Από την κείμενη νομοθεσία, όπως σας είπα, υπάρχει καταμερισμός αρμοδιότητας σε ό,τι αφορά τη διαδικασία καθαίρεσης παράνομων διαφημίσεων. Επίσης θα πρέπει να πούμε ότι η υπάρχουσα νομοθεσία έχει δημιουργήσει κάποια κενά ή κάποια προβλήματα στην εφαρμογή της. 
      Παρ’ όλα αυτά, όμως, πρέπει να πούμε ότι και το έργο που έχει επιτευχθεί είναι σημαντικό, αξιόλογο και βεβαίως ορατό. Θα πρέπει να σας πω ότι σε συνεργασία με το συναρμόδιο Υπουργείο Εσωτερικών, βρισκόμαστε στην τελική φάση επεξεργασίας κοινής υπουργικής απόφασης, η οποία θα τροποποιήσει τις υφιστάμενες διατάξεις σε μεγάλο βαθμό και θα απλουστεύσει τις σχετικές διαδικασίες. 
      Επιδίωξή μας είναι να οριοθετηθεί η υπαίθρια διαφήμιση, να υπάρξει έλεγχος στην υπερβολική χρήση των διαφημιστικών πινακίδων, με σκοπό, βεβαίως, τη μείωση των οδικών ατυχημάτων και γενικά τη βελτίωση της αισθητικής εικόνας, είτε μιλάμε για την Αθήνα και το ιστορικό της κέντρο είτε για τα μεγάλα αστικά κέντρα της χώρας είτε για την εκτός σχεδίου περιοχή.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Τελευταία είναι η με αριθμό 441/7-2-2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Μεταφορών και Επικοινωνιών, σχετικά με την πρόσφατη αποκάλυψη των τηλεφωνικών υποκλοπών κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Με την αποκάλυψη του κυκλώματος υποκλοπών τηλεφωνικών συνδιαλέξεων μέσω κινητών τηλεφώνων δημιουργείται μια σειρά από σοβαρά ερωτηματικά, επί των οποίων η Κυβέρνηση οφείλει να ενημερώσει την Εθνική Αντιπροσωπεία. 
      Ερωτάται, λοιπόν, ο αρμόδιος Υπουργός Μεταφορών και Επικοινωνιών να απαντήσει επί των παρακάτω:
      Α) Για ποιο λόγο δεν ενημερώθηκε επί του θέματος η αρμόδια ανεξάρτητη Αρχή Διασφάλισης του Απορρήτου των Επικοινωνιών και δεν ανέλαβε, σύμφωνα με τις αρμοδιότητές της, τις απαραίτητες πρωτοβουλίες; 
      Β) Τι κυρώσεις –διοικητικές και υπηρεσιακές- πρόκειται να επιβληθούν στην αρμόδια εταιρία κινητής τηλεφωνίας, αφ’ ενός μεν επειδή επέτρεψε μέσα στα δικά της λογισμικά και δίκτυα να αναπτυχθεί το σχετικό παράνομο κύκλωμα και δεν απευθύνθηκε στην αρμόδια ανεξάρτητη αρχή και αφ’ ετέρου διότι κατέστρεψε το σχετικό λογισμικό, αποτρέποντας την ανακάλυψη των ενόχων;». 
      Θα απαντήσει ο Υφυπουργός Μεταφορών και Επικοινωνιών, κ. Αναστάσιος Νεράντζης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Επί του πρώτου ερωτήματος του εκλεκτού συναδέλφου. 
      Κατ’ εφαρμογήν της διατάξεως του άρθρου 19 παράγραφος 2 του Συντάγματος, ψηφίστηκε ο ν. 3115/2003 από την προηγούμενη κυβέρνηση, με τον οποίο νόμο συστήθηκε η Αρχή Διασφάλισης του Απορρήτου των Επικοινωνιών. Αυτή η αρχή έχει ως αποκλειστικό σκοπό, όπως και ο τίτλος της το λέει, ακριβώς το θέμα, το οποίο αναφέρεται στην ερώτηση, δηλαδή τη διασφάλιση του απορρήτου των παντός είδους επικοινωνιών. Και δι’ αυτού του νόμου του 2003, ο οποίος ισχύει και τώρα, μεταξύ των δυνατοτήτων οι οποίες παρέχονται σ’ αυτήν την ανεξάρτητη αρχή είναι να μπορεί να διενεργεί τακτικούς ή εκτάκτους ελέγχους, είτε αυτεπαγγέλτως είτε κατόπιν καταγγελίας, επί όλων των εγκαταστάσεων κ.λπ. των διαφόρων παρόχων, δημοσίων ή ιδιωτικών. Το Υπουργείο Μεταφορών και Επικοινωνιών δεν έχει καμία λειτουργική ή οργανική σχέση με την ανεξάρτητη αυτή αρχή. 
      Επομένως, ως προς το πρώτο σκέλος της ερωτήσεώς σας, αναρμοδίως αυτή στρέφεται προς το Υπουργείο Μεταφορών. Άλλος είναι ο αρμόδιος Υπουργός, ο οποίος μάλιστα -αυτό το λέω έτσι πληροφοριακά, επί του θέματος το οποίο θίγετε- έχει ήδη απαντήσει, ενημερώνοντας την Επιτροπή Θεσμών και Διαφάνειας. 
      Το δεύτερο ερώτημά σας. Υπάρχει ένα πλέγμα κυρώσεων, το οποίο προκύπτει από περισσότερους νόμους και το οποίο αφορά τους παραβιάζοντες το απόρρητο των επικοινωνιών. Οι κυρώσεις αυτές είναι ποινικές –δεν ρωτάτε περί αυτών- οι κυρώσεις αυτές είναι και διοικητικές και περιλαμβάνουν μια πληθώρα κυρωτικών μορφών, που αρχίζει από την απλή σύσταση προς συμμόρφωση, διέρχεται διά της επιβολής προστίμων, τα οποία φθάνουν μέχρι και 2.000.000 ευρώ και το απώτατο, η βαρυτέρα των ποινών, είναι ή αναστολή λειτουργίας των παρόχων ή ακόμη και η αφαίρεση της άδειας αυτών. Δηλαδή, η ολική αναστολή. Η μία, δηλαδή, κύρωση είναι η μερική αναστολή, μέχρι ένα ορισμένο χρόνο και η άλλη είναι η ολική αναστολή, δηλαδή η ανάκληση της αδείας λειτουργίας. Πέραν αυτών, είπαμε ότι υπάρχουν και οι ποινικές κυρώσεις, περί των οποίων δεν ερωτάτε. Αυτά, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Ανδριανόπουλος. 
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ομολογώ ότι δυσκολεύομαι να καταλάβω την πλήρη εξαφάνιση του Υπουργού Μεταφορών και Επικοινωνιών. Για ένα χρόνο περίπου υπήρχε σε εξέλιξη ένα σκάνδαλο ενδεχόμενης κατασκοπείας του ευρύτερου χώρου, πολιτικού και κυβερνητικού, τον οποίο αυτός εποπτεύει και φαίνεται ότι δεν είχε καμία απολύτως ενημέρωση από την υπόλοιπη Κυβέρνηση. 
      Ζητάμε τώρα να έρθει στη Βουλή να μας δώσει κάποιες απαντήσεις επί της ουσίας, γιατί το θέμα κατά βάση είναι της αρμοδιότητάς του και πάλι στέλνει τον Κοινοβουλευτικό του Εκπρόσωπο. Ομολογώ ότι δεν καταλαβαίνω τι συμβαίνει. Ή ήταν και είναι ο Υφυπουργός ενημερωμένος και δεν είναι ο Υπουργός ενημερωμένος, που δείχνει πέραν όλων των άλλων και μια έλλειψη εμπιστοσύνης της Κυβέρνησης προς τον Υπουργό Μεταφορών, δεν τον θεωρεί πιθανώς σοβαρό συνομιλητή, διότι δεν του έχει εμπιστοσύνη ή δεν μπορώ να καταλάβω και εγώ τι άλλο συμβαίνει. 
      Αλλά εν πάση περιπτώσει, νομίζω ότι η ευθιξία του Υπουργού θα όφειλε να τον οδηγήσει στο να πετάξει στην Κυβέρνηση στα μούτρα το χαρτοφυλάκιο. Δεν είναι δυνατόν ο αρμόδιος Υπουργός να χειρίζεται ένα θέμα, έναν τομέα κυβερνητικής πολιτικής, να ξεσπάνε τέτοια ζητήματα και να μην έχει ενημέρωση. Είναι πρωτοφανές! Κάτι παρόμοιο θα έλεγα ότι ισχύει και για τον Υπουργό Εθνικής Αμύνης, αλλά δεν είναι θέμα της σημερινής κουβέντας.
      Τώρα επί της ουσίας, κύριε Υπουργέ, υπάρχει μια πληροφορία -την οποία πρέπει να ελέγξετε- ότι λίγα εικοσιτετράωρα πριν ο Διευθύνων Σύμβουλος της Vodafone ενημερώσει την Κυβέρνηση για το γεγονός, είχε επανδρωθεί, είχε στελεχωθεί η αρμόδια αυτόνομη αρχή με μηχανικούς. Αληθεύει αυτό; Αν αληθεύει, καταλαβαίνετε ότι ανοίγει έναν καινούργιο δρόμο, ότι δηλαδή πλέον είχε τη δυνατότητα η επιτροπή, η αυτόνομη αυτή αρχή, να ελέγξει και ενδεχομένως να ανακαλύψει το γεγονός και ίσως γι’ αυτό να αποκαλύφθηκε. Νομίζω ότι οφείλετε να το ελέγξετε και να ενημερώσετε την Εθνική Αντιπροσωπεία, αλλά και την ελληνική κοινωνία γενικότερα.
      Καθ’ όσον αφορά τις κυρώσεις, εγώ δεν σας ζήτησα να μου πείτε ποιες κυρώσεις προβλέπει ο νόμος. Σας ζήτησα να μου πείτε τι προτίθεσθε να κάνετε, διότι αυτήν την ώρα, αυτές οι εταιρείες απολαμβάνουν ενός προνομίου με κάποια κυβερνητική απόφαση,  έχοντας συνυπογράψει ένα πρωτόκολλο ή μία σύμβαση, μέσα στην οποία συνυπάρχει η υποχρέωση της προστασίας του απορρήτου των τηλεπικοινωνιών. Όταν αυτό δεν συμβαίνει, σίγουρα υπάρχουν ευθύνες. Είναι σαν να έχετε ένα φρουρό. Εάν σας δολοφονήσει ο φρουρός ο ίδιος, σαφώς και έχει ευθύνη άμεση. Αν, όμως, σας δολοφονήσει κάποιος άλλος, παρακάμπτοντας το φρουρό, σαφώς έχει πάλι ευθύνη ο φρουρός.
      Δεν αντιλαμβάνομαι, λοιπόν, πώς το παρακάμπτετε και μου λέτε τι προβλέπει ο νόμος. Το θέμα δεν είναι τι προβλέπει ο νόμος. Το ζήτημα είναι τι προτίθεται η Κυβέρνηση να κάνει, ώστε να επιβάλλει τις σχετικές κυρώσεις.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο κύριος Υφυπουργός για δύο λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Ανδριανόπουλε, φαίνεται ότι δεν προσέξατε ότι σας είπα πως υπάρχει έλλειψη αρμοδιότητας του Υπουργείου. Εάν αυτό το είχατε κατανοήσει, δεν θα αναφερόσασταν στο ότι ο Υπουργός, μολονότι είναι αρμόδιος, δεν ήρθε εδώ. Δεν επιλέγει ο ερωτών Βουλευτής, κύριε Ανδριανόπουλε. Εσείς είστε είκοσι πέντε χρόνια διακεκριμένος κοινοβουλευτικός. Δεν επιλέγει….
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Για τις επικοινωνίες δεν είναι ο Υπουργός Επικοινωνιών αρμόδιος;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, δεν επιλέγει ο Βουλευτής ποιος θα του απαντήσει. Το ίδιο ολίσθημα κάνατε…
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Δεν είναι αρμόδιος για τις επικοινωνίες ο Υπουργός Επικοινωνιών;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακαλώ! Σας άκουσα με προσοχή.
      Το ίδιο ολίσθημα κάνατε και προχθές με την Ολυμπιακή. Απευθύνατε ερώτηση σε δύο Υπουργεία, στο Οικονομικών και στο Μεταφορών. Ήρθε ο κ. Δούκας από πλευράς Υπουργείου Οικονομικών και εσείς μιλήσατε πάλι περί Κοινοβουλευτικών Εκπροσώπων.
      Ο Υφυπουργός ιδίω δικαίω απαντά, κύριε Ανδριανόπουλε, κάτι που σας διαφεύγει. Υπάρχει ρητή διάταξη του Κανονισμού, εκτός εάν σας κατέλαβε το λουδοβίκειο σύμπλεγμα του κ. Αλαβάνου, ο οποίος αξίωνε και καθόριζε και τη σειρά: Θα έρθει ο Πρωθυπουργός. Δεν έρχεται εκείνος; Θα έρθει ο Υπουργός Οικονομικών. Δεν έρχεται εκείνος; Θα έρθει ο Υπουργός Μεταφορών.
      Σας λέω, λοιπόν, ότι ούτε κρύβεται ο Λιάπης ούτε έχει κανένα λόγο να σας αποφεύγει. Δεν είναι αρμόδιος ως Υπουργός να ανακατευτεί μ’ αυτά. Μπορείτε να πάτε στη σελίδα 21 των Πρακτικών της Επιτροπής Διαφάνειας, στις 3 του μηνός και να δείτε τι λέει περί αυτών ο αρμόδιος Υπουργός.
      Οι δε κυρώσεις που μου ζητάτε να σας πω και δεν αρκείστε σ’ αυτά που σας είπα, θα επέλθουν, με βάση αυτό το διάγραμμα, μόνον όταν καταγνωστεί η ευθύνη και το σε ποιον ανήκει, εκ μέρους της ανεξάρτητης επιτροπής. Πώς μου ζητάτε, λοιπόν, να σας πω τι ποινές θα επιβληθούν, αφού μόλις εχθές εκλήθησαν να παράσχουν εξηγήσεις οι αρμόδιοι της εταιρείας; Και η ανεξάρτητη –να μην το ξεχνάμε αυτό- αρχή, η οποία έχει ως αποκλειστικό αντικείμενο τη διασφάλιση των επικοινωνιών, ακόμη δεν έχει απαντήσει.
      Θα περιμένουμε, λοιπόν, να απαντήσει η Αρχή και οι κυρώσεις θα επιβληθούν από τα αρμόδια όργανα –αλλά από τα αρμόδια όργανα- και θα είναι εντός των πλαισίων αυτών που λέω. Δεν έχει κανένα νόημα, δηλαδή, να στρεφόμαστε εναντίον του μη αρμοδίου για τη συγκεκριμένη περίπτωση Υπουργού και να λέμε ότι «δεν τον εμπιστευόμαστε» ακόμη και για «καραντίνα», όπως είχατε πει την άλλη φορά. Για όνομα του Θεού τώρα! Αυτό σημαίνει ότι μάλλον κατά του προσώπου του συγκεκριμένου Υπουργού βάλλετε, παρά ενδιαφέρεστε να ψέξετε την Κυβέρνηση για συγκεκριμένες αυτής πράξεις ή παραλείψεις.
      Σας λέω, λοιπόν, ότι αρμόδιο είναι άλλο Υπουργείο. Δεν έχετε παρά να προστρέξετε σ’ αυτό και θα πάρετε την απάντηση.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Για τις επικοινωνίες;
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δύο συνοδοί – καθηγητές από το Λύκειο των Εκπαιδευτηρίων «ΚΑΙΣΑΡΗ ΑΘΗΝΩΝ».
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 42/25/25.1.2006 επίκαιρη επερώτηση των Βουλευτών του ΠΑ.ΣΟ.Κ.  κ.κ. Σταύρου Μπένου, Νικόλαου Σαλαγιάννη, Ιωάννη Βλατή, Εμμανουήλ Όθωνα, Βασίλειου Έξαρχου, Άγγελου Μανωλάκη, Αθανασίας Μερεντίτη, Παναγιώτη Ρήγα, Αλέξανδρου Ακριβάκη, Χρυσής Αράπογλου, Μιλένας Αποστολάκη, Θάνου Μωραϊτη, Φώτη Χατζιμηχάλη, Σωκράτη Κοσμίδη, Βασίλειου Οικονόμου, Κωνσταντίνου Σκανδαλίδη, Απόστολου Κατσιφάρα, Γεωργίου Παπαγεωργίου, Μιχάλη Καρχιμάκη, Ιωάννη Παρασκευά, Στέφανου Τζουμάκα, Κωνσταντίνου Ρόβλια, Αλέξανδρου Παπαδόπουλου, Μιλτιάδη Παπαϊωάννου, Δημητρίου Ρέππα και Φίλιππου Πετσάλνικου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα Κέντρα Εξυπηρέτησης Πολιτών (Κ.Ε.Π.).
      Το λόγο έχει ο πρώτος επερωτών συνάδελφος κ. Σταύρος Μπένος.
      ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, πριν από δύο μήνες η πολιτική ηγεσία του Υπουργείου Εσωτερικών, Δημόσιας Διοίκησης και Αποκέντρωσης παρουσίασε μία έρευνα μεγάλου δείγματος πολιτών, έξι χιλιάδων πολιτών, της εταιρείας «VPRC», που ήταν ένας διθύραμβος πραγματικός για τη λειτουργία των Κέντρων Εξυπηρέτησης Πολιτών. Η αποδοχή των πολιτών ήταν σε ποσοστό πάνω από 90%, πράγμα πρωτοφανές για τη χώρα, αφού ποτέ άλλοτε δεν έχει καταγραφεί αποδοχή σε ποσοστό πάνω από 35% - 40%. Η έρευνα αυτή παρουσιάστηκε προσωπικά από τον κ. Παυλόπουλο και τον κ. Ανδρεουλάκο, που μίλησαν, βεβαίως, πολύ επαινετικά για το θεσμό των Κέντρων Εξυπηρέτησης των Πολιτών. 
      Θα καταθέδω στα Πρακτικά αυτήν την έρευνα. 
      Θα περίμενε κανείς, λοιπόν, μετά από αυτήν την έρευνα, να υπάρχει και μία αντίστοιχη ανταπόδοση, κυρίως, των εργαζομένων στο θεσμό, όλων των εργαζομένων. Γιατί μπορεί η σύλληψη να ήταν καλή, μπορεί η εφαρμογή να ήταν θεαματική, αλλά οι εργαζόμενοι ήταν εκείνοι, οι οποίοι κυριολεκτικά άλλαξαν το κλίμα ανάμεσα στη Δημόσια Διοίκηση και τους πολίτες. Μάλιστα, οι πολίτες εκφράζουν την ελπίδα ότι αυτό το κλίμα μπορεί σιγά-σιγά να μεταλαμπαδευτεί σε όλο το δημόσιο. Αντί, λοιπόν, να περιμένουμε μία επιβράβευση –και δεν κρύβω και τη συναισθηματική μου φόρτιση- αιφνιδιάστηκα από την αντίδραση της ηγεσίας του Υπουργείου Εσωτερικών, Δημόσιας Διοίκησης και Αποκέντρωσης. Ανακοίνωσαν τις διαδικασίες πρόσληψης και μονιμοποίησης των παιδιών που δουλεύουν στα Κ.Ε.Π. και εκεί νιώσαμε μία πολύ μεγάλη έκπληξη. Γιατί με τις διαδικασίες αυτές της μονιμοποίησης, μένουν σε εκκρεμότητα, κύριε Παυλόπουλε και κύριε Ανδρεουλάκο, χίλιοι εργαζόμενοι. 
      Παρουσιάσατε ένα δελτίου Τύπου, όταν πήρατε αυτές τις αποφάσεις. Θα καταθέσω στα Πρακτικά το δελτίο Τύπου.
      Και μέσα από το δικό σας δελτίο Τύπου, αναφέρω τα νούμερα. Για να μην αρχίσουμε διαξιφισμούς επί τη βάσει των αριθμών, επικαλούμαι τους δικούς σας αριθμούς. Σήμερα οι εργαζόμενοι είναι τρεις χιλιάδες είκοσι έξι. Συστήνονται δύο χιλιάδες πεντακόσιες ογδόντα οκτώ θέσεις, που από αυτές προκηρύσσονται δύο χιλιάδες πενήντα πέντε. Από τις δύο χιλιάδες πενήντα πέντε οι εκατόν τρεις θα δοθούν σε προστατευόμενες κατηγορίες. Τελικά η προκήρυξη θα είναι για χίλιες εννιακόσιες πενήντα δύο θέσεις. Γι’ αυτές προϋπόθεση είναι μέχρι 28.2.2006, ο κάθε συμβασιούχος να έχει εικοσιτετράμηνη υπηρεσία. Οι συμβασιούχοι μ’ αυτήν την προϋπόθεση είναι δύο χιλιάδες τετρακόσιοι εξήντα τρεις. Επίσης, μπορούν να πάρουν συμβασιούχους με δεκαοκτάμηνη προϋπηρεσία. Συνεπώς, το σύνολο είναι δύο χιλιάδες επτακόσιες ογδόντα τέσσερις. Αυτές τις χίλιες εννιακόσιες πενήντα δύο θέσεις τις διεκδικούν δύο χιλιάδες επτακόσιοι ογδόντα τέσσερις εργαζόμενοι. 
      Και μία επισήμανση: Έχετε εξαιρέσει, αν δεν κάνω λάθος –αν κάνω λάθος, να με διορθώσετε- και ειδικές κατηγορίες, όπως είναι οι Μουσουλμάνοι και οι Ρωσοπόντιοι, που προσφέρουν πολύ σημαντικές υπηρεσίες και δείχνουν και την ιδιαιτερότητα και την ευαισθησία της πατρίδας μας. Αυτό πρέπει να το διορθώσετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Όχι. Σας το λέω από τώρα. 
      ΣΤΑΥΡΟΣ ΜΠΕΝΟΣ: Συνεπώς, χονδρικά τώρα, από τρεις χιλιάδες περίπου εργαζόμενους, έχουμε πεντακόσιες θέσεις που περικόπτονται και άλλες πεντακόσιες θέσεις που λέτε ότι θα τις προκηρύξετε στο μέλλον.
      Αυτό, αγαπητοί κύριοι Υπουργοί, είναι μια πρωτοφανής δική σας ανακολουθία. Πάλι θα μιλήσω με χαρτιά δικά σας. Έχω εδώ μια παλιά κοινή υπουργική απόφαση, την 1257 –θα την καταθέσω- που την είχατε βγάλει πριν από λίγους μήνες και είχατε συστήσει πολύ περισσότερες θέσεις. Θα την καταθέσω για τα Πρακτικά, για να τη δείτε, αν θέλετε. 
      Επίσης, σε προηγούμενο έγγραφό σας που το υπογράφετε εσείς, κύριε Ανδρεουλάκο –διαβάζω ένα απόσπασμα στο τέλος- λέτε: «Σε κάθε περίπτωση, όμως, οι θέσεις των εργαζομένων θα δοθούν στα Κ.Ε.Π. γειτονικών δήμων», λέτε για τα μικρά Κ.Ε.Π. που λόγω παραγωγικότητας –θα μιλήσουμε παρακάτω γι’ αυτό- θα τα καταργήσετε, «ώστε να μη θιγούν ούτε οι ίδιοι οι εργαζόμενοι ούτε εκείνοι των οποίων η σύμβαση δεν ανανεώθηκε». Εσείς τα λέγατε αυτά. Θα το καταθέσω και αυτό στα Πρακτικά. 
      Εσείς, κύριε Υπουργέ, από τον απολογισμό που κάνατε το 2005, λέτε –θα σας αναφέρω τα δικά σας λόγια από τα δικά σας κείμενα- για τα παιδιά των Κ.Ε.Π.: «Προωθείται εντός του έτους 2005 η σύσταση μονίμων θέσεων για τη στελέχωση των Κ.Ε.Π. από τρεισήμισι χιλιάδες συμβασιούχους, προκειμένου να λήξει η αβεβαιότητα και η ομηρία τους». Δικά σας λόγια είναι αυτά. Και αυτό θα το καταθέτω στα Πρακτικά. Επέλεξα απλώς ορισμένα από τα δικά σας λόγια, πριν από λίγους μόλις μήνες. Τι συνέβη λοιπόν και αλλάξατε;
      Έρχομαι τώρα στο δεύτερο σημείο, για το οποίο σας επερωτούμε. Είναι το κλείσιμο ή η υπολειτουργία πολλών Κ.Ε.Π., κυρίως ορεινών και ακριτικών περιοχών. Ορισμένα τα κλείνετε με το αιτιολογικό ότι είναι δύο Κ.Ε.Π. στο ίδιο νησί, για παράδειγμα. Θα φέρω για παράδειγμα τη Μήλο ή και άλλα νησιά. Έλαβα ένα πλήθος υπομνημάτων, που φαντάζομαι πως θα τα έχετε λάβει και εσείς. Έχω σταχυολογήσει αυτά που θεωρώ ότι είναι τα πλέον αντιπροσωπευτικά. Θα έλεγα ότι μερικά από αυτά είναι σπαρακτικά, όχι αστεία. Θέλω να τα καταθέσω και αυτά στα Πρακτικά. Είναι από το Δήμο των Ψαρών. Στερούμε από τα Ψαρά μια θέση. Είναι, επίσης, από τη Νομαρχιακή Αυτοδιοίκηση Ζακύνθου, όπου στερούμε μια θέση Π.Ε., των δύο αυτών που ξεκίνησαν τη λειτουργία των Κ.Ε.Π.. Είναι από τη Σύμη. Καταργούμε θέση στη Σύμη. Είναι από το Δήμο της Μήλου, όπου με τη θεωρία της δήθεν συγχώνευσης και εδώ καταργούμε θέσεις. Είναι ακόμα από το Δήμο Λαμιέων και είναι και από το Δήμο Αχελώου, ένα μικρό ακριτικό δήμο. 
      Υπάρχει και ένα τρίτο σημείο, που είναι το πλέον αφανές και θέλω εδώ την προσοχή σας, κύριε Υπουργέ. Φαίνεται πως δεν υπάρχει μια σαφής στόχευση για το πού πάτε τα Κ.Ε.Π.. Φαίνεται ότι υπάρχουν μεγάλες ανησυχίες για το μέλλον των Κ.Ε.Π.. Και σας το λέω αυτό -και θέλω να με προσέξετε- με πολύ μεγάλη αγωνία. 
      Ποια είναι τα αίτια, τα οποία οδήγησαν σ’ αυτό το πράγμα; Κατά τη γνώμη μου, τα αίτια είναι δύο. Είστε μόνοι και ανήμποροι, μέσα στο πλαίσιο το κυβερνητικό, όσον αφορά την προώθηση του θεσμού και δεν έχετε αντιληφθεί το βάθος του θεσμού. Και αυτό δεν το λέω εγώ. Θέλω να σταχυολογήσω ορισμένες από τις πράξεις και τους λόγους σας. 
      Όσον αφορά τις πράξεις σας, κατ’ αρχήν, δεν δώσατε μάχη και παραιτηθήκατε από την επέκταση του θεσμού στις δύσκολες υποθέσεις. Τι κάνατε, για παράδειγμα, για τα ασφαλιστικά ταμεία, ώστε να μπουν στα Κ.Ε.Π.; Τι κάνατε για τις επενδύσεις, για τους μετανάστες; Τώρα παίρνουν και τις υποθέσεις των διαβατηρίων. Ποιος είναι ο λόγος να πάνε στο Υπουργείο Δημόσιας Τάξης τα διαβατήρια; Επειδή λέτε ότι η αρμοδιότητα ανήκει εκεί; Ο πολίτης δεν μπορεί να καταθέτει τα δικαιολογητικά στα Κ.Ε.Π. και να διαβιβάζονται; Αυτή είναι η λογική των Κ.Ε.Π.. Φαίνεται ότι δεν το έχετε αντιληφθεί.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Χάνονταν, όμως. 
      ΣΤΑΥΡΟΣ ΜΠΕΝΟΣ: Εγκαταλείψατε τα ακριτικά Κ.Ε.Π., που κυρίως χρειάζονται, γιατί όλο το κράτος έχει αποσυρθεί από εκεί για λόγους οικονομίας. Εμείς είχαμε έρθει σε διαπραγματεύσεις και είχαμε ολοκληρώσει τις διαδικασίες, προκειμένου να μπουν μεγάλες και σημαντικές μονάδες του κράτους, όπως είναι το Ταμιευτήριο, οι υποθέσεις του Ο.Γ.Α., τα Ελληνικά Ταχυδρομεία, ο Ο.Π.Ε.Κ.Ε.Π.Ε., ο ΕΛ.Γ.Α., το Ι.Κ.Α.. Αν είχαν μπει όλοι αυτοί οι οργανισμοί μέσα, θα είχαμε πρόβλημα με τα ακριτικά Κ.Ε.Π.; 
      Επίσης, κάνατε κατά καιρούς διάφορες δηλώσεις. Είχατε δηλώσει εσείς, κύριε Ανδρεουλάκο, ότι τα Κ.Ε.Π. είναι μόδα. Βεβαίως, τα Κ.Ε.Π. είναι μια από τις πιο καινοτόμες υπηρεσίες. Διαβάζω ένα φυλλάδιο του Υπουργείου Οικονομίας: «Τη συναντάς την ψηφιακή Ελλάδα κάθε φορά που αναζητάς πληροφορίες και τη βρίσκεις με εύκολο και γρήγορο τρόπο. Την αισθάνεσαι κάθε φορά που αποφεύγεις τις ουρές, στις δημόσιες υπηρεσίες και τις τράπεζες, επειδή καταθέτεις δικαιολογητικά και πιστοποιητικά μέσα από τα Κ.Ε.Π. ή μέσω του προσωπικού σου υπολογιστή». Θα το καταθέτω και αυτό.
      Θα πρέπει να σας θυμίσω ότι προάγγελος των Κ.Ε.Π. υπήρξε η υπηρεσία 1502, η οποία πήρε παγκόσμιο βραβείο από τον Οργανισμό Ηνωμένων Εθνών, ως καινοτόμος υπηρεσία στην εξυπηρέτηση των πολιτών.
       Κύριε Υπουργέ, είχα διαβάσει στις δηλώσεις σας ότι τα Κ.Ε.Π. είναι μια υπηρεσία «by pass» της διοίκησης. Αυτή είναι η άποψή σας; Για εμάς, τα Κ.Ε.Π. είναι πλήρη υποκαταστήματα του κράτους. Είναι αναπόσπαστο και οργανικό κομμάτι του κράτους. Για πρώτη φορά έχει δημιουργηθεί σύστημα εισροών και εκροών, αλυσίδα παραγωγής των διοικητικών υποθέσεων της χώρας και διαχωρισμός του συστήματος παραγωγής από τη διάθεση των διοικητικών υποθέσεων.
      Τα ΚΕΠ είναι θεσμός που προωθούν ταυτόχρονα τη διοικητική πιστοποίηση, την κωδικοποίηση της νομοθεσίας, την απλούστευση των διαδικασιών και την αυτόματη επικαιροποίηση. Τα Κ.Ε.Π., επίσης, δίνουν νόημα στο πρόγραμμα «Κοινωνία της Πληροφορίας» και συνδέουν το αποτέλεσμα αυτού του προγράμματος με τους πολίτες. Είναι η θρυαλλίδα που μπορεί να γίνει οδηγός για τη διοικητική  μεταρρύθμιση. Και αν θέλετε να σας διατυπώσω και το προσωπικό τελικό μου όραμα, σε μια επίσκεψη του πολίτη, θα πρέπει να δίνεται προθεσμία για τη διεκπεραίωση της υπόθεσής του και αποζημίωση, αν δεν τηρείται αυτή η προθεσμία. Αυτό είναι το τελικό όραμα του Κ.Ε.Π., ένα πλήρες υποκατάστημα του κράτους.
      Τα Κ.Ε.Π., με άλλα λόγια, για να το πω απλά, είναι η δημοκρατία της καθημερινότητας, είναι η δυνατότητα του κάθε πολίτη να έχει ίση πρόσβαση στο κράτος, ανεξάρτητα  από το πού μένει, τι εισόδημα έχει και τι μέσα έχει. Άλλη φράση που είχατε πει: Μετατρέπουμε τα Κ.Ε.Π. σε υπηρεσίες μιας στάσης. Ή μετατρέπουμε τα Κ.Ε.Π. –το έχετε πει πολλές φορές και εσείς, κύριε Υπουργέ- σε κέντρα ολοκληρωμένων συναλλαγών. Μα, από τον ιδρυτικό νόμο, είναι υπηρεσίες μιας στάσης και κέντρα ολοκληρωμένων συναλλαγών, ίσως δεν το έχετε καταλάβει. Ή μετά διατυπώνετε τρία επιχειρήματα, ότι τώρα με την αυτόματη αναζήτηση εγγράφων, με τη διαλειτουργικότητα και το πρόγραμμα σύζευξης –εσείς το είπατε, κύριε Ανδρεουλάκο- σε δέκα χρόνια δεν θα χρειάζονται...
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και  Αποκέντρωσης): ...(Δεν ακούστηκε).
      ΣΤΑΥΡΟΣ ΜΠΕΝΟΣ: Ε, τόσο το έχετε καταλάβει!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και  Αποκέντρωσης): Ελάτε να μου κάνετε φροντιστήριο.
      ΣΤΑΥΡΟΣ ΜΠΕΝΟΣ: Ακούστε, λοιπόν, τώρα. Όσον αφορά την αναζήτηση, αν δείτε κύριοι Υπουργοί, τον ιδρυτικό νόμο του Κ.Ε.Π. –απόσπασμα του οποίου θα καταθέσω- λέει σε κάποιο σημείο: Ελέγχει την πληρότητα των αιτήσεων των πολιτών και σε περίπτωση που για τη διεκπεραίωση της υπόθεσης απαιτούνται δικαιολογητικά, που δεν υποβάλλονται μαζί με την αίτηση, το Κ.Ε.Π. τα αναζητά και τα παραλαμβάνει με οποιοδήποτε πρόσφορο τρόπο από τις αρμόδιες υπηρεσίες. Η αναζήτηση, κύριοι Υπουργοί, αναφέρεται στον ιδρυτικό νόμο.
      Από την άλλη μεριά, όταν αναφέρεστε στη διαλειτουργικότητα και στο ότι οι πολίτες θα παίρνουν, κύριε Ανδρεουλάκο, όπως εσείς πιστεύετε, από το σπίτι το πιστοποιητικό, ένα πρώτο ερώτημα είναι πόσοι  πολίτες θα έχουν υπολογιστές. Σε τι ποσοστό; Ένα δεύτερο ερώτημα είναι το εξής: Εσείς τι πιστεύετε, ότι  οι σύνθετες υποθέσεις θα διεκπεραιώνονται από το σπίτι; Γι’ αυτές τις υποθέσεις που είναι μονοτμηματικές, δηλαδή απλές βεβαιώσεις και πιστοποιητικά, βεβαίως θα υπάρχει on line σύνδεση. Όταν, όμως, είναι σύνθετη υπόθεση, όταν είναι μια αδειοδότηση, όταν είναι επένδυση, όταν είναι η άδεια της πολεοδομίας -γιατί αυτές οι υποθέσεις πρέπει να μπουν στα Κ.Ε.Π.- όταν είναι η σύνταξη του Ι.Κ.Α., θα μπορεί να διεκπεραιώνεται από το σπίτι; Η πρόσωπο με πρόσωπο  επαφή δεν θα χαθεί ποτέ, κύριοι Υπουργοί.
      Ένα παράδειγμα είναι οι τράπεζες. Οι τράπεζες δεν είναι on line συνδεδεμένες; Σταμάτησε ο κόσμος να πηγαίνει στις τράπεζες; Πηγαίνει βεβαίως στα Α.Τ.Μ. για απλές αναλήψεις και καταθέσεις, αλλά για τις σύνθετες τραπεζικές υποθέσεις, δεν πηγαίνει στην τράπεζα; Και υπάρχει και το άλλο επιχείρημά σας, ότι είναι δαπανηρός θεσμός. Ογδόντα εκατομμύρια ευρώ το χρόνο, δαπανηρός θεσμός, δηλαδή όσο στοιχίζει η λειτουργία ενός μεσαίου δήμου της χώρας, του Δήμου Καλαμάτας, Χανίων, Αιγάλεω ή δέκα χιλιόμετρα αυτοκινητόδρομου. Αυτή είναι η ετήσια δαπάνη ενός εκτεταμένου δικτύου χιλίων Κ.Ε.Π..
      Υπάρχει τώρα και το μεγάλο επιχείρημα της παραγωγικότητας. Μιλάτε για πιστοποιημένες διαδικασίες και επί τη βάσει αυτών, κύριε Ανδρεουλάκο, μετράτε την παραγωγικότητα. Έτσι είναι η παραγωγικότητα; Παραγωγικότητα, κύριε Ανδρεουλάκο, είναι και η παροχή της δημόσιας πληροφορίας, που δεν τη μετράτε. Είναι η οργάνωση ειδικών υπηρεσιών, που κάνουν τα ακριτικά Κ.Ε.Π. τις οποίες δεν συμπεριλαμβάνετε. Για παράδειγμα, στέλνουν γέροντες και τους κλείνουν ραντεβού με το Ι.Κ.Α. ή δίνουν εξισωτικές αποζημιώσεις ή δίνουν τουριστικές πληροφορίες. Κάνουν χιλιάδες πράγματα, τα οποία δεν μετρώνται και δεν συμπεριλαμβάνονται στο σύστημα.
      Βεβαίως, αν είχατε νέες υπηρεσίες στα ακριτικά Κ.Ε.Π., όπως σας περιέγραψα τις αγροτικές υπηρεσίες ή τις τουριστικές υπηρεσίες ή τα προγράμματα της Ευρωπαϊκής Ένωσης, τότε πραγματικά θα βλέπαμε πόσο παραγωγικά θα ήταν αυτά τα Κ.Ε.Π.. Είναι, λοιπόν, εντελώς ψευδεπίγραφη η μέτρηση της παραγωγικότητας που κάνετε.
      Εδώ, όμως, χρειάζεται να κάνουμε και ένα ακόμα ποιοτικό βήμα για το μελλοντικό ρόλο των Κ.Ε.Π.. Αγαπητοί κύριοι Υπουργοί, αυτή η παραγωγικότητα, την οποία εμφανίζετε, δεν είναι το ζητούμενο. Δεν είναι το ζητούμενο να αξιολογούμε, δηλαδή μ’ ένα στατικό τρόπο, μέσω των πιστοποιημένων διαδικασιών, την παραγωγικότητα των Κ.Ε.Π.. Το ζητούμενο είναι να αξιολογούμε τις υπηρεσίες του κράτους μέσα από τα Κ.Ε.Π.. Αυτή είναι κυρίως η αποστολή των Κ.Ε.Π., να δούμε δηλαδή πώς ανταποκρίνεται το κράτος στα αιτήματα των πολιτών.  
      Δυστυχώς τα τελικά θύματα είναι οι εργαζόμενοι. Ένα πραγματικά αξιοζήλευτο και αγαπημένο σώμα από τους πολίτες, το πιο αγαπημένο σώμα –φαντάζομαι- εργαζομένων που υπήρξε ποτέ στη Δημόσια Διοίκηση, είναι αυτό που καλείται τώρα να πληρώσει αυτές τις καινοφανείς απόψεις. Έχω ένα πλήθος ψηφισμάτων και της Κ.Ε.Δ.Κ.Ε. και της Ε.Ν.Α.Ε. και των εργαζομένων και θέλω να τα καταθέσω στο Κοινοβούλιο. 
      (Στο σημείο αυτό ο Βουλευτής κ. Σταύρος Μπένος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και θέλω να πω με όλη τη δύναμη της ψυχής μου ότι αυτή η υπόθεση δεν  είναι μόνο μια υπόθεση πολιτική. Κύριοι Υπουργοί, είναι μια υπόθεση βαθύτατα ηθική. Δεν είναι δυνατόν σ’ αυτή την κρίσιμη στιγμή για την ανάπτυξη του θεσμού των Κ.Ε.Π. να πλήττουμε τους πρωταγωνιστές αυτού του θεσμού. Ελπίζω ότι σήμερα θα πάρετε το μήνυμα, κύριε Υπουργέ, και θα κάνετε τις διορθωτικές κινήσεις για να πορευθεί με αισιοδοξία αυτός ο θεσμός για το μέλλον και να μην την πληρώσουν οι εργαζόμενοι γιατί είναι πάρα πολύ άδικο. Δεν είναι μονάχα μια πολιτική εκτροπή είναι και μια ηθική εκτροπή αυτό που πάτε να κάνετε. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Θα ήθελα να γνωστοποιήσω στο Σώμα ότι από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., τον κ. Δημήτρη Ρέππα, έλαβα επιστολή σύμφωνα με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο Βουλευτής κ. Παπαϊωάννου. 
      Επίσης, έλαβα ανάλογη επιστολή από τον Πρόεδρο του Συνασπισμού, κ. Αλαβάνο,  σύμφωνα με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο Βουλευτής, κ. Λεβέντης. 
      Το λόγο έχει ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριοι Υπουργοί, θα πρέπει να συμφωνήσουμε ότι το θέμα των Κ.Ε.Π. δεν προσφέρεται για αντιπαραθέσεις εκτός αν εσείς το θέλετε. Τη σημερινή μας επερώτηση θα πρέπει να την εκλάβετε ως κραυγή αγωνίας για την τύχη των Κ.Ε.Π. και όχι ως αντιπολιτευτική τακτική. Σ’ αυτό θα πρέπει να με πιστέψετε. 
      Είμαστε εδώ για να συνεισφέρουμε και να σας πείσουμε ότι κάνετε μεγάλο λάθος που απολύετε πεντακόσιους εργαζόμενους από τα Κ.Ε.Π.. Θα πρέπει να κάνετε διορθωτικές κινήσεις έτσι ώστε να μην κινδυνέψει και να μην απαξιωθεί ένας θεσμός που τυγχάνει καθολικής και διακομματικής αποδοχής. Και είναι σπάνιοι οι θεσμοί αυτοί. Δώσατε στη δημοσιότητα κάποια μεμονωμένα παραδείγματα για να δικαιολογήσετε την περικοπή των θέσεων εργασίας στα Κ.Ε.Π.. 
      Από την πλευρά του ο σύλλογος εργαζομένων μας δίνει άλλα στοιχεία πραγματικά εντυπωσιακά. Πάνω από δύο εκατομμύρια πρωτοκολλημένες υποθέσεις για το 2005 είναι ο απολογισμός από τα Κ.Ε.Π. όλης της χώρας. Δεν είναι κρίμα να πληγεί ένας θεσμός που εξυπηρετεί πάνω από δύο εκατομμύρια υποθέσεις πολιτών το χρόνο; Ποια άλλη δημόσια υπηρεσία έχει τέτοια απόδοση; Το θεσμό των Κ.Ε.Π. πρέπει να τον δούμε ως την εξέλιξη της Δημόσιας Διοίκησης. Εξέλιξη τόσο τεχνολογική όσο και ποιοτική. Εξέλιξη σε επίπεδο συμπεριφοράς, ταχύτητας και νοοτροπίας. 
      Δεν συμφωνώ με την άποψή σας ότι οι εξυπηρετήσεις των Κ.Ε.Π. θα μειώνονται όσο εξελίσσεται η ηλεκτρονική διακυβέρνηση. Πιστεύω ακριβώς το αντίθετο. Και θα σας πω γιατί. Τα Κ.Ε.Π. θα παρέχουν περισσότερες υπηρεσίες όσο οι τεχνολογικές δυνατότητες της διοίκησης θα αυξάνονται. Εκεί θα προσφεύγουν οι πολίτες για όλα τα θέματα των σχέσεών τους με το δημόσιο και ευρύτερο δημόσιο τομέα. Και ακόμα και αν μετά από αρκετά χρόνια κάθε σπίτι μπορεί να έχει έναν ηλεκτρονικό υπολογιστή αυτό δεν σημαίνει ότι οι συναλλαγές με τη διοίκηση θα μπορούν να γίνονται από το σπίτι του καθενός. Διότι ούτε ο καθένας θα αφιερώνει τον απαιτούμενο χρόνο γι’ αυτόν το σκοπό –διότι απαιτείται κάποιος χρόνος- ούτε θα έχει τις ειδικές γνώσεις ώστε να έχει πρόσβαση στην κάθε υπηρεσία και να εξυπηρετεί τον εαυτό του. Εξάλλου για σύνθετες διοικητικές ενέργειες είναι προφανές ότι θα απαιτείται πάντοτε ένα διοικητικό σημείο αναφοράς για τον πολίτη και αυτό το σημείο θα πρέπει να είναι και θα είναι το Κ.Ε.Π.. 
      Κύριε Υπουργέ, από τους τρεις χιλιάδες εξήντα δύο εργαζόμενους θα προσλάβετε σε πρώτη φάση χίλιους εννιακόσιους πενήντα δύο. Πρέπει να δεσμευθείτε ότι θα αναθεωρήσετε τις αποφάσεις σας, ότι δεν θα γίνουν απολύσεις, ότι όλοι οι υπόλοιποι θα εξακολουθήσουν να εργάζονται και θα προσληφθούν το συντομότερο δυνατό σε χρόνο που τα τυπικά προσόντα τους θα επιτρέπουν τη μονιμοποίησή τους. 
      Εγώ όμως θα σας πρότεινα και κάτι ακόμα, να δεσμευτείτε ότι θα αυξηθεί ο αριθμός των εργαζομένων στα Κ.Ε.Π.. Αυτό θα κάνει καλό και στους πολίτες αλλά και σε εσάς. 
      Δεν επιτρέπεται να αφήσετε Κ.Ε.Π. μ’ έναν εργαζόμενο. Είναι προφανές ότι τα οδηγείτε στο μαρασμό και στην απαξίωση. Δεν επιτρέπεται να αποδυναμώσετε τα Κ.Ε.Π. των δυσπρόσιτων και μειονεκτικών περιοχών, οι κάτοικοι των οποίων βρίσκουν πραγματική βοήθεια μέσα σ’ αυτά.
      Θα μου επιτρέψετε να αναφερθώ στην ιδιαίτερη περιφέρειά μου, στην Καρδίτσα. Περικόψατε δέκα θέσεις εργασίας από τα Κ.Ε.Π. των Δήμων Αργιθέας, Άρνης, Αχελλώου, Ιθώμης, Καλλιφωνίου, Μενελαΐδας, Μουζακίου, Παλαμά, από την κοινότητα Ανατολικής Αργιθέας και από το Κ.Ε.Π. της Νομαρχιακής Αυτοδιοίκησης Καρδίτσας. Μάλλον μας περιποιηθήκατε καλά εμάς!
      Σε διαβεβαιώ, Υπουργέ, ότι έκανες λάθος και στο λέω από προσωπική εμπειρία. Έκανες λάθος διότι όλα αυτά τα Κ.Ε.Π. εξυπηρετούν περιοχές ευαίσθητες και προβληματικές και τις εξυπηρετούν με τον καλύτερο τρόπο. Θα σταθώ ιδιαίτερα σε δύο απ’ αυτά τα Κ.Ε.Π..
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω λίγο χρόνο και από τη δευτερολογία μου με την άδειά σας.
      ΠΡΟΕΔΡΕΥΩΝ (Ιωάννης Τραγάκης): Την άδεια σας τη δίνω αλλά παρακαλώ όταν αναφέρεσθε στον κύριο Υπουργό, να αναφέρεσθε στον πληθυντικό. Εκτός αν είστε τόσο φίλοι που μπορείτε να λέτε και τα μικρά σας ονόματα…
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Ανδρεουλάκο, μου τον επιτρέπετε αυτόν τον ενικό που χρησιμοποίησα; Τον χρησιμοποίησα μόνο για ένα σημείο που αφορά την περιφέρειά μου, θέλοντας να ευαισθητοποιήσω τον κύριο Υπουργό ειδικά γι’ αυτά τα δύο Κ.Ε.Π. που θα πω τώρα διότι υπάρχουν ιδιαίτεροι λόγοι.
      Θέλω να σας πω για το Κ.Ε.Π. του Δήμου Αχελώου. Είναι εγκατεστημένο στο Αργύρι, το είχε εγκαινιάσει ο πρώην Πρωθυπουργός, ο κ. Σημίτης και απέχει εκατόν είκοσι χιλιόμετρα από την πόλη της Καρδίτσας. Ο δήμος είναι ορεινός και δυσπρόσιτος. Το μεγαλύτερο μέρος του οδικού δικτύου είναι χωματόδρομος και μάλιστα με συνεχείς κατολισθήσεις και τον περισσότερο χρόνο είναι αποκλεισμένος είτε από τα χιόνια είτε από τις κατολισθήσεις.
      Αντιλαμβάνεσθε, λοιπόν, τι σημασία έχει το Κ.Ε.Π. γι’ αυτήν την περιοχή. Το Κ.Ε.Π. όμως αυτό το αφήσατε με ένα μόνο εργαζόμενο. Είναι αδύνατον να λειτουργήσει με ένα άτομο και είναι ιδιαίτερα χρήσιμο το Κ.Ε.Π. του Δήμου Αχελώου. Σας επισημαίνω δε ότι το 2005 πρωτοκολλήθηκαν εξακόσιες υποθέσεις και καταχωρήθηκαν τρεις χιλιάδες αιτήσεις περίπου σ’ αυτό το Κ.Ε.Π.. Δεν είναι συνεπώς ένα ανύπαρκτο Κ.Ε.Π..
      Επίσης, θέλω να σας επισημάνω το Κ.Ε.Π. του Δήμου Παλαμά. Ο Δήμος Παλαμά είναι ένας δήμος στον κάμπο. Οι δημότες του στην πλειοψηφία είναι αγρότες και λειτουργεί στο Κ.Ε.Π. αυτό η «Γωνιά του Αγρότη» με δύο υπαλλήλους. Αυτούς τους υπαλλήλους τους περικόπτετε. Δηλαδή ουσιαστικά καταργείτε τη «Γωνιά του Αγρότη». 
      Είναι μεγάλο λάθος, κύριε Υπουργέ, σε έναν κατ’ εξοχήν αγροτικό δήμο…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στη «Γωνιά του Αγρότη» έχουν προσλάβει γεωτεχνικό; Έχουν προσλάβει αρχαιολόγο, έχουν προσλάβει φιλόλογο και ο,τιδήποτε άλλο.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν είμαι πρόχειρος να σας απαντήσω για την ειδικότητα των εργαζομένων, αλλά μπορώ να σας διαβεβαιώσω ότι αυτοί οι υπάλληλοι του Κ.Ε.Π. που ασχολούνται με τη «Γωνιά του Αγρότη» ξέρουν τα θέματα του αγρότη και έχουν εξυπηρετήσει πραγματικά εκατοντάδες αγρότες της περιοχής.
      Η «Γωνιά του Αγρότη» μέσα στο Κ.Ε.Π. με σύγχρονη τεχνολογία όχι μόνο εξυπηρετεί,  αλλά δείχνει το δρόμο σ’ έναν τομέα που αλλάζει εποχή, όπως είναι ο αγροτικός τομέας.
      Διαλέξατε, κύριε Υπουργέ, λάθος πεδίο για να κάνετε οικονομίες. Άλλωστε σ’ αυτά τα δύο χρόνια έχετε δημιουργήσει ένα σωρό άχρηστες υπηρεσίες, νομικά πρόσωπα, επιτροπές αμειβόμενες, συμβούλους κ.λπ., που θεωρώ ότι δεν δικαιολογείται η οικονομία στα Κ.Ε.Π.. Όσα χρήματα και αν δαπανήσει το κράτος για τα Κ.Ε.Π. τόσο περισσότερο όφελος θα υπάρχει για τους πολίτες.
      Μη σας παρασύρουν οι γραφειοκράτες με λάθος στατιστικά στοιχεία. Λειτουργήστε σαν πολιτικός, ακούστε τις φωνές διαμαρτυρίας που έρχονται από όλη τη χώρα και διορθώστε τις αποφάσεις.
      ΠΡΟΕΔΡΕΥΩΝ (Ιωάννης Τραγάκης): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Η Καρδίτσα έχει την τιμητική της, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Γι’ αυτό χαμογέλασα, κύριε συνάδελφε.
      ΝΙΚΟΛΑΟΣ ΣΑΛΑΓΙΑΝΝΗΣ: Εξάλλου μας περιποιήθηκε ιδιαιτέρως ο κ. Ανδρεουλάκος! Έκοψε περίπου το 20% των θέσεων.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάθε άλλο.
      ΝΙΚΟΛΑΟΣ ΣΑΛΑΓΙΑΝΝΗΣ: Το 20% έκοψε.
      Εγώ, όμως, θέλω να πω το εξής: Με τον κ. Ανδρεουλάκο έχουμε πολλές φορές κουβεντιάσει και εδώ, δημόσια και κατ’ ιδίαν. Πάντα έλεγε ότι το πιο ενδιαφέρον, το πιο δυναμικό, το πιο ελπιδοφόρο κομμάτι της Δημόσιας Διοίκησης, όπως είναι σήμερα, είναι τα Κ.Ε.Π. και πως έχει ρίξει όλο το βάρος του πραγματικά στη λειτουργία ενός θεσμού που τον θεμελιώσαμε, τον αναπτύξαμε. Και βέβαια, ο ίδιος έλεγε ότι θα κάνει το παν για να μπορέσει και άλλα προϊόντα, σύνθετα προϊόντα, να τα περάσει μέσα από τα Κ.Ε.Π.. Μάλιστα, πριν από λίγο καιρό ο ίδιος μας έλεγε πως είναι πάνδημη η εκτίμηση των πολιτών, που έρχονται σε επαφή με τα Κ.Ε.Π., για τη λειτουργία τους. 
      Τι είναι, λοιπόν, αυτό που μέσα σε δύο, τρεις μήνες τον έκανε να αλλάξει άρδην την άποψή του; Διότι όλα στην πράξη κρίνονται, όχι στα λόγια. Είναι τάχα το κόστος λειτουργίας των Κ.Ε.Π. απαγορευτικό για τη δυναμική τους πορεία στο μέλλον, που έλεγε ο κ. Ανδρεουλάκος ή ήταν αρκετό ένα νεύμα του Υπουργού Εθνικής Οικονομίας για να κάνει πίσω ο επίμονος κ. Ανδρεουλάκος; 
      Επειδή τον ξέρω από χρόνια, πραγματικά απορώ με τη σημερινή του λογική. Ειλικρινά δεν τον αναγνωρίζω!
      Ας πάμε, λοιπόν, στη λογική του κ. Ανδρεουλάκου. Αναφέρθηκε ο κ. Ανδρεουλάκος στο τι απέδειξαν οι μετρήσεις παραγωγικότητας. Έχω πλήρη αμφιβολία για την επιστημονικότητα κάποιων –μέσα από τα γραφεία τους- που ορίζουν τι σημαίνει πιστοποιημένο προϊόν. Δεν έχουν ιδέα για το ρόλο που παίζουν τα Κ.Ε.Π. στην επαρχία και μάλιστα σε περιοχές που είναι απομακρυσμένες και δυσπρόσιτες. Δεν έχουν ιδέα περί τίνος πρόκειται. Κάθονται στα γραφεία και με κάποια επιστημονικά κριτήρια προσπαθούν να χωρέσουν την πραγματική ζωή μέσα στους κανόνες και τους τύπους που λένε τα βιβλία. 
      Ξέρει ο κ. Ανδρεουλάκος στην Αργιθέα, όπου υπάρχουν τρία Κ.Ε.Π., τρεις δήμοι, που τα αφήνει με έναν υπάλληλο, τι συμβαίνει; Ουσιαστικά τα καταργεί. Πιστοποιημένες εργασίες. Δεν ξέρει, όμως, ότι οι ίδιοι υπάλληλοι μεταβαίνουν στην Καρδίτσα για να μπορέσουν να φέρουν τα «προϊόντα» για τους πελάτες-πολίτες των κατοίκων της Αργιθέας. Και αφήνουν τα Κ.Ε.Π. στην Αργιθέα με έναν υπάλληλο. 
      Είναι καλύτερα και πιο έντιμο να πείτε, «εμείς τα καταργούμε». Είναι πιο έντιμο! Υπάρχει υπηρεσία που να λειτουργεί έτσι και μάλιστα αυτόνομα, όπως τα Κ.Ε.Π., με έναν υπάλληλο; Ε, δεν υπάρχει. 
      Λέτε για τα Κ.Ε.Π. στο Νομό Καρδίτσας όπου υπάρχουν τέσσερις υπάλληλοι Π.Ε., εκ των οποίων οι τρεις δουλεύουν εκεί τριάντα τέσσερις μήνες. Τώρα, λοιπόν, καταργείτε μία θέση και προκηρύσσετε μία άλλη με το νόμο για τα προστατευόμενα μέλη. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόνο στο Νομαρχιακό…
      ΝΙΚΟΛΑΟΣ ΣΑΛΑΓΙΑΝΝΗΣ: Στο Νομαρχιακό. Για την Καρδίτσα λέω. Στο νομό. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν καταργώ θέση. Έβαλα μία για Α.Μ.Ε.Α.. Στις τέσσερις θέσεις θα πάρουν και μία Α.Μ.Ε.Α..
      ΝΙΚΟΛΑΟΣ ΣΑΛΑΓΙΑΝΝΗΣ: Εγώ έχω πάντα ένα ερωτηματικό για το πώς επιλέχθηκαν οι θέσεις που θα προκηρυχθούν με το ν. 1643. Έχω πάντα έναν προβληματισμό. Με κομματικά κριτήρια; Πώς κρίνατε, δηλαδή, πού θα βάλετε μία τέτοια θέση; Θέλω να το καταλάβω.
      Δεύτερον, τι λέτε τώρα για την Καρδίτσα, που κόβετε δέκα θέσεις και αφήνετε τα υπόλοιπα;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στην Καρδίτσα ο νομάρχης είναι της Νέας Δημοκρατίας;
      ΝΙΚΟΛΑΟΣ ΣΑΛΑΓΙΑΝΝΗΣ: Εμένα δεν με ενδιαφέρει τι κάνει ο νομάρχης. Με ενδιαφέρει ποιοι εργάζονται.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Λέτε, «με τι κριτήρια».
      ΝΙΚΟΛΑΟΣ ΣΑΛΑΓΙΑΝΝΗΣ: Τους εργαζόμενους κόψατε. Το νομάρχη να τον κόψετε, αν θέλετε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, σας παρακαλώ μη διακόπτετε.
      ΝΙΚΟΛΑΟΣ ΣΑΛΑΓΙΑΝΝΗΣ: Το νομάρχη να τον κόψετε. Έχετε δίκιο. Και είναι στο κόμμα σας. Να τον κόψετε το νομάρχη. Να μη συνεχίσει. Μιλάμε, όμως, για τους εργαζόμενους στα Κ.Ε.Π. της Καρδίτσας. Δεν μιλάμε για το νομάρχη. 
      Λέω, λοιπόν, το εξής: Κόβετε δέκα εργαζόμενους, δέκα θέσεις. Δεν κόβετε, όμως, μόνο δέκα θέσεις. Δημιουργείτε έναν αλληλοσπαραγμό για τις θέσεις που μένουν. Δεν προκηρύσσετε τις θέσεις ανά δήμο, ανά νομαρχία για να διεκδικήσουν τις θέσεις οι υπάλληλοι που είναι εκεί μέσα. Θα φέρετε υπαλλήλους από παντού. Διεκδικούν τις θέσεις. Μία αβεβαιότητα. Κυριολεκτικά ένας αλληλοσπαραγμός των εργαζομένων στα Κ.Ε.Π..
      Το θεσμό, λοιπόν, αυτό, στον οποίο δίνατε τόσους επαίνους και με τέτοια έπαρση -εσείς ο ίδιος στα δυο χρόνια που είστε Υπουργός- κολακεύατε τους εργαζόμενους για το πόσο καλά λειτουργούσαν, πώς έγινε ξαφνικά και τους μισούς τους πετάτε έξω από τη δουλειά τους και τους άλλους μισούς τους βάζετε σε έναν αλληλοσπαραγμό για το ποιος θα καταλάβει –και αν την καταλάβει- τη θέση; Υπάρχει πλήρης αβεβαιότητα σε όλους. Κανένας δεν είναι σίγουρος ότι θα έχει τη θέση στο Κ.Ε.Π., που δουλεύει σήμερα.
      Κύριε Υπουργέ, θέλω να κλείσω την ομιλία μου λέγοντας το εξής: Η εκτίμησή μου ήταν πάντα ότι στη Δημόσια Διοίκηση δεν φέρατε κανέναν αέρα, καμία πνοή, κανέναν εκσυγχρονισμό. Ο αρχιτέκτονας του νέου συγκεντρωτισμού και του νέου αναχρονισμού στη Δημόσια Διοίκηση είναι ο κ. Παυλόπουλος. Πολιτική είναι η τοποθέτησή μου. Τον εκτιμώ προσωπικά, αλλά λέω ότι δέχθηκε ο ίδιος να παίξει αυτόν το ρόλο. Και τον παίζει.
      Μου λέτε για το κόστος. Έχετε μπαχαλέψει τη Δημόσια Διοίκηση. Έχετε φτιάξει εκατοντάδες επιτροπές, εκατοντάδες συμβούλια και παρασυμβούλια πληρωμένα. Τα Κ.Ε.Π., που δουλεύουν, σας πειράξανε; Αυτά σας πειράξανε; Εκεί σταματήσατε; Εδώ ετοιμάζεστε να πάρετε δέκα χιλιάδες αγροφύλακες. Τα Κ.Ε.Π. σας πειράξανε, που κατά κοινή ομολογία έχουν την εκτίμηση όλων των πολιτών, που σ’ αυτά έχουν προσφύγει; Και αντί να αξιοποιήσετε τη νέα τεχνολογία και τη δυναμική που φέρνουν τα νέα πράγματα για να αλλάξετε, να εμπλουτίσετε τα «προϊόντα» για να είναι πιο σύνθετα τα «προϊόντα» που βάζετε, λέτε ότι η νέα τεχνολογία καταργεί τα Κ.Ε.Π.; Ποιος είναι ο εγκέφαλος που σας είπε ότι αυτή είναι η λογική; Φαίνεται ότι δεν έχετε ενστερνιστεί τη λογική των Κ.Ε.Π. από την αρχή, παρ’ ό,τι εσείς ο ίδιος έχετε πει τόσες φορές γι’ αυτά. 
      Κύριε Ανδρεουλάκο, σας ξέρω και σας εκτιμώ για τον τσαμπουκά που έχετε -διαφωνώ μαζί σας πολιτικά, αλλά εκτιμώ τους ανθρώπους που έχουν μιαν άποψη και τη λένε δημόσια και καθαρά- πρέπει όμως να παραδεχθείτε ότι με ένα νεύμα του κ. Αλογοσκούφη σταματήσατε. Και τώρα προσπαθείτε να ιδεολογικοποιήσετε και να τεκμηριώσετε πολιτικά πράγματα, που εδώ και δύο μήνες δεν τα δεχόσασταν. Αυτό είναι κρίμα και για τη δική σας παρουσία στη Δημόσια Διοίκηση.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, θα αντιληφθήκατε ότι δεν σας διέκοψα καθόλου. Πήρατε και το χρόνο της δευτερολογίας σας. Ευχαριστώ πολύ.
      Ο συνάδελφος κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. Θα πάρω και εγώ το χρόνο της δευτερολογίας μου.
      Κύριε Πρόεδρε, η Νέα Δημοκρατία προεκλογικά διεκήρυσσε σε όλους τους τόνους ότι θα προχωρήσει στην περίφημη επανίδρυση του κράτους, χωρίς βεβαίως τότε κανένας να συνειδητοποιεί τι θα γινόταν ύστερα από είκοσι τρεις μήνες. Θα πρέπει να σας πω ότι ύστερα από είκοσι τρεις μήνες με τις παρεμβάσεις της Κυβέρνησης η εικόνα του υπό επανίδρυση κράτους δεν τιμά τη χώρα μας. Υποβαθμίζει τους θεσμούς και δημιουργεί αισθήματα ανασφάλειας στους πολίτες. Πραγματικά, η εικόνα της Κυβέρνησης τις τελευταίες ημέρες είναι εικόνα κακόφωνης ορχήστρας, που δεν έχει μαέστρο. Γι’ αυτό δικαίως οι πολίτες αισθάνονται ανασφαλείς, δικαίως αισθάνονται απροστάτευτοι και ανησυχούν.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Ήταν γνωστό ότι η επανίδρυση του κράτους, για όσους γνώριζαν την πολιτική ιστορία της Νέας Δημοκρατίας, θα σήμαινε επιστροφή σε ορισμένα συμπτώματα, τα οποία είχαμε ζήσει και στο παρελθόν. Και έφτανε η θεσμοθέτηση της συνέντευξης, προκειμένου να δοθεί η δυνατότητα στους αυλικούς των Υπουργών και των μεγαλοπαραγόντων να έχουν πρόσβαση στη Δημόσια Διοίκηση. Έφτανε μία νομοθετική ρύθμιση ένα βράδυ για να καταργήσει εκατοντάδες διευθυντές δημοσίων υπηρεσιών. 
      Φαίνεται ότι από τον οίστρο της επανίδρυσης, κύριοι Υπουργοί, δεν θα εξαιρέσετε και τα Κ.Ε.Π., τα οποία κατά κοινή ομολογία -με βάση και την έρευνα που παρουσιάσατε- έχουν την αποδοχή της συντριπτικής πλειοψηφίας του ελληνικού λαού, ανεξάρτητα από τις κομματικές προτιμήσεις. Και οφείλετε να παραδεχθείτε ότι ήταν μια εύστοχη επιλογή του ΠΑ.ΣΟ.Κ., ήταν ένα χρήσιμο εργαλείο για την ταχύτερη και καλύτερη εξυπηρέτηση των πολιτών, για την αποφυγή της ταλαιπωρίας και των πολλών μετακινήσεων. Βεβαίως, φάνηκε από την πρώτη στιγμή ότι η Κυβέρνηση αντιμετώπιζε τα Κ.Ε.Π. με προκατάληψη και εχθρική διάθεση.
      Γι’ αυτό υπήρξαν οι ατυχείς δηλώσεις για τη δήθεν μόδα που θα περάσει. Γι’ αυτό συνεχίζονται οι δηλώσεις του τύπου ότι μετά από λίγο καιρό, μετά από λίγα χρόνια τα Κ.Ε.Π. θα είναι άχρηστα. Γι’ αυτό αντί για τη ρύθμιση των εργασιακών θεμάτων με έναν τρόπο που θα δίνει τη δυνατότητα να μην είναι αυτοί σε ομηρία και να αναπτυχθούν πιο γρήγορα τα Κ.Ε.Π., έχουμε περιορισμό και προσπάθεια συρρίκνωσης των θέσεων και ασφυκτικού κεντρικού ελέγχου. 
      Κύριοι Υπουργοί, θα πρέπει σ’ αυτή την Αίθουσα να συμφωνήσουμε τουλάχιστον σε ορισμένα πολύ βασικά πράγματα. Νομίζω ότι συμφωνούν όλοι ότι τα Κ.Ε.Π. είναι ένας θεσμός που έχει την απόλυτη αποδοχή και στήριξη των πολιτών. 
      Μέσα απ’ αυτή τη συζήτηση που είναι συζήτηση κοινοβουλευτικού ελέγχου νομίζω ότι πρέπει να συμφωνήσουμε στο εξής: Κατ’ αρχάς να παραδεχθείτε ότι ήταν μια εύστοχη επιλογή. Δεύτερον, να συμφωνήσουμε ότι έχει δώσει τη δυνατότητα ανάπτυξης μιας πιο φιλικής σχέσης ανάμεσα στο κράτος, στη διοίκηση και τον πολίτη. Μια σχέση χωρίς διαμεσολαβητές. Επιπρόσθετα είναι ένας θεσμός που συμβάλλει και στην καταπολέμηση της διαφθοράς.
      Εμείς θεωρούμε ότι η καταπολέμηση της διαφθοράς στη Δημόσια Διοίκηση δεν μπορεί να γίνει με υψηλές κορώνες και καταγγελίες. Η καταπολέμηση της διαφθοράς στη διοίκηση μπορεί να γίνει με κινήσεις, με ρυθμίσεις, με σχέδιο. Η ίδρυση των Κ.Ε.Π. συμβάλλει στην κατεύθυνση αυτή. 
      Άρα αντί για συρρίκνωση, πρέπει να συζητάμε σ’ αυτή την Αίθουσα για επέκταση των δράσεων που υλοποιούν τα Κ.Ε.Π.. Αντί για μείωση του αριθμού των Κ.Ε.Π., πρέπει να μιλάμε σ’ αυτή την Αίθουσα, για αύξηση του αριθμού των Κ.Ε.Π. ιδιαίτερα στις μεγάλες πόλεις.
      Θα πρέπει να σας πω ότι εσείς με βάση τα στοιχεία της αξιολόγησης σε ό,τι αφορά τα Κ.Ε.Π. στην ύπαιθρο, δεν κάνετε σωστή αξιολόγηση. Γιατί θα πρέπει να ξέρετε ότι ειδικά στην ύπαιθρο αρκετά Κ.Ε.Π. και αρκετοί εργαζόμενοι δουλεύουν και πέραν του προβλεπόμενου ωραρίου. Μάλιστα, προσφέρουν υπηρεσίες τις οποίες δεν μπορούν να προσφέρουν άλλοι οργανισμοί. 
      Δεν θα ήταν θετικό για την ύπαιθρο, για απομακρυσμένα χωριά εκεί που καταργούνται τα ταχυδρομικά γραφεία για παράδειγμα τα Κ.Ε.Π. να μπορούν να παρέχουν υπηρεσίες και εξυπηρέτηση της αλληλογραφίας; Δεν μπορούν να λειτουργούν τα Κ.Ε.Π. στις αγροτικές περιοχές ως θυρίδες της Αγροτικής Τράπεζας εκεί που δεν υπάρχουν υποκαταστήματα; Δεν μπορούν να λειτουργούν ως συμβουλευτικοί σταθμοί για τους αγρότες; Τέλος πάντων, δεν πρέπει να συζητήσουμε σοβαρά πρωτοβουλίες για παροχή υπηρεσιών πιο πολύπλοκων, για παράδειγμα την έκδοση πολεοδομικών αδειών, την έκδοση των συντάξεων; 
      Προς αυτή την κατεύθυνση πρέπει να κινηθούμε και όχι να γυρίσουμε προς τα πίσω. Γιατί πέρα από τις απλές υπηρεσίες πρέπει να δούμε πώς τα Κ.Ε.Π. θα τα εντάξουμε στο συνολικό σύστημα διοίκησης της χώρας. Αν τα βλέπουμε και τα αντιμετωπίζουμε όπως εσείς τα βλέπετε ως by-pass είναι λογικό να οδηγείστε στο συμπέρασμα ότι με την εξέλιξη της ηλεκτρονικής διασύνδεσης των υπηρεσιών θα είναι άχρηστα όπως εσείς λέτε. 
      Εμείς θεωρούμε ότι η προοπτική των Κ.Ε.Π. είναι ελπιδοφόρα. Πρέπει να είναι δυναμική και επιθετική η προσπάθεια. Γιατί έχουμε παραδεχθεί και το αναγνωρίζουν επαναλαμβάνω όλοι οι πολίτες, ότι έχουν αλλάξει τις σχέσεις μεταξύ του πολίτη και της Δημόσιας Διοίκησης.
      Θα πρέπει να σας ρωτήσω αν αυτή η τακτική την οποία έχετε επιλέξει να ακυρώσετε προηγούμενη κοινή υπουργική απόφαση –διότι αυτό κάνατε ουσιαστικά, χωρίς να το ομολογείτε- είναι για οικονομικούς λόγους. Γιατί μέσα σε έξι μήνες έχετε αναιρέσει την υπουργική απόφαση και μειώνετε τις θέσεις; 
      Φαίνεται, λοιπόν, ότι εδώ υπάρχει μια διαφωνία, εκτός αν μας διαψεύσετε, σε σχέση με την προοπτική των Κ.Ε.Π.. Και εμείς δεν μπορούμε να συμφωνήσουμε σε μια προοπτική συρρίκνωσης που εσείς επιλέγετε, γιατί δεν συμφωνεί η Αυτοδιοίκηση, γιατί δεν συμφωνούν οι εργαζόμενοι και είναι λογικό και κυρίως γιατί δεν συμφωνούν οι πολίτες. Και υποτίθεται ότι όλες οι ρυθμίσεις τις οποίες προωθούμε και μέσα από τη Βουλή, μέσα από το διάλογο, έχουν ως στόχο να παρέχουμε καλύτερες υπηρεσίες στους πολίτες. Ε, λοιπόν, με τις ρυθμίσεις σας δεν προχωρείτε προς αυτή την κατεύθυνση και γι’ αυτό εμείς κάνουμε κριτική στις πράξεις της Κυβέρνησης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Καθόλου έκπληκτος δεν αισθάνομαι, κύριε Υπουργέ, για την επίθεση αυτή που ο θεσμός των Κέντρων Εξυπηρέτησης Πολιτών υφίσταται από την Κυβέρνησή σας. Αντιθέτως, νομίζω ότι είναι νομοτελειακή εξέλιξη μιας συγκεκριμένης πολιτικής αντίληψης και μιας πολιτικής που η πολιτική ηγεσία του Υπουργείου Εσωτερικών, εκφράζοντας τις διαχρονικές αξίες και αρχές της παράταξής σας για το διοικητικό σχήμα της χώρας, υπηρετεί, δηλαδή, τις αξίες του συγκεντρωτικού πελατειακού κράτους. Και λέω ότι είναι νομοτελειακή αυτή η εξέλιξη και αναμενόμενη, γιατί είναι προφανές ότι αυτό το «μαγαζί» δεν το στήσατε τζάμπα, αυτό το «μαγαζί» που στήνεται είκοσι τέσσερις μήνες τώρα δεν το στήσατε βέβαια για να μπορεί ο πολίτης να απευθύνεται με αξιοπρέπεια σε καινοτόμους θεσμούς που εξασφαλίζουν στο βαθμό που μπορούν -και είναι στην εξέλιξή του ο θεσμός αυτός αυτήν τη στιγμή- φιλικές υπηρεσίες προς τον πολίτη. Είναι ένας θεσμός που καταργεί την προσωπική διαμεσολάβηση, που καταργεί την αναγκαιότητα να περάσει από το γκισέ του κομματικά τοποθετημένου διευθυντή. Από τη στιγμή που υπάρχει αυτή η κεντρική πολιτική επιλογή, όλα τα υπόλοιπα θα μου επιτρέψετε να πιστεύω ότι είναι προσχηματικά και υποκριτικά. 
      Η κοινωνική καταξίωση βέβαια του θεσμού είναι τέτοια που σας εμποδίζει να βγείτε ευθέως και να τον αμφισβητήσετε. Γι’ αυτό και πίσω και πέρα από τα πολύ ωραία και μεγάλα λόγια και τα κροκοδίλια δάκρυα δεν διστάζετε ταυτόχρονα να υπαινίσσεσθε τη φθίνουσα πορεία του στο μέλλον και να προβαίνετε σε μια σειρά πράξεις με κορυφαία την προκήρυξη των θέσεων που ναρκοθετούν, υποθηκεύουν και δυναμιτίζουν την πορεία του. Τα πρώτα θύματα σ’ αυτήν την επίθεση φαίνονται ότι είναι οι εργαζόμενοι, πεντακόσιοι ή χίλιοι ανάλογα με την ερμηνεία που θα δώσουμε και ανάλογα με την εμπιστοσύνη που θα έχουμε. Και επιτρέψτε μου –μετά συγχωρήσεως- να είμαστε δικαιολογημένα επιφυλακτικοί για τη δέσμευσή σας ότι θα ακολουθήσει η προκήρυξη των υπόλοιπων θέσεων που συστήσατε και δεν προκηρύσσονται σε πρώτη φάση. Τα τελικά όμως θύματα αυτής της πολιτικής θα είναι οι πολίτες και η λειτουργία της Δημόσιας Διοίκησης.
      Θα ήθελα, κύριε Υπουργέ, να με βεβαιώσετε στην ομιλία σας ότι έχετε απόλυτα τη συναίσθηση –και θα πω ένα νούμερο που εμένα όταν το λογάριασα με τρόμαξε- ότι με τη συγκεκριμένη προκήρυξη κλείνετε διακόσια οκτώ Κ.Ε.Π.. Κλείνετε διακόσια οκτώ Κέντρα Εξυπηρέτησης Πολιτών, στα οποία προκηρύσσεται μια θέση. Για εμάς μια θέση σημαίνει καμία θέση. Με το ωράριο που λειτουργούν τα Κ.Ε.Π., όπου ένας εργαζόμενος εξοντώνεται, δεν μπορεί να πάρει άδεια, δεν μπορεί να αρρωστήσει, δεν μπορεί να έχει ένα απρόοπτο, ουσιαστικά, αυτές οι υπηρεσίες καταργούνται εμμέσως και επομένως εγώ θεωρώ και το λέω από αυτό το Βήμα ότι από τα εννιακόσια εβδομήντα οκτώ Κ.Ε.Π. που λειτουργούν σήμερα με αυτή σας την προκήρυξη κλείνετε τα διακόσια οκτώ. 
      Για να φτάσουμε εδώ, βέβαια, υπήρξε ένα χρονικό που αναφέρθηκε ήδη, το οποίο είναι, πραγματικά, εντυπωσιακό. Ήρθατε μόνοι σας το Σεπτέμβριο μήνα και εκδώσατε μια κοινή υπουργική απόφαση που προέβλεπε την προκήρυξη των θέσεων των σήμερα εργαζομένων στα Κ.Ε.Π.. Στη συνέχεια πραγματοποιήσατε και την περιβόητη έρευνα της VPRC, την οποία παρουσιάσατε με ένα διθυραμβικό τρόπο, παρουσία μάλιστα του εκπροσώπου της Κυβέρνησης του κ. Ρουσόπουλου. Αν δεν κάνω λάθος, ήταν η πρώτη φορά που ο κ. Ρουσόπουλος παρίστατο σε συνέντευξη Τύπου και ήταν τότε μέσω των δύο «επανιδρυτών» του κράτους. Λίγες βδομάδες αργότερα το επανέλαβε εν μέσω δύο άλλων Υπουργών που παρουσίαζαν μια άλλη τεράστια «επιτυχία» της Κυβέρνησης. Φοβάμαι ότι οι επιλογές του κ. Ρουσόπουλου σε ποιες συνεντεύξεις παρίσταται είναι μάλλον ατυχείς. Εκεί, λοιπόν, εν χορδαίς και οργάνοις παρουσιάσατε τα ευρήματα της έρευνας που είναι αυτά τα οποία αποδεικνύουν την καταξίωση του θεσμού. Οι συναλλαγές αυξάνονται, οι πολίτες προστρέχουν αθρόα και με διαρκώς αυξανόμενο ρυθμό.
      Μόλις πραγματοποιήσατε αυτόν τον πανηγυρικό, λίγες εβδομάδες αργότερα βγάζετε μια άλλη κοινή υπουργική απόφαση και μειώνετε τις θέσεις. 
      Εσείς μπορεί να έχετε όσα περιθώρια δίνετε στον εαυτό σας, κύριε Υπουργέ, για την αυτοακύρωσή σας και την προσωπική, αλλά και γενικότερα την πολιτική αξιοπιστία σας. Όμως, δεν οφείλει τίποτα ούτε το διοικητικό σύστημα ούτε οι εργαζόμενοι και πολύ περισσότερο ούτε οι πολίτες να υφίστανται αυτές τις παλινωδίες. Προφανώς, υπηρετούν αυτό που εξ αρχής είπα, δηλαδή την επιστροφή με το όποιο πολιτικό κόστος σε πρώτη φάση στο συγκεντρωτικό πελατειακό κράτος.  Τα επιχειρήματα που παρουσιάζετε γι’ αυτήν την επιλογή δεν μπορεί κανείς να τα συζητήσει σοβαρά. 
      Θα αναφέρω πάλι ένα άλλο νούμερο. Για την υψηλού κόστους παροχή υπηρεσίας από τα Κ.Ε.Π. θέλω να σας πω ότι κόβοντας ακόμα και τις χίλιες θέσεις εξοικονομείτε σε ετήσια βάση –χονδρικά θα το πω- περίπου 10-12.000.000 ευρώ, τη στιγμή που έχουμε αποδείξει εδώ μέσα, κύριε Υπουργέ, ότι οι επιτροπές, οι φορείς, οι «αμφορείς», οι κυβερνητικές δομές και οι αμειβόμενες θέσεις, που έχετε συστήσει μέσα στη διετία και πληρώνετε τους κομματικά υμετέρους, υπερβαίνουν τα 100.000.000 ευρώ το χρόνο! Ε, λοιπόν, αν είστε τόσο ακριβοί στα πίτουρα και  φτηνοί στο αλεύρι, είναι δικαίωμά σας! Όμως, η ελληνική κοινωνία σας παρακολουθεί. Δεν είναι αφελής. Συγκρίνει και κρίνει. 
      Όσο δε για τα κριτήρια της περιβόητης παραγωγικότητας, εγώ θα προσθέσω μόνο τούτο: Δείχνει πάλι αυτήν την αντίληψη που εγώ ευθέως λέω ότι υπαγορεύει την πολιτική σας. Βλέπετε, δηλαδή, το θεσμό ως μπακάλικα και τους εργαζόμενους ως πωλητές και μετράτε την παραγωγικότητα με όρους ενός ιδιωτικού παντοπωλείου. Όμως, δεν είναι αυτή η αντίληψη και το πνεύμα του ίδιου του θεσμού. Ούτε οι υπηρεσίες που παρέχει είναι τέτοιες. Αφήστε δε που οι αλχημείες, τις οποίες και επί των από σας προβαλλομένων κριτηρίων έχετε κάνει, είναι προφανείς! 
      Δεν θέλω να παρουσιάσω στοιχεία για το Ρέθυμνο. Η ομάδα διοίκησης έργου των Κ.Ε.Π. στα επίσημα δικά της στατιστικά στοιχεία από τα εννιακόσια εβδομήντα οκτώ Κ.Ε.Π. το Κ.Ε.Π. της Νομαρχιακής Αυτοδιοίκησης Ρεθύμνου το κατατάσσει ανάμεσα στα 166 πρώτα. Για Κ.Ε.Π. νομαρχιών που έχουν πληθυσμό μικρότερο του Ρεθύμνου και είναι στην ίδια κατάταξη παραγωγικότητας πολύ υποδεέστερα συστήνετε παραπάνω θέσεις, ενώ από το Κ.Ε.Π. της Νομαρχιακής Αυτοδιοίκησης Ρεθύμνου καταργείτε μία θέση στην προκήρυξή σας. Τα παραδείγματα και οι αλχημείες που επιχειρήσατε και επί των προβαλλομένων αυτών υποτιθέμενων κριτηρίων είναι πάρα πολλά.
      Εν κατακλείδι, κύριε Υπουργέ, εγώ δεν περιμένω επί της ουσίας τίποτα από την απάντησή σας. Όμως, παρ’ όλα αυτά θα την ακούσω με προσοχή, γιατί, ειλικρινά, πιστεύω ότι υπηρετείτε μια συγκεκριμένη πολιτική. Είναι η αντίληψη της παράταξής σας και εσείς είστε ένα εκτελεστικό -αποτελεσματικό μέχρι στιγμής- όργανο αυτής της πολιτικής. 
      Εμείς είμαστε εδώ, για να κάνουμε αυτό που σας είχα πει στην παρθενική ομιλία μου στη Βουλή, κύριε Παυλόπουλε. Τότε ήταν ο περιβόητος «μήνας του μέλιτος» που διήγατε με το εκλογικό σώμα. Σας είπα ότι θα είμαστε εδώ, όταν θα τελειώσει αυτός ο μήνας του μέλιτος και θα παρουσιαστεί ασυμφωνία χαρακτήρων με τους Έλληνες πολίτες και το εκλογικό σώμα. Πράγματι αυτό κάνουμε. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα ακούσετε τώρα ποιοι είστε και τι τους λέγατε!
      ΠΡΟΕΔΡΕΥΩΝ (Γεώργιος Σούρλας): Το λόγο τώρα έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κυρίες και κύριοι συνάδελφοι, αν και τα περισσότερα σχετικά με την ανάπτυξη της επερώτησης θα τα πει ο αρμόδιος Υφυπουργός κ. Ανδρεουλάκος, ο οποίος έχει αφιερώσει σχεδόν ολόκληρο το κομμάτι της δικής του υπουργικής ζωής σε αυτόν τον θεσμό, επιτρέψτε μου να δώσω ορισμένα στοιχεία σε απάντηση αυτής της επερώτησης, που, ουσιαστικά είναι επερώτηση για τα έργα και τις ημέρες του ΠΑ.ΣΟ.Κ., όπως θα ακούσετε στη συνέχεια.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πάλι; 
      ΝΙΚΟΛΑΟΣ ΣΑΛΑΓΙΑΝΝΗΣ: Άντε πάλι! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαιότατα! 
      Θα σας τα αποδείξω με λίγα λόγια, μιλώντας μάλιστα σε ανθρώπους που παρακολουθούν και γνωρίζουν τι κάνατε. Βεβαίως, καλό είναι να συγκρίνει κανείς τα δικά σας με εκείνα που κάνουμε εμείς.
      Κυρίες και κύριοι συνάδελφοι του ΠΑ.ΣΟ.Κ., εσείς οι οποίοι επερωτάτε την Κυβέρνηση, πρέπει να συνομολογήσετε ένα πράγμα. Πρώτον, ο θεσμός των Κ.Ε.Π. εισήχθη από την κυβέρνηση του ΠΑ.ΣΟ.Κ.. Για να είμαι ακριβέστερος και δικαιότερος με τα πράγματα, ήταν μια ιδέα ενός Υφυπουργού, του κ. Μπένου, ο οποίος έφερε την ίδρυση του θεσμού των ΚΕΠ μέσα σε αυτή τη Βουλή περίπου μόνος. Τη στηρίξαμε και εμείς την εποχή εκείνη. Θυμάμαι την αγόρευση του κ. Βασιλείου, ο οποίος ήταν εισηγητής στη διαδικασία τότε και είναι εδώ.
      Και βεβαίως, ήρθε μια τροπολογία που –το τονίζω- ήταν σημαντική, πλην όμως ατελέστατη, όπως θα πούμε στη συνέχεια. Και από κει και πέρα, όταν θεσμοθετήθηκε η ρύθμιση αυτή, συνολικά, με το ν. 2013/2002, είναι γνωστό ότι χειριστήκατε ως κυβέρνηση το θεσμό των Κ.Ε.Π. επί δύο χρόνια. Και εμείς τον έχουμε χειρισθεί επίσης επί δύο χρόνια.
      Λογικό είναι, λοιπόν, να κάνω αυτήν τη στιγμή μια σύντομη σύγκριση του τι κάνατε δύο χρόνια για τα Κ.Ε.Π. και τι έχουμε κάνει δύο χρόνια για τα Κ.Ε.Π.. Από το 2002, 2003 και κάτι μήνες του 2004 εσείς, και λιγότερο από δύο χρόνια εμείς αυτή τη στιγμή. Και εδώ είναι να δούμε ποιος είναι εκείνος, ο οποίος εργάσθηκε για τα Κ.Ε.Π., γι’ αυτό το χρήσιμο θεσμό, και ποιος, βεβαίως, είναι εκείνος, ο οποίος τον είχε εγκαταλείψει στην τύχη του.
      Και τον είχε εγκαταλείψει στην τύχη του, κυρίες και κύριοι συνάδελφοι, γιατί ο εμπνευστής του θεσμού ως επιβράβευση για τη σημασία του θεσμού, τον οποίον εισήγαγε και για τον οποίον δούλεψε, εκπαραθυρώθηκε από την τότε κυβέρνηση στον επόμενο ανασχηματισμό. Και ο αντικαταστάτης του μόνο τα Κ.Ε.Π. δεν σκέφτηκε, μόνο με τα ΚΕΠ δεν ασχολήθηκε ούτε μία μέρα. Τα εμπνεύστηκε, λοιπόν, ο Σταύρος ο Μπένος. Ως επιβράβευση της έμπνευσης αυτής και του αγώνα που έκανε πήγε σπίτι του. Και ο συνάδελφός του και αντικαταστάτης του ξέχασε ότι υπήρχε ο θεσμός αυτός.
      Ακούστε, λοιπόν, πώς είχαν τα πράγματα την εποχή εκείνη. Πράγματι, θεσμοθετήθηκαν τα Κ.Ε.Π. με το ν. 2013/2002. Και ήταν μια τροπολογία τότε. Την έχω εδώ. Η τροπολογία αυτή ήταν πρωτόλεια. Είχε πολλές ελλείψεις. Και είχε πολλές ελλείψεις, γιατί ο Σταύρος ο Μπένος την έφερε με δική του ιδέα. Και επειδή δεν είχε την επίνευση πάντων, την έφερε έτσι, για να μπορέσει να λειτουργήσει ο θεσμός. Ας τον βάλουμε και βλέπουμε, δηλαδή αφού δεν είχε τη συμπαράσταση.
      Και πράγματι μπήκε. Να δούμε όμως τι έλεγε αυτή η τροπολογία και τι προέβλεπε; Προέβλεπε ένα θεσμό, ο οποίος απλώς στηνόταν. Τίποτα παραπέρα. Ακούστε: Πρώτον, ο θεσμός αυτός ιδρύθηκε χωρίς να υπάρχουν οργανικές θέσεις, ήτοι για πόσες θέσεις μιλάμε και ποιο είναι το καθεστώς αυτών των ανθρώπων. Άλλη μία περίπτωση ομήρων συμβασιούχων εδημιουργείτο, οι οποίοι δεν εγνώριζαν «τι τέξεται η επιούσα». Ιδρύθηκε ο θεσμός, μπήκαν κάποιοι εργαζόμενοι, πώς μπήκαν, πώς προσλήφθηκαν, με ποιες διαδικασίες, ας το αφήσουμε καλύτερα, δεν το κοιτάμε τώρα. Πάντως, αυτοί οι άνθρωποι, όταν μπήκαν, περίπου έλεγαν «πάμε στο άγνωστο με βάρκα την ελπίδα». Αυτό είναι το ένα.
      Εκεί που είναι τα χειρότερα είναι στο τι γινόταν με τα οικονομικά. Ποιοι ήταν οι πόροι εκείνοι με βάση τους οποίους μπορούσαν να λειτουργήσουν τα Κ.Ε.Π.; Και εδώ, κυρίες και κύριοι συνάδελφοι, είναι το εντυπωσιακό. Ακούστε, σύμφωνα με την Έκθεση του Γενικού Λογιστηρίου –θα καταθέσω την τροπολογία, αν και υπάρχει στη Βουλή από την εποχή εκείνη- τη σύνθεση του ποσού, το οποίο επρόκειτο την εποχή εκείνη να δοθεί για τα Κ.Ε.Π., για να καταλάβετε ότι ίδρυε η πολιτεία τα Κ.Ε.Π. -τα ίδρυσε ο Σταύρος ο Μπένος- αλλά επειδή ο κ. Χριστοδουλάκης και το Γενικό Λογιστήριο δεν ήθελαν, σε καμία περίπτωση, να βοηθήσουν προς αυτήν την κατεύθυνση και να πάρουν το κόστος, πέταγαν όλο το βάρος του κόστους λειτουργίας στην Τοπική Αυτοδιοίκηση!
      Να, λοιπόν, τι έλεγε τότε το Γενικό Λογιστήριο, για να καταλάβετε ποια ήταν η πραγματικότητα. Από το σύνολο του κόστους που προέβλεπε το Γενικό Λογιστήριο, ο κρατικός προϋπολογισμός έπαιρνε επάνω του μόνο 5,175 εκατομμύρια ευρώ.
      Οι Οργανισμοί Τοπικής Αυτοδιοίκησης –δηλαδή πέταγε όλο το βάρος στους ΟΤΑ- επρόκειτο να πληρώσουν, σύμφωνα με την έκθεση του Γενικού Λογιστηρίου του Κράτους, ετήσια δαπάνη 100,5 εκατομμύρια ευρώ! Έφτιαχνε, δηλαδή, ο κ. Μπένος Κ.Ε.Π., για τα οποία ως πόντιος Πιλάτος το κράτος ένιπτε τας χείρας του και πέταγε όλο το κόστος στους Ο.Τ.Α., οι οποίοι φυσικά δεν είχαν ρωτηθεί, ούτε αν μπορούσαν να σηκώσουν το βάρος, ούτε πού θα έβρισκαν πόρους για το μέλλον.
      	Έχουμε, λοιπόν, Κ.Ε.Π. που ιδρύθηκαν χωρίς οργανικές θέσεις και χωρίς κανένα συγκεκριμένο νομικό καθεστώς εργαζομένων. Είχαμε Κ.Ε.Π. που ιδρύθηκαν με κόστος που μετεκυλίετο στους Ο.Τ.Α., στους Κ.Α.Π.. Και δεν είναι το πρώτο ελάττωμα της κυβέρνησης του ΠΑ.ΣΟ.Κ.. Τα ίδια έκανε και με τη δημοτική αστυνομία. Εδώ είναι ο κ. Μπένος που ήταν Υπουργός. 
      Δεν είναι αλήθεια ότι όταν έφτιαξαν  τη δημοτική αστυνομία η κ. Παπανδρέου έβγαλε το διάταγμα λέγοντας ότι το κόστος για τη δημοτική αστυνομία το επωμίζεται η Τοπική Αυτοδιοίκηση γιατί είναι δική της αρμοδιότητα και όχι μεταφερόμενη; Άσχετα τώρα αν η Κυβέρνηση Καραμανλή παίρνει το μεγαλύτερο βάρος και γι’ αυτό. Αυτή ήταν η λογική τους, κύριοι συνάδελφοι. Η λογική ήταν: Φτιάχνουμε ένα θεσμό, πετάμε το βάρος και ό,τι θέλει ας γίνει. Ούτε οργανικές θέσεις υπήρχαν, ούτε συγκεκριμένο νομικό καθεστώς υπήρχε, ούτε εξασφαλισμένοι πόροι υπήρχαν, τίποτε απολύτως δεν υπήρχε. Αυτά ήταν τα Κ.Ε.Π. που έφτιαχναν! 
      Υπήρχε και κάτι. Και δεν το λέω προς ψόγο του Σταύρου Μπένου -το έκανε, γιατί έτσι έπρεπε να γίνει- αλλά το λέω, για να δείτε την επιπολαιότητα και την προχειρότητα, αφού ο αντικαταστάτης του δεν είχε, σε καμία περίπτωση, χρόνο να ασχοληθεί μ’ ένα θεσμό, τον οποίο ποτέ δεν σκέφθηκε. 
      Για να γίνουν τα ΚΕΠ, έπρεπε κάποιος να τα στήσει, να τα οργανώσει. Απευθύνθηκε, λοιπόν, τότε το Υπουργείο – γιατί δεν υπήρχε κανένα στοιχείο πρόβλεψης μέσα στη συγκεκριμένη ρύθμιση του τι πρόκειται να γίνει μ’ αυτήν την ιστορία-  σε μία εταιρεία, γίνεται μία σύμβαση. Δεν είχε υπογραφεί καν όταν εμείς αναλάβαμε τα καθήκοντά μας. Η σύμβαση αυτή νομιμοποιήθηκε επί των ημερών μας γραπτώς. Χωρίς καμία λοιπόν γραπτή εγγύηση λειτουργούσαν τα Κ.Ε.Π. μέχρι την εποχή εκείνη. Με σύμβαση η οποία ούτε  είχε περάσει από Ελεγκτικό  Συνέδριο, ούτε είχε ολοκληρωθεί!
      	Τι είδους Κ.Ε.Π. ήταν αυτά που είχαν φτιάξει: «ζωγραφιές στο νερό», για να χρησιμοποιήσω μία έκφραση που χρησιμοποιείται από τους Έλληνες του Πόντου. Πήραν, λοιπόν, ανθρώπους, άρχισαν να λειτουργούν τα Κ.Ε.Π., χωρίς νομικό καθεστώς, χωρίς ολοκληρωμένες συμβάσεις, χωρίς συμβατικό καθεστώς των εργαζομένων, χωρίς εγγύηση των εργαζομένων, με το κόστος πεταγμένο απάνω στους Ο.Τ.Α.. Αυτά έκαναν δύο χρόνια!
      	Τι έγινε στα δύο χρόνια που εμείς τα λειτουργήσαμε; Θα σας το πω, αφού προηγουμένως, αποτιμήσουμε την πρότερη δράση των Κ.Ε.Π.. Ξέρετε ποια ήταν τα στοιχεία, πώς λειτουργούσαν τα Κ.Ε.Π. με βάση τα στοιχεία που έδωσαν όταν εμείς παραλάβαμε τα καθήκοντά μας για το 2003; Παίρνω την τελευταία χρονιά. Αφήνω το 2002 ώσπου να στηθούν. 
      Το 2003, κύριοι συνάδελφοι, αυτά τα Κ.Ε.Π., αυτό το παράπηγμα που είχαν δημιουργήσει –γιατί περί θεσμικού παραπήγματος επρόκειτο και το τονίζω- ακούστε, εσείς που κάνετε την επερώτηση, τι αποτελέσματα είχε. 
      Αριθμός υποθέσεων που είχαν διεκπεραιώσει τα Κ.Ε.Π.  ολόκληρο το 2003: τετρακόσιες είκοσι τρεις χιλιάδες επτακόσιες πενήντα εννέα και εξυπηρετηθέντες πολίτες μέσα στο 2003 τριακόσιες πενήντα έξι χιλιάδες οκτακόσιοι εβδομήντα δύο.
      Καταθέτω στα Πρακτικά της Βουλής και την τροπολογία, για να ξέρουν οι συνάδελφοι ποια ήταν η ρύθμιση που είχε γίνει την εποχή εκείνη.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όταν αναλάβαμε τα καθήκοντά μας, πρώτα-πρώτα εγώ ο ίδιος, σε συνεργασία με τον κύριο Πρωθυπουργό αναθέσαμε σε ένα Υφυπουργό να ασχοληθεί μ’ αυτόν το θεσμό, στον κ. Ανδρεουλάκο, ο οποίος τα πήρε όλα επάνω του, αναγνωρίζοντας την τεράστια σημασία του θεσμού. Και ξέρετε όλοι, κύριοι συνάδελφοι, ότι δεν υπήρξε ευκαιρία για ευκαιρία που να μην πω μέσα σ’ αυτήν την Αίθουσα ότι ο θεσμός των Κ.Ε.Π. δημιουργήθηκε από την προηγούμενη κυβέρνηση, ότι ο θεσμός των Κ.Ε.Π. ήταν μία έμπνευση του Σταύρου Μπένου. Το είπα και μάλιστα μέχρι παρεξηγήσεως. Πολλοί μου καταλόγισαν ότι το έλεγα αυτό λόγω της φιλικής μου σχέσης από τα παιδικά μας χρόνια με το Σταύρο Μπένο, κάτι  που δεν είχε καμία σχέση. Αλλά το έλεγα, γιατί ο άνθρωπος έκανε την προσπάθεια αυτή και αφέθηκε μόνος του.
      Ποια ήταν η στάση μας όταν αναλάβαμε αυτό το θεσμό; Καταλαβαίνοντας την τεράστια σημασία του, ότι όσο καιρό δεν καταπολεμούμε την γραφειοκρατία διά άλλων μεθόδων, όσο καιρό η ηλεκτρονική διακυβέρνηση δεν ολοκληρώνεται, ο θεσμός των Κ.Ε.Π. είναι εκείνος ο οποίος απαλλάσσει το κράτος και τον πολίτη από τη γραφειοκρατία. Είπαμε ότι ο θεσμός αυτός πρέπει να στηριχθεί άμεσα, θεσμικά και οικονομικά και πρέπει να μετεξελιχθεί.
      Αυτό που είπαμε για Κέντρα Ολοκληρωμένων Συναλλαγών είναι γιατί η έννοια του Κέντρου Ολοκληρωμένων Συναλλαγών σημαίνει τούτο για τα Κ.Ε.Π.: Ότι πρέπει να εμπλουτιστούν και με διαδικασίες που σήμερα προϋποθέτουν πέρασμα από περισσότερες υπηρεσίες, ακόμα και σε θέματα αναπτυξιακά, ώστε να μπορούμε μέσα από τα Κ.Ε.Π. να εκδίδουμε και διοικητικές πράξεις. Έτσι ώστε η συναλλαγή, όπου είναι σύνθετη, να γίνεται ολοκληρωμένα μέσα από τα Κ.Ε.Π.. Να γίνεται, δηλαδή, υπηρεσία μιας τάσης για κάθε είδους συναλλαγή, ακόμα για εκείνες που είναι, ιδιαιτέρως, σύνθετες σήμερα.
      Αυτό είναι το όραμα που έχουμε στο μυαλό μας να κάνουμε. Τι κάναμε; Δεν είναι τυχαίο, κυρίες και κύριοι συνάδελφοι, ότι ο πρώτος νόμος που ψηφίσαμε –και μάλιστα η διάταξη αυτή ψηφίστηκε από το ΠΑ.ΣΟ.Κ.- ήταν ο ν.3242, το Μάιο του 2004, δύο μήνες αφότου αναλάβαμε τα καθήκοντά μας, για να διαμορφώσουμε το θεσμικό πλαίσιο που οι διάδοχοι του κ. Μπένου δεν έφτιαξαν. Γιατί υπήρχε μόνο εκείνη η τροπολογία. 
      Για πρώτη φορά φτιάχνουμε το ολοκληρωμένο θεσμικό πλαίσιο των Κ.Ε.Π., δηλαδή πώς θα λειτουργήσουν θεσμικά, πώς θα υπογραφεί η σύμβαση που έπρεπε να είχε υπογραφεί, πώς από εκεί και πέρα θα διαμορφωθεί το καθεστώς των εργαζομένων. Ακολούθησαν άλλοι δύο σημαντικοί νόμοι, ο ν.3260 και ο ν.3320. Συνολικά, κύριοι συνάδελφοι, μέσα σε δύο χρόνια, ψηφίσαμε τρεις νόμους, ενώ υπήρχε μια απλή τροπολογία που είχε ψηφιστεί και τίποτα παραπέρα και ήταν όλα στον αέρα. 
      Θα θυμηθεί ο κ. Μπένος ότι εγώ, ως Κοινοβουλευτικός Εκπρόσωπος, είχα υποβάλλει δύο ερωτήσεις μέσα σ’ αυτήν τη Βουλή για Κ.Ε.Π. που έκλειναν, όχι γιατί ήθελε η τότε κυβέρνηση να τα κλείσει, αλλά γιατί δεν υπήρχαν χρήματα, αφού οι Οργανισμοί Τοπικής Αυτοδιοίκησης στους οποίους πέταξαν την όλη ευθύνη δεν είχαν χρήματα να πληρώσουν. Δύο ερωτήσεις έκανα εγώ μέσα σ’ αυτήν την Αίθουσα για Κ.Ε.Π. που έκλειναν επί ΠΑ.ΣΟ.Κ., που μόλις είχαν πρωτοδημιουργηθεί γιατί δεν είχαν οι Δήμαρχοι να τα πληρώσουν. 
      Ψηφίσαμε, λοιπόν, τρεις νόμους με την επίνευση του ΠΑ.ΣΟ.Κ., τους νόμους 3242, 3260, 3320. Και εκεί ολοκληρώνεται το καθεστώς, το θεσμικό, το οικονομικό, όπως και το καθεστώς των εργαζομένων. Τι κάναμε πρώτα απ’ όλα; Διαμορφώσαμε το θεσμικό καθεστώς, ώστε και η σύμβαση με βάση την οποία λειτουργούν σήμερα τα Κ.Ε.Π. να είναι απολύτως νόμιμη και να είναι στο διηνεκές, να μην είναι στον αέρα. 
      Δεύτερον, σε επίπεδο οικονομικό –το λέω για το συνάδελφο και φίλο μου κ. Σταύρο Μπένο- ενώ μπορούσαμε να τα αφήσουμε στους Οργανισμούς Τοπικής Αυτοδιοίκησης -όπως ακριβώς έκανε ο κ. Χριστοδουλάκης με την έκθεση του Γενικού Λογιστηρίου του Κράτους- ο κρατικός προϋπολογισμός πήρε πάνω από το 90% στους ώμους του, για να μην υπάρχει το πρόβλημα της αφαίρεσης πόρων από την Τοπική Αυτοδιοίκηση και να μην υπάρχει αγωνία στους εργαζόμενους ότι πρόκειται να μην πληρωθούν, όπως δεν πληρώνονταν –το τονίζω- σε δύο, τουλάχιστον περιπτώσεις που εγώ είχα κάνει ερώτηση μέσα σ’ αυτήν τη Βουλή.
      Το τρίτο και το κυριότερο είναι ότι φτιάξαμε το καθεστώς των εργαζομένων. Οργανικές θέσεις που θα καλυφθούν μετά από προκήρυξη, αλλά με ποια μοριοδότηση, κυρίες και κύριοι συνάδελφοι; Και αυτό είναι απαράδεκτο από την πλευρά των συναδέλφων του ΠΑ.ΣΟ.Κ., όταν λένε στους εργαζόμενους –τάχα με την επερώτηση που κάνουν- ότι τους κάνουν τους καλούς, εκείνοι που στην κυριολεξία τους είχαν αφήσει στον αέρα. 
      Μοριοδότηση 55%! Ουδέποτε έχει δοθεί στη θεσμική ιστορία, στο πλαίσιο της μοριοδότησης για διαγωνισμούς είτε μέσω είτε εκτός Α.Σ.Ε.Π., τέτοια μοριοδότηση, που είναι μάλιστα στα όρια της συνταγματικότητας -το τονίζω ξανά αυτό- γιατί επιτρέπει σε αυτούς που εργάζονται να έχουν τον πρώτο λόγο. Δικαίως τη δώσαμε. Δεν τους κάναμε χάρη. 
      Δικαίως τους δώσαμε αυτήν τη μοριοδότηση. Γιατί; Γιατί είναι άνθρωποι οι οποίοι ανεξαρτήτως πώς προσλήφθηκαν και με ποια κριτήρια –δεν θα ήθελα να γυρίσω εκεί, αλλά αν το σκαλίσουμε θα έχει ενδιαφέρον να το δείτε- εργάστηκαν, απέκτησαν εμπειρία. Και τα Κ.Ε.Π. στηρίζονται στην εμπειρία των ανθρώπων. Στηρίζονται σε εκείνους που έχουν εργαστεί σε αυτά και ξέρουν, ακόμη και προσωπικά -ιδίως στις μικρές περιοχές, στις απομακρυσμένες περιοχές- τους ανθρώπους και τις ανάγκες τους.
      Οργανικές θέσεις, μοριοδότηση, επίλυση του οικονομικού ζητήματος, θεσμοθέτηση όλων των Κ.Ε.Π.! Έτσι λύθηκε το πρόβλημα. Ξεκινάμε το διαγωνισμό, ο οποίος γίνεται μέσω Α.Σ.Ε.Π.. Επειδή ρωτήθηκα από τη Κ.Ε.Δ.Κ.Ε. και την Ε.Ν.Α.Ε. για ποιο λόγο δεν γίνεται από κάθε δήμο ή κάθε νομαρχία, όπως μπορεί να γίνει, αλλά γίνεται κεντρικά αυτός ο διαγωνισμός μέσω μοριοδότησης, απάντησα: Κύριε Μπένο –γιατί εσείς γνωρίζετε καλύτερα- αν άφηνα κάθε Οργανισμό Τοπικής Αυτοδιοίκησης να κάνει τη μοριοδότηση και από εκεί και πέρα να πάει για έλεγχο στο Α.Σ.Ε.Π., τότε θα μπορούσαμε να αργήσουμε πολύ. Γιατί ξέρετε ότι οι ρυθμοί είναι διαφορετικοί, ενώ το Α.Σ.Ε.Π. το κάνει με ενιαίο τρόπο για ολόκληρη την Ελλάδα.
      Και αυτοί οι άνθρωποι οι οποίοι εργαζόντουσαν, που έχουν μοριοδότηση 55%, αυτοί οι άνθρωποι, πραγματικά, μπαίνουν μέσα στα Κ.Ε.Π. και ξέρουν ότι εργάζονται σε οργανική θέση και έχουν μπροστά τους μια σταθερότητα στη δουλειά τους.
      Το αποτέλεσμα των ενεργειών που κάναμε –και αυτό είναι αδιάψευστο, γιατί τα στοιχεία είναι εδώ και δεν μπορείτε να τα αμφισβητήσετε- είναι το εξής. Ακούστε, λοιπόν, τι πετύχαμε μέσα σ’ αυτά τα δύο χρόνια. Είπα: Δύο χρόνια το ΠΑ.ΣΟ.Κ., δύο χρόνια εμείς. Σας το τόνισα, για το θυμάστε. Το 2003, οι συναλλαγές, –το λέω, για να μείνει- αριθμός υποθέσεων: τετρακόσιες είκοσι τρεις χιλιάδες επτακόσιες πενήντα εννιά υποθέσεις το ΠΑ.ΣΟ.Κ. το 2003 και οι εξυπηρετούμενοι πολίτες ήταν τριακόσιες πενήντα έξι χιλιάδες οκτακόσιοι εβδομήντα δύο. Ένα χρόνο μετά, το 2004, μόλις αναλάβαμε τα καθήκοντά μας και άρχισε αυτή η προσπάθεια, συν το ότι προστίθενται, όπως θα σας πει ο κ. Ανδρεουλάκος, τόσες άλλες συναλλαγές, -έτσι για να μένουν οι συγκρίσεις και οι κρίσεις, που έλεγε ο συνάδελφος κ. Όθωνας προηγουμένως- κύριοι συνάδελφοι, το 2004 επί των ημερών μας –επαναλαμβάνω- μόνο μέσα σε μία χρονιά ο αριθμός των υποθέσεων που διεκπεραιώθηκαν από τα Κ.Ε.Π. σε σχέση με τις περίπου τετρακόσιες είκοσι τρεις χιλιάδες που είχατε εσείς , είναι ένα εκατομμύριο εξακόσιες σαράντα τρεις χιλιάδες τριακόσιες δεκατρείς. Τετραπλασιασμός! Και οι εξυπηρετούμενοι πολίτες ήταν ένα εκατομμύριο τριακόσιες δεκαέξι χιλιάδες πεντακόσιοι πέντε. Τέσσερις φορές παραπάνω οι υποθέσεις και οι εξυπηρετούμενοι πολίτες σ’ έναν χρόνο! Και πάμε και στο 2005. Στο 2005, αριθμός υποθέσεων: δύο εκατομμύρια τριακόσιες πέντε χιλιάδες εκατόν ενενήντα πέντε και εξυπηρετούμενοι πολίτες: ένα εκατομμύριο πεντακόσιοι είκοσι επτά χιλιάδες πεντακόσιοι δεκαέξι. Αυτή είναι η απάντηση της Κυβέρνησης Καραμανλή, της Κυβέρνησης της Νέας Δημοκρατίας, της δουλειάς που έκανε ο Αποστόλης Ανδρεουλάκος. Από τις τετρακόσιες είκοσι τρεις χιλιάδες που σ’ ένα χρόνο διεκπεραίωναν το 2003, επί των ημερών σας, δύο εκατομμύρια υποθέσεις διεκπεραίωσαν το 2005. Αυτά είναι τα Κ.Ε.Π. που φθίνουν επί των ημερών της Κυβέρνησης Καραμανλή; 
      ΕΜΜΑΝΟΥΗΛ ΟΘΩΝΑΣ: Εσείς το λέτε ότι φθίνουν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτά είναι; Εσείς λέγατε ότι πάνε για απαξίωση τα Κ.Ε.Π.. Εσείς τα απαξιώνατε, γιατί δεν πιστέψατε ποτέ αυτό που έκανε ο Σταύρος Μπένος, γιατί τα αφήσατε όλα στον αέρα, γιατί δεν τα σκεφθήκατε, δεν σας ενδιέφερε. Έναν άνθρωπο τον ενδιέφερε και τον πετάξατε έξω στον ανασχηματισμό τότε. Αυτή ήταν η συμπεριφορά σας. 
      ΕΜΜΑΝΟΥΗΛ ΟΘΩΝΑΣ: Τι λέτε τώρα, κύριε Υπουργέ…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):.. και γι’ αυτό διερωτάται ο άνθρωπος την ημέρα εκείνη, όταν έφευγε, στη συνέντευξη που τη θυμάμαι ακόμη και τώρα. Αυτή ήταν η συμπεριφορά σας για τα Κ.Ε.Π..
      Και το τονίζω ότι εμείς- και το λέω προς όλους τους ανθρώπους- έναντι εκείνων που τους άφησαν όμηρους συμβασιούχους, με πόρους που τους πέταγαν στην Τοπική Αυτοδιοίκηση, χωρίς συγκεκριμένο νομικό καθεστώς, τους έχουμε διασφαλίσει το θεσμικό καθεστώς, τους οικονομικούς πόρους, τη μονιμότητα των θέσεών τους, που είναι οργανικές, και προχωράμε στις προκηρύξεις. Σε πρώτη φάση, με τα στοιχεία που σας έδωσε ο κ. Ανδρεουλάκος, προκηρύχθηκαν αυτές οι θέσεις. Θα προκηρυχθούν και άλλες θέσεις. 
      Στο μεταξύ υπήρξε ένα κομμάτι των θέσεων που δόθηκαν σε Α.Μ.Ε.Α.. Το ερώτημα είναι: Έχει αντίρρηση το ΠΑ.ΣΟ.Κ. ότι πρέπει σε ορισμένες περιπτώσεις να προτιμηθούν τα άτομα με ειδικές ανάγκες; Να βγει να το πει. Και σε ό,τι αφορά τους ανθρώπους που εργάζονται τους λέω –και το λέμε και θα το τονίσει και ο κ. Ανδρεουλάκος με στοιχεία- ότι μέχρι το τέλος της διαδικασίας θα προκηρυχθούν και άλλες θέσεις. Και όσοι ακόμη μέχρι τότε, μέχρι να καταλάβουν τις θέσεις αυτές, βρίσκονται εκεί, θα εξακολουθήσουν να υπηρετούν με το συμβατικό καθεστώς, το οποίο εν τω μεταξύ έχουμε ρυθμίσει. Στόχος μας είναι τα Κ.Ε.Π. να λειτουργήσουν στο ακέραιο, οι εργαζόμενοι που εργάζονται να μη χάσουν τη δουλειά τους. Οι εργαζόμενοι αυτοί έχουν όλη τη δυνατότητα, μέχρι να γίνει η επόμενη προκήρυξη την άνοιξη, να αυξήσουν την αποδοτικότητα των Κ.Ε.Π. λόγω των νέων «προϊόντων» τα οποία υπάρχουν και πρέπει να εξυπηρετήσουν τους πολίτες. Και είμαστε εδώ, όταν θα ολοκληρωθεί η διαδικασία –γιατί, ξέρετε, θα ολοκληρωθεί η διαδικασία μέσα στο 2006- να κάνουμε στο τέλος του 2006 έναν απολογισμό με όλους τους εργαζομένους παρόντες, εφόσον το θέλουν, και να έχουμε συζητήσει εδώ για το τι έγινε επί των ημερών του ΠΑ.ΣΟ.Κ. και τι θα έχουμε κάνει εμείς.
      (Χειροκροτήματα από την πτέρυγα της Νέας Δημοκρατίας)
      Και τότε είμαι βέβαιος ότι κανένας δεν θα μπορέσει να παίξει ούτε με την αγωνία των ανθρώπων, ούτε είναι δυνατόν να παίξει με τον πόνο των ανθρώπων. Γιατί άλλοι είναι εκείνοι – το τονίζω- σ’ όλο το φάσμα των συμβασιούχων, που τους κουβάλαγαν ομήρους στις εκλογές χωρίς να γνωρίζουν «τι τέξεται η επιούσα». Αυτή η Κυβέρνηση, επειδή ακριβώς συλλογίζεται τον πόνο και την αγωνία των ανθρώπων, τους εξασφαλίζει ένα μέλλον το οποίο είναι συναρτημένο με την τεράστια σημασία των Κ.Ε.Π. και τις μεγάλες υπηρεσίες, τις οποίες προσφέρουν στους Έλληνες πολίτες. 
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και πέντε συνοδοί-δάσκαλοι από το 7ο Δημοτικό Σχολείο Βόλου Μαγνησίας.
      Η Βουλή τους καλωσορίζει και εγώ προσωπικά αφού είναι από την πόλη μου!
      (Χειροκροτήματα από όλες τις πτέρυγες της Βουλής)
      Επίσης οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Δημόσιας Τάξης κατέθεσαν σχέδιο νόμου: «Κύρωση της σύμβασης για την εκτύπωση εντύπων αυτοκόλλητων θεωρήσεων εισόδου και άλλες διατάξεις». 
      Παραπέμπεται στην αρμόδια Διαρκή Επιτροπή. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λογο παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα αλλάξουμε την κοινοβουλευτική τάξη;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν υπάρχει πρόβλημα κατά τον Κανονισμό. Εγώ δεν πήρα όλο το χρόνο μου. Θα μιλήσει και ο κ. Ανδρεουλάκος για λίγο και μετά θα μιλήσει και ο κ. Παπαϊωάννου. 
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριοι συνάδελφοι.
      Μπορεί να πάρει το λόγο ο κύριος Υφυπουργός…
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, προφανώς, αλλά αλλάζουμε πλέον μία κοινοβουλευτική πρακτική. Θέλετε να την αλλάξετε; Δικαίωμά σας. Τόσα έχετε κάνει! 
      ΠΡΟΕΔΡΕΥΩΝ (Γεώργιος Σούρλας): Δεν θέλω να αλλάξω τίποτε…
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν μας εκπλήσσετε πλέον…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ολοκλήρωσα το χρόνο μου κύριε Παπαϊωάννου, ακριβώς για να έχει χρόνο και ο κ. Ανδρεουλάκος. 
      ΜΙΛΤΙΑΔΗΣ ΠΑΠΑΪΩΑΝΝΟΥ: …αλλά δεν θα ακούσετε τους Κοινοβουλευτικούς Εκπροσώπους;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα απαντήσετε, δεν σας στερούμε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ είμαι τόσα χρόνια εδώ και ξέρω ότι αυτή είναι η διαδικασία.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν σας στερούμε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Την αλλάζει ο κ. Παυλόπουλος μόνος του. Εντάξει. Αποφασίστε το. 
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, δεν θέλω να αλλάξω τίποτε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς τον ψηφίσατε τον Κανονισμό και αυτά λέει ο Κανονισμός. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αποφασίστε. Συνεχίστε έτσι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς τον ψηφίσατε!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ και εσείς κύριε Παπαϊωάννου, ακούστε το Προεδρείο τώρα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Έχετε μετατρέψει τη Βουλή σύμφωνα με τις επιθυμίες της Κυβέρνησης. Συνεχίστε! 
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, δεν είναι δικό σας θέμα μόνο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς. Απλούστατα αυτό λέγεται αυταρχισμός, κύριοι. Συνεχίστε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς ψηφίσατε τον Κανονισμό, εφαρμόστε τον!
      ΜΙΛΤΙΑΔΗΣ ΠΑΠΑΪΩΑΝΝΟΥ: Συνεχίστε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παπαϊωάννου, μάθετε να σέβεστε τον Κανονισμό. 
      ΠΡΟΕΔΡΕΥΩΝ (Γεώργιος Σούρλας): Το Προεδρείο δεν θέλει να αλλάξει τίποτε. Ο Κανονισμός το επιτρέπει, αν θέλει να μιλήσει τώρα ο κύριος Υφυπουργός. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επιμένετε;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας, Διοίκησης και Αποκέντρωσης): Μάλιστα, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλει να μιλήσει.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας, Διοίκησης και Αποκέντρωσης): Τι χρόνο έχω κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάνννου, ο Κανονισμός το επιτρέπει…
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς!
      ΠΡΟΕΔΡΕΥΩΝ (Γεώργιος Σούρλας): …έχετε δίκιο όμως ότι είθισται…
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, έτσι κυβερνάει η Νέα Δημοκρατία αυταρχικά…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άρα είναι αυταρχικός ο Κανονισμός που ψηφίσατε!
      ΜΙΛΤΙΑΔΗΣ ΠΑΠΑΪΩΑΝΝΟΥ: Έτσι κυβερνάει η Νέα Δημοκρατία!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να τα πείτε του κ. Κακλαμάνη αυτά!
      ΜΙΛΤΙΑΔΗΣ ΠΑΠΑΪΩΑΝΝΟΥ: Έτσι κυβερνάει η Νέα Δημοκρατία! Συνεχίστε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άρα λέτε αυταρχικό τον Κανονισμό του κ. Κακλαμάνη!
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, έχετε δίκιο ότι είθισται να γίνετε αυτό, αλλά επικαλούμενος τον Κανονισμό μπορεί να μιλήσει. Άλλωστε πάνω από μένα και από όλους είναι ο Κανονισμός!
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο για δεκατρία λεπτά που είναι και ο χρόνος της δευτερολογίας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας, Διοίκησης και Αποκέντρωσης): Κυρία και κύριοι συνάδελφοι, ο θεσμός των Κ.Ε.Π. είναι ένας καινοτόμος θεσμός, ο οποίος πολλά έχει προσφέρει στον τομέα της εξυπηρέτησης των πολιτών. Είναι ένα εκτεταμένο δίκτυο χιλίων επτά Κ.Ε.Π. αυτήν τη στιγμή, συμπεριλαμβανομένου του Κ.Ε.Π. του Υπουργείου Εξωτερικών που ξεκινάει τη λειτουργία του τη Δευτέρα, ένα δίκτυο διανομής πληροφοριών, υπηρεσιών και προϊόντων. Και δεν είναι μόνον ότι εξυπηρετεί τον πολίτη, διότι πηγαίνει η Δημόσια Διοίκηση κοντά στον πολίτη, αντί να τρέχει ο πολίτης στην Δημόσια Διοίκηση, αλλά συμβάλει τα μέγιστα και στον περιορισμό της μικροδιαφθοράς, διότι ο πολίτης δεν έχει ανάγκη να πάει εκεί που μπαίνει η υπογραφή, στην κλασική δημόσια υπηρεσία. Πηγαίνει στο Κ.Ε.Π. της γειτονιάς του και διαμεσολαβεί το Κ.Ε.Π. της γειτονιάς του για να εξυπηρετηθεί.
      Βεβαίως, για να λέμε τα πράγματα με το όνομά τους, μόνο εμείς και η Πορτογαλία, κύριε Μπένο, έχουμε αυτό το θεσμό. Η Πορτογαλία, αν δεν κάνω λάθος, κύριε συνάδελφε, έχει περίπου τριάντα Κ.Ε.Π.. Θα συμφωνούσα, κύριε Μπένο και αγαπητοί λοιποί συνάδελφοι του ΠΑ.ΣΟ.Κ., και θα προσυπέγραφα τις αγορεύσεις σας, εάν η κίνηση που έκανε η Κυβέρνηση –η Κυβέρνηση κινήθηκε για να οργανώσει το θεσμό- ήταν προς την κατεύθυνση της καταργήσεως του θεσμού. Αν πράγματι ήταν κίνηση καταργήσεως του θεσμού, βεβαίως καλά κάνατε και είπατε όσα είπατε –και εγώ στη θέση σας θα έλεγα περισσότερα- όμως δεν καταργείται ουσιαστικά κανένα ΚΕΠ. Κανένα απολύτως Κ.Ε.Π. δεν καταργείται. 
      Καταργούμε Κ.Ε.Π. σε μερικές νησιωτικές περιοχές όπου το Κ.Ε.Π. που καταργούμε είναι δίπλα σε άλλο Κ.Ε.Π., για παράδειγμα όταν το Κ.Ε.Π. του επαρχείου είναι δίπλα στο δημοτικό Κ.Ε.Π.. Καταργήσαμε δε κυρίως Κ.Ε.Π. επαρχείων, διότι ακριβώς δίπλα ήταν δημοτικό Κ.Ε.Π. και σε μια περίπτωση καταργήσαμε το δημοτικό Κ.Ε.Π. και διατηρήσαμε του επαρχείου. Αυτό έγινε στη Νάξο. Εκεί, διατηρήσαμε το δημοτικό Κ.Ε.Π., διότι ήταν δυνατότερο.
      Τι κάναμε σε αυτές τις περιπτώσεις; Ενισχύσαμε τα εναπομείναντα, κύριε Μπένο, μεταφέροντας περίπου το 80% με 85% του προσωπικού αυτών που θα καταργηθούν –γιατί ακόμα δεν έχει καταργηθεί τίποτα- σε αυτά τα οποία θα μείνουν εν ενεργεία. Και θα υπάρχει πλέον η δυνατότητα αντί να λειτουργούν μόνο το πρωί, να λειτουργούν και το απόγευμα και το Σάββατο, διότι θα ενισχυθούν τα εναπομείναντα με προσωπικό.
      Εγώ σας ερωτώ, κύριε συνάδελφε: Είναι δυνατόν στην Πάρο και στην Αντίπαρο να έχουμε τέσσερα Κ.Ε.Π., και μάλιστα να απέχει μόλις εκατό, εκατόν πενήντα μέτρα το δημοτικό Κ.Ε.Π. από το Κ.Ε.Π, του επαρχείου; Δεν αφήσαμε ακάλυπτο τίποτα, όχι μόνο νησί, αλλά ούτε καν νησίδα! Τους Φούρνους, κύριε συνάδελφε, τους ξέρετε, είναι ένα νησάκι. Ακόμη και εκεί, δεν το καταργήσαμε το Κ.Ε.Π.. Δεν αφήσαμε ακάλυπτη καμία περιοχή!
      Τι κάνουμε; Εξορθολογίζουμε τον καινοτόμο θεσμό των Κ.Ε.Π. οργανώνοντάς τον σε μόνιμη βάση. Με τη σύσταση αφενός των μονίμων θέσεων στους Ο.Τ.Α. α’ και β’ βαθμού και αφετέρου με τη σύσταση της Διεύθυνσης Οργάνωσης και Λειτουργίας των Κ.Ε.Π. στη Γενική Γραμματεία Δημόσιας Διοίκησης και Ηλεκτρονικής Διακυβέρνησης αποσκοπούμε στην καλύτερη οργάνωση και την ποιοτικότερη λειτουργία του θεσμού. Αυτό επιδιώκουμε. 
      Όταν, κύριε Μπένο, έγινα Υφυπουργός, βρήκα ένα ρημαδιό. Αυτή είναι η πραγματικότητα. Καταρχήν, μέσα στο Υπουργείο δεν υπήρχε ηλεκτρονικό «μάτι». Πάλεψα τρεις μήνες και υποχρέωσα την ανάδοχο εταιρεία, την εταιρεία NEWSPHONE να μου παράσχει την τεχνική ηλεκτρονική δυνατότητα να βλέπω τι παράγει κάθε μέρα το σύστημα. Και να βλέπω όχι μόνον τον αριθμό των υποθέσεων που διεκπεραιώνονται με ηλεκτρονικό τρόπο, αλλά και τη σύνθεση των προϊόντων. Δηλαδή αυτές οι πράξεις που διεκπεραιώνονται τι είναι; Είναι προϊόντα Ο.Γ.Α.; Είναι προϊόντα ΕΛ.Γ.Α.; Είναι διαδικασίες του Τ.Σ.Ε.Μ.Ε.Δ.Ε., του ΙΚΑ, των οικονομικών εφοριών; Έχω αυτήν τη δυνατότητα. Και ειλικρινά λυπάμαι, διότι έρχεστε εδώ και με κατηγορείτε και μου λέτε για ψευτοστοιχεία και ψευτομετρήσεις. 
      Αγαπητέ κύριε Μπένο, εάν έχει αξία αυτός ο θεσμός, δεν είναι μόνο γιατί πάει η Δημόσια Διοίκηση κοντά στον πολίτη και δεν ταλαιπωρείται ο πολίτης, παραδείγματος χάρη, πηγαίνοντας από το Λιδόρικι στην Άμφισσα και διανύοντας πενήντα χιλιόμετρα για να πάρει ένα πιστοποιητικό, από το Επιμελητήριο της Φωκίδας. Ούτε επίσης ο θεσμός έχει χρησιμότητα μόνο διότι περιορίζει την μικροδιαφθορά. 
      Ο θεσμός έχει και μια άλλη διάσταση, και μια άλλη μεγάλη αξία. Για πρώτη φορά διαθέτουμε μετρήσιμα στοιχεία. Για πρώτη φορά μετράμε χρόνους ανταποκρισιμότητας των ποικιλώνυμων δημοσίων υπηρεσιών, δηλαδή σε ποιο χρόνο χορηγεί αντίγραφο ποινικού μητρώου η Εισαγγελία Αθηνών, η Εισαγγελία Πειραιώς, η Εισαγγελία Μεσολογγίου,  η Εισαγγελία Καρδίτσας, η Εισαγγελία Κυκλάδων. Μετράμε και συγκρίνουμε και όπου βλέπουμε αποκλίσεις από τον πανελλήνιο μέσο όρο, αποκλίσεις εις βάρος του πολίτη, εκεί αφυπνιζόμεθα και κάνουμε τις επαφές μας και παίρνουμε μέτρα και διοικητικά και νομοθετικά. 
      Από τέτοιες μετρήσεις δεν φθάσαμε στην απλούστευση των διαδικασιών, ώστε να μη χρειάζεται πλέον αντίγραφο μιας ποινικής δίωξης ή αντίγραφο πιστοποιητικού μη παραπομπής σε δίκη; Από αυτό το μέτρημα φθάσαμε και υποκαταστήσαμε το πιστοποιητικό με την υπεύθυνη δήλωση του πολίτη. Πάει ο πολίτης και κάνει υπεύθυνη δήλωση. Αυτό έγινε από το μέτρημα που κάναμε. Είναι και αυτή η διάσταση.
      Και όταν εσείς έρχεστε εδώ –μάλιστα είστε ο πατέρας του θεσμού και ούτε ο Υπουργός ούτε εγώ, κύριε Μπένο, εφείσθημεν καλών λόγων, είπαμε ότι αυτός ο θεσμός είναι θεσμός που ίδρυσε η κυβέρνηση του ΠΑ.ΣΟ.Κ. και που έχει γεννήτορα το Σταύρο Μπένο, το έχω πει κατ’ επανάληψη- και μου λέτε ότι χρησιμοποιώ ψευτομετρήσεις, δεν βάλλετε κατά της αξιοπιστίας μου. Αυτό είναι το τελευταίο που ενδιαφέρει την Αίθουσα και τον ελληνικό λαό. Βάλλετε κατά της αξιοπιστίας ενός συστήματος που για πρώτη φορά δίνει τη δυνατότητα στη δημόσια διοίκηση, στο Υπουργείο Εσωτερικών να βλέπει τι γίνεται σε όλη τη Δημόσια Διοίκηση. 
      Δεν μιλάμε πλέον με αυθαίρετα συμπεράσματα ή με γενικόλογα λόγια. Εδώ κάνουμε μετρήσεις. Και θα μου επιτρέψετε, αγαπητοί συνάδελφοι, να σας παραθέσω μερικά στοιχεία για να αντιληφθείτε τι σημαίνει αυτός ο θεσμός. 
      Σας ανέφερε ο Υπουργός προηγουμένως πως κινήθηκε η παραγωγή και η παραγωγικότητα αυτά τα χρόνια. Θα σας παραθέσω, λοιπόν, κάποια νούμερα για να δείτε τι δυνατότητες έχει αυτός ο θεσμός.
      Κατ’ αρχάς, το 2005 είχαμε παραγωγή δύο εκατομμύρια τριακόσιες πέντε χιλιάδες υποθέσεις. Εάν, λοιπόν, διαιρέσουμε αυτόν τον αριθμό με τον αριθμό των συμβασιούχων που είναι περίπου τρεις χιλιάδες είκοσι έξι άτομα –όπως θα σας εξηγήσω αμέσως μετά δεν είναι τρεις χιλιάδες είκοσι έξι άτομα, είναι λιγότεροι για τους λόγους που θα σας τους αναπτύξω- διά το διακόσια σαράντα που είναι οι εργάσιμες ημέρες, θα δείτε ότι σε πανελλήνια κλίμακα στη βάση της παραγωγής όλων των Κ.Ε.Π. της χώρας και στη βάση, επίσης, όλων των εργαζομένων στα Κ.Ε.Π. το νούμερο είναι 3,17 υποθέσεις ημερησίως. Δηλαδή, διεκπεραιώνουν περίπου τρεις πράξεις την ημέρα. 
      Με την ίδρυση των δύο χιλιάδων πεντακοσίων ογδόντα οκτώ θέσεων, αυτή η παραγωγικότητα κατ’ άτομο, κατά συμβασιούχο την ημέρα, θα ανέλθει στο 3,71. Εάν ιδρύαμε χίλιες επτακόσιες θέσεις η παραγωγικότητα κατά συμβασιούχο, θα ανέβαινε στο 5,65, τη στιγμή που η παραγωγικότητα στο Κ.Ε.Π. Νέας Ιωνίας Αττικής, το οποίο έχει πολιτικό προϊστάμενο τον τέως συνάδελφό μας και Υπουργό, τον κ. Χαραλάμπους, είναι 18,28 την ημέρα. Διαπιστώνετε και μόνη σας την τεράστια διαφορά. 
      Στο Κ.Ε.Π. Λεωνιδίου, ένα αγροτικό Κ.Ε.Π. που βρίσκεται σε Δήμο με πληθυσμό πέντε χιλιάδες εκατόν πέντε κατοίκους, η παραγωγικότητα είναι 11,74. Αντιλαμβάνεστε, λοιπόν, τι τεράστιες δυνατότητες έχει ο θεσμός. 
      Έρχονται και μου λένε: «Μα, είναι δυνατόν να καταργείς θέση εκεί που η παραγωγικότητα είναι 0,20 ή εκεί που η παραγωγικότητα είναι 0,60»; Σας διευκρινίζω ότι, όταν η παραγωγικότητα είναι 0,20 σημαίνει, κύριε Μπένο, ότι θέλει πέντε εργάσιμες ημέρες ο εργαζόμενος για να κάνει μια πιστοποιημένη διαδικασία.Μου απαντούν «Μα, εκεί κάνουν και άλλα πράγματα». Δηλαδή, στο Κ.Ε.Π. της Νέας Ιωνίας δεν κάνουν άλλα πράγματα; Δεν δίνουν πληροφόρηση; Στο Κ.Ε.Π. της Νέας Ιωνίας δεν κάνουν βεβαίωση του γνήσιου της υπογραφής; Στο Κ.Ε.Π. της Νέας Ιωνίας δεν κάνουν επικυρώσεις εγγράφου; 
      Το Κ.Ε.Π. της Νέας Ιωνίας –που είναι μια βιομηχανία συγκρινόμενο με τ’ άλλα- πέρυσι έκανε δέκα τέσσερις χιλιάδες εκατόν εβδομήντα πέντε πιστοποιημένες διαδικασίες. Και επειδή το νούμερο με εξέπληξε και είπα «Είναι δυνατόν να λειτουργεί αυτό το πράγμα;», έστειλα δύο φορές συνεργάτες μου –αυτούς τους μετακλητούς, οι οποίοι ασχολούνται με το σύστημα- και μου επιβεβαίωσαν ότι πράγματι πρόκειται περί υποδειγματικού Κ.Ε.Π., το οποίο δουλεύει κατά τρόπον απαράμιλλο, άψογο. 
      Έρχονται, λοιπόν, και μου λένε: «Μα, πώς θα εξυπηρετηθεί ο πολίτης, όταν μειωθούν οι θέσεις»; Θα σας δώσω μερικά στοιχεία για να δείτε. 
      Λοιπόν, εβδομήντα επτά Κ.Ε.Π. έχουν παραγωγικότητα από 0,0 έως 0,5. Το μηδέν το λέω, διότι λειτουργούν δέκα οκτώ φερεσυχνικά Κ.Ε.Π., τα οποία δεν μπορούν να αντέξουν την ηλεκτρονική υποδομή και γι’ αυτό λειτουργούν χειρόγραφα. Αυτά τα δέκα οκτώ σε εμένα φαίνονται ως μηδέν. Δεν είναι όμως μηδέν, λειτουργούν χειρόγραφα. 
      Θα σας δώσω μερικά παραδείγματα: 
      Στο Κ.Ε.Π. Κοινότητας Αγκιστρίου, το νησάκι: Η σημερινή παραγωγικότητα δεν περνά το 0,30, κύριε Μπένο. Δηλαδή, θέλουν τρεισήμισι ημέρες για μια πράξη. Με την περικοπή θέσεως η παραγωγικότητα θα γίνει 0,60. Θα θέλει μιάμιση ημέρα για μια πράξη. 
      Στο Κ.Ε.Π. Δήμου Ψαρών: Η παραγωγικότητα είναι 0,23. Με τον περιορισμό, η παραγωγικότητα θα φθάσει στο 0,46. Δηλαδή, θα θέλει δύο μέρες και κάτι για μια πράξη. 
      Στο Κ.Ε.Π. Δήμου Θεστιαίων: Η σημερινή παραγωγικότητα αγγίζει το 0,12. Με την περικοπή θα είναι 0,47. 
      Στο Κ.Ε.Π. Δήμου Ηρακλειωτών: Η παραγωγικότητα αυτή τη στιγμή είναι 0,20 και με τις αλλαγές που κάνουμε θα είναι 0,40.
      Στο Κ.Ε.Π. Δήμου Κοσμά του Αιτωλού: Σήμερα είναι 0,16 και με την αλλαγή που κάνω θα ανέβει στο 0,31. Δηλαδή, θα θέλει τρεισήμισι ημέρες για μια πράξη. 
      Στο Κ.Ε.Π. Δήμου Τζουμέρκων: Σήμερα είναι 0,04 και θα φτάσει στο 0,08. Ξέρετε τι σημαίνει 0,04; Σημαίνει …
      ΑΝΤΩΝΙΟΣ ΦΟΥΣΑΣ: Τις αποστάσεις τις ξέρετε, όμως;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Σημαίνει ότι χρειάζεται ο εργαζόμενος είκοσι τρεις ημέρες για να κάνει μια πράξη. 
      ΑΝΤΩΝΙΟΣ ΦΟΥΣΑΣ: Δεν έχετε δίκιο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έτσι ακριβώς είναι.
      Είπα, λοιπόν, να μην το κλείσουμε, μολονότι έπρεπε να το κλείσουμε. Εάν κοίταζα, κύριοι συνάδελφοι, το κριτήριο της παραγωγικότητας, έπρεπε να το καταργήσουμε. Όμως, σκέφθηκα να είναι ένας νέος άνθρωπος εκεί, να πηγαίνει τα φάρμακα στους γέροντες που κατοικούν εκεί και αν ακόμα πεθάνει κάποιος χωριανός και θα πρέπει να του ανοίξει κάποιος το μνήμα, να μπορεί το παιδί του που βρίσκεται στην Αθήνα να πάρει αυτόν το νέο και να του πει: «Βρες κάποιον να ανοίξει το λάκκο».
      Με τέτοια κοινωνικά κριτήρια, δεν έκλεισα τουλάχιστον διακόσια Κ.Ε.Π., διότι επίσης, πρέπει να σημειωθεί, κύριοι συνάδελφοι, ότι άλλη βαρύτητα έδωσα στο κριτήριο της παραγωγικότητας για τα αστικά κέντρα των Αθηνών, άλλη βαρύτητα για τα ημιαστικά, άλλη βαρύτητα για τα αγροτικά και άλλη για τα περιθωριακά, τα ορεινά, τα νησιωτικά κ.λπ.. Δεν τήρησα το ίδιο κριτήριο παραγωγικότητας, αλλά κοίταξα και τα υπόλοιπα στοιχεία, όπως το γεγονός ότι είναι ακριτικό, το γεγονός ότι είναι ορεινό και μάλιστα σε μία περιοχή που κάτι πρέπει να κάνουμε για να βοηθήσουμε. 
      Οι ρυθμίσεις που γίνονται δεν αφήνουν ακάλυπτη την κοινωνία από πλευράς εξυπηρέτησης. Τον πόνο σας για το ότι χάνονται μερικές θέσεις εργασίας, εγώ τον καταλαβαίνω. Εσείς καλά κάνετε, έχετε και καθήκον. Εσείς δεν έχετε τον μπεζαχτά, τον μπεζαχτά τον έχουμε εμείς. Την ευθύνη της διαχειρίσεως του δημοσίου χρήματος δεν την έχει η Αντιπολίτευση, αλλά η Κυβέρνηση. Η Αντιπολίτευση πρέπει να διακρίνεται και από έναν ρομαντισμό. Η Αντιπολίτευσις είναι ποίησις, η Κυβέρνηση είναι πεζός λόγος. Πώς να το κάνουμε; 
      Όμως, δεν είναι δυνατόν να μου λέτε ότι δεν θα πρέπει να μετρήσω το κόστος.  Πρέπει, δηλαδή, να με διακρίνει μία δημοσιονομική λεβεντιά, κύριε Παπαϊωάννου, που διέκρινε εσάς και οδήγησε την πατρίδα μας στην ευρωπαϊκή επιτήρηση;
      ΜΙΛΤΙΑΔΗΣ ΠΑΠΑΙΩΑΝΝΟΥ: Εσείς την πήγατε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τέτοια θέλετε να κάνουμε; 
      Έρχεστε εδώ και μας κατηγορείτε ότι δεν θέλουμε το θεσμό. Το θεσμό τον πήραμε διαλυμένο και τον φθάσαμε ψηλά, αλλά αυτό σημαίνει ότι δεν πρέπει να τον εξορθολογίσουμε; Πρέπει, δηλαδή, ο φορολογούμενος να πληρώνει δύο αντί για έναν, εκεί όπου χρειάζονται και σαράντα ημέρες, κύριε συνάδελφοι, για να απευθυνθεί ο πολίτης στο Κ.Ε.Π. και να κάνει μία πράξη; 
      Έχω εδώ τα έγγραφα, θα σας τα δώσω να τα έχετε στη διάθεσή σας. Θα τα καταθέσω για τα Πρακτικά. 
      Και προχωρούμε παρακάτω, για να δείτε ότι πολλές φορές έκοψα θέση, όταν είδα ότι μολονότι είναι αγροτικό Κ.Ε.Π. δεν πουλάει αγροτικά προϊόντα, κύριε Μπένο. Δηλαδή, είδα αγροτικό Κ.Ε.Π. σε καποδιστριακό δήμο με πεντέμισι χιλιάδες κατοίκους βάσει απογραφής, να μην έχει πουλήσει ούτε μία πιστοποιημένη διαδικασία ΕΛ.Γ.Α. και Ο.Γ.Α. –είχατε και εσείς και έχουμε εν όψει και εμείς πολλές μέσα- και ακριβώς το διπλανό, επίσης αγροτικό, σε καποδιστριακό δήμο με δυόμισι χιλιάδες κατοίκους, να έχει άθροισμα προϊόντων ΕΛ.Γ.Α. και Ο.Γ.Α. πεντακόσια. 
      Αυτός δεν έχασε θέση, αλλά ο άλλος, αγαπητέ συνάδελφε και φίλε, κύριε Φούσα, ας πρόσεχε. 
      ΑΝΤΩΝΙΟΣ ΦΟΥΣΑΣ: Άλλος φταίει εδώ. Οι πολίτες τι φταίνε; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ ενάμιση χρόνο τους προειδοποιώ, έτσι δεν είναι; Αν πας στο Κ.Ε.Π. και σου απαντήσει ο εργαζόμενος: «Αυτό δεν το κάνουμε», φεύγεις. 
      Το Κ.Ε.Π., κύριε συνάδελφε, είναι επιλογή του πολίτη. Ο πολίτης έχει την επιλογή να πάει στην κλασική δημόσια υπηρεσία ή να πάει στο Κ.Ε.Π. Στο Κ.Ε.Π. θα πάει και θα μείνει, όταν βρει το χαμόγελο στα χείλη και όταν βρει πωλητές των προϊόντων πρόθυμους να τα πουλήσουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και για να δείτε τι πρόβλημα υπάρχει στην πώληση των προϊόντων, θα δώσω για τα Πρακτικά, κύριε Μπένο, για να δείτε τα εξής στοιχεία: Το 43% των Κ.Ε.Π. πουλάνε τριάντα με σαράντα προϊόντα. Το 41% των Κ.Ε.Π. πουλάνε μέχρι εβδομήντα προϊόντα και μόνο το 10,43% των Κ.Ε.Π. πουλάει πάνω από εκατό προϊόντα από τα χίλια που διαθέτει το σύστημα. 
      Σας ερωτώ το εξής: Ποια επιχείρηση αν είχε στα ράφια της χίλια προϊόντα και πούλαγε κατά μέσο όρο σαράντα, δεν θα έκλεινε; Εμείς δεν την κλείνουμε την επιχείρηση, γιατί πιστεύουμε σε αυτήν, κύριε Μπένο. Απλώς σεβόμεθα το φορολογούμενο και σεβόμεθα επίσης και τις τοπικές κοινωνίες. Εγώ έλαβα τηλεγραφήματα, γράμματα και τηλεφωνήματα όπου μου έλεγαν «αυτό που κάνεις είναι σωστό, διότι υπάρχει πλεονάζον προσωπικό». 
      Αν μου επιτρέπετε, μπορώ να συνεχίσω, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ, δεν έχετε άλλο χρόνο, γιατί θα πρέπει να απαντήσετε και στον Κοινοβουλευτικό Εκπρόσωπο και στον πρώτο επερωτώντα. Δεν θα έχετε χρόνο, γι’ αυτό.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχει πρόβλημα για τετρακόσιους τριάντα οκτώ, αλλά να σημειωθεί ότι από αυτούς οι εκατόν ογδόντα τέσσερις έχουν μόνο μία σύμβαση και έπιασαν δουλειά στα Κ.Ε.Π. από την 1η Απριλίου, μέχρι τέλος Ιανουαρίου.
      Έχω τον κατάλογο εδώ. Είναι εκατόν ογδόντα τέσσερις νεοσυμβασιούχοι. 
      ΑΝΤΩΝΙΟΣ ΦΟΥΣΑΣ: Τι θα κάνετε; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλετε δηλαδή να φθάσουμε στη μονιμότητα και των συμβασιούχων –προσέξτε το αυτό- της μιας συμβάσεως; 
      ΠΡΟΕΔΡΕΥΩΝ (Γεώργιος Σούρλας): Παρακαλώ κύριε συνάδελφε, μη διακόπτετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εδώ η κοινωνία προβληματίζεται για το ζήτημα της μονιμότητας των δημοσίων υπαλλήλων και καταγράφεται αυτό στις δημοσκοπήσεις.
      ΑΝΤΩΝΙΟΣ ΦΟΥΣΑΣ: Τι θα τους κάνουμε αυτούς;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δέκα απ’ αυτούς έχουν πετύχει σε διαγωνισμούς του Α.Σ.Ε.Π. και έχουν παραιτηθεί. 
      Κύριε Μπένο, θα σας πω για πενήντα τέσσερις απ’ αυτούς. Εκεί που αφαιρώ θέσεις –στα διακόσια ενενήντα αφαιρώ θέσεις και μόνο- εκεί βρήκα ετεροαπασχολούμενους. Δεν μπορεί να απασχολείται κανείς ως ιδιαίτερος γραμματέας του δημάρχου, δεν μπορεί να δουλεύει στο Κ.Τ.Ε.Ο. επί μονίμου βάσεως, δεν μπορεί να εργάζεται κανείς στο Δημοτολόγιο, στους Αλλοδαπούς και εγώ να ιδρύω θέση του κλάδου εξυπηρέτησης πολιτών μέσω των Κ.Ε.Π.. Είναι άλλου παπά Ευαγγέλιο αυτό. Και μόνο που δεν δουλεύει κανείς επί δύο χρόνια στο Κ.Ε.Π. και δεν εισέρχεται με τον κωδικό του στο ηλεκτρονικό σύστημα, σημαίνει ότι περισσεύει.
      Με εγκαλείτε, κύριοι συνάδελφοι και κύριε Μπένο, γιατί δεν ιδρύω θέσεις μόνιμες, οργανώνοντας σε μόνιμη βάση το θεσμό, γι’ αυτούς που δεν υπηρετούν το σύστημα; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης, δεν ιδρύω τέσσερις θέσεις ΥΕ. Βρήκα μέσα στο σύστημα τέσσερις συμβασιούχους υποχρεωτικής εκπαίδευσης. Μπορούσα, κύριε Μπένο, με τον ιδρυτικό νόμο να συστήσω και να προκηρύξω θέσεις ΥΕ, όταν ο θεσμός βάσει νόμου πρέπει να υπηρετηθεί μόνο από εργαζόμενους κατηγορίας ΠΕ, ΤΕ, ΔΕ; Αν, λοιπόν, τους αθροίσετε όλους αυτούς γίνονται διακόσιοι εβδομήντα εννιά. Μέχρι τους τετρακόσιους τριάντα οκτώ μιλάμε για εκατόν πενήντα  θέσεις. Και έρχεσθε εδώ και μας εγκαλείτε, τη στιγμή που οργανώσαμε τον θεσμό, τον νομιμοποιήσαμε, τον στηρίξαμε οικονομικά και θεσμικά με διάφορες νομοθετικές ρυθμίσεις, και στάθηκε στα πόδια του και προχωράει;
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ευχαριστούμε πολύ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, με απόλυτο σεβασμό στο θεσμό που έχουμε ταχθεί να υπηρετούμε, τη Βουλή των Ελλήνων, με εκτίμηση ξεχωριστή στο πρόσωπό σας, επιτρέψτε μου να σταθώ για ένα λεπτό –όχι παραπάνω- σε θέματα λειτουργίας μας.
      Σήμερα είναι ημέρα κοινοβουλευτικού ελέγχου, κύριε Πρόεδρε, στα πλαίσια της οποίας πρέπει να λειτουργεί και ο θεσμός της ώρας του Πρωθυπουργού. Σήμερα ο κ. Πρωθυπουργός έκρινε ότι δεν έπρεπε να έλθει στη Βουλή για ένα μείζον ζήτημα που απασχολεί την ελληνική κοινωνία. Αυτό είναι δικαίωμά του. Αν είναι κατάχρηση δικαιώματος, θα το κρίνουν οι Έλληνες πολίτες.
      Ο συνάδελφος, όμως, κ. Απόστολος Σταύρου, ο οποίος έχει και την ιδιότητα να είναι ο υπεύθυνος της Κοινοβουλευτικής Ομάδας της Νέας Δημοκρατίας, μας είπε:«Ας έκαναν οι Αρχηγοί των κομμάτων ερώτηση για να έλθει ο κύριος Πρωθυπουργός και όχι ο κ. Παπαϊωάννου».
      Το θέμα ασφαλώς δεν είναι προσωπικό. Θέλω, όμως, εσείς ως Προεδρείο ή η Πρόεδρος της Βουλής να μας γνωρίσει αν ο κύριος Πρωθυπουργός προτίθεται να απαντά σε ερωτήσεις συναδέλφων Βουλευτών. Το θεωρώ κρίσιμο το ζήτημα για τη λειτουργία μας, γιατί αν έχει αλλάξει άποψη, τότε παρακαλώ να κινηθεί η διαδικασία  για να αλλάξει ο Κανονισμός της Βουλής. Δεν μπορεί μία διαδικασία, η οποία αναμφίβολα συνέβαλε στην αναβάθμιση της ποιότητας της δημοκρατίας μας να λοιδορείται από τον κύριο συνάδελφο κατ’ αυτόν τον τρόπο. Περιμένουμε, λοιπόν, την υπεύθυνη απάντησή σας.
      Το δεύτερο σημείο που ήθελα να πω είναι το εξής. Σήμερα η Κυβέρνηση, πρωτοστατούντος του Υπουργού κ. Παυλόπουλου, έκρινε ότι δεν έπρεπε να υπάρξει ουσιαστικά λόγος και αντίλογος και ότι η Κυβέρνηση έπρεπε να μονοπωλήσει το λόγο, έξω από μία πρακτική που έχει καθιερωθεί, επικαλούμενη ότι δήθεν εμείς φτιάξαμε τον Κανονισμό. Πιστεύω ότι όλοι μαζί τον φτιάξαμε, αλλά πολλές φορές είναι οι πρακτικές εκείνες οι οποίες μας συνοδεύουν και στις πρακτικές κρίνεται ο καθένας, αν λειτουργεί με αίσθημα δημοκρατικής ευθύνης ή με τη λογική του αυταρχισμού. 
      Έκλεισα την παρέμβασή μου και μπαίνω στο ζήτημα που σήμερα μας απασχολεί.
      Μιλάμε για τα Κ.Ε.Π.. Πρόκειται για ένα θεσμό που έκτισε η κυβέρνηση του ΠΑ.ΣΟ.Κ., όπως έκτισε και πολλούς άλλους θεσμούς. Ας μας θυμίσει έναν θεσμό που έκτισε η Νέα Δημοκρατία σύγχρονης δημοκρατικής λειτουργίας. Προσπάθησαν σήμερα εδώ μπροστά στην αδυναμία τους, να ξανακάνουν ένα μικρό και φθηνό παιχνίδι, αντιδιαστέλλοντας την αναμφίβολη σφραγίδα του Σταύρου Μπένου, σ’ αυτό το θεσμό, ανάμεσα στην κυβέρνηση του ΠΑ.ΣΟ.Κ. και στο Σταύρο Μπένο. 
      Θα πρέπει, λοιπόν, να γνωρίζουν ότι ο Σταύρος Μπένος ήταν Υπουργός της κυβέρνησης του ΠΑ.ΣΟ.Κ. Αυτές τις λογικές του τύπου «τον τιμούμε, μας τιμά με την παρουσία του, είναι ένας εκλεκτός συνάδελφος» τις αντιλαμβανόμαστε,  αλλά μην κάνετε φθηνά παιχνίδια, κυρίως ενώπιον της Εθνικής Αντιπροσωπείας. Δεν σας τιμά. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Δεν ανέφερα την Κυβέρνηση. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν σας τιμά και κυρίως τον κ. Παυλόπουλο. Προχωρώ.
      Εμείς κτίσαμε αυτόν το θεσμό, όπως και τον θεσμό «Βοήθεια στο σπίτι», τα Κέντρα Δημιουργικής Απασχόλησης του Παιδιού με μια λογική συγχρηματοδότησης από την Ευρωπαϊκή Ένωση, που όπως ξέρετε, δεν πληρώνει για μόνιμο προσωπικό –τα γνωρίζετε όλα αυτά- και είπαμε ότι θα δούμε την εφαρμογή τους, με στόχο όλοι αυτοί οι θεσμοί να ενσωματωθούν στο βαθμό που θα ήσαν και αποτελεσματικοί στην κοινωνία. Άρα, όταν κανείς κτίζει το θεσμό ξεκινά από τα θεμέλια, προσθέτει ορόφους, δεν είναι τέλειος στην αφετηρία του, έχει τις αδυναμίες του. Και γνωρίζετε πολύ καλά, εσείς κύριε Ανδρεουλάκο, ότι όταν πήγατε στο Υπουργείο, βρήκατε έτοιμα σχέδια εκεί. Έτοιμες υπουργικές αποφάσεις -μας τις έδειξε χθες ο κ. Μπένος- για να προχωρήσετε το θεσμό παραπέρα. Καθυστερήσατε, κάνατε ό,τι κάνατε, αυτό δεν θα σας το αμφισβητήσω. Θα αναγνωρίσω, όμως, κύριε Ανδρεουλάκο, ότι εσείς χαρακτηρίσατε το θεσμό, ως μόδα, ως πολυτέλεια και θα αναγνωρίσω επί πλέον την ειλικρίνειά σας ότι τον αντιμετωπίζετε σαν ένα θεσμό μεταβατικό, γιατί ήδη δηλώσατε ότι μετά από δέκα χρόνια, δεν θα χρειάζεται. Άρα, πολύ σωστά σας μίλησαν για «μπάι μπας» και όλα αυτά που είπαν οι προηγούμενοι συνάδελφοί μας. Στόχος σας, λοιπόν, είναι να καταργήσετε σε δέκα χρόνια το θεσμό. Είναι δικά σας τα λόγια, δική σας  η ομολογία.
      Είπατε ακόμη ότι συστήθηκε στο πόδι. Προφανώς, κρίνετε εξ ιδίων τα αλλότρια. 
      ΑΝΤΩΝΗΣ ΦΟΥΣΑΣ:  Είναι δικολαβίστικο επιχείρημα αυτό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δικολάβος μπορεί να είστε εσείς, κύριε συνάδελφε. 
      ΑΝΤΩΝΗΣ ΦΟΥΣΑΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε, κύριοι συνάδελφοι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας σέβομαι όλους σας και ξέρετε πολύ καλά, ότι δεν χρησιμοποιώ εκφράσεις που υποτιμούν συναδέλφους. Πρέπει να γνωρίζετε άλλωστε ότι παλιά στο χωριό μου υπήρχαν κάποιοι δικολάβοι αξιολογότατοι. Ας αφήσουμε, λοιπόν, τους χαρακτηρισμούς, γιατί οι χαρακτηρισμοί και τα επίθετα βλάπτουν και κυρίως τα χρησιμοποιούν, κύριε συνάδελφε, όσοι δεν έχουν να πουν κάτι ουσιαστικό. Τότε πάμε στα κοσμητικά και στα επίθετα. Ας το έχετε υπ’ όψιν σας αυτό.
       Σας άκουσα να μιλάτε για σταθερή θεσμική υπόσταση των Κ.Ε.Π. και τόσα άλλα. Το θέμα, όμως, είναι ότι υποσχεθήκατε τη μονιμοποίηση όλου του προσωπικού του Κ.Ε.Π..
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Όχι, όλου του προσωπικού. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Όλου. Σας κατέθεσε τα χαρτιά ήδη, θα σας καταθέσω και εγώ άλλα τόσα. 
      Σήμερα, λοιπόν, πού είναι τα δικά σας σχέδια; Είναι δε τόσο καλά τα σχέδιά σας, που πριν από δύο μήνες ακριβώς, η πρώτη απόφαση που βγάλατε είχε επιπλέον πεντακόσιες θέσεις. Πείτε, λοιπόν, με ειλικρίνεια στον ελληνικό λαό ότι περιορίζουμε αυτές τις θέσεις, διότι ο κ. Αλογοσκούφης –όπως το είπατε στο τέλος- δεν μας εγκρίνει τα χρήματα. Αυτή είναι η αλήθεια και μάλιστα διαβάζω σήμερα, ότι είπατε ακόμη, ότι αν κάνω πίσω, αύριο δεν θα είμαι Υπουργός. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι αίσχος. 
      ΜΙΛΤΙΑΔΗΣ ΠΑΠΑΙΩΝΝΟΥ: Ακούστε. Εάν αυτό είναι αλήθεια….
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό είναι μία κακοήθεια γι’ αυτόν που το είπε και γι’ αυτόν που το έγραψε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να ολοκληρώσω παρακαλώ. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ, αφήστε τον να ολοκληρώσει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Λέω, ότι διάβασα αυτό.  
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω, ότι είναι κακοήθεια γι’ αυτόν που έδωσε την πληροφορία στο δημοσιογράφο και γι’ αυτόν που το έγραψε, χωρίς να το διασταυρώσει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σε ποιον αναφέρεστε; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σ’ αυτόν που το είπε και σ’ αυτόν που το έγραψε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ, λοιπόν, αν αυτό είναι αλήθεια, ρωτώ….
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): ….ήταν όλη η Κ.Ε.Δ.Κ.Ε. εκεί και όλη η Ε.Ν.Α.Ε.. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ερωτηματικά το θέτω, να σας προστατεύσω θέλω. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …διότι εγώ είμαι υπεύθυνος και…
      ΠΡΟΕΔΡΕΥΩΝ (Γεώργιος Σούρλας): Δεν είναι δυνατόν να μιλάτε έτσι μεταξύ σας. 
      Κύριε Υπουργέ, ο κ. Παπαϊωάννου δέχεται να απαντήσετε «κανονικά και ορθόδοξα» χωρίς διακοπές. 
      Κύριε Παπαϊωάννου, ετέθη ένα θέμα προσωπικό που εθίγει ο Υπουργός…
      ΜΙΛΤΙΑΔΗΣ ΠΑΠΑΪΩΑΝΝΟΥ:  Δεν είναι έτσι….
      ΠΡΟΕΔΡΕΥΩΝ (Γεώργιος Σούρλας): Προφανώς το θέσατε ως ερώτημα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Να μου κρατήσετε μόνο το χρόνο μου. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Διέθεσα τρεις ολόκληρες ώρες για να συζητήσω με τους εκπροσώπους της  Κ.Ε.Δ.Κ.Ε. και τρεις ολόκληρες ώρες με τους εκπροσώπους της Ε.Ν.Α.Ε. Δεν ελέχθη τίποτα τέτοιο. 
      Εγώ στις 7 Σεπτεμβρίου πήρα την υπογραφή του κ. Δούκα. Το δύσκολο είναι να περάσει από τον κ. Δούκα. Πήρα, λοιπόν, την υπογραφή του κ. Δούκα αλλά έκανα δεύτερες σκέψεις, όταν κοίταξα βαθύτερα και συνειδητοποίησα τα δημοσιονομικά προβλήματα. Διότι η Κυβέρνηση δουλεύει συλλογικά. Εγώ σ’ αυτήν την περίπτωση λειτούργησα ενώ είχα στο χέρι την υπογραφή του Υπουργείου Οικονομικών ως Υφυπουργός Οικονομικών και είπα ότι δεν είναι δυνατόν να διαθέτουμε δύο θέσεις εκεί όπου μία πράξη διεκπεραιώνεται κάθε σαράντα ημέρες και εξορθολόγησα το σύστημα. Το δημόσιο χρήμα πρέπει να το σεβόμαστε και δεν είναι αυτό που έγραψε «ΤΟ ΒΗΜΑ» δυστυχώς και το οποίο μετέφερε κάποιος κακοήθης από τους συνομιλητές μου. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, συνεχίστε κύριε Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εκείνο που ήθελα να πω και επικαλέστηκα, όπως είδατε τελείως ρητορικά, όλη αυτή την υπόθεση είναι γιατί θέλω να ενισχύσω τη βαθιά πεποίθησή μου ότι η περικοπή αυτή έγινε λόγω των στενών δυνατοτήτων, που είναι μια άλλη μεγάλη υπόθεση, του κρατικού προϋπολογισμού. Διότι διαφορετικά δεν εξηγείται η υπαναχώρηση της κυβέρνησης –και αυτό είναι ευθεία ερώτηση προς εσάς- γιατί πριν από δύο μήνες είχατε άλλο σχεδιασμό και μετά από δύο μήνες αλλάξατε το σχεδιασμό. Αυτό είναι ένα ερώτημα που χρειάζεται σαφή απάντηση. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Διότι μας οδηγήσατε στην Ευρωπαϊκή Ένωση…
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, να μη διακόπτετε. Θα απαντήσετε στη δευτερολογία σας. Αφήστε τον κ. Παπαϊωάννου να ολοκληρώσει και να εκφράσει ελεύθερα τις απόψεις του. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Άκουσα τον Υπουργό και τον κύριο Υφυπουργό να αναφέρονται στην επισκεψιμότητα, στις εξυπηρετήσεις και μάλιστα είπαν ότι αυτό πρέπει να το αναγνωρίσουμε στη Νέα Δημοκρατία. Δηλαδή ένας θεσμός που κτίστηκε τον πρώτο χρόνο, που δεν είχε αναγνωσιμότητα, που κάθε μέρα θα έπρεπε να προστίθενται και νέες εξυπηρετήσεις και νέες αρμοδιότητες, δεν θα αποκτούσε μια δυναμική από μόνος του; Δηλαδή ο θεσμός θα λειτουργούσε έτσι στην αρχή και γι’ αυτό το μεγάλο θέμα πρέπει να χειροκροτήσουμε την Κυβέρνηση του κ. Καραμανλή και τον κ. Παυλόπουλο; 
      Επιτέλους, ας προσγειωθούμε και ας αντιμετωπίσουμε το ζήτημα στις πραγματικές του διαστάσεις. 
      Τώρα που εσείς κύριε Ανδρεουλάκο, μας είχατε πει για μόδα, πιστεύω ότι με μετρήσεις και θα έλθω αμέσως σ’ αυτό για να δούμε ποιες είναι οι μετρήσεις παραγωγικότητας που είπατε, ξεπεράσατε τη μόδα και σήμερα πάτε σε μια άλλη μόδα που κόβετε συνέχεια και μας πάτε στις μίνι φούστες. Αυτό κατάλαβα ότι πάτε να κάνετε μέσα από μια δική σας επιλογή για υποβάθμιση ενός τόσο χρήσιμου θεσμού. 
      Αλλά πρέπει να ξέρετε ότι υπάρχει και μια λέξη στην πολιτική που έχει μεγάλη αξία και είναι η λέξη «αναξιοπιστία». 
      Έχουμε, λοιπόν, αυτήν τη στιγμή, κύριοι συνάδελφοι, ευχαριστημένους πολίτες, μια υπηρεσία που αναβάθμισε στη συνείδηση των πολιτών το σύνολο της δημόσιας υπηρεσίας –και αυτό λέει η περίφημη έκθεση- μαζί βέβαια και με μια άλλη καινοτομία, την τηλεφωνική εξυπηρέτηση των πολιτών –και αυτό έργο του ΠΑ.ΣΟ.Κ.- και έχουμε  δυσαρεστημένους υπαλλήλους. Γιατί τους υποσχεθήκατε, γιατί τους εμπαίξατε. Προσπαθεί κάθε φορά ο κ. Παυλόπουλος να κάνει το λάθος εδώ και να αναφέρεται τι είχαμε πει εμείς για τους συμβασιούχους  ότι τους είχαμε ομήρους. 
      Εμείς είχαμε διακόσιες χιλιάδες «ομήρους συμβασιούχους» που εργάζονταν. Ήταν εκεί, ζούσαν, είχαν την ελπίδα και σωστά οι άνθρωποι, της τακτοποίησης. Εσείς όμως τους διώξατε. Από τις διακόσιες χιλιάδες δεν τακτοποιήσατε ούτε το 15%. Με τους  άλλους εκατόν εβδομήντα πέντε χιλιάδες που είναι στην ανεργία τι γίνεται; Είναι καλύτερα αυτή τη στιγμή που είναι στην ανεργία από να ήταν επί συμβάσει υπάλληλοι; Έτσι έχετε εκπληρώσει το χρέος σας απέναντι στα ψεύτικα τα λόγια τα μεγάλα που άκουσαν στην προεκλογική περίοδο, δυστυχώς και δια στόματος Πρωθυπουργού;
      Άρα, λοιπόν, έχουν τον εμπαιγμό αυτή τη στιγμή. Έχουν τις εργασιακές τους σχέσεις. Είπα στην αρχή ότι οι εργασιακές τους σχέσεις, ήταν και προγράμματα «STAGE», που δεν είχαν κοινωνική ασφάλιση –κανένα πρόβλημα, δεν είναι επιλέξιμη δαπάνη- που είναι με δελτίο παροχής υπηρεσιών κ.λπ. 
      Αλλά όλα αυτά είχαν δρομολογηθεί. Αυτοί οι άνθρωποι στο βαθμό που θα αποκτούσαν την εμπειρία -και την απέκτησαν- θα μπορούσαν να ενταχθούν στο όλο σύστημα της δημόσιας διοίκησης. Και σήμερα τους στερείτε αυτό το δικαίωμα και γι’ αυτό σας ελέγχουμε. Και τους στερείτε απ’ ό,τι λέτε, κύριε Ανδρεουλάκο, με την μέτρηση της παραγωγικότητας. Δηλαδή, ποια μέτρηση; Μια μέτρηση που έχει να κάνει με μια ιδεολογία -δεν είναι τυχαία η μέτρηση- του οικονομισμού, του νεοφιλελευθερισμού. Τα μετράμε και άμα βγαίνει σας πληρώνουμε. Λες και έχουμε μια ιδιωτική εταιρεία. Δεν τα μετράμε ή μας βγαίνουν αρνητικά; Σας διώχνουμε. 
      Εγκαταλείπουμε λοιπόν τα χωριά, εγκαταλείπουμε τις νησιωτικές περιοχές, γιατί είναι φανερό ότι με έναν υπάλληλο δεν μπορεί να λειτουργήσει. Κάποια στιγμή ο ένας υπάλληλος θα πάρει άδεια. Δικαιούται ένα μήνα το χρόνο άδεια. Δικαιούται κάποια στιγμή να αρρωστήσει. Δικαιούται μια μέρα να έχει περισσότερη δουλειά. Είναι δυνατόν να λειτουργήσει δημόσια υπηρεσία, να προσφέρει υπηρεσία στους πολίτες, με έναν μόνο υπάλληλο; Αυτό είναι αδιανόητο. Να όμως πως μετράτε εσείς την παροχή υπηρεσιών. Και πως αντιμετωπίζετε και τον ίδιο τον εργαζόμενο. Αυτές είναι οι αλήθειες, κύριε συνάδελφε. 
      Να σας πω παρακάτω; Η παραγωγικότητα μετράται με τον πληθυσμό και την δυνατότητα της τοπικής οικονομίας, απ’ ό,τι λέτε και διαβάζω εδώ; Μα σήμερα τα ξεχασμένα χωριά μας δεν έχουν μεγάλες δυνατότητες τοπικής οικονομίας. Πώς θα τα αναπτύξουμε; Πώς θα κρατήσουμε τον κόσμο εκεί; Πού είναι η λογική της στήριξης των εγκαταλειμμένων περιοχών; Πού είναι η λογική της περιφερειακής ανάπτυξης; Πού είναι τα ζητήματα που έχουν να κάνουν με τις νησιώτικες περιοχές; Πού είναι η ξεχασμένη Ελλάδα; 
      Αυτή είναι η διαφορά ανάμεσα στη δική μας και τη δική σας σκέψη. Εμείς εκλαμβάνουμε τη δημόσια υπηρεσία ως κοινωνική υπηρεσία. Ως υπηρεσία του συνόλου. Και πρέπει να πληρώσουν κάποιοι άλλοι μέσα από τη φορολογική, αν θέλετε, διαδικασία για να μπορούν να σταθούν τα χωριά μας και να έχουν και αυτοί οι ξεχασμένοι έλληνες μια στοιχειώδη υπηρεσία. Και αυτές είναι οι μεγάλες μας ιδεολογικές διαφορές. Εσείς βέβαια κινηθήκατε εδώ με συνέπεια όσον αφορά στη δική σας ιδεολογία. 
      Τελειώνοντας να σας θυμίσω, κύριε Υπουργέ, ότι το συνδέσατε με μια λογική ότι θα προχωρήσει ο εκσυγχρονισμός της δημόσιας διοίκησης και αυτοί οι υπάλληλοι δεν θα χρειάζονται μετά από δέκα χρόνια. Κατ’ αρχήν σας έδωσε ο κ. Μπένος και οι άλλοι συνάδελφοι, εμπεριστατωμένα ποιο είναι το περιεχόμενο και η αποστολή. Προφανώς θα εγκαταλειφθούν αν δεν προσθέσουμε νέα καθήκοντα και νέες αρμοδιότητες. Ήδη εσείς ένα πιλοτικό πρόγραμμα που ξεκίνησε, η «Γωνιά του Αγρότη», το εγκαταλείψατε στην ουσία. Περί αυτού πρόκειται. Αν δεν προσθέσετε νέες αρμοδιότητες και δεν δώσετε νέα καθήκοντα προφανώς θα εγκαταλειφθούν. Αλλά εκεί κρίνεται το θέμα της παραγωγικότητας; Έφυγαν τα διαβατήρια. Καλώς. Αλλά θα πρέπει να προσθέσετε νέες αρμοδιότητες. 
      Είπατε ακόμα «ξέρετε εμείς θα τα μετεξελίξουμε σε κέντρα ολοκληρωμένων συναλλαγών». Δηλαδή, τι ήσαν μέχρι τώρα; Τι κάνατε εσείς ώστε το κέντρο να γίνει κέντρο ολοκληρωμένων συναλλαγών; Ξέρετε τι κάνατε; Η χορήγηση εισιτηρίου θεάτρου Ο.Γ.Α.. Δηλαδή, είναι ολοκληρωμένη συναλλαγή η χορήγηση του εισιτηρίου θεάτρου Ο.Γ.Α.; Τι να κάνουμε δηλαδή; Έτσι ήσαν όλες; Δηλαδή, σε τι διαφέρει σε σχέση με τις άλλες; Αντί να πείτε ότι βρέθηκε μια κυβέρνηση και έδωσε στους ασφαλισμένους του  Ο.Γ.Α. εισιτήρια για να πηγαίνουν στο θέατρο, μας λέτε ότι αυτή είναι η ποιοτική μας διαφορά. Επιτέλους λέω ας βάλλουμε τα πράγματα στις σωστές τους διαστάσεις. 
      Κύριε Υπουργέ, για να συνεννοηθούμε. Αυτοί οι άνθρωποι αυτοί τη στιγμή βρίσκονται στους δρόμους. Και δικαιολογημένα βρίσκονται γιατί έχουν αγωνία και δεν θέλουν να πάνε σε ένα σκληρό μεταξύ τους ανταγωνισμό που δεν ξέρουν που θα οδηγήσει. Αυτοί οι άνθρωποι είναι τα υποκείμενα πάνω στα οποία στηρίχθηκε ένα σύστημα για να δώσουμε καλύτερες υπηρεσίες στον πολίτη και οι άνθρωποι εργάστηκαν και μάλιστα επί δυο χρόνια, ίσως και παραπάνω, με σκληρές συνθήκες για τους ίδιους και όσον αφορά στις αμοιβές τους κ.λπ. 
      Τους αμφισβητήσατε το δικαίωμα στην απεργία, κύριε Υπουργέ. Και τους είπατε θα περικοπεί και ο μισθός τους. Τα θυμάστε αυτά που κάνατε. Αυτά είναι δυστυχώς η λογική σας απέναντι στους εργαζόμενους. Μια λογική δηλαδή ότι πρέπει συνέχεια να χτυπάμε τους εργαζόμενους και να στηρίζουμε κάποιους άλλους. Εμείς σας καλούμε να αναθεωρήσετε πολιτική σ’ όλα αυτά τα ζητήματα.
      Πρωτίστως όμως αυτή τη στιγμή να αναθεωρήσετε την πολιτική σας και να επαναφέρετε τα πράγματα στην αρχική τους κατάσταση. Κάντε τουλάχιστον αυτό που λέει η Ε.Ν.Α.Ε., αυτό που λέει η Κ.Ε.Δ.Κ.Ε. -δηλαδή η Tοπική Aυτοδιοίκηση στο σύνολό της- και ελάτε τουλάχιστον στην προκήρυξη σε μια πρώτη φάση που είχατε πριν από δυο μήνες, την οποία -όπως είπα- αδικαιολόγητα και με βαρύ για εσάς πλήγμα αναξιοπιστίας πήρατε πίσω.
      Επιτέλους, κύριε Υπουργέ, μην ολισθαίνετε σε αυταρχισμό. Αφουγκραστείτε την κοινωνία και τα πραγματικά της προβλήματα. Δεν εξυπηρετείτε έτσι μόνο αυτούς που είναι στο δρόμο, θα εξυπηρετήσετε πιο καλά τον Έλληνα πολίτη και ιδιαίτερα εκείνο τον πολίτη που δεν έχει, όπως έχουν άλλοι, τη δυνατότητα πρόσβασης στις δημόσιες αρχές.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου.
      Το λόγο έχει ο Kοινοβουλευτικός Eκπρόσωπος του Συνασπισμού Ριζοσπαστικής Αριστεράς, κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η γραφειοκρατία αποτελεί από καταβολής του νεότερου ελληνικού κράτους ένα συστατικό στοιχείο της λειτουργίας του ή μάλλον της αναποτελεσματικής λειτουργίας του. Βέβαια οι αιτίες για τις οποίες έχει τόσο πολύ μεγεθυνθεί είναι πολλές, είναι η έλλειψη διοικητικής μηχανής και υποδομών, η έλλειψη οικονομικών πόρων. Το κυριότερο όμως είναι ότι αυτή η γραφειοκρατία είναι απαραίτητο στοιχείο στη λειτουργία του πελατειακού κράτους, αυτού του κράτους που τα κόμματα της εξουσίας έχουν ανάγκη να λειτουργεί με αυτό τον τρόπο για να κρατάνε την εξουσία. Από εκεί και πέρα βέβαια έγιναν κατά καιρούς διάφορες φιλότιμες προσπάθειες, οι οποίες όμως ήταν αναποτελεσματικές και έπεσαν στο κενό.
      Τα Κ.Ε.Π. είναι ένας καινοτόμος θεσμός που στοχεύει στην εξυπηρέτηση του πολίτη και βέβαια στον περιορισμό της γραφειοκρατίας. Από αυτή την άποψη χαιρετίστηκαν από όλο τον ελληνικό λαό και αξίζουν συγχαρητήρια σ’ αυτούς που κίνησαν αυτό τον θεσμό με επικεφαλής τον κ. Μπένο που πρωτοστάτησε και σε όσους άλλους εργάστηκαν. 
      Τι έγινε όμως στη συνέχεια; Αυτόν το βασικό θεσμό οι πολίτες τον εκτίμησαν και τον στήριξαν. Ξεκίνησε όμως χωρίς να δημιουργήσει και όλες τις απαραίτητες προϋποθέσεις που θα μπορούσαν να οδηγήσουν στην απρόσκοπτη λειτουργία του, παραδείγματος χάρη δεν εξασφάλισαν το μόνιμο προσωπικό και έμεινε ασαφές το νομικό πλαίσιο. Αυτά είναι τα αποτελέσματα τα οποία ζούμε και σήμερα και για τα οποία σήμερα συζητάμε. 
      Ακόμα και σήμερα για να εκδοθεί μια απλή άδεια για ένα μπακαλικάκι ή για ένα περίπτερο απαιτούνται δώδεκα δικαιολογητικά, μερικές φορές και πολύ περισσότερα και για αυτά μάλιστα μπορεί ο ενδιαφερόμενος να απευθυνθεί σε διάφορες υπηρεσίες για να τα συλλέξει και μετά να πάει να τα καταθέσει πάλι σε άλλες υπηρεσίες. Μου κάνει εντύπωση, έχοντας εμπειρία από το πώς λειτουργούν, παραδείγματος χάρη, οι υγειονομικές υπηρεσίες στο εξωτερικό. Στην Αγγλία για να πάρει κανείς μια θέση στο δημόσιο υγειονομικό σύστημα της χώρας κάνει μια αίτηση, τον καλεί μια ειδική επιτροπή και συζητάει μαζί του, αφού έχει καταθέσει τα βιογραφικά του στοιχεία και δυο συστατικές επιστολές. Εφόσον επιλέγεται, του λένε: «Αύριο το πρωί ή όποτε προσδιοριστεί έλα να αναλάβεις θέση και δώσε μας και τον τραπεζικό σου λογαριασμό για να καταθέτουμε εκεί το μισθό σου». Στην Ελλάδα πρέπει να ξεκινήσουμε: πιστοποιητικό γεννήσεως, πιστοποιητικό εγγραφής στους δημοτικούς καταλόγους, ποινικό μητρώο, πιστοποιητικό φορολογικής ενημερότητας, στρατολογία, ,τι μπορεί να φανταστεί κανένας. Και ποιο είναι το ωραίο; Ότι αν ύστερα από ένα χρόνο ή από δυο χρόνια κάποιος αλλάξει θέση και πάει σε ένα άλλο νοσοκομείο –μιλάω για τα νοσοκομεία, επειδή τα ξέρω, κύριε Υπουργέ- θα πρέπει ξανά από την αρχή να κάνει αυτή τη δουλειά και να συγκεντρώνει αυτά τα στοιχεία. Τα Κ.Ε.Π. λοιπόν ήρθαν εδώ να βοηθήσουν από αυτή την άποψη και πράγματι βοήθησαν.
      Τώρα, αν ένα μαγαζάκι, που είπαμε ότι θέλει δώδεκα δικαιολογητικά, χρειαστεί να ανοίξει μέσα σε ένα ξενοδοχείο παραδείγματος χάρη, εκεί δεν θα χρειασθεί μόνο η Δ.Ο.Υ., η Πυροσβεστική, η Πολεοδομία, η Υγειονομική Υπηρεσία, αλλά θα προστεθεί και ο ΕΟΤ και η Τουριστική Αστυνομία και το Υ.ΠΕ.ΧΩ.Δ.Ε. και το Ταμείο Εθνικής Οδοποιίας και η Τροχαία και πάει λέγοντας. 
      Αν ο ενδιαφερόμενος εκπροσωπεί εταιρεία, όλα τα προσωπικά στοιχεία πρέπει να κατατεθούν από όλους τους μετόχους. Χάνει κανείς το λογαριασμό και την υπομονή του μπροστά σε αυτόν τον χαρτοπόλεμο! 
      Δεν είναι σπάνιο το γεγονός στους σημερινούς χαλεπούς καιρούς το κατάστημα να κλείσει από απραξία, πριν εκδοθεί η άδεια. Η εικόνα γίνεται τραγικότερη, αν υπολογισθεί ότι αυτά τα δικαιολογητικά, που μπορεί να ξεπεράσουν τα είκοσι, θα πρέπει να τα συγκεντρώσει ο ενδιαφερόμενος μόνος του, απευθυνόμενος σε υπηρεσίες που είναι στα τέσσερα σημεία του ορίζοντα, είτε της πρωτεύουσας είτε όλης της χώρας. Άλλος εφιάλτης και Οδύσσεια! 
      Το κλειδί που θα μπορούσε να απαλλάξει τον πολίτη από αυτόν τον κυκεώνα είναι η επικοινωνία μεταξύ των υπηρεσιών και αυτό ήρθαν να κάνουν τα Κ.Ε.Π. . Από αυτήν την άποψη είναι ένα πολύ χρήσιμο εργαλείο. 
      Βέβαια, δεν αντιμετωπίζουν ευθέως τη γραφειοκρατία. Όμως, δίνεται ένα αποτελεσματικό χέρι βοήθειας σε όσους έχουν συναλλαγές με το δημόσιο και ξεκίνησαν αρχικά με τριακόσιες πιστοποιημένες διαδικασίες, που σήμερα πλησιάζουν τις χίλιες.
      Βέβαια, και ο αριθμός των διαδικασιών τρομάζει. Αυτές οι χίλιες περιπτώσεις τρομάζουν με την πολυνομία, με την ασάφεια και τις υπηρεσιακές αλληλλοεπικαλύψεις. 
      Η Κυβέρνηση αντιμετώπισε τα Κ.Ε.Π. ως ένα πρόσθετο βάρος και όχι ως εργαλείο διευκόλυνσης των πολιτών. Βέβαια, διατήρησαν αυτό το αμφίβολο νομικό καθεστώς, που κρατά τη λειτουργία των Κ.Ε.Π. σε κάτι ανάμεσα σε δημόσιο και σε εργολαβία: αποκεντρωμένη στα λόγια δημόσια υπηρεσία, που ελέγχεται διοικητικά και πειθαρχικά από το Υπουργείο Εσωτερικών, σύμφωνα με την πρόταση για το νέο Δημοσιοϋπαλληλικό Κώδικα. 
      Επέμενε μέχρι σήμερα στο απαράδεκτο καθεστώς των συμβάσεων, κρατώντας όμηρους τους εργαζόμενους, αντιμετωπίζοντάς τους ως επιχειρηματίες, χωρίς διακοπές στην εργασία τους, χωρίς δικαιώματα και με μισθούς πείνας. 
      Οι προεκλογικές υποσχέσεις μεταβιβάζονται όλο και περισσότερο στο αόριστο μέλλον. Οι υποσχέσεις αυτές μιλούσαν για κάλυψη και διορισμό όλων των συμβασιούχων και αυτό ήταν δέσμευση και της Νέας Δημοκρατίας και του ίδιου του Πρωθυπουργού.
      Στον κυβερνητικό σχεδιασμό γίνεται προσπάθεια να παραμερισθεί η Αυτοδιοίκηση, παρ’ ότι χωρίς αυτήν, χωρίς την υλικοτεχνική υποδομή και τη γραμματειακή της υποστήριξη δεν θα μπορούσαν να λειτουργήσουν. 
      Πέραν του εύλογου και εύκολου ερωτήματος, γιατί άλλα λέγατε πριν και άλλα τώρα, προκύπτουν και άλλα που έχουν σχέση με το ίδιο το μέλλον των Κ.Ε.Π.. Για την απόφαση να προκηρυχθούν μόνο δύο χιλιάδες πενήντα πέντε θέσεις έχουν ληφθεί υπ’ όψιν οι τοπικές ιδιαιτερότητες; Ειπώθηκαν πολλά εδώ και από τους προλαλήσαντες συναδέλφους και από τους κυρίους Υπουργούς. Όμως, ελήφθη υπ’ όψιν, κύριε Υπουργέ, ότι ο μέσος όρος των νησιωτών παραδείγματος χάρη, που είναι ηλικιωμένοι άνθρωποι δεν μπορούν να τρέχουν όλη την ώρα στις δημόσιες υπηρεσίες ούτε στις πολεοδομίες ούτε για διορισμούς; Επομένως, ο αριθμός των απαιτούμενων πιστοποιητικών και των πράξεων είναι πολύ μικρότερος. Αυτό όμως δε σημαίνει ότι δεν είναι απαραίτητο στα ακριτικά χωριά και νησιά, στις απομακρυσμένες περιοχές να υπάρχει ένα κέντρο που θα εξυπηρετήσει και αυτούς τους πολίτες. 
      Εάν συνεχίσουμε με αυτόν το ρυθμό, θα υποχρεώσουμε και όσους ακόμη έχουν απομείνει σε αυτούς τους χώρους να απομακρυνθούν. Ποια ασφαλιστική δικλείδα αφήνετε, κύριε Υπουργέ; Σε περίπτωση που αύριο διαπιστωθεί ότι κακώς καταργήθηκε ένα Κ.Ε.Π. ή κακώς περιορίστηκε το προσωπικό σε ένα άλλο, τι θα πράξετε; Σας καλούμε να επανεξετάσετε τη συνολική σας πολιτική για το δημόσιο. Δεν μπορεί να συνεχίσει να είναι λεία της εκάστοτε κυβέρνησης. Δεν μπορεί να είναι χώρος κομματικού ανταγωνισμού. Δεν μπορεί και δεν πρέπει να επανέλθουμε σε νέες «πλατείες Κλαυθμώνος»!
      Θέλουμε να πιστεύουμε ότι όχι μόνο δεν θα καταργηθούν αυτά τα Κ.Ε.Π. που ήδη λειτουργούν, αλλά ότι και άλλα θα δημιουργηθούν και θα αυξηθεί το προσωπικό τους. Γιατί εσείς αναφέρατε εδώ στοιχεία εκατομμυρίων πράξεων κάθε χρόνο και χρειάζονται ακόμη και πιο πεπειραμένο προσωπικό. Γι’ αυτό το λόγο το πεπειραμένο προσωπικό των Κ.Ε.Π. δεν πρέπει να μείνει χωρίς δουλειά! 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Πριν δώσω το λόγο στον κ. Μπένο, δράττομαι της ευκαιρίας να επισημάνω και προς τον κ. Μπένο, που ήταν ο εμπνευστής, και προς τον κ. Ανδρεουλάκο, που σήμερα υπηρετεί αυτό το θεσμό, ότι πρέπει να οργανωθούν Κέντρα Εξυπηρέτησης Φοιτητών, όπου λειτουργούν Πανεπιστήμια, Τ.Ε.Ι. και άλλες ανώτερες σχολές, γιατί είναι γνωστή η ταλαιπωρία που υφίστανται οι φοιτητές –που είχαμε υποστεί κι εμείς όταν σπουδάζαμε- και για την εγκατάσταση και για τη διαβίωσή τους.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, από το Σεπτέμβριο μέσα στο Αριστοτέλειο Πανεπιστήμιο λειτουργεί ΚΕΠ για τους φοιτητές.
      ΠΡΟΕΔΡΕΥΩΝ (Γεώργιος Σούρλας): Έχουμε και πολλά άλλα πανεπιστήμια στην Ελλάδα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόλις μου υπέβαλε αίτημα ο Πρύτανης και η Σύγκλητος, εγώ το έκανα δεκτό.
      ΠΡΟΕΔΡΕΥΩΝ (Γεώργιος Σούρλας): Είχα καταθέσει και σχετική ερώτηση, κύριε Ανδρεουλάκο, και λέω όχι μόνο για το Πανεπιστήμιο Θεσσαλονίκης, αλλά γενικότερα για όλα τα πανεπιστήμια…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γενικότερα, βεβαίως, αλλά θα πρέπει να έχουμε και τα ερεθίσματα από τα πανεπιστήμια. Δεν είναι μόνο δικό μας θέμα.
      Γιατί, για να εγκριθεί κατ’ αρχήν ένα ΚΕΠ, θα πρέπει οπωσδήποτε…
      ΠΡΟΕΔΡΕΥΩΝ (Γεώργιος Σούρλας): Μπορεί, κύριε Ανδρεουλάκο…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς υποστηρίζουμε το θεσμό. Πρέπει όμως να μας το ζητήσει ο δήμος. Το ξέρετε ότι υπάρχουν δήμοι που δεν έχουν ζητήσει να ιδρυθεί Κ.Ε.Π.;
      ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης & Αποκέντρωσης): Διότι υπήρχαν, όταν πήγα εγώ στο Υπουργείο, χίλιες πενήντα τέσσερις εγκρίσεις. Και τώρα έχουμε φτάσει στα χίλια επτά. Ένα από αυτά, μάλιστα, είναι και με νόμο το Κ.Ε.Π. του Υπουργείου Εξωτερικών, το οποίο θα λειτουργεί από Δευτέρα.
      Ίδρυσα επίσης, άλλα που μου το ζήτησαν για πρώτη φορά, αλλά υπάρχει ένα «στοκ» εβδομήντα δήμων, που δεν επιθυμεί την υποστήριξη του Υπουργείου…
      ΠΡΟΕΔΡΕΥΩΝ (Γεώργιος Σούρλας): Ίσως πρέπει να τους παροτρύνετε εσείς, γιατί είναι γνωστή η ταλαιπωρία που υφίστανται.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς έχουμε εγκρίσεις για χίλια πενήντα τέσσερα Κ.Ε.Π., κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Καλώς.
      Ο κ. Μπένος έχει το λόγο.
      ΣΤΑΥΡΟΣ ΜΠΕΝΟΣ: Θέλω να αφιερώσω όλη τη δευτερολογία μου στο πρόβλημα των εργαζομένων, γιατί σήμερα ακούστηκαν πολλά και θα έχουμε και άλλες ευκαιρίες να μιλήσουμε γι’ αυτά, όπως είναι οι συγκρίσεις των δύο περιόδων, από τότε που ξεκίνησαν τα Κ.Ε.Π. με την κυβέρνηση ΠΑ.ΣΟ.Κ. και μετά που συνεχίστηκαν. Και θέλω να το κάνω αυτό, γιατί κοντά τριάντα χρόνια που είμαι στην πολιτική, δεν συνάντησα τόσα χαμόγελα και τόσο περίσσευμα ψυχής. Και θεωρώ πρωταγωνιστές αυτά τα παιδιά, όλα τα παιδιά, για την επιτυχία αυτού του θεσμού.
      Πριν όμως θα ήθελα να κάνω και μια διευκρίνιση που έχει σχέση με θέμα προσωπικό που ηγέρθη στην Αίθουσα. Πολλές φορές ο κ. Ανδρεουλάκος και ο κ. Παυλόπουλος έχουν επαινετικά αναφερθεί σε μένα. Το σημειώνω ως ένα ευχάριστο γεγονός. Είναι καλό να δέχεσαι τέτοια πράγματα σε ένα ζοφερό κατά τα άλλα πολιτικό περιβάλλον.
      Κύριε Ανδρεουλάκο, δεν στερούμαι περισσεύματος ψυχής για να το αποδεχθώ. Θέλω όμως να σας πω –και μέσα από σας και στον κ. Παυλόπουλο- ότι έδρασα ως μέλος μιας ευρύτερης ομάδας, μιας κυβέρνησης, μιας παράταξης, της κυβέρνησης του ΠΑ.ΣΟ.Κ. και σε τρεις διαδοχικές ηγεσίες. Ξεκίνησα με τον Αλέκο τον Παπαδόπουλο. Μετά, όταν ήμουν Υπουργός Αιγαίου πρωτοεφαρμόστηκε το πρόγραμμα με τη μορφή του Προγράμματος «ΑΣΤΕΡΙΑΣ» και ήταν και η κ. Βάσω Παπανδρέου. Εν συνεχεία ήταν ο Κώστας Σκανδαλίδης. Μέσα, δηλαδή, σε ένα εύκρατο κλίμα και της παράταξης και των σημαντικών αυτών στελεχών της μπόρεσε να καρποφορήσει ο θεσμός.
      Σε ό,τι αφορά τα σχόλια τα δικά σας και κυρίως του κ. Παυλόπουλου για το ότι υπήρχαν θεσμικά κενά, εγώ δεν έχω πρόβλημα, ξέρετε, να το πω ότι υπήρχαν. Και θα ήθελα στη δευτερολογία σας να μην έχετε κι εσείς πρόβλημα γι’ αυτά που θα σχολιάσω, κύριε Ανδρεουλάκο. Ας κινηθούμε σε ένα άλλο κλίμα, σε ένα κλίμα υψιπετές, θα έλεγα, να φύγουμε λιγάκι από τη μιζέρια μιας τρέχουσας αντιπαράθεσης.
      Είπε ο κ. Παυλόπουλος ότι υπήρχαν θεσμικά κενά. Εγώ το δέχομαι. Δέχομαι ότι δεν είχαν δημιουργηθεί οι οργανικές θέσεις, ότι δεν είχε λυθεί το οικονομικό πρόβλημα. Το οικονομικό πρόβλημα όμως τότε λυνόταν κατά 75%, όπως ξέρετε, από το Πρόγραμμα «Κοινωνία της Πληροφορίας». Και είχα εξηγήσει και τότε στα παιδιά που ρωτούσαν γιατί δεν ξεκινάμε από την αρχή με μονιμοποίηση –που εγώ θα ήθελα- ότι επειδή ήταν στελέχη για την παραγωγική εκκίνηση του συστήματος, όπως επέβαλε τότε το πρόγραμμα, έπρεπε να είναι με συμβάσεις έργου.
      Είχαμε έρθει σε μια συμφωνία με την Κ.Ε.Δ.Κ.Ε.. Η Κ.Ε.Δ.Κ.Ε. μέσω των οριζόντιων πόρων της, των Κεντρικών Αυτοτελών Πόρων, έβαλε το 25% και είχαμε πει ότι, όταν ολοκληρωθεί η πρώτη διετία –είχε δεσμευτεί τότε η κυβέρνηση του ΠΑ.ΣΟ.Κ.- θα χρηματοδοτηθούν από τον κρατικό προϋπολογισμό.
      Σε ό,τι δε αφορά τους εργαζόμενους –νομίζω ότι το έχουμε πει ιδιαιτέρως πολλές φορές και θα το καταθέσω στα Πρακτικά, κύριε Πρόεδρε- είχαμε φέρει νόμο, τον ν. 3200, με το άρθρο 24, που τακτοποιούσαμε και μονιμοποιούσαμε όλα τα παιδιά. Και είχαμε εκδώσει και τη σχετική υπουργική απόφαση. Θα τα καταθέσω και τα δύο στα Πρακτικά. Δεν ολιγωρήσαμε, δηλαδή. Όταν ήρθε ο χρόνος, κάναμε τη ρύθμιση για τη μονιμοποίησή τους.
      (Στο σημείο αυτό ο Βουλευτής κ. Σταύρος Μπένος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Πότε έγινε αυτό;
      ΣΤΑΥΡΟΣ  ΜΠΕΝΟΣ:  Η ρύθμιση έγινε προς το τέλος του 2003, ν. 3200. Θα σας πω την ακριβή ημερομηνία. Στις 9.12.2003 δημοσιεύτηκε στην Εφημερίδα της Κυβερνήσεως και στις 15.12.2003 βγήκε η υπουργική απόφαση που εστάλη σε όλους τους δήμους και τις νομαρχίες, σε όλα τα Κ.Ε.Π., για να κινήσουν τις διαδικασίες για τη μονιμοποίηση. Εμείς τότε είχαμε μία άλλη σύλληψη: κατά δήμο και κατά νομαρχία. Έτσι είχαμε πει, προκειμένου να μην υπάρχουν  αυτές οι αναταραχές ανάμεσα στους εργαζόμενους, μία εσωτερική μετακίνηση που θα φέρει πάρα πολλά προβλήματα.
      Έρχομαι τώρα στο θέμα των εργαζομένων. Κύριε Ανδρεουλάκο, θέλω λιγάκι να αφαιρεθείτε. Σας το ζητώ, δικαιούμαι να σας το ζητήσω από τον πόνο ψυχής που έχω καταθέσει για αυτή την υπόθεση. Στον πολιτικό μου βίο δεν υπήρξε τίποτε άλλο που να με συγκλόνισε τόσο πολύ. Ίσως το  μόνο ισοδύναμό του ήταν οι σεισμοί της γενέθλιας πόλης μου. Δεν θέλω να μιλήσω με ένα πολιτικό λόγο, τρέχοντα. Μιλάτε για παραγωγικότητα. Εγώ  είμαι υπέρμαχος της παραγωγικότητας και των μετρήσεων. Δεν αμφισβητώ αυτό το πράγμα. Σας είπα, όμως, ένα  άλλο πράγμα: δεν είναι αξιόπιστη αυτή η μέτρηση όταν αφορά ακριτικές περιοχές. Και δεν είναι αξιόπιστη, γιατί θα σας το πω πολύ απλά. Πάρτε για παράδειγμα τα Ψαρά, επειδή τα μελετήσαμε πολλές φορές, είναι και ένας ιστορικός Δήμος με πολύ μεγάλη εθνική προσφορά αυτό το νησί. 
      Τα Ψαρά, όπως και όλα τα μικρά Κ.Ε.Π., κύριε Ανδρεουλάκο, δεν έχουν ξεχωριστό κτήριο, είναι μέσα στο Δημαρχείο και συνεπώς δεν έχουν συνδέσει το δημοτολόγιο με το ηλεκτρονικό σύστημα των Κ.Ε.Π., τα δίνουν εκτός διαδικασίας πιστοποίησης. Συνεπώς δεν μετρώνται αυτές οι διαδικασίες, που είναι και οι περισσότερες. Και θέλω να το καταλάβετε αυτό, γιατί μας  παρουσιάσατε ένα στατιστικό δελτίο και λέτε οι περισσότεροι δήμοι κινούν σαράντα διαδικασίες, οι άλλοι πενήντα, οι άλλοι εξήντα. Σας είπα ότι αν δεν κινηθείτε εσείς, προκειμένου  να μπει στο σύστημα  η σύνδεση εργασίας, δεν θα κινηθούν  από μόνες τους. 
      Θα σας φέρω ένα παράδειγμα που το είχα κινήσει εγώ πιλοτικά προσωπικά, για να δω τι γίνεται  με τις σύνθετες υποθέσεις. 
      Συντάξεις του Ο.Γ.Α., κύριε Ανδρεουλάκο: οι συντάξεις του Ο.Γ.Α. είναι περίπου τριάντα χιλιάδες το χρόνο. Πώς γίνεται σήμερα; Υπάρχουν πέντε χιλιάδες ανταποκριτές του Ο.Γ.Α.. Αυτοί οι πέντε χιλιάδες ανταποκριτές του Ο.Γ.Α. παίρνουν τα δικαιολογητικά από τους αγρότες, τα στέλνουν στο κεντρικό μαγαζί του Ο.Γ.Α. και είναι δεκαπέντε υπάλληλοι σε μία διεύθυνση εκεί να ελέγξουν τις τριάντα χιλιάδες συντάξεις ετησίως. Το είχα κάνει σε εκατό περίπου Κ.Ε.Π., για να δω πώς πάει. Φωνάξαμε μήνες νωρίτερα τους αγρότες –αφού είναι χίλια τα Κ.Ε.Π., αντιστοιχούν τριάντα κατά μέσο όρο συντάξεις σε κάθε Κ.Ε.Π.-  και τους είπα -τους έστειλα και ένα γραμματάκι- το εξής: θα φωνάξετε το  μπάρμπα Γιώργη, την κυρά Καλλιόπη στο Κ.Ε.Π., θα τους κεράσετε και ένα καφεδάκι και θα μαζέψετε εσείς τα δικαιολογητικά και με ευθύνη δική σας θα τα στείλετε στον Ο.Γ.Α. και θα τους πάτε με μία ανθοδέσμη τη σύνταξη στα γενέθλιά τους στο σπίτι τους. Και αυτό έκαναν. Σας το λέω αυτό, γιατί αν αυτό θα είχε γίνει για τις επιδοτήσεις τους, στους ψαράδες, για παράδειγμα, στα Ψαρά, αν θα είχε γίνει για τις αποζημιώσεις από διάφορες φυσικές καταστροφές, αν θα είχε γίνει μια συνεννόηση που εγώ την είχα ολοκληρώσει  με την Αγροτική Τράπεζα για να βάλει μια θυρίδα, αν θα είχε γίνει  με το Ταμιευτήριο, αν θα είχε γίνει  με τα Ελληνικά Ταχυδρομεία, με τον Ο.Α.Ε.Δ., με όλους τους ασφαλιστικούς φορείς, ξέρετε πόσες δουλειές θα είχαν αυτά τα ακριτικά Κ.Ε.Π.; Σας ερωτώ, λοιπόν: οι εργαζόμενοι φταίνε που δεν έχουν κίνηση τα ακριτικά Κ.Ε.Π.; Περιμένετε να ανέβει η παραγωγικότητα μόνη της, αν δεν κινηθείτε εσείς από το κέντρο; Με άλλα λόγια, τι θέλω να πω: είναι μεγάλο πλήγμα για τη χώρα μας, κύριε Ανδρεουλάκο -ξέρετε τι γίνεται- επειδή όλα λειτουργούν πια με την οικονομία της αγοράς και αποσύρονται κρίσιμες μονάδες -αποσύρονται τα δίκτυα των τραπεζών, τα δίκτυα των ασφαλιστικών ταμείων και άλλων κρίσιμων υπηρεσιών, των Δ.Ε.Κ.Ο.,  γιατί λειτουργούν όλα με ιδιωτικοοικονομικά κριτήρια όχι στο σύνολο, αλλά στην κάθε μονάδα τους ξεχωριστά-  εμείς δεν πρέπει να έχουμε αυτήν τη λογική.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ  ΧΑΤΖΗΓΑΚΗΣ)
      Είναι δυνατόν το κράτος να έχει αυτήν τη λογική; Το ξέρετε ότι στα Ψαρά, στα οποία αναφέρομαι και πάλι, ο διοικητικός προϊστάμενος είναι ο δήμαρχος, γιατί δεν υπάρχει άλλος διοικητικός υπάλληλος; Δεν είναι κακό, κύριε Ανδρεουλάκο, αν δεν υπάρχει άλλος διοικητικός υπάλληλος σε μια ακριτική περιοχή, ο υπάλληλος των Κ.Ε.Π. να κάνει και άλλες δουλειές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω λοιπόν να σας κάνω μια έκκληση, ψυχική και συναδελφική. Αν τα πολιτικά στερεότυπα δεν μας το επιτρέπουν να το αντιμετωπίσετε τώρα, αυτή τη στιγμή, κάνω έκκληση και σε σας και στον κ. Παυλόπουλο να το σκεφτείτε. Μια υπηρεσία που αλλάζει το κλίμα στη χώρα, μια υπηρεσία που καταξιώνει επιτέλους τη διοίκηση και εμάς τους πολιτικούς, μια υπηρεσία που την έστησαν στα πόδια της αυτά τα παιδιά, μην την κατακρεουργείτε, κύριε Ανδρεουλάκο, με αυτές τις προσεγγίσεις. Είναι ψυχική έκκληση αυτή. 
      Μιλάμε για τριακόσια με τετρακόσια παιδιά, όλα και όλα. Βρείτε τον τρόπο να δικαιώσετε αυτά τα παιδιά. Σας είπα και στην πρωτολογία μου ότι το θέμα δεν είναι πολιτικό, είναι θέμα εξόχως ηθικό. Δεν είναι δυνατόν για πρώτη φορά να γευόμαστε τους καρπούς της αποδοχής των πολιτών για μια δημόσια απόφασή μας και μια δημόσια δραστηριοποίησή μας και εμείς να βρίσκουμε και να τιμωρούμε εκείνους που ανέδειξαν αυτήν την υπηρεσία. 
      Να αρθείτε, λοιπόν, από τα πολιτικά στερεότυπα και να το πράξετε, γιατί αυτά τα παιδιά το δικαιούνται μέχρι ενός να τακτοποιηθούν. Γιατί ξέρετε τι θα πάθουν, κύριε Πρόεδρε; Ένα φοβερό αλληλοσπαραγμό. Δεν είναι μόνο ότι κόβετε τόσες θέσεις. Σκεφτείτε ότι από τα δυόμισι χιλιάδες παιδιά θα αλληλοσπαραχθούν για να μπουν τα δύο χιλιάδες παιδιά. Γιατί όταν σ’ ένα Κ.Ε.Π. υπάρχουν τέσσερις εργαζόμενοι και θα μπουν οι τρεις…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπένο. Είστε σαφής. 
      ΣΤΑΥΡΟΣ ΜΠΕΝΟΣ: …και αυτοί οι τέσσερις θα δημιουργήσουν…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπένο. 
      ΣΤΑΥΡΟΣ ΜΠΕΝΟΣ: Τους αξίζει; Δεν τους αξίζει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Ανδρεουλάκο, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Μπένο, μιλάτε σαν ποιητής. Εγώ δεν είμαι ποιητής. Εγώ είμαι προσγειωμένος. Δεν μπορούμε, την ώρα που οργανώνουμε σε μόνιμη βάση ένα θεσμό, να λαμβάνουμε άλλα πράγματα υπ’ όψιν και να παραγνωρίζουμε το δημοσιονομικό κόστος. 
      Αναρωτιέστε πώς θα λειτουργήσουν τα μονοπρόσωπα Κ.Ε.Π.. Μα εκεί η παραγωγικότητα εκ των πραγμάτων δεν μπορεί να αυξηθεί. Όταν, κύριε Μπένο, συστήσατε Κ.Ε.Π. σε χωριό τριάντα επτά υπερηλίκων κατοίκων και η παραγωγικότητα εκεί είναι 0,02, που σημαίνει ότι κάθε σαράντα εργάσιμες ημέρες κάθε εργαζόμενος εκεί διεκπεραιώνει μια πράξη, τώρα που θα καταργηθεί η μια από τις δύο θέσεις, γίνεται μια πράξη ανά είκοσι δύο μέρες. Μπορούμε να ισχυριστούμε ότι θα υπάρξει πρόβλημα στην εξυπηρέτηση του πολίτη;
       Κάθε είκοσι δύο μέρες εμφανίζεται ένας πελάτης. Και ο πελάτης σ’ αυτές τις περιπτώσεις είναι ο γείτονας, ο γνωστός. Και να αρρωστήσει ακόμα ο υπάλληλος του Κ.Ε.Π. δε χάλασε ο κόσμος, θα περιμένει μια μέρα. Όποιος θέλει ταχύτητα εξυπηρετήσεως, αγαπητέ κύριε Μπένο και κύριε Παπαιωάννου, πάει κατευθείαν στη κλασσική δημόσια υπηρεσία, για να μην καθυστερήσει πιο πολύ. 
      Αν κάποιος είναι ο άνθρωπος της τελευταίας στιγμής και θέλει να βγάλει διαβατήριο, ακόμη και τότε που τα δικαιολογητικά υποβάλλονταν στο Κ.Ε.Π. και εκεί θα έκαναν για να τον εξυπηρετήσουν δεκαπέντε με είκοσι μέρες. Αυτοί ήταν οι χρόνοι εξυπηρέτησης. Αν λοιπόν πήγαινε την τελευταία στιγμή και ήθελε την επόμενη ή την μεθεπόμενη μέρα να ταξιδέψει, θα απευθυνόταν κατευθείαν στη νομαρχία.
      Καταργούμε τη μια θέση, κύριε Μπένο. Η γραμμή μας ποια είναι; Δεν είναι μυθικά πράγματα αυτά. Θα μπορούσε ένας άλλος υπάλληλος από την κοινότητα ή τον δήμο να διεκπεραιώσει μια αίτηση στο Κ.Ε.Π.. Ακόμα και αν αρρωστήσει ο μοναδικός υπάλληλος του Κ.Ε.Π. θα αναπληρωθεί από έναν διπλανό δημοτικό υπάλληλο, ο οποίος θα μπει μέσα στο σύστημα και θα εξυπηρετήσει αυτόν τον έναν που θα εμφανιστεί κάθε πέντε ή δέκα ή είκοσι μέρες. Δεν είναι τόσο μυθικά τα πράγματα.
      Κάποια στιγμή στο εγγύς μέλλον, όταν θα εξελιχθούν τα διαλειτουργικά συστήματα -θα προχωρήσει η Κοινωνία της Πληροφορίας στη Δημόσια Διοίκηση και στην κοινωνία γενικότερα- και θα μπορεί να παίρνει κανείς το πιστοποιητικό από το γραφείο του ή το σπίτι του. Ακόμη δε και αν δεν ξέρει από αυτά τα πράγματα, θα πάει στο δήμο όπου όλοι σχεδόν οι νέοι άνθρωποι ξέρουν από internet και από χρήση ηλεκτρονικού υπολογιστή και είτε είναι υπάλληλος του κλάδου εξυπηρέτησης πολιτών του Κ.Ε.Π. είτε είναι δημοτικός υπάλληλος, αφού γνωρίζει να μπει στο σύστημα, θα τον αναπληρώνει ακόμα και αν αρρωστήσει. 
      Συναίνεσα, κύριε Πρόεδρε, στο Δήμο Καλλιέων με πρωτεύουσα το Μαυρολιθάρι, σε έναν ορεινό δήμο, να γίνει Κ.Ε.Π..
      Ήρθε ο δήμαρχος -ξέρω ότι εκεί η οικονομική ζωή και ο πληθυσμός είναι ελάχιστος- και συμφωνήσαμε να του εγκρίνω Κ.Ε.Π. με μία θέση. Του λέω: «Οι άλλοι είναι χρήστες ηλεκτρονικού υπολογιστή;». Και με διαβεβαίωσε «Έχω άλλα δύο-τρία παιδιά, στο Δήμο που ξέρουν από ηλεκτρονικό υπολογιστή». Το Κ.Ε.Π., δε, θα λειτουργεί μέσα στο δημοτικό κατάστημα, για να εξοικονομήσουμε χρήματα από τα ενοίκια, και θα λειτουργήσει θαυμάσια. 
      Από εκεί και πέρα το θέμα είναι ότι βεβαίως θα χαθούν τελικά –όχι αύριο το πρωί- θέσεις. Εμείς είπαμε, κύριε Μπένο, ότι θα ακολουθήσει δεύτερη φάση. Αυτή είναι η δέσμευσή μας. Και μου κάνει εντύπωση, για ποιο λόγο αμφισβητείτε στο σημείο αυτό. Θα γίνει μόλις ωριμάσουν οι θέσεις, γιατί είναι σε εξέλιξη ακόμη και το πιλοτικό πρόγραμμα και δεν πρέπει να χαθούν κοινοτικοί πόροι. Νομίζω ότι για τον ίδιο λόγο κι εσείς δεν προβήκατε σε σύσταση μονίμων θέσεων και δεν κάνατε ευθύς εξαρχής ένα διαγωνισμό, διότι δεν χρηματοδοτείται η λειτουργία αλλά μόνο η πιλοτική εφαρμογή. Αυτή είναι η πραγματικότητα. Όταν λοιπόν θα ωριμάσουν τα χρονικά όρια, θα μπορούν όλοι όσοι έχουν δεκαοχτάμηνη υπηρεσία να λάβουν μέρος. Διότι για να αποκλείσουμε τον ανταγωνισμό από όσους δεν εργάζονταν μέχρι τώρα στα Κ.Ε.Π., κάνουμε ένα κλειστό διαγωνισμό, κύριε Μπένο. Αυτό να μας το αναγνωρίσετε. Και πρέπει να μας το αναγνωρίσουν και οι εργαζόμενοι. Κλειστός είναι ο διαγωνισμός. Πρόκειται για χίλιες εννιακόσιες πενήντα δύο θέσεις –δεν μετράω τις εκατόν τρεις των Α.Μ.Ε.Α.- που τις διεκδικούν δύο χιλιάδες τετρακόσιες εξήντα τρεις. Οι δύο χιλιάδες επτακόσιες είκοσι τέσσερις είναι οι δεκαοχταμηνίτες που θα μπουν στην κατάρτιση του πίνακα, εάν σε κάποιο Κ.Ε.Π. δεν πληρωθεί η θέση από τον εικοσιτετραμηνίτη. Αυτό θα συμβεί σ’ ελάχιστες περιπτώσεις. Το βάζουμε σε όλους τους διαγωνισμούς και μάλιστα μας το υπέδειξε και το Α.Σ.Ε.Π., «βάλτε το και αυτό επικουρικά». Επικουρικό είναι αυτό. Σας ερωτώ: Είναι ή δεν είναι κλειστός ο διαγωνισμός; Μπορούσαμε εμείς να έρθουμε με μία πράξη, με μια διάταξη νόμου ή με μία υπουργική απόφαση να πούμε «μονιμοποιείστε», παρακάμπτοντας το άρθρο 103 του Συντάγματος και παρακάμπτοντας το Α.Σ.Ε.Π.; Ήμασταν υποχρεωμένοι να περάσουμε από διαγωνιστική διαδικασία. Τι κάνουμε; Τη διαγωνιστική διαδικασία την κάνουμε στα μέτρα τους. Εάν τις δύο χιλιάδες πεντακόσιες ογδόντα οχτώ θέσεις που συνιστώ τις προκήρυσσα όλες, αυτοί οι οποίοι εργάζονται επτά, οκτώ, δέκα μήνες, όλοι όσοι μπήκαν στο σύστημα από τα τέλη του 2003 μέχρι σήμερα, θα μπορούσαν με το δεκαοχτάμηνο που έχω ως προϋπόθεση συμμετοχής στο διαγωνισμό να λάβουν μέρος; Δεν θα τους απέκλεια; Προκηρύσσω αυτές τις θέσεις για να προστατεύσω αυτούς που δεν έχουν τον απαιτούμενο χρόνο συμμετοχής, το δεκαοχτάμηνο. Διότι μόνο για την προστασία τους είναι αυτή η προϋπόθεση. Αποκλείουμε όλους τους άλλους. Και υπάρχει διαμαρτυρία της κοινής γνώμης. Σου λέει: «Εγώ, κύριε, έχω διδακτορικό στην Πληροφορική. Ξέρω δύο γλώσσες. Και με αποκλείεις;» Διότι ο διαγωνισμός, κύριε Παπαϊωάννου, είναι εσωτερική υπόθεση αυτών που εργάζονται μέσα. Ξέρετε γιατί υπάρχει αυτή η αναστάτωση έξω; Δεν υπάρχει αυτή η αναστάτωση γιατί κόβονται ουσιαστικά εκατόν πενήντα θέσεις.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πόσες; Χίλιες είναι.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκατόν πενήντα, ναι. Όπως εξήγησα προηγουμένως, αν θέλετε να δώσουμε τον χαρακτήρα της μονιμότητας και σε συμβασιούχους μιας συμβάσεως, τότε βέβαια δεν πρόκειται για εκατόν πενήντα. Τότε είναι περίπου τριακόσιες πενήντα. Διότι σας εξήγησα και προηγουμένως ότι εγώ δεν μπορώ να ιδρύσω θέση μόνιμη του κλάδου εξυπηρέτησης πολιτών για κάποιον που δουλεύει στο Κ.Τ.Ε.Ο.. Δεν μπορώ. Εγώ πήρα τηλέφωνα νομάρχες, δημάρχους. Είχαν ιδιαιτέρες τους. Ο αριθμός των ετεροαπασχολουμένων, θα ήταν πολύ μεγαλύτερος, αλλά όταν είδαν ότι παρακολουθώ ηλεκτρονικά ποιοι εισέρχονται με τον κωδικό τους στο σύστημα, αναγκαστήκαν πολλοί, τώρα τελευταία, να μπούνε μέσα. Στα διακόσια εννιά Κ.Ε.Π. που κάνω περικοπές, κύριε Παπαϊωάννου, οι πενήντα τέσσερις ασχολούνται με αλλότρια. Δεν δουλέψανε ποτέ στο σύστημα. Πρέπει να συστήσω θέσεις αυτών που από μόνοι τους επέλεγαν να μην υπηρετήσουν το σύστημα;
      Και κάτι άλλο. Ξέρετε ότι στο νομοσχέδιο που θα εισαχθεί στην Ολομέλεια την προσεχή εβδομάδα, για την περαιτέρω χρήση της δημόσιας πληροφορίας, προβλέπεται η δια νόμου πιστοποίηση γνώσεως Πληροφορικής γι’ αυτούς που εργάζονται στο σύστημα. Λέω: τεκμαίρεται, εφόσον δουλεύει στο σύστημα. Και σας ερωτώ: Στην ιδιαιτέρα του δημάρχου ή του νομάρχου, ή σ’ αυτόν που εργαζόταν στο Κ.Τ.Ε.Ο. ή στο Δημοτολόγιο και δεν είχε εισέλθει στο σύστημα θα πρέπει και σ’ αυτούς να δώσω πιστοποίηση; Κάπου πρέπει να είμαστε σοβαροί εδώ μέσα! 
      Η ανησυχία τους, κύριε Παπαϊωάννου, ξέρετε ποια είναι; Ότι δεν κάνω κλειστό διαγωνισμό, κατάκλειστο, δηλαδή να έχει δικαίωμα ο καθένας να δηλώσει συμμετοχή στο Κ.Ε.Π. που εργάζεται. Αυτό μπορώ να το κάνω, από τη στιγμή που απεφάνθη πέρυσι η Ολομέλεια του Συμβουλίου της Επικρατείας για το διαγωνισμό του 1998 ότι η διάταξη που περιόριζε τους διαγωνιζόμενους και τους υποχρέωνε να λάβουν μέρος μόνο σε μία νομαρχία και μόνο μέχρι οκτώ φορείς είναι αντισυνταγματική;
      Με δεδομένη λοιπόν την απόφαση αυτή της Ολομέλειας αν κάναμε έτσι κουμπωμένο το διαγωνισμό θα ήταν διαγωνισμός στον αέρα, θα ήταν αντισυνταγματικός. Ένα το κρατούμενο.
      ΣΤΑΥΡΟΣ ΜΠΕΝΟΣ: Μου επιτρέπετε πάνω σε αυτό κάτι, κύριε Υπουργέ;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μετά κύριε Μπένο.
      Δεύτερον, αν πήγαιναν οι δήμοι να κάνει ο καθένας το δικό του θα ήταν το ίδιο με αυτό που κάνει τώρα το Α.Σ.Ε.Π.; Όλοι δεν αποκαλυπτόμεθα μπροστά στο Α.Σ.Ε.Π., κύριε Μπένο; Το ίδιο είναι  να κάνει το Α.Σ.Ε.Π. το διαγωνισμό με το να τον κάνουν οι δήμοι και οι νομαρχίες και να έχει απλώς την υψηλή εποπτεία το Α.Σ.Ε.Π.; Εδώ θα έχουμε ένα αξιοπιστώτατο διαγωνισμό, τον οποίο διενεργεί το ίδιο το Α.Σ.Ε.Π. και θα επιτύχουμε πρώτα απ’ όλα ταχύτητα. Ήδη θα είχε βγει στον αέρα η προκήρυξη. Περιμένουν να περάσει η νομοθετική ρύθμιση με την οποία θα πιστοποιείται η γνώση πληροφορικής των εργαζομένων σήμερα στα Κ.Ε.Π., όσων βεβαίως έχουν δεκαοχτάμηνο. Θα είχε βγει, λοιπόν, στον αέρα. 
      Επισπεύδουμε, λοιπόν, τις διαδικασίες γιατί επιθυμούμε ο θεσμός αυτός να ενισχυθεί δια της μονιμοποιήσεως των εργαζομένων σήμερα. Και θα ακολουθήσει και δεύτερος διαγωνισμός. Έχω τονίσει δε –δεν το λέω τώρα- σε ανακοίνωση εδώ και δεκαπέντε μέρες ότι εμείς θα μετρήσουμε. Και επειδή πολλοί ισχυρίζονται διάφορα, εγώ θα πω ότι θα μετρήσουμε και επιτοπίως. Στην Ε.Ν.Α.Ε. με την οποία είχα μακρά συνεργασία προχθές είπα, φωνάξτε τα μέλη σας και ρωτήστε τους ποιος θέλει να δεχθεί όχι ηλεκτρονικό μόνο έλεγχο, αλλά και με αυτοπρόσωπη παρουσία. Εγώ θα στείλω υπαλλήλους και θα καθίσουν είκοσι τέσσερις ώρες εκεί και θα μετρήσουν.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Τελειώνω.
      Και είπα θα υπάρξει και δεύτερη ευκαιρία. Ανεβάστε την παραγωγή. Είναι δυνατόν να υπάρχει αγροτικό Κ.Ε.Π. σε ρωμαλέο δήμο με αγροτική οικονομία και να μην πουλάνε προϊόντα του ΕΛ.Γ.Α. και του Ο.Γ.Α.; Εντάξαμε τις οικονομικές ενισχύσεις στο σύστημα. Το ξέρετε; Είναι δυνατόν το ένα να είναι δίπλα στο άλλο και το ένα να πουλάει και το άλλο να έχει μηδαμινή παραγωγή; Νομίζετε ότι αφαίρεσα θέσεις εκεί και ως έτυχε; Για παράδειγμα αφαίρεσα από το Δήμο Κηφισιάς δύο θέσεις. Ξέρετε γιατί; Δεν επιτρέπεται να έχει παραγωγικότητα ημιαστικού Κ.Ε.Π. και να έχω δεχθεί μέχρι τώρα δέκα καταγγελίες για αγενή συμπεριφορά. Κάθισα στο κεφάλι. Δεν επέτρεψα στους γραφειοκράτες να λάβουν αποφάσεις για ένα τόσο λεπτό ζήτημα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάθισα στο κεφάλι και ό,τι έγινε, έγινε αποκλειστικά από μένα. Και αυτά τα οποία είπε ο κ. Παπαϊωάννου, τα είπε γιατί όπως φαίνεται δεν με ξέρει καλά. Εγώ δεν είμαι πολιτικάντης. Εγώ δεν κρύβομαι πίσω από κανένα φόρεμα. Μόνος μου μπήκα σ’ αυτήν την περιπέτεια να μου ρίχνεστε όλοι και να μου ρίχνονται και απέξω, διότι θα το θεωρούσα ντροπή και ότι είμαι ασυνείδητος πολιτικός, αν επεδείκνυα δημοσιονομική «λεβεντιά» με αποτέλεσμα να έχουμε αργόμισθους στα χωριά που θα τους έβλεπαν οι συγχωριανοί να κάθονται. Δεν έχει σχέση, λοιπόν, ούτε ο κ. Αλογοσκούφης ούτε κανένας. Εγώ πήρα την απόφαση. Έκανα δεύτερες σκέψεις. Είχα πάρει υπογραφή από τον κ. Δούκα στις 7 Σεπτεμβρίου και δε θα είχε συμβεί τίποτα. Είναι, όμως, ντροπή να συστήνουμε θέσεις εκεί που δε χρειάζονται. Είναι ντροπή για τους εαυτούς μας, είναι ντροπή για το πολιτικό σύστημα, είναι ντροπή για τους Έλληνες!
      Θα ήθελα εδώ, κύριοι συνάδελφοι, να καταθέσω για τα Πρακτικά και όλα τα στοιχεία, τα οποία ανέφερα στην ομιλία μου.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης  κ.  Απόστολος Ανδρεουλάκος καταθέτει για τα Πρακτικά τα προαναφερθέντα στοιχεία, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Έλλήνων, είκοσι εννιά σπουδαστές και τρεις συνοδοί-καθηγητές από το Β’ Τ.Ε.Ε. Πατρών Αχαΐας.
      Τους καλωσορίζουμε!
      (Χειροκροτήματα από όλες τις πτέρυγες της Βουλής)
      Ο κ. Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ:  Κύριε Πρόεδρε, θέλω να πω ότι δε χαρακτήρισα ούτε σήμερα ούτε στη συνολική μου διαδρομή τον κ. Ανδρεουλάκο πολιτικάντη. Προφανώς, αναφέρεται σε κάποιους άγνωστους σε εμένα εσωτερικούς του πολιτικούς αντιπάλους. Δεν ξέρω, γιατί αισθάνθηκε την ανάγκη να πει αυτό στο τέλος της ομιλίας του. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είπατε ότι μου έκανε νεύμα ο κ. Αλογοσκούφης και εγώ υποχώρησα; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Ανδρεουλάκο, εμείς είμαστε εδώ να ελέγξουμε την Κυβέρνηση και έτσι επιτελούμε το θεσμικό μας χρέος για πράξεις και παραλείψεις της και αυτό κάνουμε. Και επειδή σήμερα συζητάμε κυρίως το μεγάλο θέμα των υπαλλήλων, σήμερα σας ελέγχουμε για άκρατη υποσχεσιολογία, για εμπαιγμό κ.λπ.. Σας τα είπα στην πρωτολογία μου.
      Πώς θα μπορούσαμε να δώσουμε απάντηση σε αυτό το ζήτημα; Ήδη σας είπε ο κ. Μπένος ότι υπάρχει ένας νόμος ο ν.3200/2003 και με βάση αυτόν το νόμο υπάρχει και μια υπουργική απόφαση η οποία κατατέθηκε στα Πρακτικά που είναι η υπ’ αριθμόν 24539 που έδινε οριστική απάντηση μέσα από διαδικασίες Α.Σ.Ε.Π., δηλαδή αδιάβλητες διαδικασίες για το σύνολο των εργαζομένων στα Κ.Ε.Π.. 
      Εσείς αυτήν τη διαδικασία την αγνοήσατε, την αλλάξατε, φύγατε και από τη λογική της εντοπιότητας που θα έπρεπε να μας διακρίνει σε αυτήν την υπόθεση και όπως πολύ σωστά παρατηρήθηκε τώρα πάμε σε μία άλλη λογική αλληλοσπαραγμού. Και αυτό θα γινόταν –όπως εμείς, η Κυβέρνηση η δική μας το είχε ρυθμίσει- με απόλυτη διαφάνεια, με αντικειμενικότητα, με όλα τα κριτήρια που πρέπει να διέπουν ένα σύγχρονο πολιτικό βίο.
      Όλα αυτά βέβαια τα αγνοήσατε και τα αγνοήσατε και στη σημερινή σας ομιλία. Μάλιστα, ο κ. Παυλόπουλος –ας μου επιτραπεί η έκφραση- τα διαστρέβλωσε κιόλας, διότι είπε ότι τίποτα δεν είχαμε κάνει, ότι τα είχαμε αφήσει στην αρχική τους όπως είπα ρύθμιση.
      Κλείνω με το θέμα αυτό. Εσείς επιχειρήσατε τώρα στη δευτερολογία σας να αποδυναμώσετε τα δικά μας επιχειρήματα με μία προσέγγιση «μα, υπάρχουν αποσπασμένοι». Κακώς υπάρχουν αποσπασμένοι. Βάλτε διάταξη μέσα να την ψηφίσουμε όλοι μαζί ότι από όσους υπηρετούν στα Κ.Ε.Π. δεν επιτρέπεται η απόσπαση πουθενά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι αυτονόητο ότι δεν γίνεται απόσπαση! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ. Γιατί με διακόπτετε πάλι;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γίνεται παράνομα αυτό!  
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, όχι διακοπές!
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ. Λοιπόν. όπως υπάρχουν για άλλες αρχές –να μην σας τις θυμίσω εδώ, τις ξέρετε- να υπάρχει ρητή διάταξη.
      Δεύτερον, απαγορεύονται οι μεταθέσεις. Υπάρχει ένα κρίσιμο ζήτημα, εάν τελικά πάμε ποτέ σε αυτό που εσείς είπατε, ότι μετά από μια δεκαετία δεν θα χρειάζονται παντάπασι. Τόσο κατηγορηματικός είσαστε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκτίμηση είναι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Λες και σήμερα λειτουργούν τα πράγματα έτσι, λες και η Κοινωνία της Πληροφορίας και ο εκσυγχρονισμός της Δημόσιας Διοίκησης δεν πάνε επί των ημερών σας με ρυθμούς χελώνας, λες και ότι τα Κ.Ε.Π. ως δημόσια υπηρεσία –και όταν λέω δημόσια υπηρεσία, εννοώ ως υπηρεσία προς τον πολίτη- δεν μπορεί κάθε μέρα να μετεξελίσσεται και να προστίθενται όπως είπα καινούργια καθήκοντα, λες και δεν θα μπορούσαμε –και δεν θα είχαν καμία αντίρρηση, πιστεύω, οι υπάλληλοι- να πούμε ότι μετά από δέκα χρόνια, αν δεν χρειάζονται, θα μπορούσαν να μεταταγούν ως έμπειροι και αξιόπιστοι υπάλληλοι στους Οργανισμούς Τοπικής Αυτοδιοίκησης ή κάπου αλλού. 
      Δηλαδή, κύριε Ανδρεουλάκο, αντί να βρούμε λύσεις που υπάρχουν όσες θέλουμε σε μία λογική κατοχύρωσης των δικαιωμάτων και της ασφάλειας των συγκεκριμένων υπαλλήλων με την ξεχωριστή προσφορά τους στην αναβάθμιση που σας είπα στην αρχή όχι μόνο μιας συγκεκριμένης υπηρεσίας, αλλά του συνόλου της Δημόσιας Διοίκησης στη συνείδηση των πολιτών, βρήκαμε την εύκολη λύση να τα υποβαθμίζουμε, να τα αποδυναμώνουμε και κυρίως να σχεδιάζουμε ότι μετά από δέκα χρόνια δεν θα υπάρχουν.
      Αυτή είναι η διαφορετική μας πολιτική αντίληψη –εγώ είπα- και ιδεολογική αντίληψη στο βαθμό που την παραγωγικότητα προσπαθείτε να τη μετρήσετε με καθαρά οικονομικούς δείκτες της συγκυρίας, χωρίς να βλέπετε δηλαδή τη δυναμική των πραγμάτων και του πόσο πρέπει να πηγαίνουμε σε μια λογική στήριξης, ιδιαίτερα της ελληνικής επαρχίας.
      Είναι φανερό ότι δεν δώσατε απάντηση σε ένα κρίσιμο ερώτημα, ανάμεσα στα άλλα που σας έθεσα, γιατί δηλαδή αλλάξατε απόφαση για τετρακόσια άτομα από το Νοέμβριο μέχρι τώρα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Από το Σεπτέμβριο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εντάξει, να προσθέσουμε και ένα μήνα ακόμα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έκανα δεύτερες σκέψεις.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε το γιατί. Είναι φανερό ότι τις αλλάξατε με βάση τον προϋπολογισμό. Είναι φανερό αυτό, το είπατε άλλωστε «θα τους έχω να τους πληρώνω και να κάθονται»; Δηλαδή δεν το κρύψατε. Γιατί λοιπόν δεν λέτε ευθαρσώς ότι ο Υπουργός Εθνικής Οικονομίας –περί αυτού πρόκειται- ήρθε και είπε ότι εδώ πρέπει να κάνουμε κάποια περικοπή.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το έκανα μόνος μου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μόνος σας, δεν λέω όχι. Κάνατε λάθος όμως, διότι το ζήτημα είναι το εξής. Μόνος σας δεν μπορούσατε να το κάνετε γιατί είναι φανερό και αυτονόητο –και ξέρουμε και εμείς πώς λειτουργούν οι κυβερνήσεις- ότι δεν μπορούσατε να το κάνετε μόνοι σας, αντικειμενικά.
      Εδώ λοιπόν υπάρχει ένα κρίσιμο ζήτημα, ότι έχουμε έναν προϋπολογισμό, αυτός που είναι, στα κακά του χάλια. Τι προϋπολογισμό έχουμε; Τον έχουμε αλλάξει τρεις φορές. Κάνατε και το λάθος να αναφερθείτε στην επιτήρηση ξεχνώντας ότι εσείς οδηγήσατε τη χώρα στην επιτήρηση. Και επιτέλους να μάθει ο ελληνικός λαός ότι επιτήρηση σημαίνει πως τα χέρια της κάθε κυβέρνησης είναι δεμένα και ότι ακόμα και για τις προτεραιότητες της ελληνικής οικονομίας και των αναγκών της κοινωνίας αποφασίζουν κάποιοι στις Βρυξέλλες και ούτε καν το πολιτικό της δυναμικό αλλά κάποιοι γραφειοκράτες, αυτούς που επισκέφτηκαν οι γνωστοί Υπουργοί στους προθαλάμους για την περίφημη θεωρία του «Βασικού Μετόχου» –τα ξέρετε όλα αυτά- και ότι σήμερα έχετε στερηθεί τη δυνατότητα της ιεράρχησης προτεραιοτήτων.
      Στη συγκεκριμένη περίπτωση, εγώ τι θα έλεγα; Δεν έχετε στερηθεί αυτής της δυνατότητας μόνο. Είναι δική σας προτεραιότητα αυτήν τη στιγμή –αυτό, άλλωστε, φαίνεται και από την πρόταση για το Σύνταγμα κ.λπ.- η επίθεση κατά των εργαζομένων, παντοιοτρόπως και ποικιλοτρόπως. 
      Περί αυτού πρόκειται. Όλα τα άλλα είναι δευτερεύοντα. Δεν μας χρειάζονται. Θα έρθουν οι έξυπνες μηχανές. Μα, δεν είπαμε να μην έρθουν οι έξυπνες μηχανές, αλλά πάνω στις έξυπνες μηχανές πρέπει κάποιοι να εργαστούν, για να αυξήσουν την παραγωγικότητα στην οποία αναφερθήκατε, την αποδοτικότητα, θα έλεγα συγκεκριμένα, των δημοσίων υπηρεσιών. 
      Δεν θα ήθελα να πάρω παραπάνω χρόνο και θα ήθελα να κλείσω με το εξής: Μετρήσατε το δημοσιονομικό κόστος, τα μετρήσατε όλα αυτά. Εάν θα θέλατε, λοιπόν, κύριε Ανδρεουλάκο, αυτήν τη στιγμή να αλλάξετε πολιτική, τι θα σήμαινε; Θα σήμαινε ότι επιτέλους, εδώ που είμαστε σήμερα, δηλαδή στην Εθνική μας Αντιπροσωπεία, στη Βουλή των Ελλήνων, υπάρχει ουσιαστικός διάλογος. 
      Εάν, λοιπόν, ακούγατε αυτό το διάλογο με τα επιχειρήματα που δώσαμε επί της ουσίας, αν ακούγατε και την κοινωνία απ’ έξω –την είδατε, άλλωστε, μέσα από την έρευνα που κάνατε για το πόσο μεγάλη αποδοχή είχε- εάν είχατε την ευαισθησία σας απέναντι σ’ αυτούς τους ανθρώπους που είναι απ’ έξω σήμερα και διαδηλώνουν, τότε θα αλλάζατε πολιτική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και εμείς σας καλέσαμε σήμερα εδώ να αλλάξετε πολιτική, να συμμορφωθείτε τουλάχιστον –εγώ δεν λέω για το σύνολο γιατί υπάρχουν κάποια άλλα επιχειρήματα- με αυτά που σας είπε προχθές η Κεντρική Ένωση Δήμων και Κοινοτήτων Ελλάδος, η Ε.Ν.Α.Ε., η Τοπική Αυτοδιοίκηση, η οποία θα έπρεπε να είναι ένας κατ’ εξοχήν θεσμικός συνομιλητής και που σε κάποια φάση από τα πράγματα ίσως θα κληθεί να πληρώσει εκείνη το κόστος, μέσα -αν θέλετε- και από μια ριζική αναμόρφωση του φορολογικού συστήματος για την ενίσχυση του θεσμού της Τοπικής Αυτοδιοίκησης.
      Δεν έχετε αυτήν την πρόθεση, κύριε Ανδρεουλάκο. Επιμένετε, όπως είπα, σε πολιτικές αυταρχισμού και επιβολής και, δυστυχώς, αυτό σας διακρίνει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ορίστε, κύριε Υπουργέ, έχετε για τρία λεπτά το λόγο για να κλείσετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Παπαϊωάννου, μαθήματα πολιτικής ανεξικακίας από εσάς ειδικά δεν δεχόμαστε. Εσείς με διάταξη νόμου απολύσατε εξίμισι χιλιάδες εργαζόμενους στη Δ.Ε.Η., οι οποίοι είχαν τακτοποιηθεί σύμφωνα με τον κανονισμό της Δ.Ε.Η. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θέλετε να ανοίξουμε τώρα τέτοια κουβέντα;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και έρχεστε εσείς τώρα να μας δώσετε μαθήματα πολιτικής ανεκτικότητας; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, εγώ δεν κάνω μαθήματα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης, θα μας δώσετε εσείς μαθήματα οικονομικών επιτυχιών;
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας δώσουμε μαθήματα υποδειγματικής διακυβέρνησης.
      ΠΡΟΕΔΡΕΥΩΝ (Σωτήρης Χατζηγάκης): Αφήστε τα τώρα τα προσωπικά τελευταία στιγμή. Όλοι έχουν την ιστορία τους εδώ μέσα. Ολοκληρώστε, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς κυβερνήσατε είκοσι χρόνια την Ελλάδα και από ευρωπαϊκή χώρα που την πήρατε, την καταντήσατε τριτοκοσμική χώρα. 
      Αφήστε τα, λοιπόν, αυτά τα επιχειρήματά σας, δεν μας πείθουν. Εσείς επιτελέσατε το καθήκον σας να χαϊδέψετε αυτιά, το καταλαβαίνω. Εμείς αυτά που κάνουμε είναι σε αρμονία με την επιθυμία του λαϊκού σώματος. Οι πολίτες βλέπουν ότι τα Κ.Ε.Π. εμείς τα πήγαμε ψηλά, το δείχνουν οι δείκτες. Και θα τα πάμε ακόμα πιο ψηλά, αλλά –ακούστε- εγώ δημοτικές επιχειρήσεις τα Κ.Ε.Π. δεν θα τα κάνω. Θα τα κρατήσω ψηλά, και οι δείκτες θα ανέβουν ακόμη περισσότερο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και σε δέκα χρόνια τι θα γίνει;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και όταν του χρόνου θα κάνω δημοσκόπηση και έρευνα της κοινής γνώμης, θα δείτε ότι οι δείκτες θα είναι ανεβασμένοι. 
      Τον τοποθετούμε το θεσμό σε σωστή βάση. Εσείς τον θέλετε δημοτική επιχείρηση. Όχι, εμείς δεν το θέλουμε έτσι. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Υπουργέ, ήσασταν ακριβής.
      Κηρύσσεται περαιωμένη η συζήτηση επί της υπ’ αριθμόν 42/25/25-1-2006 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα Κέντρα Εξυπηρέτησης Πολιτών (Κ.Ε.Π.).
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.21΄ λύεται η συνεδρίαση για την προσεχή Δευτέρα 13 Ιανουαρίου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ 10-2-2006	ΣΕΛ. 124

