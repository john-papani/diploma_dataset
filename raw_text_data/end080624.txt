(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΣΥΝΕΔΡΙΑΣΗ  ΡΟΒ’
Τρίτη 24 Ιουνίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ειδική Ημερήσια Διάταξη:
Συζήτηση και έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης του Υπουργείου Περιβάλλοντος, Χωροταξίας και Δημοσίων ‘Εργων, σελ.
3. Αίτηση ονομαστικής ψηφοφορίας Βουλευτών του ΠΑ.ΣΟ.Κ. για την έγκριση του Γενικού Πλαισίου Χωροταξικού Σχεδιασμού και Αειοφόρου Ανάπτυξης, του Υπουργείου Περιβάλλοντος, Χωροταξίας και Δημοσίων ‘Εργων, σελ.
4. Ονομαστική ψηφοφορία για την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης του Υπουργείου Περιβάλλοντος, Χωροταξίας και Δημοσίων ‘Εργων, σελ.
5. Ανακοινώνεται η κατάθεση επιστολών Βουλευτών επί της ονομαστικής ψηφοφορίας, σελ.
6. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
Προς τον Υπουργό Οικονομίας και Οικονομικών, σχετικά με τη χρέωση εξόδων φακέλου στα χορηγούμενα από τις τράπεζες δάνεια, σελ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΑΓΟΡΑΣΤΟΣ Κ., σελ.
ΑΔΡΑΚΤΑΣ Π., σελ.
ΑΝΤΩΝΙΟΥ Γ., σελ.
ΑΠΟΣΤΟΛΑΚΟΣ Γ., σελ.
ΑΡΓΥΡΗΣ Ε., σελ.
ΑΥΓΕΝΑΚΗΣ Ε., σελ.
ΒΟΡΙΔΗΣ Μ., σελ.
ΔΡΑΓΑΣΑΚΗΣ Ι., σελ.
ΕΞΑΡΧΟΣ Β., σελ.
ΖΩΙΔΗΣ Ν., σελ.
ΚΑΛΟΓΙΑΝΝΗΣ Σ., σελ.
ΚΑΡΑΜΑΡΙΟΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΑΡΠΟΥΖΑΣ Α., σελ.
ΚΑΣΑΠΙΔΗΣ Γ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΓΙΑΝΝΗΣ Γ., σελ.
ΚΟΥΒΕΛΗΣ Σ., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΜΑΓΚΡΙΩΤΗΣ Ι., σελ.
ΜΠΟΥΖΑΛΗ Π., σελ.
ΜΠΟΥΡΑΣ Α., σελ.
ΝΙΚΗΤΙΑΔΗΣ Γ., σελ.
ΝΙΚΗΦΟΡΑΚΗΣ Σ., σελ.
ΝΤΟΛΙΟΣ Γ., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΑΚΗΣ Π., σελ.
ΣΚΡΑΦΝΑΚΗ Μ., σελ.
ΣΚΥΛΛΑΚΟΣ Α., σελ.
ΣΚΟΥΛΑΚΗΣ Ε., σελ.
ΣΟΥΦΛΙΑΣ Γ., σελ.
ΣΤΑΙΚΟΥΡΑΣ Χ., σελ.
ΣΤΡΑΤΑΚΗΣ Ε., σελ.
ΤΑΤΟΥΛΗΣ Π., σελ.
ΤΖΑΒΑΡΑΣ Κ., σελ.
ΤΙΜΟΣΙΔΗΣ Μ., σελ.

Β. Επί Προσωπικού θέματος:
ΝΙΚΗΦΟΡΑΚΗΣ Σ., σελ.
ΣΗΦΟΥΝΑΚΗΣ Ν., σελ.

Γ. Επί των αναφορών και ερωτήσεων:
ΛΕΓΚΑΣ Ν., σελ.
ΠΛΕΥΡΗΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΟΒ΄
      Τρίτη 24 Ιουνίου 2008
      Αθήνα, σήμερα στις 24 Ιουνίου 2008, ημέρα Τρίτη και ώρα 17.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αθανάσιο Πλεύρη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  ο κ. Στέφανος Χρήστου,επικεφαλής της Δημοτικής Παράταξης Κορυδαλλού `Σύγχρονος Ανθρώπινος Κορυδαλλός` ζητεί την άμεση μεταφορά στον Ελαιώνα  των γυναικών κρατουμένων από τις φυλακές του Κορυδαλλού κ.λπ..
      2) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε δημοσίευμα εφημερίδας το οποίο αναφέρεται στην οριακή λειτουργία της υγειονομικής μονάδας του Ι.Κ.Α. Ρεθύμνου,λόγω έλλειψης γιατρών.
      3) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε δημοσίευμα εφημερίδας το οποίο αναφέρεται στην κινητοποίηση των νοσοκομειακών γιατρών του Ρεθύμνου,με αίτημα την άμεση καταβολή των οφειλομένων εφημεριών τους.
      4) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  ο Αγροτικός Συνεταιρισμός Καλυβίων Αγρινίου ζητεί να ενισχυθούν οι εσπεριδοκαλλιεργητές της περιοχής, που ζημιώθηκαν από την ακαρπία.
      5) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και κ. ΠΑΝΑΓΙΩΤΑ-ΕΥΑ ΜΕΛΑ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  η Πανελλήνια Ομοσπονδία Συνταξιούχων Ο.Α.Ε.Ε. ζητεί να ενσωματωθεί το Ε.Κ.Α.Σ. στις συντάξεις κ.λπ..
      6) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ, Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  ο κ. Αβραμίδης Ανδρέας,μέλος της Επιτροπής για την Υγιεινή και την Ασφάλεια στην Εργασία της Διεύθυνσης Παραγωγής Νησιών/ΓΔΠ της Δ.Ε.Η. διαμαρτύρεται για την έλλειψη τεχνικής και ηθικής υποστήριξης των εργαζομένων στον Τοπικό Σταθμό Παραγωγής Σκύρου, Νομού Εύβοιας.
      7) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  η Αναπτυξιακή Ανώνυμη Εταιρεία Ο.Τ.Α. `ΤΡΙΧΩΝΙΔΑ Α.Ε.` ζητεί ενημέρωση για την συνέχιση και τον τρόπο διαχείρησης,μετά την 31 Αυγούστου 2008, των προγραμμάτων κοινής ωφέλειας  που υλοποιεί.
      8) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Ένωση Συλλόγων Γονέων και Κηδεμόνων Μαθητών Δημοσίων Σχολείων Δήμου Παλλήνης ζητεί τη λειτουργία προγράμματος καλοκαιρινής απασχόλησης των παιδιών του δήμου του   για την κάλυψη των αναγκών των εργαζομένων γονέων
      9) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ, Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η Πανελλήνια Ομοσπονδία Συνταξιούχων Ο.Α.Ε.Ε. καταδικάζει τις ενέργειες που επιβουλεύονται τη διασφάλιση της παγκόσμιας ειρήνης.
      10) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Πρασίνου ζητεί την εξόφληση των οφειλών του Υπουργείου προς τους Γεωτεχνικούς Εργολήπτες Πρασίνου.
      11) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Στέργιος Δελαπόρτας ζητεί πληροφορίες για την επικείμενη απελευθέρωση του επαγγέλματος του φαρμακοποιού.
      12) Ο Βουλευτής Β Αθηνών κ. ΜΙΧΑΗΛ  ΧΡΥΣΟΧΟΪΔΗΣ  κατέθεσε αναφορά με την οποία  ο Δήμαρχος Κυθήρων ζητεί τη βελτίωση της ακτοπλοϊκής συγκοινωνίας των Κυθήρων-Αντικυθήρων.
      13) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία μητέρες ανάπηρων παιδιών, εργαζόμενες στον Οργανισμό Λιμένος Θεσσαλονίκης ζητούν να ενταχθούν στους όρους της ευνοϊκής συνταξιοδότησης.
      14) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Οργανισμός Αθλητικών Κέντρων και Χώρων Άθλησης του Δήμου Καρδίτσας ζητεί οικονομική ενίσχυση.
      15) Ο Βουλευτής Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  ο Εξωραϊστικός Πολιτιστικός Σύλλογος Παλαιάς Κοκκινιάς `Η ΠΡΟΟΔΟΣ` ζητεί τη δημιουργία αθλητικών εγκαταστάσεων, στο χώρο του πρώην κτήματος Δεσύλλα στον Πειραιά.
      16) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  τα πειραϊκά σωματεία ζητούν την καθιέρωση κάρτας υγείας και δωρεάν προληπτικές εξετάσεις  για κάθε αθλητή.
      17) Οι Βουλευτές Β΄ Πειραιώς κ. ΓΡΗΓΟΡΗΣ ΝΙΩΤΗΣ και κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  πολίτες του Κορυδαλλού ζητούν την απομάκρυνση των φυλακών από την περιοχή  τους και τη βελτίωση του σωφρονιστικού συστήματος.
      18) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην υπολειτουργία των αρχαιολογικών χώρων του Αγίου Νικολάου Κρήτης,λόγω έλλειψης φυλάκων.
      19) Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  ο Δήμος Κόφινα Ηρακλείου ζητεί την αναβάθμιση του Αστυνομικού Σταθμού Ασημίου και την εγκατάσταση Τ.Α.Ε.  στην έδρα του δήμου.
      20) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Εργαζομένων Ε.Κ.Α.Β. Κρήτης ζητεί να καλυφθούν οι ανάγκες των Τομέων της 4ης Περιφέρειας Ε.Κ.Α.Β. Κρήτης σε προσωπικό και ασθενοφόρα.
      21) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Νομού Λασιθίου ζητεί επιχορήγηση για την επισκευή των κτηριακών και μηχανολογικών εγκαταστάσεων του ανοικτού κολυμβητηρίου.
      22) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο Σύνδεσμος Εγκαταστατών  Ηλεκτρολόγων Περιφέρειας Μεσολογγίου `Ο ΛΟΡΔΟΣ ΒΥΡΩΝ` ζητεί την επίλυση του προβλήματος που παρουσιάστηκε με το νέο ελεγκτή γιατρό στο Γραφείο Ο.Α.Ε.Ε. Μεσολογγίου.
      23) Ο Βουλευτής Β Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  τα  πειραϊκά σωματεία ζητούν να διατηρηθεί το ισχύον σύστημα για την κάλυψη των ιατρικών δαπανών των αθλουμένων μέσω σωματείων. 
      24) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  οι γραμματείες ισότητας ζητούν την τροποποίηση άρθρου που αφορά στην ισότητα των φύλων.
      25) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Σύλλογος Ιδιοκτητών ΤΑΞΙ Πύργου `Ο ΕΡΜΗΣ` ζητεί την επίλυση εργασιακών προβλημάτων των μελών του.
      26) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Νομαρχιακό Συμβούλιο Κυκλάδων ζητεί τα αυτοκίνητα της αιμοδοσίας να κινούνται δωρεάν και κατά προτεραιότητα,με τα πλοία της ακτοπλοίας.
      27) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  η Πανελλήνια Ένωση Ανέργων και Συμβασιούχων Γεωπόνων διαμαρτύρεται για τους περιορισμούς και τις απαγορεύσεις από την εφαρμογή του π.δ. 164/2004 στις συμβάσεις ορισμένου χρόνου στο δημόσιο και ευρύτερο δημόσιο τομέα.
      28) Οι Βουλευτές Α Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  τα Σωματεία της Ναυπηγοεπισκευαστικής Ζώνης καταγγέλλουν τη «ΒΙ.ΠΑ.Σ Α.Ε.» για την παρεμπόδιση της συνδικαλιστικής εκπροσώπησης, των μελών τους.
      29) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Δήμος Μυκηναίων Νομού Αργολίδας ζητεί την ασφαλιστική κάλυψη των αγροτών της περιοχής για τις ζημιές στο φυτικό κεφάλαιο των εσπεροδοειδών, από τον παγετό του φετινού χειμώνα.
      30) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε δημοσίευμα εφημερίδας με το οποίο ζητείται να χαρακτηριστούν διατηρητέα τα ξενοδοχεία «ΞΕΝΙΑ».
      31) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε δημοσίευμα εφημερίδας με το οποίο ζητείται η ενίσχυση του προσωπικού καθαριότητας του Αρχαιολογικού χώρου της Επιδαύρου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10249/11-4-2008 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. 53286/21-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10249/11-04-08 ερώτηση που κατατέθηκε στη Βουλή των Ελλήνων από το Βουλευτή κ. Έ. Νασιώκα σχετικά με την πρόληψη και αποκατάσταση των ακρωτηριασμών, σας γνωρίζουμε τα κάτωθι:
      Σε διάφορα Νοσοκομεία της χώρας, πέραν του ΓΝΑ ΚΑΤ που έχει ως κύρια κατεύθυνση την Τραυματολογία και Ορθοπεδική, λειτουργούν ειδικές τραυματολογικές μονάδες, όπως για παράδειγμα στα Πανεπιστημιακά Νοσοκομεία Ιωαννίνων, Πάτρας, Ηρακλείου, Αττικό.
      Επιπρόσθετα τραυματολογικά κέντρα λειτουργούν στα Νοσοκομεία Τρίπολης και Παπανικολάου Θεσσαλονίκης.
      Επιπλέον, έχει ήδη δημιουργηθεί κέντρο πρώιμης παρέμβασης/αποκατάστασης στο Γ.Ν. Παίδων «Π. & Α. Κυριακού».
      Το Υπουργείο Υγείας και Κοινωνικής Αλληλεγγύης επεξεργάζεται ήδη τη σύσταση και λειτουργία νέων Εξωτερικών Διαβητολογικών Ιατρείων στην περιφέρεια.
      Για τα ιατρεία Διαβητικού ποδιού, έχουν ήδη τεθεί υπόψη των αρμοδίων γνωμοδοτικών οργάνων (ΚΕΣΥ και Γνωμοδοτική Επιτροπή Σακχαρώδη Διαβήτη) σχετικές προτάσεις από αρμόδιους φορείς και αναμένονται οι σχετικές εισηγήσεις, προκειμένου στη συνέχεια να δοθούν οδηγίες στα νοσοκομεία της χώρας με σκοπό την πρόληψη και μείωση των ακρωτηριασμών στα άτομα που πάσχουν από Σακχαρώδη Διαβήτη.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      2. Στην με αριθμό 4291/11-1-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 149747/07/20-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4291/11-1-2008 ερώτηση που κατατέθηκε στη Βουλή από το Βουλευτή κ. Μ. Στρατάκη σχετικά με τον Κανονισμό Παροχών του Οργανισμού - Περίθαλψης Ασφαλισμένων του Δημοσίου (ΟΠΑΔ), σας γνωρίζουμε τα εξής:
      Στην υπ΄αρ. οικ. 2/7029/0094/8-2-2005 ΚΥΑ (ΦΕΚ 213/τΒ/17-2-2005) «Νέος Κανονισμός Παροχών του ΟΠΑΔ» καθορίζονται οι δικαιούχοι της παρεχόμενης από τον ΟΠΑΔ περίθαλψης, οι χορηγούμενες προς αυτούς παροχές και τα ποσοστά συμμετοχής τους.
      Σύμφωνα με τα οριζόμενα στο άρθρο 3 της ανωτέρω ΚΥΑ οι δικαιούχοι της παρεχόμενης από τον Οργανισμό περίθαλψης είναι οι εκ μεταβιβάσεως συνταξιούχοι του δημοσίου, εφόσον δεν έχουν ίδιο δικαίωμα περίθαλψης από άλλο ασφαλιστικό φορέα.
      Το θέμα διερεύνησης των δικαιούχων της παρεχόμενης από τον Οργανισμό περίθαλψης θα εξεταστεί στο πλαίσιο τροποποίησης του Κανονισμού Παροχών, λαμβανομένου υπόψη και των δυνατοτήτων του κρατικού προϋπολογισμού.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      3. Στην με αριθμό 9641/3.4.2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-225/21.4.2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Ακατάλληλα προϊόντα στα ράφια», σας γνωστοποιούμε τα ακόλουθα:
      Σύμφωνα με την Κ.Υ.Α. Z3/2810/2004, με την οποία μεταφέρθηκε στο εθνικό μας δίκαιο η Οδηγία του Ευρωπαϊκού Κοινοβουλίου και του Συμβουλίου 2001/95/ΕΚ της 3ης Δεκεμβρίου 2001 για τη Γενική Ασφάλεια των Προϊόντων, ΟΙ αρμόδιες αρχές που ορίζονται στο Άρθρο 6 αυτής, εξασφαλίζουν, με την επιτήρηση της αγοράς και την εφαρμογή των διατάξεων της Κ.Υ.Α., ότι οι παραγωγοί και διανομείς τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Αρμόδια αρχή για την επιτήρηση της αγοράς ορίζεται η Γενική Γραμματεία Καταναλωτή (Γ.Γ.Κ.) του Υπουργείου Ανάπτυξης για όλα τα προϊόντα πλην των Ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή. .Ετσι για την εφαρμογή της νομοθεσίας σχετικά με την ποιότητα και την ασφάλεια των χημικών προϊόντων, αρμόδια αρχή είναι το Γενικό Χημείο του Κράτους (Γ.Χ.Κ.).
      Η Δ/νση Τεχνικού Ελέγχου της Γ.Γ.Κ. στο πλαίσιο της Συντονιστικής Επιτροπής της Κ.Υ.Α. για τη Γενική Ασφάλεια των Προϊόντων κατάρτισε και εφαρμόζει σε συνεργασία με το Γ.Χ.Κ. ένα συντονισμένο πρόγραμμα εποπτείας της αγοράς για τα χημικά προϊόντα που προορίζονται για τον τελικό καταναλωτή που λειτουργεί ως εξής:
      Α) Η Δ/νση Τεχνικού Ελέγχου της Γ.Γ.Κ. συντονίζει τους ελέγχους των 57 Υπηρεσιών Εμπορίου των Νομαρχιακών Αυτοδιοικήσεων, κατά τους οποίους λαμβάνονται μεταξύ άλλων δείγματα καταναλωτικών χημικών προϊόντων από την αγορά, όπως ενδεικτικά είναι: απορρυπαντικά, χρώματα, καθαριστικά, αερολύματα, κ.α.
      Επίσης, λαμβάνονται δείγματα προϊόντων προκειμένου να εξετασθούν βάσει της κείμενης νομοθεσίας του Γενικού Χημείου του Κράτους, ως προς τις χημικές ουσίες που ενδέχεται να περιέχουν, όπως ενδεικτικά είναι: παιχνίδια και σχολικά είδη ως προς τους φθαλικούς εστέρες, κλωστοϋφαντουργικά προϊόντα ως προς τα αζωχρώματα, προϊόντα ξύλου ως προς τις ενώσεις αρσενικού κ.α., χρώματα και βερνίκια ως προς τις εκπεμπόμενες οργανικές πτητικές ουσίες, κ.α.
      Τα δείγματα των χημικών προϊόντων εξετάζονται και ως προς την επισήμανση τους, (οδηγίες χρήσης - πληροφορίες ή/και σύμβολα κινδύνου), βάσει της ισχύουσας νομοθεσίας του Γενικού Χημείου του Κράτους περί επικινδύνων ουσιών και παρασκευασμάτων, που είναι εναρμονισμένη με την αντίστοιχη κοινοτική.
      Β) Επίσης, η Δ/νση Τεχνικού Ελέγχου της Γ.Γ.Κ., προκειμένου να διευκολύνει και να κατευθύνει το έργο των Υπηρεσιών Εμπορίου των Νομαρχιακών Αυτοδιοικήσεων, υπέγραψε με το Γ.Χ.Κ. πρωτόκολλο συνεργασίας για τον επίσημο έλεγχο χημικών και βιομηχανικών προϊόντων, που περιελάμβανε τον προγραμματισμό συγκεκριμένων ελέγχων με κατεύθυνση προς τα προϊόντα για τα οποία υπάρχουν ενδείξεις ότι δεν πληρούν τις προϋπόθεσης της νομοθεσίας, έτσι ώστε να υπάρχει κατανομή των δειγματοληπτικών ελέγχων ανά γπηρεσία Εμπορίου ανάλογα με τις δυνατότητες του προσωπικού κάθε Υπηρεσίας και τις επιχειρήσεις που δραστηριοποιούνται στην περιοχή της αρμοδιότητάς τους.
      Γ) Η Δ/νση Τεχνικού Ελέγχου της Γ.Γ.Κ., ως το σημείο επαφής της χώρας μας με την Ευρωπαϊκή Επιτροπή για τη λειτουργία του Συστήματος Ταχείας Ανταλλαγής Πληροφοριών RAPEX, (Rapid Exchange Information System) ενημερώνει το Γ.Χ.Κ. και τις Υπηρεσίες Εμπορίου των Ν.Α. σχετικά με τα μη ασφαλή χημικά προϊόντα, η τα προϊόντα που εγκυμονούν χημικούς κινδύνους που κοινοποιούνται μέσω του Συστήματος RAPEX,
      Δ) Παράλληλα, υπάλληλοι του Γ.Χ.Κ. έχουν εντατικοποιήσει τους προληπτικούς ελέγχους στους χώρους παραγωγής και εισαγωγής (τελωνεία) των χημικών προϊόντων.
      Ε) Η Δ/νση Τεχνικού Ελέγχου της Γ.Γ.Κ. συντονίζει τις ενέργειες των Δ/νσεων Εμπορίου των Ν. Α. για τον επανέλεγχο της αγοράς σχετικά με προϊόντα που εντοπίσθηκαν από προηγούμενους ελέγχους ότι παρουσίαζαν προβλήματα.
      Αποτέλεσμα της συνεργασίας αυτής είναι:
      Α) Να εντοπισθεί, από τους στοχευόμενους ελέγχους στην αγορά και τους προληπτικούς ελέγχους κατά την παραγωγή και την εισαγωγή, ένας σημαντικός αριθμός προϊόντων που δεν πληρούσαν απόλυτα, ως προς την επισήμανσή τους, τις απαιτήσεις της νομοθεσίας περί «Επικίνδυνων Ουσιών και παρασκευασμάτων» του Γ.Χ.Κ.
      Β) Από το 2005 και ύστερα, στα πλαίσια εφαρμογής και της νομοθεσίας για τη Γενική ασφάλεια των Προϊόντων, να εκδοθούν (επιπλέον των διοικητικών κυρώσεων που εφαρμόζονταν από τις Χημικές Υπηρεσίες και των προβλεπομένων από τον Αγορανομικό Κώδικα ποινικών κυρώσεων) Αποφάσεις του Γ.Χ.Κ. περί «δέσμευσης και απόσυρσης χημικών ουσιών και παρασκευασμάτων» με τη δυνατότητα επαναδιάθεσής τους, μόνο εφόσον διορθωθεί η επισήμανσή τους σύμφωνα με τις υποδείξεις του Γ.Χ.Κ.
      Γ) Να επιβληθούν από τη Δ/νση Προστασίας Καταναλωτή της Γ.Γ.Κ. κυρώσεις του Ν. 2251/94, όπως έχει τροποποιηθεί και συμπληρωθεί με το Ν. 3587/2007 σε εταιρείες διακίνησης χημικών προϊόντων που δεν συμμορφώθηκαν με τις υποδείξεις του Γ.Χ.Κ. ως προς τα διορθωτικά μέτρα που έπρεπε να λάβουν για να επιτραπεί η επανακυκλοφορία των αποθεμάτων των προϊόντων τους
      Δ) Να εντοπισθεί στην ελληνική αγορά ένας πολύ μικρότερος αριθμός προϊόντων, όπως σχολικά είδη, παιχνίδια, είδη make υρ για παιδιά, ψευδοκοσμήματα, τα οποία και λόγω της φύσης τους επειδή κυρίως απευθύνονται σε παιδιά, εγκυμονούσαν κίνδυνο για τους καταναλωτές. Για τα προϊόντα αυτά, συνολικά 23 τον αριθμό, πέραν των μέτρων που ελήφθησαν από το Γ.Γ.Χ, εκδόθηκαν από τη Γ.Γ.Κ. δελτία τύπου για την προειδοποίηση των καταναλωτών για τους χημικούς κινδύνους που ενέχουν τα προϊόντα αυτά και υποβλήθηκαν κοινοποιήσεις μέσω του συστήματος ταχείας ανταλλαγής πληροφοριών RAPEX για να ενημερωθεί η Ευρωπαϊκή Επιτροπή και τα άλλα κράτη μέλη.
      Εκτός από το παραπάνω έργο που αφορά αμιγώς στην εποπτεία της αγοράς, η Γενική Γραμματεία Καταναλωτή έχει αναπτύξει και άλλες δράσεις που αποσκοπούν στην εύρυθμη λειτουργία της αγοράς και την προστασία του καταναλωτή, όπως:
      . Έχει διοργανώσει εκδηλώσεις ενημέρωσης του καταναλωτικού κοινού, όπως στα πλαίσια του Συνεδρίου για την Ευρωπαϊκή Στρατηγική Καταναλωτή, που πραγματοποιήθηκε στην Αθήνα, στις 3 με 4 Φεβρουαρίου 2006, στο οποίο παρουσιάστηκαν ομιλίες με θέματα υγείας και ασφάλειας του καταναλωτή από βιομηχανικά καταναλωτικά προϊόντα και αυτά που ελλοχεύουν χημικούς κινδύνους, από εκπρόσωπο της Δ/νσης Περιβάλλοντος του Γενικού Χημείου του Κράτους, καθώς και δράσεις που λαμβάνονται από τις αρμόδιες Υπηρεσίες για την προστασία του καταναλωτικού κοινού, σε εφαρμογή του υφιστάμενου νομικού πλαισίου.
      . Έχει προβεί στην έκδοση ενημερωτικού φυλλαδίου σχετικά με τις επισημάνσεις των χημικών προϊόντων που πρέπει να γνωρίζουν για να προστατεύονται οι καταναλωτές, σε συνεργασία με τη Δ/νση Περιβάλλοντος του Γ.Χ.Κ. και επεξεργάζεται την έκδοση νέου φυλλαδίου σχετικά με τα απορρυπαντικά.
      . Επεξεργάζεται και προωθεί νομοθεσία για να ελέγχονται τα όρια εκπομπής φορμαλδεΰδης από τα έπιπλα
      . Τέλος παρακολουθεί τον Κανονισμό REACH, Καν. 1907/2006/EK του Ευρωπαϊκού Κοινοβουλίου και του Συμβουλίου, με τον οποίο η Ευρωπαϊκή Κοινότητα προβαίνει σε μια αναθεώρηση της ισχύουσας νομοθεσίας, προκειμένου να επιτύχει τη βελτίωση της υγείας του ανθρώπου και του περιβάλλοντος, την αύξηση της διαφάνειας, την προώθηση των δοκιμών στις οποίες δεν χρησιμοποιούνται ζώα, την πρόληψη του κερματισμού της εσωτερικής αγοράς και την αναβάθμιση της ανταγωνιστικότητας της κοινοτικής χημικής βιομηχανίας.
      Η επισπεύδουσα αρχή για την εφαρμογή των διατάξεων του Κανονισμού 1907/2006/EK, είναι η Δ/νση Περιβάλλοντος του Γενικού Χημείου του Κράτους.
      Η Γενική Γραμματεία Καταναλωτή θα συνεχίσει με εντατικούς ρυθμούς τους ελέγχους και θα συνδράμει και μέσω των Υπηρεσιών Εμπορίου των Νομαρχιακών Αυτοδιοικήσεων στον έλεγχο της εφαρμογής του Κανονισμού REACH στα καταναλωτικά προϊόντα.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 8427/13.03.2008 ερώτηση του Βουλευτή κ. Μιχαήλ Μπεκίρη δόθηκε με το υπ’ αριθμ. 1694Β/03.04.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Σύμφωνα με το Ν. 2508/97 για την εκπόνηση του ΣΧΟΟΑΠ Αιγίου, αρμόδια είναι η Περιφέρεια Δυτ., Ελλάδος, στην οποία πρέπει να υποβληθεί σχετικό αίτημα.
      Ο φάκελος της πολεοδομικής μελέτης «Επέκτασης - Αναθεώρησης εγκεκριμένου σχεδίου οικισμού Παραλίας Πλατάνου», υποβλήθηκε στην Δ/νση Πολεοδομικού Σχεδιασμού/ΥΠΕΧΩΔΕ από την Περιφέρεια Δυτικής Ελλάδας για έλεγχο και προώθηση για έκδοση του σχετικού Προεδρικού Δ/τος.
      Η εν λόγω υπηρεσία με το υπ' αριθ. πρωτ. 1300/11-1-08 έγγραφό της ενημέρωσε τον αρμόδιο Δήμο Ακράτας για τα στοιχεία που πρέπει συμπληρωματικά να προσκομίσει και τις ενέργειες στις οποίες πρέπει να προβεί προκειμένου να συμπληρωθεί ο σχετικός φάκελος με όλα τα απαιτούμενα στοιχεία για την ολοκλήρωση του ελέγχου της μελέτης.
      Μέχρι σήμερα ο Δήμος Ακράτας δεν έχει αποστείλει στο ΥΠΕΧΩΔΕ τα ζητηθέντα στοιχεία.
      Η Νομαρχιακή Αυτοδιοίκηση Αχαίας διαβίβασε στην ίδια Υπηρεσία τη Μελέτη πρότασης τροποποίησης του σχεδίου πόλεως «Αιγείρας», παρά τη ζώνη διέλευσης της νέας σιδηροδρομικής γραμμής « Κορίνθου- Πατρών».
      Η Υπηρεσία αφού ολοκληρώσει τον έλεγχο της μελέτης θα θέσει το θέμα υπόψη του Κ.Σ.Χ.Ο.Π. και στη συνέχεια το θέμα θα προωθηθεί για νομική επεξεργασία και έκδοση του σχετικού Προεδρικού διατάγματος.
      Η «πολεοδομική Μελέτη Αναθεώρησης & Εφαρμογής Παλαιού Σχεδίου Πόλεως Αιγίου» έχει υποβληθεί στο ΥΠΕΧΩΔΕ από την Περιφέρεια Δυτ. Ελλάδος μετά την έκδοση της υπ' αριθ. 6/2006 Εγκυκλίου του ΥΠΕΧΩΔΕ για τον έλεγχο και την προώθηση της με την έκδοση Προεδρικού Διατάγματος. Η Δ/νσή αφού ολοκληρωθεί ο έλεγχος της μελέτης θα είναι σε θέση να προωθήσει το θέμα υπ' όψη του ΚΣΧΟΠ για κρίση.
      Ο καθορισμός των οριογραμμών αιγιαλού και παραλίας εμπίπτει στην αρμοδιότητα του Υπουργείου Οικονομίας και Οικονομικών (Ν. 2971/01) στο οποίο διαβιβάζεται αντίγραφο της ερώτησης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      5. Στην με αριθμό 8650/14.3.08 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1716Β/04.04.08  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης σας αναφέρουμε τα ακόλουθα:
      . Η εφαρμογή της Διεθνούς Σύμβασης εμπορίας ειδών άγριας πανίδας και αυτοφυούς χλωρίδας που κινδυνεύουν με εξαφάνιση (Σύμβαση Βόννης) αφορά τα Υπουργεία Αγροτικής Ανάπτυξης και Τροφίμων(ΥΠΑΑΤ) και Οικονομικών βά-σει του Ν.2055/1992, των Κανονισμών Ε.Κ. 3626/82 και 3418/83 και τέλος της υπ'αρ.261554/1985 Κοινής Υπουργικής Απόφασης Υπουργών Εθνικής Οικονομίας και Γεωργίας. Στο ΥΠΑΑΤ λειτουργεί Επιστημονική Επιτροπή που γνωματεύει για θέματα ειδών άγριας πανίδας και αυτοφυούς χλωρίδας και η Διεύθυνση Αισθητικών Δασών, Δρυμών και Θήρας του ΥΠΑΑΤ, είναι η αρμόδια Υπηρεσία για την έκδοση αδειών για την κατοχή, εισαγωγή-εξαγωγή και διακίνηση οιουδήποτε είδους της άγριας πανίδας και αυτοφυούς χλωρίδας(ζωντανού ή νεκρού ολόκληρου ή αναγνωρισμένου μέρους ή παράγωγου).
      . Θα ήταν αναμενόμενο, εφόσον υπάρχουν για την Ελλάδα καταγεγραμμένες περιπτώσεις από το Δίκτυο Παρακολούθησης Εμπορίας Απειλούμενων Ειδών TRAFFIC (συνεργασία του Παγκόσμιου Ταμείου για τη Φύση WWF και Διεθνούς Ένωσης για τη Διατήρηση της Φύσης IUCN από το 1978), να ενημερωθεί η αρμόδια Εθνική Αρχή για την εφαρμογή της Σύμβασης CITES και κάτι τέτοιο δεν έχει συμβεί.
      Ειδικότερα ως προς την Οχιά της Μήλου (Vipera schweizeri), που δεν περιλαμβάνεται στον Κατάλογο Ειδών της Σύμβασης CITES, με την υπ'αριθμ. ΚΥΑ 49567/1.12.2006 (ΦΕΚ 1071Δ/22.12.2006) έχουν θεσπιστεί μέτρα προστασίας του είδους αυτού που καλύπτουν και την παράνομη συλλογή. Λαμβανομένου υπόψη ότι, στο παρελθόν είχαν όντως σημειωθεί περιστατικά παράνομης συλλογής και απόπειρας εξαγωγής από αλλοδαπό, ατόμων της Οχιάς της Μήλου, οι αρμόδιες Αστυνομικές και Λιμενικές Αρχές της Μήλου είναι δεόντως ευαισθητοποιημένες και αποτελεσματικές με αποτέλεσμα να μην παρατηρούνται τέτοια περιστατικά.
      Η Μεσογειακή φώκια Monachus monachus είναι προστατευόμενο είδος στην Ελλάδα ήδη από το 1981 (Π.Δ. 67/81). Η προστασία του είδους θεσμοθετήθηκε περαιτέρω σε εθνικό πλαίσιο με την κύρωση των Συμβάσεων Βέρνης και Βόννης (1983 και 1999, αντίστοιχα) και την εναρμόνιση της Οδηγίας 92/43/ΕΟΚ (1998).
      Το ΥΠΕΧΩΔΕ χρηματοδοτεί, μέσα από τα Επιχειρησιακά Προγράμματα αλλά και από εθνικούς πόρους, δράσεις προστασίας και διαχείρισης του είδους. Οι δράσεις αυτές αφορούν κυρίως στην οριοθέτηση των βιοτόπων της Μεσογειακής φώκιας, στην προώθηση της διαδικασίας χαρακτηρισμού των βιοτόπων του είδους ως προστατευόμενων περιοχών, στην φύλαξη των περιοχών αυτών, στη συλλογή δεδομένων, στη διάσωση τραυματισμένων ζώων, σε δράσεις ενημέρωσης ευαισθητοποίησης.
      Η προστασία της φώκιας από την ηθελημένη θανάτωση από τους ψαράδες αποτελεί αντικείμενο έργου Life - Φύση που έχει αναλάβει από την Ευρωπαϊκή Επιτροπή ο Σύλλογος για την προστασία της Μεσογειακής φώκιας «Mom» σε συνεργασία με το Ινστιτούτο Αλιευτικών Ερευνών. Η δράση του έργου επεκτείνεται σε όλη την ελληνική επικράτεια αλλά επικεντρώνεται σε επτά περιοχές (Βόρειες Σποράδες, Κίμωλος Πολύαιγος, Κάρπαθος, Ζάκυνθος, Κύθηρα - Ελαφόνησος, Χίος - Ψαρά - Οινούσες και Κάλυμνος).
      Όσον αφορά την ενημέρωση - ευαισθητοποίηση κοινού, το ΥΠΕΧΩΔΕ έχει χρηματοδοτήσει σχετικά προγράμματα. Το πλέον πρόσφατο υπό εξέλιξη πρόγραμμα έχει τίτλο: ΕΚΣΤΡΑΤΕΙΑ ΕΥΑΙΣΘΗΤΟΠΟΙΗΣΗΣ ΓΙΑ ΤΗΝ ΠΡΟΣΤΑΣΙΑ ΤΟΥ ΘΑΛΑΣΣΙΟΥ ΠΕΡΙΒΑΛΛΟΝΤΟΣ ΚΑΙ ΤΗΣ ΜΕΣΟΓΕΙΑΚΗΣ ΦΩΚΙΑΣ. Το πρόγραμμα περιλαμβάνει 5 υποέργα, έχει συνολικό προϋπολογισμό 109.700 € και η υλοποίησή του έχει ξεκινήσει στο πλαίσιο του ΕΠΠΕΡ, μέτρο 5.2.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      6. Στην με αριθμό -8833/19.03.08 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. Β13-194/04.04.08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Στ. Κουτμερίδης, με θέμα «Οικονομικός μαρασμός του κτηνοτροφικού κλάδου της χώρας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
      Από το 1992 και μετά, δυνάμει της Α.Δ 16/92, οι τιμές πώλησης στο σύνολο σχεδόν των τροφίμων και ποτών συμπεριλαμβανομένων του γάλακτος, των παραγώγων αυτού και των ζωοτροφών, διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (παραγωγός, βιομηχανία, βιοτεχνία, εισαγωγέας, χονδρέμπορος, λιανοπωλητής).
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων ΚρατώνΜελών της Ε Ε, αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην ΕΕ. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά που είναι αισθητές, αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς όσον αφορά το γάλα και τα παράγωγα αυτού, ο παραγωγός κατά τις συναλλαγές του, έχει τη δυνατότητα ελεύθερης διαπραγμάτευσης των τιμών πώλησης του είδους με στόχο την επίτευξη των πλέον συμφερουσών γι' αυτόν τιμών, χωρίς βέβαια να παραγνωρίζονται και οι εκάστοτε κρατούσες συνθήκες στην αγορά του είδους που πολλές φορές στα πλαίσια του υγιούς ανταγωνισμού εκ των πραγμάτων επηρεάζουν τις τιμές (π.χ. με χαμηλή προσφορά υψηλή ζήτηση -άνοδος τιμών, με υψηλή προσφορά -χαμηλή ζήτηση -μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες όπου αφορά τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωιlακές ή μονοπωλιακές καταστάσεις, καρτέλ κ.λ.π).
      Κατ' ακολουθία των ανωτέρω, ο ανταγωνισμός υπαγορεύει στον κτηνοτρόφο την ανάγκη όπως, για την προστασία του και διασφάλιση των οικονομικών του συμφερόντων, να ερευνά την αγορά, για επιλογή των προϊόντων της αρεσκείας του (ζωοτροφές) και στις συμφέρουσες γι' αυτόν τιμές.
      Όσον αφορά το ερώτημα του βουλευτή σχετικά με παράνομες ελληνοποιήσεις εισαγόμενων κρεάτων σημειώνουμε τα κατωτέρω:
      Στα πλαίσια διασφάλισης των συμφερόντων του καταναλωτικού κοινού και προστασίας της εγχώριας κτηνοτροφίας, από αθέμιτες εμπορικές πρακτικές που στοχεύουν στη διακίνηση-διάθεση κρεάτων εισαγωγής ως εγχωρίων, ισχύουν αγορανομικά μέτρα, που στοχεύουν στην πάταξη τέτοιων πρακτικών.
      Και ειδικότερα :
      α) Κατά το άρθρο 30 (παράγρ. 7) του Ν.Δ. 136/46 «Περί Αγορανομικού Κώδικος» προβλέπεται φυλάκιση ή χρηματική ποινή ή και οι δύο ποινές για το ποινικό αδίκημα της παραπλάνησης, όπως εμπίπτει και αυτό της διάθεσης εισαγόμενων αμνοεριφίων ως εγχωρίων.
      β) Κατά το άρθρο 35 (παράγρ. 1) του Ν.Δ. 136/46 «Περί Αγορανομικού Κώδικος», η μη τήρηση της υποχρέωσης όπως επί των τιμολογίων αγοραπωλησίας αναγράφεται η προέλευση των αμνοεριφίων συνιστά ποινικό αδίκημα που τιμωρείται με φυλάκιση ή χρηματική ποινή.
      γ) Σύμφωνα πάλι με το άρθρο 38 (παράγρ. 2) του Ν.Δ. 136/46 «Περί Αγορανομικού Κώδικος» επιβάλλεται η υποχρέωση όπως επί των τιμοκαταλόγων και πινακίδων διάθεσης αμνοεριφίων αναγράφεται και η προέλευση αυτών, διαφορετικά το αδίκημα αυτό τιμωρείται με διοικητικό πρόστιμο 350ευρώ.
      δ) Επίσης, κατά το άρθρο 251 της Αγορανομικής Διάταξης 14/89 επιβάλλεται η υποχρέωση όπως επί όλων των αμνοεριφίων, ανεξάρτητα χώρας προέλευσης, που εισάγονται ζωντανά και σφάζονται στη χώρα μας, επί των σφαγίων τίθεται σφραγίδα που υποδηλώνει τη χώρα προέλευσης.
      Επίσης με το ίδιο ως άνω άρθρο επιβάλλεται η υποχρέωση όπως επί όλων των νωπών κρεάτων είτε αυτά εισάγονται στην χώρα μας από χώρες της ΕΕ είτε από Τρίτες Χώρες φέρεται υποχρεωτικά σφραγίδα, που υποδηλώνει την χώρα προέλευσης του κρέατος. Η μη τήρηση της υποχρέωσης αυτής συνιστά ποινικό αδίκημα που τιμωρείται κατά το άρθρο 30 (παράγραφος 15) του Ν. Δ. 136/46 «Περί Αγορανομικού Κώδικος» με φυλάκιση ή χρηματική ποινή ή και με τις δύο ποινές.
      ε) Από τις 10-4-2008 τίθεται σε ισχύ η Κοινή Υπουργική Απόφαση των Υπουργών Ανάπτυξης και Αγροτικής Ανάπτυξης-Τροφίμων σύμφωνα με την οποία επιβάλλεται υποχρέωση στους λιανοπωλητές κρεάτων όπως κάνουν χρήση ζυγιστικών μηχανών, που εκδίδουν αυτόματα αυτοκόλλητες ετικέτες για την επισήμανση των κρεάτων, στις οποίες μεταξύ των άλλων αναγράφεται υποχρεωτικά και η προέλευση του είδους. Οι εν λόγω ετικέτες δεν καταστρέφονται αλλά τηρούνται υποχρεωτικά στο αρχείο του κρεοπώλη για ένα έτος και επιδεικνύονται σε κάθε αγορανομικό έλεγχο.
      Ανεξάρτητο- των ανωτέρω, τέθηκε σε ισχύ ο νόμος 3557/07 σύμφωνα με τον οποίο για τους παραβάτες των παραπάνω Αγορανομικών Διατάξεων πέραν των ποινικών κυρώσεων επιβάλλονται και χρηματικά πρόστιμα.
      Ο έλεγχος για την εφαρμογή των διατάξεων του Αγορανομικού Κώδικος και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Όπως κατ' επανάληψη έχουμε επισημάνει η χρήση του όρου «αισχροκέρδεια» δεν αποτελεί θέμα, που άπτεται του Αγορανομικού Κώδικα, δεδομένου ότι σύμφωνα με τη γνωμοδότηση 16/1954 του Αντιεισαγγελέα του Αρείου Πάγου, για τα προϊόντα, που διαμορφώνουν τιμές ελεύθερες, δεν έχει εφαρμογή η διάταξη του άρθρου 405 του Ποινικού Κώδικα «περί αισχροκέρδειας» διότι πρόκειται για αδίκημα, που απαρτίζεται από τελείως διαφορετικά στοιχεία.
      Ο Υφυπουργός
      ΓΕΩΡΓΙΟΣ ΒΛΑΧΟΣ»)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
    Κυρίες και κύριοι συνάδελφοι, εισερχόμαστε στη συζήτηση των
    ΑΝΑΦΟΡΩΝ ΚΑΙ ΕΡΩΤΗΣΕΩΝ
    Αναφορές και ερωτήσεις πρώτου κύκλου:
    Η με αριθμό 5499/289/1-2-2008 ερώτηση και αίτηση κατάθεσης εγγράφων του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς τον Υπουργό Τουριστικής Ανάπτυξης, σχετικά με την αποπεράτωση του έργου της μαρίνας Ζακύνθου δεν συζητείται λόγω κωλύματος του κυρίου Υπουργού και διαγράφεται.
    Η με αριθμό 8970/21-3-2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την παράταση λειτουργίας του Β’ κύκλου στα δημόσια Τεχνολογικά Επαγγελματικά Εκπαιδευτήρια (Τ.Ε.Ε.) δεν συζητείται λόγω κωλύματος του Βουλευτή και διαγράφεται.
    Θα συζητηθεί τώρα η με αριθμό 6171/12-2-2008 ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Οικονομίας και Οικονομικών, σχετικά με τη χρέωση εξόδων φακέλου στα χορηγούμενα από τις τράπεζες δάνεια.
    Ειδικότερα, η ερώτηση του κ. Πλεύρη έχει ως εξής:
    «Συνεχώς πληθαίνουν οι καταγγελίες για εκμετάλλευση των τραπεζικών ιδρυμάτων σε σχέση με τις υπηρεσίες που προσφέρουν στους καταναλωτές. Τελευταία αναπτύσσεται η πρακτική να πληρώνει ο καταναλωτής έξοδα φακέλου για τα δάνεια που λαμβάνει που δίδονται ανά εξάμηνο και είναι υπέρογκα.
    Ερωτάται ο κύριος Υπουργός: 
    Α) Μπορούν τα τραπεζικά ιδρύματα να χρεώνουν έξοδα φακέλου για τα δάνεια;
    Β) Ειδικώς η Εθνική Τράπεζα τι έξοδα φακέλου χρεώνει και αυτές οι χρεώσεις δίδονται ανά εξάμηνο ή μόνο κατά την έναρξη του δανείου;».
    Στην ερώτηση του κ. Πλεύρη θα απαντήσει ο Υφυπουργός Οικονομίας και Οικονομικών κ. Λέγκας.
    Κύριε Υπουργέ, έχετε το λόγο για τρία λεπτά.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
    Κύριε συνάδελφε, γνωρίζετε ότι η δραστηριοποίηση των τραπεζικών επιχειρήσεων, σύμφωνα με το ισχύον πλαίσιο, ελέγχεται κατ’ αρχάς άμεσα από την Τράπεζα της Ελλάδος.
    Πέρα, όμως, από αυτήν τη μορφή ελέγχου, το ίδιο το κράτος, μέσω του Υπουργείου Ανάπτυξης, είναι αρμόδιο για κάθε αναγκαία ενέργεια, προκειμένου να παρασχεθεί η κατά το δυνατόν βέλτιστη προστασία στον καταναλωτή. Για το λόγο αυτό, με την απάντησή μου, θα σας μεταφέρω τόσο τις απόψεις της Τράπεζας της Ελλάδος, σχετικό έγγραφο της οποίας καταθέτω στα Πρακτικά, όσο και την εκπεφρασμένη πολιτική θέση της Κυβέρνησής μας μέσω των αποφάσεων και των πρωτοβουλιών του Υπουργείου Ανάπτυξης. 
     (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Σύμφωνα με την Τράπεζα της Ελλάδος, η είσπραξη περιοδικών προμηθειών προσαυξάνουν τα επιτόκια στις πάσης φύσης χορηγήσεις καταργήθηκε με τη θέσπιση της υπ’ αριθμ. 2501/2002 πράξη του διοικητή της, σχετικά με την ενημέρωση των συναλλασσομένων για τα στοιχεία των συναλλαγών τους που δεν συμμορφώνονται στη βάση της εξατομικευμένης διαπραγμάτευσης, ενώ αντίθετα διατηρήθηκαν οι εφάπαξ αμοιβές, δαπάνες και έξοδα υπέρ τρίτων που καλύπτουν το λειτουργικό κόστος και δικαιολογούνται από τη φύση και το είδος της παρεχόμενης υπηρεσίας.
     Τονίζεται, επίσης, ότι στο πλαίσιο του Συμφώνου της Βασιλείας ΙΙ η εξατομικευμένη διαχείριση της πίστωσης αποτελεί ένα σημαντικό παράγοντα για την κατάταξη ενός ανοίγματος στο επιχειρηματικό χαρτοφυλάκιο και συνεπώς, στη στάθμισή του.
     Ειδικότερα, σχετικά με την πολιτική της Εθνικής Τράπεζας Ελλάδας, θα καταθέσω στα Πρακτικά συναφή αναλυτικό πίνακα της Εθνικής Τράπεζας, το οποίο μας διαβίβασε η Τράπεζα της Ελλάδος και στο οποίο γίνονται οι συγκεκριμένες παραπομπές.
     (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Το γεγονός ότι η Εθνική Τράπεζα λειτουργεί με απόλυτα ιδιωτικοοικονομικά κριτήρια παρέχει κατ’ αρχάς ελευθερία στην κατάστρωση του επιχειρηματικού της σχεδίου, ταυτόχρονα όμως δεν αναιρεί την υποχρέωση τήρησης των διατάξεων που έχουν θεσπιστεί, διατάξεις οι οποίες βεβαίως έχουν θεσπιστεί για τη διασφάλισή του καταναλωτή και οι οποίες ισχύουν δεσμευτικά για όλες τις εταιρείες που δραστηριοποιούνται στον τραπεζικό κλάδο.
    Γι’ αυτό άλλωστε προβλέπεται ότι σε περίπτωση οποιασδήποτε παρέκκλισης θα επιληφθεί η Τράπεζα της Ελλάδος, εφόσον υπάρξει σχετική καταγγελία. Αυτή είναι η πραγματικότητα, όπως ισχύει σήμερα. 
    Πέρα όμως απ’ αυτό –και χωρίς να υποτιμάμε το θεσμικό ρόλο της Τράπεζας της Ελλάδος- η Κυβέρνησή μας αντιλαμβάνεται ότι ο διαρκώς εντεινόμενος τραπεζικός ανταγωνισμός επιβάλλει την εγρήγορση των ελεγκτικών μηχανισμών, αλλά και την άμεση άρση οποιασδήποτε αυθαιρεσίας. Στο πλαίσιο αυτής της προσπάθειας εντάσσονται και οι σημερινές εξαγγελίες του Υπουργού Ανάπτυξης, κ. Φώλια, στις οποίες και σας παραπέμπω. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ κύριε Υπουργέ.
    Ο κ. Πλεύρης έχει το λόγο.
    ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, κατ’ αρχάς θα ήθελα να επισημάνω ότι η πρακτική να μην έχω λάβει μια απάντηση σε μια ερώτηση που είχε κατατεθεί στις 12 Φεβρουαρίου του τρέχοντος έτους, είναι κάτι που προσβάλλει, κατά την άποψή μου, την όλη κοινοβουλευτική διαδικασία του κοινοβουλευτικού ελέγχου, διότι δεν είναι δυνατόν μετά από τέσσερις μήνες αυτά τα πολύ απλά που είπατε τώρα και ήλθατε και καταθέσατε, να μην είχα τη δυνατότητα να τα λάβω ως απάντηση.
    Θέλω να επισημάνω, κύριε Υπουργέ, ότι δυστυχώς η Κυβέρνησή σας έχει αποτύχει στον έλεγχο των τραπεζών και αυτή τη στιγμή είναι κοινός τόπος. Ήδη, από το 2007, η Κομισιόν σε αναφορά της κρίνει ότι υπάρχει εκμετάλλευση του καταναλωτή από τα τραπεζικά ιδρύματα στην Ελλάδα, αλλά και γενικότερα θεωρώ ότι δεν χρειαζόταν κάποια επισήμανση διότι βλέπουμε καθημερινά αυτό που συμβαίνει. Έχουμε υπέρογκες χρεώσεις και στα εμβάσματα και στις μεταφορές χρηματικών ποσών, αλλά και στην ανάληψη από διαφορετικές τράπεζες. Δεν θεωρώ ότι έχετε πάρει κάποια μέτρα προκειμένου να προστατεύσετε τον καταναλωτή και πραγματικά είμαστε σε μία εποχή που οι τράπεζες λυμαίνονται τη χώρα μας και έχουμε ένα απόλυτο καρτέλ τραπεζών. 
    Στη συγκεκριμένη περίπτωση, που είναι και ερώτησή μου, ρωτώ για την Εθνική Τράπεζα, η οποία, σύμφωνα με τα παραστατικά που μου δόθηκαν, χρέωνε έξοδα φακέλου ανά εξάμηνο. Απ’ όσο γνωρίζω τουλάχιστον, δεν χρεώνονται ανά εξάμηνο, αλλά μία φορά στην αρχή, γιατί μία φορά ανοίγει ο φάκελος και δεν είναι δυνατόν συνεχώς να επιβαρύνεται ο καταναλωτής. 
    Σε κάθε περίπτωση –χωρίς βέβαια να υιοθετώ το οποιοδήποτε δημοσίευμα του Τύπου- ως πολιτικός με θορυβεί όταν το «ΠΑΡΟΝ ΤΗΣ ΚΥΡΙΑΚΗΣ» αναφέρεται στον Υπουργό των Οικονομικών και αφήνει ευθέως εννοούμενα ότι καλύπτει συγκεκριμένη τράπεζα τη «EUROBANK», απ’ όπου έχει προμήθεια η σύζυγός του. Ελπίζω να μην ισχύει κάτι τέτοιο και προσωπικά δεν το πιστεύω. Όταν όμως βλέπω αυτή την καθυστέρηση στην απάντηση για τα τραπεζικά ιδρύματα και γενικότερα την αυθαιρεσία που έχουν τα τραπεζικά ιδρύματα και δεν υπακούουν ούτε στις αποφάσεις των δικαστηρίων, θεωρώ ότι ο πολιτικός έλεγχος, από την Κυβέρνησή σας τουλάχιστον, δεν είναι ο επαρκής για να λύσει αυτό το πρόβλημα. 
    ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ κυρία Πρόεδρε.
    Κύριε συνάδελφε, νομίζω ότι πολιτική με νοούμενα και υπονοούμενα δεν γίνεται. Και αν θέλουμε να καταγγείλουμε κάτι να το κάνουμε ευθέως. Τουλάχιστον αυτό επιβάλλει η σοβαρότητα σε αυτή την Αίθουσα. 
    Τόνισα και στην πρωτολογία μου ότι πέραν των  θέσεων της Τράπεζας της Ελλάδος, οι οποίες περιγράφουν το πλαίσιο που ίσχυσε σήμερα, έρχεται ο Υπουργός Ανάπτυξης με σημερινή του απόφαση και σας διαψεύδει για τις προθέσεις μας. Οι προθέσεις μας αυτές αναφέρονται σε σχετική υπουργική απόφαση, η οποία έπρεπε να σεβαστεί τις επτά αμετάκλητες δικαστικές αποφάσεις. Είναι μια απόφαση που αφορά τρεις κατηγορίες τραπεζικών προϊόντων, συμβάσεις στεγαστικών δανείων κυμαινόμενου επιτοκίου, συμβάσεις χορήγησης πιστωτικών καρτών, συμβάσεις λογαριασμού καταθέσεων και δεκαπέντε συνολικά καταχρηστικούς όρους συναλλαγών. 
    Με αυτό τον τρόπο θεραπεύουμε αρρυθμίες χρόνιες και βεβαίως αυτές καταθέτουμε και αυτές παρουσιάζουμε με υπευθυνότητα στον ελληνικό λαό.
    ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ.
    Η με αριθμό 6448/15.2.2008 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Οικονομίας και Οικονομικών, σχετικά με την παράταση για την εξόφληση οφειλών στις πυρόπληκτες περιοχές, δεν θα συζητηθεί λόγω κωλύματος του ερωτώντος Βουλευτή και διαγράφεται. 
    Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης και έγκρισης του Γενικού Πλαισίου Χωροταξικού Σχεδιασμού και Αειφόρου Ανάπτυξης του Υπουργείου Περιβάλλοντος Χωροταξίας και Δημοσίων Έργων.
      Το λόγο έχει εκ του καταλόγου ο συνάδελφος κ. Σπύρος Κουβέλης. 
      Κύριοι συνάδελφοι, θέλω να πω ξεκινώντας ότι θα είμαστε πάρα πολύ αυστηροί με το χρόνο. Γνωρίζετε ότι έχουν γραφτεί πάνω από εξήντα συνάδελφοι και είναι χρέος μας να επιτρέψουμε να μιλήσουν όσοι περισσότεροι μπορούν. Και καλό θα ήταν επειδή είναι οκτάλεπτο, να ομιλείτε από τις θέσεις σας. 
      Ορίστε, κύριε Κουβέλη, έχετε το λόγο.
      ΣΠΥΡΙΔΩΝ ΚΟΥΒΕΛΗΣ: Ευχαριστώ, κυρία Πρόεδρε.
      Κύριοι Υπουργοί, κυρίες και κύριοι συνάδελφοι, θα είμαι ευθύς και ουσιαστικός σ’ αυτά που θα πω για το Εθνικό Πλαίσιο Χωροταξίας, παρ’ όλο που και εγώ κινδυνεύω να μου ράψει κανένα κουστούμι ο Υπουργός, όπως έκανε και στον κ. Παπαγιαννάκη χθες. Παρ’ όλα αυτά νομίζω ότι κάποια πράγματα πρέπει να τα πούμε. 
      Θα πω ξεκινώντας για την ιστορία, επειδή ακούστηκαν πολλά, ότι Γενικό Πλαίσιο Χωροταξικού Σχεδιασμού και Αειφόρου Ανάπτυξης η κυβέρνηση του ΠΑ.ΣΟ.Κ. είχε περάσει μετά από ευρύτατη διαβούλευση και διάλογο από το Εθνικό Συμβούλιο Χωροταξίας όπου είχε εγκριθεί ομόφωνα το 2003. Το σχέδιο αυτό περιείχε χάρτες. Ήταν πλήρες. Περιείχε εξέλιξη μεγεθών, στρατηγικές κατευθύνσεις, βιβλιογραφία και ήταν αποτέλεσμα πραγματικού διαλόγου, παρ’ όλο που ο Υπουργός έχει πει ότι ήταν μόνο μία πρόταση. Αυτό, όμως, δεν ισχύει. Ήταν ένα πλήρες χωροταξικό, πολύ πιο πλήρες από το κείμενο που έχει φέρει για έγκριση σήμερα η Κυβέρνηση. Και για του λόγου του αληθές καταθέτω το σχέδιο αυτό για τα Πρακτικά. 
      (Στο σημείο αυτό ο Βουλευτής κ. Σπυρίδων Κουβέλης                       καταθέτει για τα Πρακτικά το προαναφερθέν σχέδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ρωτάω, λοιπόν, και ζητάω από την Κυβέρνηση να απαντήσει γιατί αγνόησε αυτό το σχέδιο, γιατί περίμενε τέσσερα χρόνια για να εκπονήσει το δικό της διαγράφοντας ουσιαστικά οποιαδήποτε συνέχεια του κράτους και τώρα μετά από τέσσερα χρόνια προχωρά σε μία πολύ βιαστική ουσιαστικά συζήτηση για το χωροταξικό πλαίσιο. 
      Επίσης, να πω για την ιστορία ότι από την κυβέρνηση του ΠΑ.ΣΟ.Κ. υπήρχαν εγκεκριμένα θεσμοθετημένα δώδεκα περιφερειακά χωροταξικά τα οποία σήμερα είναι παγωμένα και δεν έχει προχωρήσει η διαδικασία αναθεώρησής τους. 
      Ας δούμε όμως, πώς εκπονήθηκε το σχέδιο που συζητάμε. Υποτίθεται ότι βασίστηκε σε μία μελέτη ανεξάρτητων μελετητικών γραφείων. Αυτό δεν είναι αλήθεια. Είναι παραπλάνηση της κοινής γνώμης. Γιατί στην πραγματικότητα το σχέδιο αυτό εκπονήθηκε από το προσωπικό της Διεύθυνσης Χωροταξίας του Υπουργείου βάσει των κατευθύνσεων της πολιτικής ηγεσίας.
       Και επειδή έχουμε κατηγορηθεί για ανακρίβειες και για ακρότητες, διαβάζω από κείμενο που υπογράφει ο προϊστάμενος της Διεύθυνσης Χωροταξίας σε εξήγησή του προς το Εθνικό Συμβούλιο Χωροταξίας ότι κατά τη διάρκεια των συναντήσεων με τους μελετητές δεν κατέστη δυνατή η πλήρης σύγκλιση επιστημονικών απόψεων με τον ανάδοχο επί βασικών επιλογών της μελέτης και κατά συνέπεια το κείμενο διαμορφώθηκε από το επιστημονικό προσωπικό της Διεύθυνσης Χωροταξίας με τη συνδρομή των τεχνικών της συμβούλων βάσει και των κατευθύνσεων της πολιτικής ηγεσίας όπου κρίθηκε απαραίτητο. Έτσι φτιάχτηκε το χωροταξικό. 
      Καταθέτω και αυτό για τα Πρακτικά.
      (Στο σημείο αυτό ο Βουλευτής κ. Σπυρίδων Κουβέλης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ερωτώ, γιατί έγινε αυτό; Τι αφορούσε η διάσταση επιστημονικών απόψεων και γιατί ουσιαστικά αφέθηκαν χωρίς καμμία χρήση οι προτάσεις των μελετητών; 
      Για τη διαβούλευση ειπώθηκαν πολλά και επί μήνες, κόμματα, φορείς, περιβαλλοντικές οργανώσεις φωνάζουν με κάθε τρόπο ότι οι απόψεις τους σε βασικά θέματα που χαρακτηρίζουν κεντρικές αναπτυξιακές και περιβαλλοντικές επιλογές δεν λήφθηκαν υπ’ όψιν. Ο Υπουργός, επίσης, έχει χαρακτηρίσει λαϊκισμούς και υπερβολές αυτά. Εγώ, όμως, τον καλώ να απαντήσει στις αιτιάσεις όλων των δημοσιευμάτων και στους ισχυρισμούς των επιμελητηρίων, των κομμάτων, των περιβαλλοντικών οργανώσεων.
      Επανέρχομαι μόνο σε ένα βασικό σημείο της επιστολής που στείλαμε στον Υπουργό πριν από μία εβδομάδα μαζί με τους συναδέλφους κ. Τατούλη και κ. Παπαγιαννάκη, από τη Νέα Δημοκρατία και από το ΣΥ.ΡΙΖ.Α. αντίστοιχα, στην οποία γράφαμε ότι ένα τόσο σημαντικό για το μέλλον της χώρας κείμενο το οποίο φιλοδοξεί να βάλει τάξη στο χώρο και να χαράξει την κατεύθυνση της χώρας για τα επόμενα δεκαπέντε χρόνια δεν θα καταφέρει να διασφαλίσει την εφαρμογή του παρά μόνο αν επιτύχει τη διευρυμένη συναίνεση τόσο της κοινωνίας, όσο και των φορέων. Και πιστεύουμε ότι η έγκρισή του από το Κοινοβούλιο αποκλειστικά και μόνο χάρη στην κυβερνητική πλειοψηφία θα ακυρώσει την πράξη το σκοπό του εγχειρήματος και θα υπονομεύσει ουσιαστικά το πνεύμα του. Καταθέτω και αυτό το έγγραφο για τα Πρακτικά.
      (Στο σημείο αυτό ο Βουλευτής κ. Σπυρίδων Κουβέλης                       καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η ερώτηση είναι γιατί ο Υπουργός φοβάται να ανοίξει σε πραγματικό και όχι κατευθυνόμενο διάλογο τη διαδικασία. Και εδώ να θυμίσω –γιατί ακούστηκαν χθες από την παρέμβαση του Υπουργού ότι ήμασταν απόντες στη διαδικασία συζήτησης του χωροταξικού- ότι πρώτο το ΠΑ.ΣΟ.Κ. κάλεσε για ενημέρωση τα μέλη του Εθνικού Συμβουλίου Χωροταξίας πολύ νωρίς στη διαδικασία αυτή για να συμμετέχουμε ουσιαστικά στο διάλογο αυτό όπως επίσης και από την ημερίδα που  κάναμε στο Ι.Σ.Τ.Α.Μ.Ε. πριν από την κατάθεση στις αρμόδιες επιτροπές όπου κάναμε και πολλές προτάσεις.
      Πρέπει επιτέλους να καταλάβουμε ότι η πολιτική και ο σχεδιασμός πρέπει να γίνονται με ειλικρινή διάλογο και μπαίνοντας στην ουσία.
      Έρχομαι τέλος σε ένα τελευταίο τυπικό, αν θέλετε, θέμα που όμως είναι πάρα πολύ σημαντικό, στις διαδικασίες της Ευρωπαϊκής Ένωσης.
      Θυμίζω εδώ ότι είχαμε καταθέσει ερώτηση τον Απρίλιο του 2008 σχετικά με την κάλυψη υποχρεώσεων απέναντι στο Κοινοτικό Δίκαιο. Και με την απάντηση που μας έδωσε ο Υφυπουργός κ. Καλογιάννης τότε έλεγε ότι δεν εκκρεμεί καμμία υπόθεση η οποία να διερευνάται από τις υπηρεσίες της Ευρωπαϊκής Επιτροπής σχετικά με το θέμα του Γενικού Πλαισίου Χωροταξικού Σχεδιασμού και Αειφόρου Ανάπτυξης. 
      Παραδόξως, όμως, προχθές είδαμε τις δηλώσεις του αρμόδιου Επιτρόπου της Ευρωπαϊκής Επιτροπής κ. Δήμα που λέει ότι έχουμε ήδη στείλει διερευνητική επιστολή στις ελληνικές αρχές και περιμένουμε να μελετήσουμε τις απαντήσεις τους. Και προσθέτει ότι οι αρχές της κοινοτικής νομοθεσίας πρέπει να εφαρμοστούν όπως για παράδειγμα η εκπόνηση στρατηγικής περιβαλλοντικής εκτίμησης όταν και όπως προβλέπεται και η δημόσια διαβούλευση.
      Η ερώτηση είναι τι γίνεται στην πραγματικότητα. Συζητάμε τώρα ένα κείμενο το οποίο δεν καλύπτει την κοινοτική νομοθεσία; Γιατί ούτε λίγο ούτε πολύ χθες ο Υπουργός μας είπε ότι ο κύριος επίτροπος δεν ξέρει τι λέει. Γιατί στα λεγόμενά του λέει ότι δεν έχει καλυφθεί αυτή η ερώτηση ενώ η άποψη του Υπουργού είναι ότι έχει καλυφθεί απολύτως. 
      Θα θυμίσω μόνο ότι σε ορισμένες περιπτώσεις όπως ήταν η καταδίκη για το Πρωτόκολλο του Κιότο, ο Υπουργός άνοιξε διαμάχη με τον επίτροπο επειδή η θέση του δεν τον βόλευε. Δυστυχώς, όμως, τότε σ’ αυτή την περίπτωση η θέση του επιτρόπου δικαιώθηκε και αυτό ήταν ζημιά για τη χώρα. 
      Καταθέτω στα Πρακτικά και αυτά τα δυο σημεία για την ερώτηση.
      (Στο σημείο αυτό ο Βουλευτής κ. Σπυρίδων Κουβέλης  καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πέρα, όμως, από αυτά τα τυπικά και τα διαδικαστικά υπάρχει και η ουσία του χωροταξικού. Ο χρόνος δυστυχώς δεν επαρκεί να μπω σε λεπτομέρειες. Άλλωστε είπαμε πολύ περισσότερες παρατηρήσεις στις αρμόδιες επιτροπές και μάλιστα με τη  μορφή όχι κριτικής αλλά προτάσεων που δεν λήφθηκαν υπ' όψιν αφού οι αλλαγές που έγιναν είναι ιδιαίτερα περιορισμένες θεματικά και γεωγραφικά. Και αυτό το λέω έχοντας κάνει μια πολύ προσεκτική συγκριτική ανάλυση των δυο κειμένων. 
      Το βασικό είναι ότι δεν άλλαξε τίποτε απολύτως στη βασική φιλοσοφία, στην αναπτυξιακή προσέγγιση του σχεδίου. Και δυο τρία σημεία πάνω στα οποία θέλω να τεκμηριώσω αυτό που λέω, είναι πρώτον το ζήτημα της κλιματικής αλλαγής.
      Θα έχετε δει, κύριοι συνάδελφοι, ότι το ζήτημα της κλιματικής αλλαγής εξαντλείται σε δεκαέξι σειρές όλες και όλες μέσα στο άρθρο 10 και αφού έχουν διαμορφωθεί οι θέσεις για τα ζητήματα των πόλων ανάπτυξης, τα μεταφορικά δίκτυα, την ενέργεια, τον τουρισμό, τη γεωργία, τη βιομηχανία, τις πόλεις.
      Αυτή είναι λάθος προσέγγιση. Η κλιματική αλλαγή πρέπει να διατρέχει οριζόντια το σχεδιασμό ώστε να μπορέσει να επηρεάσει ουσιαστικά το σχεδιασμό μας για όλους τους τομείς που προανέφερα και πολλούς περισσότερους, όπως επίσης να βοηθήσει τη χώρα να πιάσει τη νέα τεχνολογική επανάσταση, ουσιαστικά το τραίνο της ανάπτυξης που πρέπει να προλάβει η χώρα μας στον 21ο αιώνα. Αυτός ο σχεδιασμός πού είναι; Δεν υπάρχει πουθενά μέσα στο σχέδιο που συζητάμε. Και ερωτώ πού είναι η μεταρρύθμιση που φέρνει το σχέδιό σας; 
      Δεύτερο σημείο, είναι η αναπαραγωγή του αναπτυξιακού status guo των προηγούμενων πενήντα ετών γύρω από τα αστικά κέντρα. Αποκορύφωμα αυτού του σχεδιασμού είναι η αναφορά ότι ο άξονας Αθήνα-Θεσσαλονίκη, ο Π.Α.Θ.Ε. παραμένουν οι παραδοσιακοί άξονες ανάπτυξης της χώρας μας.
      Είναι δυνατόν να έρχεται σήμερα για έγκριση ένα σχέδιο που λέει ότι για τα επόμενα δεκαπέντε χρόνια θα παραμένουν οι πιο κορεσμένες πόλεις ο βασικός άξονας ανάπτυξης; 
      Δυστυχώς είμαι υποχρεωμένος από το χρόνο να περάσω γρήγορα πολλά άλλα σημεία αλλά θα κλείσω λέγοντας ότι το σχέδιο που μας παρουσιάζεται είναι διάτρητο. Και εννοώ διάτρητο γιατί είναι ατελές σε πάρα πολλά σημεία, είναι προβληματικό και σε λάθος βάσεις και σε λάθος αναπτυξιακή κατεύθυνση. 
      Δεν προτείναμε την επαναφορά του σε διάλογο και διαβούλευση για να το καθυστερήσουμε, αλλά για να μπορέσουμε με συνεισφορά και συμμετοχή της κοινωνίας να σχεδιάσουμε το αειφόρο πράσινο μέλλον της χώρας μας. Το αρνηθήκατε, γιατί η δική σας Κυβέρνηση με καχυποψία και με  άλλο σχέδιο προτιμάει τον ελεγχόμενο μονόλογο. Και ξέρετε, κύριε Υπουργέ, θα το περάσετε το σχέδιο από τη Βουλή με την οριακή σας πλειοψηφία, που μάλιστα στην περίπτωση αυτή ούτε καν ισχύει και θα φορτωθείτε την ευθύνη του και θα συνδέσετε το όνομά σας με το όραμα που έχετε για τη συνέχιση της υποβάθμισης, τη συνέχιση του υδροκεφαλισμού και τη συνέχιση της τσιμεντοποίησης. Αυτή είναι η μεταρρύθμισή σας. Αλλά εμείς δεν μπορούμε να γίνουμε συνένοχοί σας σ’ αυτή την πράξη και γι’ αυτό καταψηφίζουμε το κατασκεύασμά σας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει η κ. Αντωνίου.
      ΑΝΤΩΝΙΑ ΑΝΤΩΝΙΟΥ: Κυρίες και κύριοι συνάδελφοι, ο Εθνικός Χωροταξικός Σχεδιασμός είναι μια πολύ σοβαρή υπόθεση για την ανάπτυξη της χώρας μας που δυστυχώς έχει καθυστερήσει. Αυτός ο σχεδιασμός θα έπρεπε να αποτυπώνει το μοντέλο ανάπτυξης της Ελλάδος για τις επόμενες δεκαετίες υπολογίζοντας τα συγκριτικά μας πλεονεκτήματα, τις νέες ανάγκες και τα σύγχρονα προβλήματα σε εθνικό και διεθνές επίπεδο. Για το λόγο αυτό ένα τέτοιο σχέδιο θα έπρεπε να συγκεντρώνει τη μέγιστη δυνατή κοινωνική και πολιτική συναίνεση.
      Δυστυχώς, όμως, το χωροταξικό που παρουσιάζεται σήμερα, αποδεικνύει πόσο ανεπαρκής είναι αυτή η Κυβέρνηση να σχεδιάσει και να δώσει όραμα για τη χώρα. Μετά από τέσσερα χρόνια καθυστέρησης και ενώ υπήρχε έτοιμη όλη η βάση προεργασίας από την Κυβέρνηση του ΠΑ.ΣΟ.Κ., η Νέα Δημοκρατία φέρνει σήμερα στη Βουλή ένα χωροταξικό σχέδιο, το οποίο είναι κατώτερο από κάθε προσδοκία. 
      Δεν τολμά να δώσει το νέο όραμα που έχει ανάγκη ο τόπος μας. Το χωροταξικό προσπαθεί περισσότερο να νομιμοποιήσει την υφιστάμενη κατάσταση και αποφεύγει να δώσει λύσεις. Αυτό το σχέδιο δεν οδηγεί στην οικονομική και κοινωνική συνοχή, αλλά ευνοεί την περαιτέρω συγκέντρωση της ανάπτυξης στην υδροκέφαλη Αττική και οξύνει το πρόβλημα της περιφέρειας. 
      Δεν συμβάλλει στην αειφόρο και βιώσιμη ανάπτυξη, αλλά την περιφρονεί και μας πάει πίσω σε αντιλήψεις για την ανάπτυξη που ίσχυαν στη δεκαετία του 1970. Δεν λαμβάνει υπ’ όψιν του τις κλιματικές αλλαγές και τα τεράστια προβλήματα που δημιουργούνται από τη λειψυδρία και την κακή διαχείριση των υδατικών πόρων, αλλά ουσιαστικά αδιαφορεί για το περιβάλλον και τις συνέπειες που θα υπάρξουν στη χώρα μας τα επόμενα χρόνια. 
      Πάνω απ’ όλα όμως αυτό το χωροταξικό έχει προκύψει μέσα από έναν προσχηματικό διάλογο, στον οποίο το Υ.ΠΕ.ΧΩ.Δ.Ε. τους πρώτους δέκα μήνες ήταν θεατής και μετά τις ηχηρές αντιδράσεις των φορέων το τελευταίο δίμηνο, προσπάθησε με βιαστικές τροποποιήσεις να κάμψει τις όποιες αντιδράσεις. Όμως ούτε αυτό τελικά το κατάφερε. 
      Κύριε Υπουργέ, ο σχεδιασμός σας είναι άτολμος και δείχνει ότι κυρίαρχος στόχος είναι οι μεγάλοι οδικοί άξονες οι οποίοι είχαν σχεδιαστεί από την κυβέρνηση του ΠΑ.ΣΟ.Κ. από το 2000 και εσείς πολύ σωστά συνεχίζετε να τους υλοποιείτε, αλλά δεν παρουσιάζει ένα ολοκληρωμένο αναπτυξιακό μοντέλο. Απουσιάζει για παράδειγμα ο πολιτισμός και η παιδεία. Δεν είναι αυτοί αναπτυξιακοί τομείς; 
      Το πιο σοβαρό όμως είναι ότι το χωροταξικό δεν συμβαδίζει ούτε με το Ε.Σ.Π.Α. που εκπόνησε το Υπουργείο Οικονομικών, ούτε λαμβάνει καθόλου υπ’ όψιν τα θέματα της διοικητικής διάρθρωσης που χειρίζεται το Υπουργείο Εσωτερικών. Κάθε υπουργείο και ένα κράτος. 
      Αναφέρετε, κύριε Υπουργέ, ότι οι περιφέρειες και οι δήμοι πρέπει να μειωθούν περίπου στο μισό. Όμως δεν μας λέτε ούτε ποιες περιφέρειες θα καταργήσετε ούτε γιατί θα πρέπει οι δήμοι να είναι τετρακόσιοι και όχι πεντακόσιοι. 
      Ό,τι έχει τελικά πολιτικό κόστος το αφήνετε, δεν το αγγίζετε. Σε ποια βάση λοιπόν μπορεί κανείς να συμφωνήσει σε γενικόλογες και ανεφάρμοστες αρχές; Αν πράγματι υπήρχε η βούληση να γίνει κάτι σοβαρό, τι σας εμπόδιζε να φέρετε το χωροταξικό πριν από την ψήφιση του Ε.Σ.Π.Α.; 
      Έτσι, για παράδειγμα, θα σας αναφέρω κάτι από το νομό μου. Μας κάνατε, θα έλεγα, το χατίρι, μετά από τις αντιδράσεις όμως όλων των φορέων του Νομού Φθιώτιδας, να αναφέρετε τη Στυλίδα στα εθνικά λιμάνια. Όμως στο ΕΣΠΑ και στο πρόγραμμα χρηματοδότησης των λιμανιών, που είναι στο Υπουργείο σας, δεν υπάρχει 1 ευρώ για τη Στυλίδα. Και όχι μόνο αυτό, αλλά ανακοινώνετε και την κατάργηση της σιδηροδρομικής γραμμής Στυλίδας-Λαμίας. 
      Στο χωροταξικό αναφέρετε τη Λαμία, έστω στους δευτερεύοντες πόλους ανάπτυξης, ενώ στο Ε.Σ.Π.Α. δεν περιλαμβάνεται καν στους πόλους ανάπτυξης. Το Ε.Σ.Π.Α. εντάσσει την περιοχή μας στο «ΣΤΟΧΟ ΙΙ» με τεχνολογικό και καινοτομικό χαρακτήρα, ενώ το χωροταξικό αναδεικνύει τη σημασία των υποδομών στην περιοχή μας. Τι ισχύει τελικά; 
      Επειδή χθες, κύριε Υπουργέ, αναφερθήκατε στην απουσία των Βουλευτών από το διάλογο, σας πληροφορώ ότι από την πλευρά μου ως Βουλευτής του νομού, συναντήθηκα με όλους τους φορείς του νομού μου και διαπίστωσα τη διαφωνία τους για όσα σχεδιάζετε για εμάς και βέβαια χωρίς εμάς. Επειδή ήδη διακρίνουμε ότι θέλετε το νομό μας να είναι ένα πέρασμα μεταξύ Αθήνας- Θεσσαλονίκης, σας ενημερώνω ότι δεν θα δεχθούμε το ρόλο που μας επιφυλάσσετε αδιαμαρτύρητα και παθητικά.  
      Μετά από τέσσερα χρόνια κακοδιαχείρισης των πόρων του Γ’ Κοινοτικού Πλαισίου Στήριξης, που άφησε τη Στερεά Ελλάδα χωρίς τις αναγκαίες υποδομές και μετά από την υποθήκευση ακόμα και των λίγων πόρων που δικαιούμαστε από το Ε.Σ.Π.Α., το Χωροταξικό Σχέδιο έρχεται να ολοκληρώσει τον κύκλο της εγκατάλειψης και της απαξίωσης μιας ολόκληρης περιφέρειας. 
      Δεν μπορούμε να δεχθούμε η Λαμία από έδρα περιφέρειας, που την είχε αναδείξει το ΠΑ.ΣΟ.Κ., να γίνει πόλη δεύτερης ταχύτητας. Δεν μπορούμε να δεχθούμε την αντιφατική σας πολιτική για το περιβάλλον, που άλλα λέτε και τελικά άλλα κάνετε. 
      Από τη μία πλευρά η Στερεά Ελλάδα θα έχει, σύμφωνα με το δικό σας προγραμματισμό, το 50% των αιολικών πάρκων, ενώ συγχρόνως αποφασίζετε για τη λειτουργία μονάδων λιθάνθρακα στη Βοιωτία, στην Εύβοια και στη Φθιώτιδα. Και μάλιστα στη Φθιώτιδα σε μια περιοχή, όπως ο Δήμος Οπουντίων, που είναι ήδη επιβαρημένη περιβαλλοντικά από τη ρύπανση της «ΛΑΡΚΟ». Αν αυτό τελικά δεν είναι μια κραυγαλέα αντίφαση και υποκρισία τότε τι άλλο είναι; 
      Με την πρότασή σας υποβαθμίζετε το εγκεκριμένο με προσπάθειες των κυβερνήσεων ΠΑ.ΣΟ.Κ. διευρωπαϊκό δίκτυο αξόνων Λαμία- Καρπενήσι- Αγρίνιο και Θερμοπύλες –Μπράλος –Αντίρριο προβλέποντας απλές βελτιώσεις, οι οποίες μάλιστα δεν προβλέπεται να ξεκινήσουν πριν από το 2014. Με την κατασκευή των μεγάλων έργων στην περιοχή μας πραγματοποιείται μια πρωτοφανής καταστροφή του περιβάλλοντος, αλλοιώνοντας τα φυσικά χαρακτηριστικά της περιοχής μας, και με την εγκατάσταση των τεσσάρων σταθμών διοδίων –τεσσάρων σταθμών διοδίων μέσα σ’ ένα νομό!- απ’ ό,τι όλοι αντιλαμβάνεστε, κύριοι συνάδελφοι, αποκόπτεται η ενδοεπικοινωνία στο νομό. 
      Κύριε Υπουργέ, από μόνη της η κατάθεση ενός χωροταξικού σχεδίου αποτελεί ένα θετικό γεγονός, το οποίο βέβαια και επικροτούμε. Όμως το περιεχόμενο είναι αυτό που καταψηφίζουμε και στο οποίο διαφωνούμε. Το πρόβλημα της χώρας είναι αναπτυξιακό κι ως τέτοιο πρέπει να αντιμετωπιστεί. Το απλό ερώτημα όλων είναι: πώς ένα χωροταξικό θα είναι χρήσιμο για τους πολίτες και την ανάπτυξη του τόπου τους; Είναι σίγουρο πως το συγκεκριμένο χωροταξικό, όπως έχει κατατεθεί, δεν θα συμβάλει στη λύση των χρόνιων αναπτυξιακών προβλημάτων. Θα μείνει ένα κενό γράμμα, ένα ανεφάρμοστο κείμενο. Η απόσυρσή του και η διαμόρφωση ενός νέου χωροταξικού, που θα πρόεκυπτε μέσα από τη συζήτηση για ένα νέο αναπτυξιακό μοντέλο στη χώρα μας, θα ήταν, κύριε Υπουργέ, μια πολύ μεγάλη προσφορά για τον τόπο. Η περιφέρεια και οι πολίτες της βρίσκονται σε σοβαρή οικονομική και κοινωνική κρίση και αν δεν αντιμετωπιστούν σύντομα τα προβλήματα θα υπάρξουν μεγάλες κοινωνικές εκρήξεις. Γι’ αυτό, κύριε Υπουργέ, πρέπει να αναθεωρήσετε την πολιτική σας στο χωροταξικό, διότι αυτό το μήνυμα έρχεται απ’ όλη την Ελλάδα, από όλους τους φορείς, από την Τοπική Αυτοδιοίκηση, ανεξάρτητα σε ποιο χώρο ανήκουν.
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ ('Ελσα Παπαδημητρίου): Το λόγο έχει ο κ. Γεώργιος Νικητιάδης. 
      ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, με το συζητούμενο εδώ Εθνικό Χωροταξικό το Σώμα καλείται να αποφανθεί για το κατά πόσον οφείλουμε να θέσουμε τάξη στο χώρο, για το κατά πόσον μπορούμε να γίνουμε χωροτάκτες και επιτέλους να αποκαταστήσουμε την τάξη στη γη μας, στην χώρα μας. 
      Το έχουμε ανάγκη το χωροταξικό; Βεβαίως και το έχουμε ανάγκη. Το χρειάζεται η χώρα; Σαφέστατα το χρειάζεται η χώρα. Όλοι ταξιδεύουμε, όλοι επισκεπτόμαστε ξένες χώρες, όλοι παρακολουθούμε κι όλοι αντιλαμβανόμαστε την αγριότητα με την οποία παρεμβαίνουμε στη γη μας, με την οποία παρεμβαίνουμε στη χώρα μας. Απληστία στον αέρα, απληστία στη θάλασσα, απληστία στη γη! Την καίμε, την καταπατάμε, την καταλαμβάνουμε, τη βιάζουμε στην κυριολεξία. Είναι μια χώρα μικρή, μια χώρα χωρίς ιδιαίτερο φυσικό πλούτο πέραν των θαλασσών. Θα θυμίσω τους στίχους του μεγάλου μας ποιητή Σεφέρη, που αναφερόμενος στον τόπο μας λέει ότι «Ο τόπος μας είναι μικρός. Δεν έχουμε ποτάμια, δεν έχουμε πηγάδια, δεν έχουμε πηγές, μονάχα λίγες στέρνες, άδειες κι αυτές που ηχούν και που τις προσκυνούμε». Είπα ότι έχουμε τις θάλασσες και τώρα, με το Εθνικό Χωροταξικό και το Ειδικό Χωροταξικό για τον Τουρισμό, θα χάσουμε και τις θάλασσες και τις παραλίες.
      Ένα χωροταξικό σχέδιο, κυρίες και κύριοι συνάδελφοι, έχει τεράστια δύναμη. Μπορεί έναν σκουπιδότοπο να τον μετατρέψει σε χρυσωρυχείο και μπορεί έναν καταπράσινο παράδεισο να τον μετατρέψει σε σκουπιδότοπο.
      Τι θα έπρεπε να έχει γίνει; Πρώτον, η μέγιστη  δυνατή συναίνεση. Δεύτερον, η πλατύτερη δυνατή διαβούλευση. Τρίτον, η βεβαίωση ότι έχει μια προοπτική αυτό το σχέδιο που συζητάμε σήμερα εδώ. 
     Και είναι προφανές ότι δεν υπάρχει συναίνεση με τη μειοψηφία που διαθέτει η Νέα Δημοκρατία έχοντας απέναντι όλα τα άλλα κόμματα. Πλατύτερη διαβούλευση; Θα σας εξηγήσω παρακάτω για τη διαβούλευση στην οποία προχωρήσατε, αλλά φαντάζομαι ότι ο μόνιμος ισχυρισμός σας ότι καταθέσατε εδώ και κάποιους μήνες το χωροταξικό, δεν μπορεί από μόνος του να αποτελεί διαβούλευση. Διαβούλευση σημαίνει συζήτηση, διαβούλευση σημαίνει ανταλλαγή απόψεων, διαβούλευση σημαίνει υποχωρήσεις. Βεβαίωση για την προοπτική του; Δεν νομίζω ότι μπορεί αυτό το γενικόλογο σχέδιο να βεβαιώσει κάποιον ότι έχει κάποιες προοπτικές. 
     Για άλλη μια φορά ερχόμαστε να πούμε ότι οι αρχαίοι ημών πρόγονοι έκαναν πολύ περισσότερα, πολύ σοβαρότερα πράγματα και δεν παραδειγματιζόμαστε. Κοιτάξτε πού είναι ο Παρθενώνας,  κοιτάξτε πού είναι το Ηρώδειο, πού είναι η Επίδαυρος το θέατρο, κοιτάξτε πού είναι οι Δελφοί, η Ολυμπία, κοιτάξτε με τι σοφία αυτοί οι άνθρωποι τοποθέτησαν όλα αυτά τα μνημεία σε ολόκληρη την Ελλάδα. Και μόλις χθες σας έλεγε ο κ. Λεβέντης εδώ ότι τη λίμνη Κουμουνδούρου εκεί που οι μύστες των Ελευσίνιων Μυστηρίων πήγαιναν για την κάθαρση ετοιμάζεστε να την κάνετε χώρο αποβλήτων!
     Τι έπρεπε να έχετε κάνει; Κατ’ αρχάς έπρεπε να έχετε δει τις οικονομικές κατευθύνσεις που πρέπει να έχει το χωροταξικό. Αναλύσατε το παγκόσμιο οικονομικό περιβάλλον; Είδατε την παγκόσμια αγορά, το παγκόσμιο χωριό όπως συνηθίζουμε να το λέμε τελευταία; Αντιληφθήκατε πού είμαστε ανταγωνιστικοί και πού δεν είμαστε; Εντοπίσατε ποιες αγορές μπορούμε εμείς να δούμε με προοπτική και με ποιες δεν μπορούμε, πού είμαστε δυνατοί και πού δεν είμαστε; 
     Το χωροταξικό, κυρίες και κύριοι συνάδελφοι, είναι το μέλλον της χώρας, είναι το μέλλον των παιδιών μας. Δεν μπορεί με γενικόλογα κείμενα, χωρίς μελέτες, χωρίς εντοπισμούς των στόχων που πρέπει να θέτουμε, να βάζουμε ζητήματα που δυστυχώς από ό,τι φαίνεται έχουν απώτερο στόχο τα ειδικά χωροταξικά για να ξεπουληθούν κάποια κομμάτια γης και για να αναπτυχθούν κάποιες βιομηχανίες. 
     Και ας έρθουμε στην ολοκλήρωση του εγκλήματος δια παραλείψεως, τα νησιά, το Αιγαίο. Κύριε Υπουργέ –θέλω να μεταφέρετε το ερώτημα και στον κ. Σουφλιά- ξέρετε ότι υπάρχει Αιγαίο Πέλαγος; Το ξέρει ο κύριος Υπουργός; Ξέρει ότι υπάρχει μια σειρά νησιών; Έχουμε δυτικό άξονα, βόρειο άξονα, νότιο άξονα –αναπτυξιακοί άξονες αυτοί- διαγώνιο άξονα. Γιατί όχι ανατολικό άξονα; Γιατί όχι ένας άξονας από την Αλεξανδρούπολη να περνάει από τη Ρόδο και να καταλήγει στην Κρήτη και να έχουμε ένα ισχυρό μέτωπο, ένα ισχυρό ανατολικό αναπτυξιακό άξονα για ολόκληρη την Ελλάδα και για όλα τα νησιά; Γιατί; Δεν υπάρχει μία απάντηση. 
     Είναι δυνατόν η Ρόδος να μην είναι πρωτεύων εθνικός πόλος; Ξέρετε ότι η Ρόδος στις παγκόσμιες μετρήσεις από πλευράς διεθνικότητας είναι η πέμπτη στην Ελλάδα; Είναι πέμπτη στην Ελλάδα. Δείτε ποιους οριοθετήσατε ως πρωτεύοντες πόλους και δείτε πού έχετε τη Ρόδο. Είναι δυνατόν να μην έχετε εντάξει τη Ρόδο στους πρωτεύοντες εθνικούς πόλους, όπως επίσης τη Κω, την Κάλυμνο; Ξέρετε τι τουρισμό φέρνει η Κως και πόσα χρήματα φέρνει στο Ακαθάριστο Εγχώριο Προϊόν και δεν μπορούσε η Κως να είναι στους πρωτεύοντες, ή στους δευτερεύοντες εθνικούς πόλους; Η Κάρπαθος, μία επίσης τουριστική περιοχή, να μην είναι στους λοιπούς εθνικούς πόλους και το λιμάνι της Ρόδου να συζητάμε και να το αφήνουμε γενικώς φλου αν θα είναι διεθνής θαλάσσια πύλη, διεθνής θαλάσσιος λιμένας; 
     Και να έρθω στις περίφημες νησιωτικές πολιτικές που φαίνεται ότι πάλι αγνοείτε. Πού προβλέπετε ότι υπάρχει ίδια ισοδύναμη χρηματοδότηση στις περίφημες οδικές αρτηρίες που αναφέρεστε σε σχέση με τους θαλάσσιους δρόμους; Επιτέλους αυτοί οι  θαλάσσιοι δρόμοι που πληρώνουν οι νησιώτες 30% κόστος για τη μεταφορά γιατί να μην υπάρχουν ισοδυνάμως σ’ αυτό το χωροταξικό αν πράγματι θέλετε να πούμε ότι νοιάζεστε για τα νησιά; Γιατί να μην αναφέρετε ότι οι χρηματοδοτήσεις θα είναι ισοδύναμες όπως στις οδικές αρτηρίες και στις θαλάσσιες αρτηρίες; Προφανώς δεν σας ενδιαφέρει. Ένα αεροδρόμιο στην Κάρπαθο. Είναι δυνατόν αυτό το αεροδρόμιο, διεθνές με τουρισμό να μη γίνεται διεθνούς ενδιαφέροντος; 
     Και θα έρθω στον τουρισμό πολύ γρήγορα. Τι γίνεται; Ο.Σ.Ε.Τ.Ε. με ένα κείμενό του πολύ ευγενικό στην ουσία βάζει δέκα ζητήματα σε σχέση με το ειδικό χωροταξικό για τον τουρισμό, οι ενώσεις ξενοδόχων τα ίδια. 
Βοά ο κόσμος ότι εδώ πάμε για ένα real estate, πάμε για ξεπούλημα της γης και δεν έχουμε λάβει υπ’ όψιν μας ότι άλλο η τουριστική κατοικία, άλλο η παραθεριστική κατοικία. Δεν έχουμε λάβει υπ’ όψιν μας ότι, δημιουργώντας ακίνητα και οικοδομώντας ασυστόλως στις παραλίες, στο τέλος θα κλείσετε και τα ξενοδοχεία.
      Ολοκληρώνοντας, επειδή αναφερόσαστε σε συναίνεση και άκουσα και τη συνάδελφο την κ. Αντωνίου, που είπε προηγουμένως ό,τι ο κύριος Υπουργός, μας μέμφθηκε επειδή δεν συμμετείχαμε στο διάλογο οι Βουλευτές του ΠΑ.ΣΟ.Κ., έχω εδώ απόφαση του Τεχνικού Επιμελητηρίου Δωδεκανήσου ομόφωνη, απόφαση της Τοπικής Ένωσης Δήμων και Κοινοτήτων Δωδεκανήσου ομόφωνη, απόφαση του Νομαρχιακού Συμβουλίου Δωδεκανήσου, ομόφωνη. 
      (Στο σημείο αυτό ο Βουλευτής κ. Γεώργιος Νικητιάδης καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς, λοιπόν, οι Βουλευτές του ΠΑ.ΣΟ.Κ., συμμετείχαμε στις διαδικασίες για να ληφθούν αυτές οι αποφάσεις. Συζητήσαμε μαζί με όλους αυτούς τους συμπολίτες μας για την εξέλιξη του Εθνικού Χωροταξικού. Και ξέρετε κάτι;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε.
      Ήρθε εδώ ο κ. Μαχαιρίδης, ο Νομάρχης, και ζήτησε να συναντηθεί με τους πέντε Βουλευτές του νομού μας και συναντηθήκαμε. Και ανέλαβε ο κ. Παυλίδης της Νέας Δημοκρατίας να συντάξει ένα κείμενο για να το υποβάλουμε στον κ. Σουφλιά. Ουδέποτε το συνέταξε. Προτίμησε να πάνε μόνο οι Βουλευτές της Νέας Δημοκρατίας στον κ. Σουφλιά και να συνεννοηθούν για το τι θα κάνουν και εμάς να μας αγνοήσουν τελείως. Γιατί; Διότι προφανώς, εάν καταφέρναν να γίνει ο ανατολικός άξονας, θα έρχονταν και θα τον πουλούσαν οι Βουλευτές της Νέας Δημοκρατίας, ενώ, όπως έγινε, αν αρνιόταν ο κ. Σουφλιάς, θα μαθαίναμε τον τρόπο και τους λόγους για τους οποίους αρνιόταν και δεν χρειαζόταν οι Βουλευτές του ΠΑ.ΣΟ.Κ. να ξέρουν τι γίνεται στο εσωτερικό της Νέας Δημοκρατίας. Αυτή είναι η συναίνεσή σας, αυτός είναι ο διάλογός σας, αυτή είναι η πολιτική σας για ένα τόσο σημαντικό θέμα όπως το Εθνικό Χωροταξικό.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Το λόγο έχει ο κ. Βασίλης Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, στη σύγχρονη εποχή που ζούμε το χωροταξικό σχέδιο αναμφισβήτητα αποτελεί ένα απαραίτητο εργαλείο για τη βιώσιμη ανάπτυξη μιας χώρας. Δεν επιθυμώ βεβαίως να αναφερθώ στα προβλήματα που προκάλεσε η απουσία ολοκληρωμένου χωροταξικού σχεδιασμού, εξάλλου είναι πολύ γνωστά, όπως είναι γνωστές και οι ενστάσεις που έχουν διατυπωθεί από τους καθ’ ύλην αρμόδιους επιστημονικούς και κοινωνικούς φορείς ως προς τη διαδικασία του διαλόγου, διότι και αυτές τις θεωρώ ότι είναι γνωστές. Θέλω να μιλήσω για την ουσία, για το περιεχόμενο του χωροταξικού σχεδίου έτσι όπως έχει κατατεθεί και συζητείται στη Βουλή. 
      Τι θα έπρεπε να περιλαμβάνει ένα ολοκληρωμένο χωροταξικό σχέδιο, ώστε να ανταποκρίνεται με επάρκεια στις μεγάλες σύγχρονες ανάγκες της χώρας; Κατ’ αρχάς, θα έπρεπε να διαπνέεται από ένα σύγχρονο όραμα για τη χώρα και κάτι τέτοιο δεν υπάρχει στο κείμενο του χωροταξικού σχεδίου. Θα έπρεπε να δίνονται σαφείς απαντήσεις σε πολύ βασικά ερωτήματα: Ποια θα είναι η θέση της χώρας μας σε ένα κόσμο που αλλάζει με γοργούς ρυθμούς; Και εδώ υπάρχουν πολύ σοβαρά ελλείμματα. Ποιους τομείς θα αναπτύξει η χώρα μας τα επόμενα χρόνια με βάση τα συγκριτικά της πλεονεκτήματα; Ποιους στόχους θέτουμε για την ανάπτυξη της οικονομίας, για την ανάπτυξη του αγροτικού τομέα, για την παιδεία, για την υγεία, για τον πολιτισμό, τον τουρισμό, τον αθλητισμό, τις κοινωνικές υποδομές, την ποιότητα ζωής και πώς χωροθετούμε τις δράσεις και τα έργα που είναι απαραίτητα για να πετύχουμε αυτούς τους στόχους, για να πετύχουμε την αειφορία; Τέλος, ποια θεσμικά και κοινωνικά εργαλεία θα αξιοποιήσουμε για να πετύχουμε στην πράξη τους στόχους που προείπα; Και με ποιους πόρους θα κάνουμε πράξη το όραμά μας για την Ελλάδα του μέλλοντος, για την Ελλάδα των ανοικτών οριζόντων και των μεγάλων προοπτικών; Και όπως είπα, υπάρχουν μεγάλα ελλείμματα στις απαντήσεις σε αυτά τα βασικά ερωτήματα.
      Θέλω να θυμίσω, όμως, ότι αυτό που ενδιαφέρει τους πολίτες, αυτό που αποτελεί το βασικό ζητούμενο είναι η ισόρροπη ανάπτυξη σε ολόκληρη τη χώρα, με διασφάλιση της απασχόλησης, με κοινωνική συνοχή και ασφαλώς με προστασία του περιβάλλοντος, που είναι το μεγάλο ζητούμενο. Οφείλουμε, βεβαίως, να ξεκαθαρίσουμε ότι το Εθνικό Χωροταξικό δεν αποτελεί υποκατάστατο του Ε.Σ.Π.Α., όπως επίσης οφείλουμε να ξεκαθαρίσουμε κάτι που δεν είναι σαφές στο σχέδιο έτσι όπως έχει κατατεθεί, ότι η ανάπτυξη στην Ελλάδα δεν θα γίνει μόνο κατά μήκος των μεγάλων οδικών αξόνων.
      Ασφαλώς, οι μεγάλοι οδικοί άξονες βοηθούν, συμβάλλουν στην ανάπτυξη, όμως, είναι λάθος να περιορίζονται οι αναπτυξιακές προοπτικές της χώρας κατά μήκος των μεγάλων οδικών αξόνων. Υπάρχει και η Ελλάδα της ενδοχώρας, υπάρχει η Ελλάδα των ορεινών και νησιωτικών περιοχών, υπάρχει η Ελλάδα της υπαίθρου, υπάρχουν οι χιλιάδες κάτοικοι των χωριών και των πόλεων της περιφέρειας, οι οποίοι κάτω από πολύ αντίξοες συνθήκες δίνουν τη μάχη της επιβίωσης. Δεν είναι Ελλάδα μόνο η Αθήνα. Αυτό πρέπει να είναι σαφές προς κάθε κατεύθυνση.
	Γιατί, κυρίες και κύριοι συνάδελφοι, υπάρχουν στοιχεία του 2003, όπου φαίνεται ότι οκτώ από τις δεκατρείς περιφέρειες της χώρας έχουν ποσοστό απασχόλησης στη γεωργία που ξεπερνά το 20%. Στους τριάντα τρεις από τους πενήντα ένα νομούς η γεωργία συνεισφέρει στην απασχόληση σε ποσοστό μεγαλύτερο του 30%. Άρα, λοιπόν, παρά το μειωμένο ειδικό βάρος που τα τελευταία χρόνια έχει ο αγροτικός τομέας, συνεχίζει να αποτελεί μια μεγάλη ευκαιρία απασχόλησης στην ελληνική ύπαιθρο, συνεχίζει να αποτελεί μια μεγάλη πηγή εισοδήματος, πρωτεύοντος ή δευτερεύοντος, για το 19% των ελληνικών νοικοκυριών.
      Πρέπει να σας πω, κύριε Υπουργέ, ότι στο χωροταξικό σχέδιο, έτσι όπως έχει κατατεθεί, οι αναφορές για τον αγροτικό τομέα είναι γενικόλογες και αφηρημένες.  Διότι δεν υπάρχει καμμία αναφορά στο νέο μοντέλο της γεωργίας που προκύπτει ύστερα από τις κλιματικές αλλαγές που αλλάζουν δραματικά τον παραγωγικό χάρτη στον πλανήτη, από την αύξηση της κατανάλωσης τροφίμων και τις τρομερές συγκρούσεις που υπάρχουν σε όλο τον κόσμο για την εξασφάλιση της διατροφής και προσθέτω και την κερδοσκοπία και τη λειτουργία των καρτέλ. Θεωρούμε ότι αυτό έπρεπε να είναι ένα πολύ σαφές στοιχείο του χωροταξικού σχεδίου. 
      Και βεβαίως, διαπνέεται το κείμενο από μια απλή διαχειριστική λογική, όπως είναι και η συνολική αγροτική πολιτική της Κυβέρνησης. Να καταβάλλουμε τις επιδοτήσεις κατά κάποιο τρόπο και αυτό όχι με σωστό τρόπο, να προσαρμοστούμε απλώς στην απορρόφηση αυτών των επιδοτήσεων και θα δούμε τι θα γίνει με τις ριζικές αλλαγές που έχει ανάγκη ο αγροτικός τομέας.
      Εμείς θεωρούμε απαραίτητο -και θέλουμε να το ξεκαθαρίσουμε αυτό- ότι η ανάπτυξη της υπαίθρου προϋποθέτει ένα διαφορετικό προσανατολισμό για τον αγροτικό τομέα σε σχέση με αυτό που ξέραμε μέχρι σήμερα, έναν αγροτικό τομέα που θα στοχεύει στην παραγωγή τροφίμων, στον εκσυγχρονισμό των παραδοσιακών καλλιεργειών, στην παραγωγή προϊόντων ονομασίας προέλευσης, στην ανάπτυξη συμπληρωματικών δραστηριοτήτων στον αγροτοτουρισμό και κυρίως, στην αλλαγή της οργανωτικής δομής του συνόλου του αγροτικού τομέα, με την προώθηση συλλογικών σχημάτων στον αγροτικό χώρο. 
      Και να ξεκαθαρίσουμε, επίσης, ότι δεν μπορεί να υπάρξει ανάπτυξη της υπαίθρου, όταν τη βλέπουμε μέσα από τα παραμορφωτικά γυαλιά της γραφειοκρατίας των διαφόρων Υπουργείων. Χρειάζεται ριζική αποκέντρωση αρμοδιοτήτων, πόρων και ευθυνών προς την Αυτοδιοίκηση. Χρειάζεται μια ισχυρή Αυτοδιοίκηση η χώρα που να μπορεί να ανταποκριθεί στο ρόλο της. Και εδώ, όχι με δική σας προσωπική ευθύνη –η ευθύνη όμως της Κυβέρνησης είναι συλλογική- είναι θολές οι διακηρύξεις για την Αυτοδιοίκηση, όπως θολές ήταν και οι χθεσινές διακηρύξεις του αρμόδιου Υπουργού στο συνέδριο της Κ.Ε.Δ.Κ.Ε.. Τίποτα συγκεκριμένο. 
      Δεν μπορεί, όμως, να προχωρήσει η Ελλάδα μετά το 2010, κυρίες και κύριοι συνάδελφοι, αν δεν κάνει μια τομή στο διοικητικό σύστημα της χώρας με ισχυρή πρωτοβάθμια Αυτοδιοίκηση και ισχυρή δευτεροβάθμια Αυτοδιοίκηση. Διότι, ακόμα και να μπορέσετε να κάνετε ένα τέλειο χωροταξικό, κύριε Υπουργέ, πρέπει να σας πω ότι αν χρειάζονται δέκα χρόνια για να εγκριθεί ένα πολεοδομικό σχέδιο ή αν χρειάζονται τέσσερα-πέντε χρόνια για να πάρει ο γεωργός και ο κτηνοτρόφος την επιδότηση που δικαιούνται ή αν χρειάζονται πάρα πολλά χρόνια και πολύ μεγάλο κόστος –και αυτό είναι μια αδυναμία που βεβαίως προϋπήρχε και της δικής σας Κυβέρνησης- για να εκσυγχρονιστούν οι κτηνοτροφικές μονάδες, γιατί, όπως είναι έτσι τώρα διάσπαρτες, το  κόστος είναι μεγάλο, είναι σαφές ότι εκτός από ένα σύγχρονο χωροταξικό, χρειάζονται και μέτρα πολιτικής συγκεκριμένα σε επίπεδο νομοθετικό, διατάξεις εφαρμογής. 
      Εμείς –κλείνοντας, γιατί δεν μου το επιτρέπει ο χρόνος- θεωρούμε ότι στο κεφάλαιο για την ανάπτυξη της υπαίθρου και τη συμβολή του αγροτικού τομέα αλλά και της Αυτοδιοίκησης στην ανάπτυξη της χώρας πρέπει να δοθεί μια έμφαση, όπως επίσης να δοθεί ιδιαίτερη έμφαση στο μεγάλο πρόβλημα της λειψυδρίας που υπάρχει σε όλη τη χώρα. Εδώ πρέπει να υπάρξει συναγερμός.
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Κλείνω σε δέκα δευτερόλεπτα, κυρία Πρόεδρε.
      Πρέπει να υπάρξει συναγερμός απ’ όλους με πολιτικές και για την αποταμίευση νερού και βεβαίως και για νέες τεχνικές σε ό,τι αφορά την άρδευση, διότι και αυτές τις χρειαζόμαστε σαν χώρα. Είναι σαφές απ’ όσα είπα ότι το χωροταξικό έχει σοβαρά ελλείμματα και γι’ αυτό εμείς δεν το υπερψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Ο κ. Παναγιώτης Σκανδαλάκης έχει το λόγο.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κυρία Πρόεδρε, κυρίες και κύριοι συνάδελφοι, συζητούμε σήμερα το Γενικό Πλαίσιο Χωροταξικού Σχεδιασμού και Αειφόρου Ανάπτυξης. 
      Βλέπω ότι ίσως ενοχλεί ορισμένους ότι η Ελλάδα επιτέλους θα αποκτήσει Εθνικό Χωροταξικό Σχεδιασμό. Άκουσα συναδέλφους να μας κατηγορούν και να κάνουν κριτική ότι δεν υπάρχει δομημένος σχεδιασμός. Τα τελευταία είκοσι χρόνια –ήθελα να ρωτήσω- έχει δημιουργηθεί; Χρόνια τώρα δεν έχουμε Εθνικό Χωροταξικό Σχεδιασμό. Είμαστε χωρίς κτηματολόγιο, είμαστε χωρίς δασολόγιο και ταξιδεύουμε πολλές φορές χωρίς πυξίδα. Πρέπει να συνεχίσουμε έτσι; 
      Αντί σήμερα να κάνετε κριτική, κύριοι συνάδελφοι της Αντιπολιτεύσεως, γιατί δεν καταθέσατε προτάσεις να τις δούμε και να τις αποδεχθεί η Κυβέρνηση; Στη διαβούλευση που ξεκίνησε εδώ και ένα χρόνο πιστεύω ότι δεν είσαστε παρόντες. Φροντίστε, λοιπόν, να μην είστε πάλι απόντες και να καταθέσετε προτάσεις γιατί όπως ανακοίνωσε ο κύριος Υπουργός θα έλθει και άλλη διαβούλευση για το Ειδικό Χωροταξικό Πλαίσιο για τις Ανανεώσιμες Πηγές Ενέργειας, για τη βιομηχανία, για τον τουρισμό, για τον ορεινό και νησιωτικό όγκο.
      Αγαπητοί συνάδελφοι, η περιβαλλοντική διάσταση διατρέχει ολόκληρο το πλαίσιο. Η ολοκλήρωση του Εθνικού Χωροταξικού Σχεδιασμού συνιστά μία από τις σημαντικότερες διαρθρωτικές αλλαγές που έγιναν στη χώρα μας τα τελευταία είκοσι χρόνια. Πιστεύω ότι είναι μια μεγάλη μεταρρύθμιση που θα συμβάλει καθοριστικά στην ολοκληρωμένη αειφόρο ανάπτυξη της ελληνικής επικράτειας. 
      Σε αυτό το στρατηγικό σχεδιασμό της ολοκληρωμένης ανάπτυξης που για πρώτη φορά θα αποκτήσει η χώρα θα ήθελα, κύριε Υπουργέ, να θέσω υπ’ όψιν σας το εξής: Και η νοτιοανατολική Πελοπόννησος θα πρέπει να συμμετέχει σ’ αυτό δυναμικά. Στη συζήτηση που προηγήθηκε στην κοινή συνεδρίαση των Επιτροπών Οικονομικών και Περιβάλλοντος κατέθεσα συγκεκριμένες προτάσεις με σκοπό το στρατηγικό σχεδιασμό ολοκληρωμένης ανάπτυξης. Τέτοιες προτάσεις κατέθεσαν και άλλοι συνάδελφοι. 
      Σκοπός είναι για πρώτη φορά να αποκτήσει η χώρα μας και ειδικότερα η νοτιοανατολική Πελοπόννησος, κάποιο σχέδιο και να συμμετέχει πιο δυναμικά. Οι προτάσεις μας πιστεύουμε ότι είναι απόλυτα συμβατές με το πνεύμα και το γράμμα του γενικού πλαισίου και πιστεύω ότι συμβάλλουν θετικά στην αρτιότερη και πληρέστερη παρουσίαση της πρότασης για το Χωροταξικό Σχεδιασμό και την αειφόρο ανάπτυξη της Ελλάδος. 
      Αρκετές απ’ αυτές τις προτάσεις έγιναν δεκτές και ήθελα να σας ευχαριστήσω. Ορισμένες όμως μπορούν να ενταχθούν και αν δεν μπορείτε τώρα, παράκλησις να ενταχθούν στα ειδικά χωροταξικά. 
      Σήμερα από το Βήμα αυτό θα μου επιτρέψετε να επιμείνω σε δύο προτάσεις, τις οποίες πιστεύω ότι οφείλουμε σαν κράτος και σαν Κυβέρνηση στο νοτιότερο μέρος της Ευρώπης, στη Λακωνία και την ιστορία της. 
     Η Σπάρτη είναι μια από τις ωραιότερες και σημαντικότερες πόλεις της παγκόσμιας ιστορίας με μία πρωτεύουσα η οποία είναι αναγνωρισμένη και εκτός των συνόρων της Ελλάδας. Μία πρωτεύουσα που το όνομά της φέρουν αρκετές πόλεις ανά την υδρόγειο. Πιστεύω ότι οφείλουμε στην ιστορία της πολλά.
     Σήμερα εκ του λόγου αυτού, συρρέουν χιλιάδες επισκέπτες απ’ όλο τον κόσμο στην Ελλάδα για να επισκεφθούν τη Σπάρτη και να δουν την ιστορία της. Επίσης είναι το κέντρο μιας ευρύτερης περιοχής με έντονο ιστορικό, πολιτισμικό, φυσιολατρικό και οικονομικό ενδιαφέρον: Μιστράς, Μονεμβασιά, Μάνη, Σπήλαια Δυρού, Ταΰγετος, Πάρνωνας, Ελαφόνησος, τουρισμός, αγροτικά προϊόντα. Η Σπάρτη πρέπει να περιληφθεί στους πρωτεύοντες ή στους δευτερεύοντες εθνικούς πόλους.
     Κύριε Υπουργέ, γνωρίζετε για τη Λακωνία από κοντά. Και μπορεί η Σπάρτη πληθυσμιακά να μην είναι μία μεγάλη πόλη, αλλά ιστορικά, πολιτισμικά, οικονομικά και κοινωνικά είναι από τις σημαντικότερες πόλεις της χώρας μας. Δεν μπορώ, λοιπόν, να δεχθώ ότι μια πόλη σύμβολο στην ιστορία της Ελλάδος, δεν δικαιούται να είναι εθνικός πόλος. 
     Θέλω, επίσης, να επαναφέρω την πρόταση για μια αλλαγή του διπόλου Καλαμάτα-Τρίπολη σε τρίπολο Καλαμάτα-Τρίπολη-Σπάρτη. Είναι παράγοντας που θα αναπτύξει ταχύτατα τη νοτιοανατολική Πελοπόννησο και θα βελτιώσει πιστεύω πολλά πράγματα. Και μέσα σ’ αυτά είναι η βελτίωση του αεροδρομίου, που υπάρχει στη Σπάρτη.
     Κάτι άλλο το οποίο πρέπει να δείτε, κύριε Υπουργέ και πιστεύω ότι είναι η κατάλληλη στιγμή αυτή, είναι να ενώσουμε τις Κυκλάδες και ολόκληρο το νότιο Αιγαίο με την Πελοπόννησο και την Κρήτη δια μέσου λιμένων Μονεμβασιάς, Νεάπολης και Γυθείου. Αν γίνει αυτό, τα αποτελέσματα θα είναι προφανή για την ανάπτυξη του τόπου.
     Κλείνοντας την τοποθέτησή μου θέλω για μια ακόμη φορά να ευχαριστήσω για τις αλλαγές στις προτάσεις που κάνατε, κύριε Υπουργέ. Να ζητήσω να δείτε και τις καινούργιες. Να συγχαρώ για τη θεσμική πρωτοβουλία που πήρατε σαν Υπουργείο για να αποκτήσει η χώρα μας για πρώτη φορά χωροταξικό σχεδιασμό.
     Πιστεύω ότι είναι ένα γενικό πλαίσιο, που η περιβαλλοντική του διάσταση θα διατρέξει ολόκληρο το μέλλον της Ελλάδος, είναι ένα γενικό πλαίσιο που είναι αποτέλεσμα μιας συνθετικής ισόρροπης θεώρησης στο μέλλον των παραμέτρων, που προωθεί την προστασία και την ανάδειξη του φυσικού και πολιτιστικού περιβάλλοντος στη χώρα μας.
     Κυρίες και κύριοι συνάδελφοι, η Ελλάδα επιτέλους αποκτά χωροταξικό σχεδιασμό με όραμα, στο οποίο προσδιορίζονται σαφώς και οι στρατηγικές κατευθύνσεις για την ολοκληρωμένη χωροταξική ανάπτυξη και την αειφόρο οργάνωση του εθνικού χώρου για τα επόμενα χρόνια. Ως Βουλευτές έχουμε υποχρέωση να στηρίξουμε το παρόν γενικό πλαίσιο και να συμμετέχουμε ενεργά με προτάσεις στα μετέπειτα εξειδικευμένα πλαίσια που ακολουθούν.
     Πιστεύω ότι είναι η ελάχιστη υποχρέωση που έχουμε απέναντι στο μέλλον του τόπου μας.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Σκανδαλάκη.
     Το λόγο έχει ο κ. Αγοραστός για τέσσερα λεπτά. Χθες καταχραστήκατε τέσσερα! Στα οκτώ λεπτά κλείνει το μικρόφωνο.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ πολύ, κυρία Πρόεδρε.
     Κύριε Υπουργέ, κυρία και κύριοι συνάδελφοι, μέχρι σήμερα η αντιμετώπιση του ζητήματος του χωροταξικού σχεδιασμού της χώρας, είχε περιοριστεί σε απλές αναφορές και τίποτα περισσότερο. Οι κυβερνήσεις του ΠΑ.ΣΟ.Κ. σε είκοσι χρόνια διακυβέρνησης, κατάφεραν να αφήσουν τον τόπο χωρίς χωροταξικό σχέδιο, χωρίς κτηματολόγιο και χωρίς δασολόγιο. Δηλαδή χωρίς τα βασικά εργαλεία άσκησης περιβαλλοντικής πολιτικής.
      Σήμερα συζητούμε το χωροταξικό νομοσχέδιο και το μόνο που ακούμε είναι λαϊκίστικες αντιδράσεις, ανούσιο αρνητισμό και άρνηση της αλήθειας, ψευδολογίες χωρίς τέλος. Ισχυρίζεστε ότι εθνικό χωροταξικό σχέδιο περιφρονεί τη βιώσιμη ανάπτυξη.
      Όμως αγνοείτε ότι το χωροταξικό σχέδιο στοχεύει ακριβώς στην ολοκληρωμένη χωρική ανάπτυξη και αειφορική οργάνωση του εθνικού χώρου, που προωθεί ισόρροπα την κοινωνική και οικονομική συνοχή, την προστασία του φυσικού περιβάλλοντος, του πολιτιστικού περιβάλλοντος, την ανταγωνιστικότητα.
      Λέτε ότι το Εθνικό Χωροταξικό Σχέδιο λειτουργεί ως ομπρέλα για το ειδικό χωροταξικό για τον τουρισμό, το οποίο παραδίδει, όπως ακούστηκε εδώ, τις καλύτερες περιοχές της χώρας σε μεγάλα κατασκευαστικά συμφέροντα, ενώ έχει αποδειχθεί επανειλημμένα ότι όλα αυτά είναι ανακρίβειες και εύκολα κανείς μπορεί να τα διαπιστώσει από μια απλή ανάγνωση του ειδικού χωροταξικού για τον τουρισμό. Άλλωστε, το μόνο συμφέρον που υπηρετείται είναι αυτό του ελληνικού λαού.
      Όσον αφορά τα σχόλια για την έλλειψη ρυθμίσεων για την εκτός σχεδίου δόμηση, μια απλή ανάγνωση του άρθρου 12 αρκεί για να διαπιστώσει κανείς ότι έχουν προβλεφθεί συγκεκριμένες και λεπτομερείς ρυθμίσεις για την εκτός σχεδίου δόμηση. Εκτός, κυρίες και κύριοι, αν θέλετε την πλήρη κατάργηση της εκτός σχεδίου δόμησης, οπότε ας το πείτε ξεκάθαρα.
      Κυρίες και κύριοι συνάδελφοι, μετά από συστηματική και επίπονη προσπάθεια, αλλά και ουσιαστική διαβούλευση σε πολλά επίπεδα, ήρθε η ώρα επιτέλους η χώρα να αποκτήσει ολοκληρωμένο χωροταξικό σχεδιασμό. Η απουσία Εθνικού Χωροταξικού Σχεδιασμού είναι ένα τεράστιας σημασίας έλλειμμα πολλών δεκαετιών, που η χώρα το έχει πληρώσει ήδη ακριβά σε ό,τι αφορά την ορθολογική ανάπτυξη, το όραμά της για το μέλλον, την οργάνωση και την προστασία του περιβάλλοντος.
      Το Εθνικό Χωροταξικό Σχέδιο αποτελεί μέρος του συνολικού εθνικού προγράμματος για τον χωροταξικό σχεδιασμό, που περιλαμβάνει και έναν αριθμό ειδικών χωροταξικών σχεδίων που είναι απαραίτητα για το περιβάλλον και την ανάπτυξη του τόπου. Έχουν ήδη καταρτιστεί τα ειδικά χωροταξικά για τις ανανεώσιμες πηγές ενέργειας, τον τουρισμό, τη βιομηχανία, τον παράκτιο και τον ορεινό χώρο.
      Η ολοκλήρωση του Εθνικού Χωροταξικού Σχεδιασμού συνιστά μια από τις σημαντικότερες διαρθρωτικές αλλαγές που έγιναν στη χώρα τις τελευταίες δεκαετίες. Είναι μια μεγάλη μεταρρύθμιση, που συμβάλλει καθοριστικά στην ολοκληρωμένη και αειφόρο ανάπτυξη της ελληνικής επικράτειας.
      Θα επαναλάβω για άλλη μια φορά ότι το Εθνικό Χωροταξικό Σχέδιο και τα ειδικά χωροταξικά αποτελούν τη σημαντικότερη ομπρέλα για την προστασία του περιβάλλοντος. Πλέον, ο κάθε Έλληνας και η κάθε Ελληνίδα θα ξέρει τι μπορεί να κάνει και πού και όλες οι δραστηριότητες θα υπακούουν σε κανόνες εκ των προτέρων γνωστούς.
      Στόχος του Εθνικού Χωροταξικού Σχεδίου με ορίζοντα τη δεκαπενταετία είναι η ολοκληρωμένη χωρική ανάπτυξη και αειφορική ανάπτυξη και οργάνωση του εθνικού χώρου, που προωθεί ισόρροπα την κοινωνική και οικονομική συνοχή, την προστασία του φυσικού και πολιτιστικού περιβάλλοντος και την ανταγωνιστικότητα.
      Προσδιορίζει τις στρατηγικές κατευθύνσεις του μέλλοντος. Αποτελεί το σχέδιο αυτό τη συνθετική θεώρηση στο χώρο των επιμέρους πολιτικών, προγραμμάτων και έργων, εξασφαλίζοντας την εσωτερική συνοχή, αλλά και τη συμπληρωματικότητά του. Θα έχει χαρακτηριστικά μιας ευρείας προγραμματικής πολιτικής, κοινωνικής και οικονομικής συμφωνίας.
      Ειδικότερα επιδιώκεται η ενίσχυση του ρόλου της χώρας σε διεθνές, ευρωπαϊκό, μεσογειακό και βαλκανικό επίπεδο, η ενίσχυση της περιφερειακής ανάπτυξης και της χωρικής συνοχής, η προστασία του περιβάλλοντος, φυσικού και πολιτιστικού, και η συνετή και συνεπής διαχείριση του χώρου, με τον περιορισμό παραγόντων υποβάθμισης του χώρου, όπως υπέρμετρη αστική εξάπλωση και διάσπαρτη δόμηση. Και τέλος, επιδιώκεται η παροχή πλαισίου κατευθύνσεων και στρατηγικών για τα υποκείμενα επίπεδα σχεδιασμού.
      Το περιεχόμενο του Εθνικού Χωροταξικού Σχεδίου περιλαμβάνει κατευθύνσεις και μέτρα, απαρτίζεται από δεκατέσσερα άρθρα που αναφέρονται σε επτά ενότητες. Η πρώτη ενότητα αναφέρεται στη θέση της χώρας στο ευρωπαϊκό και διεθνές περιβάλλον, αναλύει τους κύριους πόλους και άξονες ανάπτυξης του εθνικού χώρου.
    Η δεύτερη ενότητα περιλαμβάνει τις προτάσεις για την αναμόρφωση των δικτύων υποδομών και των υπηρεσιών μεταφορών. 
    Η τρίτη ενότητα αφορά στη χωρική διάρθρωση των παραγωγικών τομέων αναλύοντας τους στόχους και τις κατευθύνσεις ανά τομέα: αγροτικός τομέας, βιομηχανία, τουρισμός.
    Η τέταρτη ενότητα αναλύει όσα προβλέπονται για την χωρική διάρθρωση του αστικού δικτύου, του ορεινού, του παρακτίου, του νησιωτικού, του αγροτικού χώρου και των παραμεθόριων περιοχών. 
    Η Πέμπτη  ενότητα περιλαμβάνει τις κατευθύνσεις για την προστασία του φυσικού και του πολιτιστικού πλούτου. 
    Η έκτη ενότητα αφορά στις προτάσεις για την γεωγραφική και διοικητική ανασυγκρότηση της χώρας.
    Η έβδομη ενότητα περιλαμβάνει τις προϋποθέσεις και τους μηχανισμούς υλοποίησης του Γενικού Χωροταξικού Πλαισίου καθώς και όσα προβλέπονται για την παρακολούθηση και αξιολόγηση των χωρικών εξελίξεων. Το Εθνικό Χωροταξικό Σχέδιο προσθέτει και υλοποιεί ένα σύγχρονο όραμα, δίνει σαφείς απαντήσεις σε ερωτήματα, προσδιορίζει τους τομείς ανάπτυξης βάσει των συγκριτικών πλεονεκτημάτων και ό,τι επιπλέον χρειαστεί μετά από διαβούλευση που έγινε και πρόκειται να γίνει μπορεί να συμπεριληφθεί στα ειδικά χωροταξικά. 
    Επιτέλους η χώρα έχει πλέον Εθνικό Χωροταξικό Σχέδιο, βάσει του οποίου μπορεί ο κάθε έλληνας και η κάθε ελληνίδα να προσδιορίζει το μέλλον του, να υλοποιεί τον σχεδιασμό του μέλλοντός του με όρους γνωστούς εκ των προτέρων, καθορισμένους κανόνες χωρίς να παρακάμπτεται η νομιμότητα και να δημιουργούνται οχλήσεις.
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Και εμείς ευχαριστούμε και μπράβο για τον χρόνο.
     Τον λόγο έχει ο κ. Μανώλης Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
     Φαίνεται, κύριοι συνάδελφοι και συναδέλφισες, ότι το επικοινωνιακό επιτελείο της Νέας Δημοκρατίας, της Κυβέρνησης δεν λειτούργησε αποτελεσματικά. Και δεν λειτούργησε αποτελεσματικά γιατί συνάδελφοι της Νέας Δημοκρατίας μας ζητούν να καταθέσουμε προτάσεις για τον χωροταξικό σχεδιασμό όταν είναι γνωστό ότι η Κυβέρνηση φοβήθηκε ακριβώς την διαδικασία του σχεδίου νόμου και έχει φέρει εδώ να ψηφίσουμε την διαδικασία των κωδίκων που σημαίνει δηλαδή, στην πράξη πως ό,τι και να πούμε εδώ είναι δώρον άδωρον σε σχέση με την ουσία του χωροταξικού σχεδιασμού. ΄
     Και αυτό βέβαια δεν το έκανε τυχαία. Το έκανε ενδεχομένως την τελευταία στιγμή γιατί φοβήθηκε ότι στα πλαίσια εκδήλωσης αιτήματος που συνυπογράφεται από βουλευτές της Νέας Δημοκρατίας ότι πρέπει το σχέδιο να αποσυρθεί κατάλαβε ότι δεν μπορεί να το περάσει. 
     Και δεν είναι τυχαίο που δεν μπορεί να περάσει αυτή την πρότασή της γιατί πραγματικά απ’ όλες τις παραγωγικές δυνάμεις του τόπου, απ’ όλους τους εμπλεκόμενους αν θέλετε ή απ’ όλους τους επιστημονικούς φορείς εκείνο που είναι καθοριστικό αίτημα είναι η απόσταση του νομοσχεδίου και ένας ουσιαστικός διάλογος σε σχέση με τους στόχους. 
     Άρα, λοιπόν, εδώ υπάρχει πρόβλημα. Και ιδιαίτερα θα πρέπει οι συνάδελφοι της Νέας Δημοκρατίας να είναι προσεκτικοί όταν ζητούν προτάσεις, όταν μιλούν. Διότι ο αρχικός επικοινωνιακός σχεδιασμός της Κυβέρνησης ήταν να δείξει στην ελληνική κοινωνία ότι μέχρι σήμερα δεν υπήρχε τίποτα και ήρθαν εκείνοι να φτιάξουν τα πάντα. Ε, δεν είναι έτσι. Διότι πρέπει να πούμε και να ξεκαθαρίσουμε στον ελληνικό λαό το εξής απλό: υπήρχαν εγκεκριμένα ως νόμοι του κράτους όλα τα περιφερειακά σχέδια της χώρας τα οποία όμως σκόπιμα το συγκεκριμένο σχέδιο του Εθνικού Χωροταξικού Σχεδιασμού θέλει να τα αγνοήσει βάζοντας τις δικές του λογικές, τις δικές του απόψεις που είναι σε εντελώς διαφορετική κατεύθυνση. Και εκεί ακριβώς είναι που διαφωνούμε εντελώς εμείς. 
     Ενδεχομένως βέβαια η Νέα Δημοκρατία νομίζει ότι περνώντας αυτόν τον χωροταξικό σχεδιασμό μπορεί να δικαιολογήσει κάποια πράγματα που θέλει να υπηρετήσει με το μοίρασμα του Δ΄ Κοινοτικού Πλαισίου Στήριξης ή αλλιώς Ε.Σ.Π.Α. όπως το λέμε. Αλλά αυτό δεν οδηγεί πουθενά. Και πρέπει να ξεκαθαρίσουμε από τώρα για να περάσει η αντίληψη η σωστή στον ελληνικό λαό ότι έχει να κάνει με έναν εθνικό χωροταξικό σχεδιασμό που στην πράξη δεν μπορεί να υλοποιηθεί. Προσπαθεί να καλύψει κάποιες ρουσφετολογικές εξυπηρετήσεις της Νέας Δημοκρατίας και της Κυβέρνησής της και τίποτα περισσότερο. Και αυτό εμείς οφείλουμε να το επισημάνουμε. 
     Ταυτόχρονα, δε, πρέπει να πούμε ότι στο γενικό πλαίσιο, κύριε Υπουργέ, αγνοείτε αυτά που έχουν αποφασιστεί, αν θέλετε σε επίπεδο Ευρώπης. Εμείς είμαστε μια περιφερειακή χώρα. Πρέπει να ενταχθούμε σε άξονες που έχουν δημιουργηθεί σε επίπεδο Ευρώπης και όμως εσείς αυτό το αγνοείτε. Για παράδειγμα, ο άξονας Κεντρική Ευρώπη-Αδριατική-Δυτική Ελλάδα-Πελοπόννησος-Κρήτη-Μέση Ανατολή, αγνοείται παντελώς. Βλέπω ένα σχεδιασμό, ο οποίος έχει και ένα χάρτη -όπου δείχνετε τους άξονες για τις μεταφορές και το λέω για παράδειγμα- όπου δεν φαίνεται καν αυτός ο άξονας ή εν πάση περιπτώσει φαίνεται σαν να εξυπηρετεί μόνο εσωτερικές ανάγκες της χώρας, ενώ θα έπρεπε πραγματικά να επεκτείνεται προς τις κατευθύνσεις αυτές και να υλοποιηθεί και η αρχική μας δέσμευση που είχαμε σε επίπεδο Ευρωπαϊκής Ένωσης.
    Τι θέλετε όμως να κάνετε; Θέλετε να περάσετε αυτόν το σχεδιασμό για να υλοποιήσετε στην πράξη άλλους σχεδιασμούς που δεν εξυπηρετούν ευρωπαϊκά και ελληνικά συμφέροντα, αλλά εξυπηρετούν ασιατικά συμφέροντα, καθώς θα δημιουργήσετε λιμάνι εμπορευματικών μεταφορών στα νότια της Κρήτης, ενώ ουσιαστικά προβλεπόταν από τον περιφερειακό σχεδιασμό να υπάρξουν δύο διεθνή λιμάνια που θα εξυπηρετούσαν εμπορικές, τουριστικές και άλλες ανάγκες της Κρήτης και της περιοχής γενικότερα της νότιας Ελλάδας. 
    Όμως, αυτό δεν το κάνατε και προσπαθείτε με τεχνητό τρόπο ή με διάφορους άλλους τρόπους να ξεπεράσετε αυτήν την ανάγκη που υπάρχει πραγματικά και εσείς δεν θέλετε να την παραδεχθείτε.
    Εμείς έχουμε να παρατηρήσουμε –παρά το ότι οι όποιες παρατηρήσεις και προτάσεις μας δεν μπορούν να υλοποιηθούν, όπως εξήγησα και στην αρχή, με τον τρόπο που φέρατε εδώ την πρότασή σας για τον Εθνικό Χωροταξικό Σχεδιασμό, το παράδοξο και παράλογο ταυτόχρονα- ότι αυτός ο Εθνικός Χωροταξικός Σχεδιασμός υπερτονίζει την ανταγωνιστικότητα σε σχέση με το περιβάλλον και τη χωρική συνοχή. 
    Αυτά είναι σημαντικά ζητήματα, πραγματικά, που θα μπορούσαμε να τα δούμε, εάν θέλαμε να προχωρήσουμε σε έναν ουσιαστικό Εθνικό Χωροταξικό Σχεδιασμό. Αλλά, βέβαια, η πρόθεσή σας φάνηκε και από το ειδικό χωροταξικό σχέδιο που κάνατε για τον τουρισμό. Και όλα αυτά που έχετε δημιουργήσει μέχρι σήμερα δείχνουν τι συμφέροντα θέλετε να εξυπηρετήσετε και ποια λογική και ποια προοπτική θέλετε να προωθήσετε για την ανάπτυξη της χώρας.
    Οι επισημάνσεις από όλους τους επιστημονικούς και καθ’ ύλην αρμόδιους φορείς είναι ότι υπάρχουν ανυπέρβλητες αδυναμίες στους στόχους και τις επιδιώξεις του συγκεκριμένου Εθνικού Χωροταξικού Σχεδιασμού. Όλο αυτό το διάστημα που μεσολάβησε, που υποτίθεται ότι έγινε κάποια διαβούλευση, αυτό το αγνοήσατε παντελώς. Και ενώ όλοι οι φορείς σας ζητούσαν να δώσετε μία παράταση για να γίνει ουσιαστική διαβούλευση, δεν το κάνατε. Και τώρα λέτε ότι έγινε διαβούλευση και ότι η χώρα αποκτά χωροταξικό σχεδιασμό και όλα αυτά τα οποία ακούμε εδώ κατά κόρον μόνο και μόνο για επικοινωνιακούς σκοπούς.
    Εμείς σας λέμε –και το έχει καταθέσει και ο Πρόεδρός μας επανειλημμένως αυτό το πράγμα- ότι αν πραγματικά θέλετε να κάνουμε ένα σωστό ορθολογικά Εθνικό Χωροταξικό Σχεδιασμό, πρέπει να λάβουμε υπ’ όψιν μας δέκα κατευθύνσεις που αντιμετωπίζουν τα ουσιαστικά προβλήματα της χώρας. 
    Κατ’ αρχάς, πρέπει να πούμε ότι δεν λαμβάνετε καμμία πρόνοια για τις κλιματικές αλλαγές και το πώς αντιμετωπίζουμε το ενεργειακό πρόβλημα της χώρας. Εμείς, ιδιαίτερα στις νησιωτικές περιοχές αντιμετωπίζουμε τεράστιο πρόβλημα. Και παρατηρούμε το εξής κωμικοτραγικό. Ενώ η Γερμανία που έχει το 50% της ηλιοφάνειας αξιοποιεί κατά κόρον τα φωτοβολταϊκά, εμείς εδώ στην Ελλάδα είμαστε ακόμη σε πολύ μικρά ποσοστά και σε ελάχιστες περιφέρειες. 
    Δεν δίνετε, λοιπόν, καμμία βαρύτητα στις ανανεώσιμες πηγές ενέργειας που είναι η άλλη κατεύθυνση που θα έπρεπε να έχει ένας τέτοιος Εθνικός Χωροταξικός Σχεδιασμός. Δεν δίνετε καμμία βαρύτητα στις βασικές υποδομές υγείας και παιδείας που είναι το άλλο μεγάλο ζήτημα που πρέπει να αξιοποιήσουμε ως χώρα για να δούμε πώς θα πάμε ένα βήμα πιο μπροστά. Και βέβαια, δεν προτάσσετε τη χωρική συνοχή και την επάρκεια των φυσικών πόρων. 
    Προσπαθείτε να περάσετε άλλες αντιλήψεις σ’ αυτό που έπρεπε να κάνουμε. Γιατί ενώ θα έπρεπε να δώσουμε μία ιδιαίτερη βαρύτητα στους φυσικούς πόρους, δεν κάνουμε απολύτως τίποτα. Το χαρακτηριστικότερο παράδειγμα είναι αυτό που έχει να κάνει με τους υδάτινους πόρους. Ακόμα δεν υλοποιήσατε την οδηγία 60/2000 της Ευρωπαϊκής Ένωσης και ακόμη δεν προχωρήσατε σ’ εκείνες τις ενέργειες, στις οποίες έπρεπε να έχετε προχωρήσει, προκειμένου να μην υφιστάμεθα τουλάχιστον τις κυρώσεις των ευρωπαϊκών δικαστηρίων. 
    Και βέβαια, τι να προβλέψετε στον Εθνικό Χωροταξικό Σχεδιασμό ως προς αυτήν την κατεύθυνση; Απολύτως τίποτα! Το ίδιο συμβαίνει βέβαια και σε ό,τι έχει να κάνει με το περιβάλλον, όπως για παράδειγμα με την ανακύκλωση. Σήμερα σας έκανα μία ερώτηση, καθώς η ανακύκλωση στην Ελλάδα φθάνει το 5%, ενώ ο μέσος όρος της Ευρωπαϊκής Ένωσης είναι 27%. Τι κάνουμε προς αυτήν την κατεύθυνση, όταν επίκεινται οι ποινές των ευρωπαϊκών δικαστηρίων; 
    Άρα, λοιπόν, πού είναι ο Εθνικός Χωροταξικός Σχεδιασμός που θα κάλυπτε αυτές τις ανάγκες της σύγχρονης ελληνικής κοινωνίας και της περιφέρειας της χώρας; 
    Βεβαίως, μια άλλη κατεύθυνση που θα μπορούσε να λαμβάνει υπ’ όψιν του ο Εθνικός Χωροταξικός Σχεδιασμός είναι η σημασία που θα έπρεπε να δίνει στον ευαίσθητο χώρο της παράκτιας ζώνης και της νησιωτικής Ελλάδας. Δεν υπάρχει τίποτα προς αυτήν την κατεύθυνση. Ακούσαμε προ ολίγου το συνάδελφο από τη Ρόδο, ο οποίος επεσήμανε αυτές τις αναγκαιότητες και αυτές τις καταστάσεις που δεν αντιμετωπίζονται. 
    Και μιλάμε, βέβαια, εμείς για μία κατεύθυνση που θα ορίζεται από μία ισοβαρή και ισότιμη αναπτυξιακή διαδικασία για όλη απολύτως τη χώρα και να μην υπάρχουν αυτά τα δίπολα και η αγνόηση ορισμένων νομών. Σε μας, στην Κρήτη, δύο νομούς τους έχετε βγάλει από το χάρτη. Το Νομό Λασιθίου και το Νομό Ρεθύμνης τους έχετε αφαιρέσει από το χάρτη, λες και δεν υπάρχουν αυτοί οι νομοί. Προσπαθείτε να αξιοποιήσετε μία τεχνητή αντίθεση μεταξύ Ηρακλείου και Χανίων και δημιουργείτε ένα δίπολο, ενώ εμείς –όπως και όλοι οι φορείς, το Περιφερειακό Συμβούλιο, τα επιμελητήρια- σας έχουμε πει επανειλημμένα ότι θεωρούμε την Κρήτη ως μία ενιαία οντότητα και ως τέτοια θέλουμε να αναπτυχθεί. 
    Δεν δίνετε καμμία προσοχή στη νότια Κρήτη και το όποιο βάρος προσπαθείτε να δώσετε, το δίνετε στη βόρεια πλευρά του νησιού που έχει ήδη μία ανάπτυξη και επειδή θέλετε να εκμεταλλευτείτε, δήθεν, υφιστάμενες υποδομές και οτιδήποτε άλλο.
      Ε δεν γίνεται έτσι Εθνικός Χωροταξικός Σχεδιασμός, κάτι που πρέπει να ξεκαθαρίσουμε. 
      Και βέβαια, καμμία κατεύθυνση δεν υπάρχει, σε σχέση με την προστασία του ανθρωπογενούς αστικού περιβάλλοντος και βλέπουμε ποιο είναι το χάλι των πόλεών μας συνολικά και πώς θέλουμε να προωθήσουμε τον τουρισμό μέσα από μία τέτοια εμφάνιση που έχουμε ως χώρα! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. 
      Και βέβαια, δεν δίνετε καμμία προσοχή στη συγκράτηση του αγροτικού πληθυσμού, κάτι που αποτελεί ένα μεγάλο ζήτημα που έπρεπε να συνδέεται με την αγροτική ανάπτυξη, αλλά και με άλλες μορφές ανάπτυξης στην περιφέρεια και βέβαια, με την αξιοποίηση της νέας Κοινής Αγροτικής Πολιτικής της Ευρωπαϊκής Ένωσης. 
      Επίσης, δεν λαμβάνετε υπ’ όψιν σας την εκτός σχεδίου δόμηση ως μία διαδικασία που πρέπει να ξεπεραστεί με την ολοκλήρωση των γενικών πολεοδομικών σχεδίων όλων των πόλεων. 
      Βέβαια, θα πρέπει να υπάρξουν ειδικοί χωροταξικοί σχεδιασμοί ανά περιοχή και ανά περιφέρεια, αν πραγματικά θέλουμε να δούμε μία εξέλιξη προς τη σωστή κατεύθυνση και μία εξέλιξη που να καλύπτει τις σύγχρονες ανάγκες μιας ουσιαστικής ισομερούς και ισοβαρούς ανάπτυξης για όλη τη χώρα. 
      Ευχαριστώ πολύ, κυρία Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Στρατάκη. 
      Το λόγο έχει ο κ. Τιμοσίδης. 
      ΜΙΧΑΗΛ ΤΙΜΟΣΙΔΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, η ανάγκη για μία νέα χωροταξία είναι σήμερα όσο ποτέ επιτακτική και αναγκαία. 
      Χρειαζόμαστε, λοιπόν, μία χωροταξία, μία πολεοδομία που να διασφαλίζει την ποιότητα της καθημερινής μας ζωής, να δίνει τη δυνατότητα να μαθαίνουμε, να επικοινωνούμε και να προσαρμοζόμαστε μέσα από τα βιώματά μας, μία χωροταξία που θα προωθεί την κοινωνική συνοχή και την ανάπτυξη της πατρίδας μας. Και διαπιστώνω με μεγάλη μου λύπη, κύριε Υπουργέ, ότι αυτούς τους στόχους δεν τους υπηρετεί το σημερινό γενικό πλαίσιο Χωροταξικού Σχεδιασμού. 
      Επισημάνθηκε από το συνάδελφο προηγουμένως το γιατί δεν ήρθε ως νομοσχέδιο, ώστε να έχει επίσημα και ξεκάθαρα τη θέση του ως εργαλείο στη σύγχρονη ζωή της χώρας, ως νομοσχέδιο ώστε να ξεκαθαρίζονταν πάρα πολλά πράγματα και να δινόταν η ευκαιρία να γίνουν συζητήσεις και όχι σ’ αυτό το «κυνηγητό» που ζήσαμε λίγο πριν από τις εκλογές του Σεπτέμβρη. Και πρέπει να δεχθώ, κύριε Υπουργέ, ότι μέσα σ’ αυτό το χρονικό διάστημα, ευτυχώς, κάποιες αλλαγές κάνουν τουλάχιστον ανεκτικά κάποια πράγματα μέσα στο σχεδιασμό που σήμερα συζητούμε. 
      Διότι καταθέτετε για συζήτηση ένα κείμενο που είναι γενικόλογο και υποτίθεται ότι είναι ο Χωροταξικός Σχεδιασμός της χώρας μας για την αειφόρο ανάπτυξή της για τα επόμενα δεκαπέντε χρόνια. Καταθέτετε ένα σχέδιο που προκαλεί πράγματι έκπληξη και αμηχανία και για τη διστακτικότητά του και για τις παραλείψεις που σημειώνονται μέσα σ’ αυτό. 
      Με εκφράσεις θα έλεγα βαρύγδουπες πολλές φορές και με χαρακτηρισμούς, γίνεται μία προσπάθεια να πειστούμε πως μέσα απ’ αυτό το γενικό πλαίσιο προωθείται η ισόρροπη ανάπτυξη που κατοχυρώνει και την παραγωγική και την κοινωνική συνοχή και την προστασία του περιβάλλοντος και τη διατήρηση και προβολή της πολιτιστικής μας κληρονομιάς. Όμως, στην πραγματικότητα είναι ένα ευχολόγιο για ανάπτυξη και δεν αποτελεί ουσιαστικό εργαλείο για την πρόοδο της χώρας. 
      Παρατηρώ, δηλαδή –και θέλω να το αναφέρω- ότι επικαλείται γενικά και αόριστα, πως θα αποτελέσει τη βάση για την αειφόρο ανάπτυξη. Ουσιαστικά, όμως, δεν κάνει τίποτα άλλο από το να δίνει έμφαση σε μελλοντικά έργα που το μόνο που δεν θα προσφέρουν είναι ισόρροπη και αειφόρος ανάπτυξη. 
      Και όλα αυτά, εκτιμώ ότι είναι αποτέλεσμα της έλλειψης ενός ουσιαστικού και ειλικρινούς διαλόγου με την κοινωνία και τους πολίτες. 
      Ο διάλογος στο Εθνικό Συμβούλιο Χωροταξικού Σχεδιασμού και Αειφόρου Ανάπτυξης εξελίχθηκε στο τέλος σε παρωδία, κάτι που επιβεβαιώνεται ακόμα και από τις δέκα μεγαλύτερες περιβαλλοντικές οργανώσεις της χώρας, οι οποίες, κύριε Υπουργέ, ζητούν την απόσυρση του σχεδίου και το ξεκίνημα μιας νέας διαδικασίας. 
      Κυρίες και κύριοι συνάδελφοι, αυτό το σχέδιο είναι αποκομμένο ακόμα και από τη γενικότερη πολιτική της ίδιας της Κυβέρνησης. Πώς μπορεί, για παράδειγμα, να εξηγήσει κάποιος ότι δεν περιλαμβάνεται ούτε στο σχέδιο ούτε στο κείμενο ούτε στους χάρτες καμμιά απολύτως συγκεκριμένη πρόταση για την υλοποίηση του νέου Καποδίστρια, σε επίπεδο δηλαδή δήμων, νομαρχιών, περιφερειών; Τα παρακάμπτει όλα αυτά και τα μεταφέρει στις καλένδες. Δεν αντιμετωπίζει ούτε και αυτήν την υποχρέωση της χώρας να κλείσει, ας πούμε, όλες τις χωματερές μέσα σ’ ένα χρόνο, όταν ήδη έχουμε καταδίκη από το ίδιο το Ευρωπαϊκό Δικαστήριο. 
     Ζητήματα, όπως βέβαια η διαχείριση του υδάτινου πλούτου, της σπατάλης ενέργειας, δηλαδή της κλιματικής αλλαγής και της λειψυδρίας, δεν αντιμετωπίζονται, αλλά ούτε προβλέπονται χρονοδιαγράμματα υλοποίησης και χρηματοδότησής τους.
     Αυτό το γενικό πλαίσιο του Εθνικού Χωροταξικού Σχεδιασμού με ορίζοντα εφαρμογής την δεκαπενταετία απαιτεί καλό συντονισμό και με αυτό το ίδιο το Ε.Σ.Π.Α., το Ειδικό Σχέδιο Περιφερειακής Ανάπτυξης, που όμως, κύριε Υπουργέ, κινείται σε μία εντελώς διαφορετική χωροταξική φιλοσοφία. Γιατί το Ε.Σ.Π.Α. χωρίζει τη χώρα σε πέντε θεωρητικές και αυθαίρετες περιφέρειες, που δεν έχουν καμία ταύτιση με το παρόν σχέδιο που συζητάμε. 
     Κυρίες και κύριοι συνάδελφοι, από το συζητούμενο γενικό σχέδιο απουσιάζουν ακόμα τα σαφή σημεία πάνω στα οποία θα στηριχθεί ακριβώς η αποκέντρωση και η ισόρροπη περιφερειακή ανάπτυξη. Χαρακτηριστικό παράδειγμα όλων αυτών των αντιθέσεων και των ασαφειών είναι η Περιφέρεια Ανατολικής Μακεδονίας και Θράκης και ειδικότερα θα αναφερθώ και στο Νομό Καβάλας. 
     Από τη δεκαετία του ’70 ακόμη όλοι οι αναπτυξιακοί σχεδιασμοί σε εθνικό ή περιφερειακό επίπεδο θεωρούσαν την περιοχή του Νομού Καβάλας ως δυναμικό εθνικό πόλο μαζί και με άλλες περιοχές της χώρας μας, Ηράκλειο, Πάτρα κ.λπ.. Δηλαδή, θεωρούνταν αυτές οι περιοχές εκείνες που μπορούσαν να απορροφήσουν και να υλοποιήσουν αναπτυξιακές δραστηριότητες, για να πετύχουμε ακριβώς αυτήν την ισόρροπη ανάπτυξη μεταξύ των δύο μεγάλων κέντρων της χώρας, της Αθήνας και της Θεσσαλονίκης. 
     Με το ν. 2508/97 προβλεπόταν εκπόνηση ρυθμιστικού σχεδίου και οργανισμού ρυθμιστικού για την Καβάλα, γιατί είναι μία μεγάλη πόλη με δυναμική σε περιφερειακό, εθνικό και υπερεθνικό ακόμα επίπεδο. 
     Το Χωροταξικό Πλαίσιο της Περιφέρειας Ανατολικής Μακεδονίας – Θράκης προέβλεπε και σωστά νομίζω, την ανάπτυξη του τρίπολου Δράμας–Καβάλας– Ξάνθης, αναγνωρίζοντας τη διαφορετικότητα της ταυτότητας αλλά συνάμα τη μεγάλη προοπτική της συμπληρωματικότητας, ώστε να επιτευχθεί το υψηλότερο δυνατό αποτέλεσμα. Σ΄ αυτήν την κατεύθυνση κινήθηκαν και όλοι οι φορείς των τριών νομών. Δηλαδή, έλαβαν όλοι υπ’ όψιν τους ότι οι τρεις Νομοί, Καβάλα-Δράμα και Ξάνθη, έχουν πολλές κοινές και συμπληρωματικές δράσεις σε πολλούς τομείς.  Σ’ αυτό το σχέδιο υποβαθμίζεται η Καβάλα, περνάει στους δευτερεύοντες πόλους ανάπτυξης, αλλά και ολόκληρη η περιοχή.
     Στο σχέδιο δεν αναδεικνύεται ως κόμβος αναπτυξιακής πορείας τέτοιος, ο υπό κατασκευήν κάθετος άξονας, στο προηγούμενο νομοσχέδιο δεν αναφερόταν καθόλου, τώρα γίνεται αναφορά σε αυτόν, όμως δεν δίνει αυτήν την προοπτική που εμείς πιστεύουμε ότι θα πρέπει να υπάρξει.
     Ο κάθετος άξονας Καβάλας-Δράμας-Εξοχής οδηγεί στην ενδοχώρα, τη Βαλκανική και μπορεί καταλήγοντας στο λιμάνι της Καβάλας -όπου, κύριε Υπουργέ, δεν αναφέρεται πουθενά η σύνδεσή του με το Εθνικό Σιδηροδρομικό Δίκτυο παρά μόνο ευχές εκφράζονται- να διερευνηθεί μελλοντικά η σιδηροδρομική του σύνδεση. 
     Επίσης, ένα αεροδρόμιο, που οι υποδομές του και οι δυνατότητές του είναι τεράστιες, αναφέρεται ως ένα συμπληρωματικό εργαλείο, τέτοιο, που να μη δίνει τη δυνατότητα και την προοπτική, που εμείς ως νομός και το Νησί της Θάσου δεν θα μπορεί να έχει μία τέτοια αναπτυξιακή προοπτική στον τουριστικό τομέα, που εμείς θεωρούμε ότι είναι η «βιομηχανία» της περιοχής μας. 
     Θα έλεγα δε τέλος, ότι η λογική που έχετε θέσει να επιμένετε σε δίπολα, τα οποία εγκαθιστάτε τυχαίως χωρίς να λαμβάνετε υπόψη τις προοπτικές που έχουν οι περιοχές, δεν δίνει δυνατότητα προοπτικής ανάπτυξης στο Νομό της Καβάλας αλλά και στην ευρύτερη περιοχή Καβάλας, Δράμας και Ξάνθης.
     Γι’ αυτούς τους λόγους, κυρία Πρόεδρε, εμείς δεν θα ψηφίσουμε αυτό το Πλαίσιο Χωροταξικού Σχεδιασμού που φέρνει σήμερα η Κυβέρνηση για ψήφιση. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ακούσαμε το Ηράκλειο. Να ακούσουμε και τα προβλήματα των Χανίων τώρα. 
     Ο κ. Νικηφοράκης έχει το λόγο.
	ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, αποτελεί κοινό τόπο η διαπίστωση ότι το έλλειμμα του χωροταξικού μας σχεδιασμού είναι ένα διαχρονικό εθνικό «σακατιλίκι» το οποίο είναι βέβαιο ότι δεν περιποιεί καμμία τιμή ούτε στο πολιτικό σύστημα ούτε στο πολιτικό προσωπικό της χώρας. 
	Επίσης, είναι κοινός τόπος και κοινή διαπίστωση και θα έλεγα ότι είναι μία ανάξια διαδικασία για την Ελλάδα το ότι είναι η τελευταία χώρα και μόνη από τις είκοσι επτά της Ευρωπαϊκής Ένωσης, η οποία δεν έχει χωροταξικό σχεδιασμό. Είναι άξιο κάθε απορίας το γεγονός αυτό καθαυτό. Σε μία χώρα της οποίας το νομικό status χαρακτηρίζεται από την πολυνομία και την ως εκ ταύτης απορρεούσης αντινομίας, είναι απορίας άξιο πώς έχουμε αφήσει τη χωροταξική πολιτική «εν κενώ δικαίου» αφήνοντας ουσιαστικά, εκχωρώντας σε άλλους το δικαίωμα να χωροθετούν. Στην πορεία θα αναφερθώ και στο φαινόμενο αυτό, αν έχω χρόνο, μέσα στα ασφυκτικά πλαίσια του χρόνου που μου δίνει η Βουλή. 
      Επειδή δεν μου αρέσει να μιλώ γενικώς και αορίστως, αλλά ειδικά και συγκεκριμένα και επειδή είμαι Βουλευτής Χανίων και πονώ περισσότερο για την Κρήτη και τα Χανιά, επιτρέψτε μου μία πολύ σύντομη αναφορά, ενδεικτική όμως του πράγματος. 
	Ως γνωστόν, η Κρήτη είναι ένα «φιλέτο» γης κυριολεκτικά χαμένο μέσα στο πέλαγος. Έχει τα εξής εκπληκτικά πλεονεκτήματα: Έχει ένα βορρά που είναι μεσογειακός και εύκρατος, έχει έναν ορεινό όγκο που είναι αλπικός και έχει ένα νότο -τη νότια αιγιαλιά που λέμε στην Κρήτη- όπου επικρατεί ένα καθαρά τροπικό κλίμα, αλλά η καλή εκδοχή του τροπικού κλίματος, χωρίς τυφώνες, χωρίς τσουνάμι, χωρίς τίποτα απ΄ αυτά. Μπορεί να είσαι στη βόρεια πλευρά της Κρήτης μ’ ένα πουκάμισο, μετά να ανέβεις στα λευκά όρη και να φοράς σακάκι με πουλόβερ και μετά να κατέβεις στη νότια μεριά, τριάντα χιλιόμετρα νοτιότερα, και να κάνεις μπάνιο. 
      Πώς ακυρώσαμε αυτήν την από μόνη της ικανή συνθήκη να εξασφαλίσει όχι το «ζειν» αλλά το «ευ ζειν» διαχρονικά των Κρητών μετατρέποντας ένα βορρά με «εργαλείο» το 1262 σ’ ένα απέραντο ορνιθώνα –επιτρέψτε μου την υπερβολή της έκφρασης- αναμένοντες τις χρυσοτόκες όρνιθες της δύσης να φέρουν το τουριστικό συνάλλαγμα στην περιοχή; Έτσι γεμίσαμε με τσιμέντο, με μικρά, ελάχιστα ξενοδοχεία, απρογραμμάτιστα, χύδην, αφημένα στη θάλασσα ολόκληρα τα βόρεια παράλιά μας. Ξέρετε πολύ καλά που αφήσαμε το βουνό. Στην επιδότηση μιας κατσίκας και στις «βαρονίες» των χασισοκαλλιεργητών. Το νότο, επειδή δεν είχαμε σχεδιάσει δρόμους προσπέλασης, σχεδίασαν κάποιοι άλλοι θαλάσσιες διαδρομές για να μπορούν εκεί να ασκούν πάσα έκνομη δραστηριότητα. 
	Κατά τα άλλα έρχεται σήμερα το σύνολο της Αντιπολιτεύσεως και λέει: «Ξέρετε, ο χωροταξικός σχεδιασμός που γίνεται δεν προστατεύει το περιβάλλον, δεν προστατεύει την κοινωνική συνοχή, δεν προστατεύει το οικοσύστημα, τον πολιτισμό, την ιστορία μας». Ποια ιστορία δεν προστατεύει, κύριοι συνάδελφοι του ΠΑ.ΣΟ.Κ.; «Αποσύρετέ το, γιατί δεν προηγήθηκε διαβούλευση». Ένα χρόνο τι κάνουμε; Διαβουλευόμαστε και διαβουλεύονται και οι Βουλευτές του ΠΑ.ΣΟ.Κ. και διαβουλεύονται και οι παρόντες Βουλευτές του ΠΑ.ΣΟ.Κ.. Χαίρομαι ιδιαίτερα που ο κ. Μανώλης Σκουλάκης, συνάδελφος από τα Χανιά, είναι παρών, όπως και η κ. Σκραφνάκη είναι παρούσα. Πέντε περιφερειακά συμβούλια κάναμε στην Κρήτη. Δεκαπέντε συνεδριάσεις κάναμε ως Νομαρχιακή Αυτοδιοίκηση Χανίων και οφείλουμε πολλά στην παρουσία του κ. Σκουλάκη και στις προτάσεις που κατέθεσε και με τη διεκδίκηση που είχαμε, περάσαμε το σύνολο τον προτάσεων γιατί ήταν ορθάνοιχτη και η πόρτα του Γενικού Γραμματέα και η πόρτα του παρόντος Υφυπουργού και εν τέλει η πόρτα του Υπουργού. Το ΠΑ.ΣΟ.Κ. ήταν εκεί σε επίπεδο φυσικών προσώπων.
	ΗΛΙΑΣ ΛΑΜΠΙΡΗΣ: Για το Ρέθυμνο…
	ΣΤΥΛΙΑΝΟΣ ΝΙΚΗΦΟΡΑΚΗΣ: Για τα Χανιά ομιλώ. Στα περιφερειακά συμβούλια, κύριε συνάδελφε, ήσασταν εκεί. Ας φροντίζατε να οργανώσετε καλύτερα τη διεκδίκησή σας. Αυτό είναι δικό σας θέμα και είναι στοιχείο αυτοκριτικής. Δεν θα απαντήσω εγώ σ’ αυτό. 
	ΗΛΙΑΣ ΛΑΜΠΙΡΗΣ: …(Δεν ακούστηκε)
      ΠΡΟΕΔΡΕΥΟΥΣΑ (΄Ελσα Παπαδημητρίου): Παρακαλώ όχι διάλογο. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Με διακόπτουν, κυρία Πρόεδρε και πρέπει να απαντήσω.
      Στα Χανιά που πήγαμε οργανωμένα σε μία διεκδίκηση, κερδίσαμε. Και δεν διστάζω να ευχαριστήσω δημόσια τον παρόντα συνάδελφό μου τον κ. Σκουλάκη για τη συμμετοχή του. Πού είδαμε κλειστή πόρτα;
      Το ΠΑ.ΣΟ.Κ. σε επίπεδο Βουλευτών και στελεχών, εκπροσώπων στους θεσμικούς φορείς των τοπικών κοινωνιών ήταν παρών. Το κεντρικό ΠΑ.ΣΟ.Κ. έλειπε. Αυτό είναι άλλη ιστορία. Το κεντρικό ΠΑ.ΣΟ.Κ. καιρό τώρα διαβουλεύεται όχι στην τράπεζα της διαβούλευσης, αλλά έχει επιλέξει να βουλεύεται στα πεζοδρόμια. Γι’ αυτό φαίνεται, εμφανίζεται και το φαινόμενο της διγλωσσίας εδώ πέρα.
      Άκουσα επίσης τον παρόντα και τώρα συνομιλούντα με τον κ. Πάγκαλο, το Βουλευτή κ. Σηφουνάκη να λέει χθες ότι αναγνωρίζει, αποδέχεται και ευχαριστεί τον παρόντα Υπουργό στη χθεσινή συνεδρίαση, διότι προσέξτε –και επιτρέψτε μου κύριε Υπουργέ, να ζηλέψω ως Βουλευτής της Νέας Δημοκρατίας- πήγε κάποιες προτάσεις ο Διευθυντής του γραφείου του στο Γενικό Γραμματέα και οι προτάσεις αυτές που αφορούσαν την περιοχή του κ. Σηφουνάκη, εν συνόλω έγιναν αποδεκτές. Πού είναι λοιπόν η απουσία της διαβούλευσης για την οποία τόσο καιρό μας λέτε; Ισχυρίζεστε ότι απουσιάζει η διαβούλευση. Από τη διαβούλευση απουσίαζε, κύριε Πάγκαλε, το ΠΑ.ΣΟ.Κ., οι Βουλευτές του ΠΑ.ΣΟ.Κ., οι παράγοντες του ΠΑ.ΣΟ.Κ.. Οι έχοντες πραγματική αγωνία για το χωροταξικό σχεδιασμό ήταν παρόντες και ήταν εκεί.
       Δυστυχώς, δεν έχω άλλο χρόνο. Θα κλείσω, κύριοι συνάδελφοι, λέγοντας ότι πραγματικά πρόκειται για μία πολύ μεγάλη μεταρρύθμιση, στην οποία το ΠΑ.ΣΟ.Κ. έχει επιλέξει για μία ακόμα φορά το δρόμο της αποχής. Δικαίωμά σας! Όσο καιρό κυβερνούσατε δεν είχατε λύση για κάθε πρόβλημα ή τέλος πάντων είχατε κάποιες λύσεις ασθενικές, αναιμικές και πολλές φορές ανεφάρμοστες. Έχετε όμως τώρα πραγματικά για κάθε λύση ένα πρόβλημα, το οποίο το προτάσσετε, προσπαθώντας να μην αφήσετε την Ελλάδα στο χθες, που την είχατε οδηγήσει.
      Στη διάρκεια της διαβούλευσης το Υπουργείο ήταν ορθάνοιχτο. Οι κουβέντες ήταν καθαρές. Όποιος διεκδίκησε πήρε αυτό που ήθελε, αρκεί να είχε δίκιο, ακόμα και σε επίπεδο ψιθύρου.
      Τώρα, αυτήν την ώρα συστήνω στον Υπουργό αυτό το οποίο ως κεκτημένο έχει κατοχυρώσει χρόνια τώρα, καμμία φορά και ως πολιτικό άλλοθι, δηλαδή μία ελαφρά τάση βαρηκοΐας, να την αυξήσει, να την κάνει ασπίδα και να προχωρήσει μπροστά. Μείνετε εσείς με το χθες, αφήστε μας  να φύγουμε εμείς μπροστά. Αλλά μην απορείτε, είναι δικαίωμα να ασκείτε αυτού του είδους την πολιτική, αλλά δεν έχετε δικαίωμα μετά να απορείτε, γιατί διαρκώς συναθροίζεστε διαγκωνιζόμενοι στην αριστερή πλευρά του ρινγκ της πολιτικής και της ελληνικής κοινωνίας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστούμε, κύριε συνάδελφε.
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ορίστε, κύριε Πάγκαλε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, απλώς μία παρατήρηση θα ήθελα να κάνω. 
      Είπε ο κύριος συνάδελφος ότι απουσιάζει το ΠΑ.ΣΟ.Κ. από τη συζήτηση αυτή, αλλά διαπιστώνω ότι προς το παρόν είμαστε δέκα στην Αίθουσα, με τους άλλους συναδέλφους της Αντιπολίτευσης είμαστε δεκατρείς και οι συνάδελφοι της πλειοψηφίας είναι πέντε. Καλό είναι να σκέφτεται κάποιος πριν μιλήσει.
      ΣΤΥΛΙΑΝΟΣ ΝΙΚΗΦΟΡΑΚΗΣ: Είπα ότι απουσιάζει από τη διαβούλευση, όχι από την Αίθουσα. Όχι εσείς, αλλά το ΠΑ.ΣΟ.Κ.. 
      ΝΙΚΟΛΑΟΣ ΣΗΦΟΥΝΑΚΗΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Σηφουνάκη, ο κ. Πάγκαλος είναι Κοινοβουλευτικός Εκπρόσωπος και πήρε το λόγο. Εσείς, πώς ζητάτε το λόγο; 
      ΝΙΚΟΛΑΟΣ ΣΗΦΟΥΝΑΚΗΣ: Για μία διευκρίνιση.
      ΠΡΟΕΔΡΕΥΟΥΣΑ (΄Ελσα Παπαδημητρίου): Όχι, κύριε Σηφουνάκη, λυπάμαι, αλλά δεν μπορώ να σας δώσω το λόγο.
      ΝΙΚΟΛΑΟΣ ΣΗΦΟΥΝΑΚΗΣ: Έχω προσωπικό θέμα.
      ΠΡΟΕΔΡΕΥΟΥΣΑ (΄Ελσα Παπαδημητρίου): Έχετε προσωπικό;
      Ορίστε, κύριε Σηφουνάκη, έχετε το λόγο για να αναλύσετε σε τι συνίσταται το προσωπικό σας θέμα.
      ΝΙΚΟΛΑΟΣ ΣΗΦΟΥΝΑΚΗΣ: Θέλω να δώσω μία διευκρίνιση, γιατί πολύ πιθανόν δεν κατανόησε ο συνάδελφος κ. Νικηφοράκης τι είπα χθες στην τοποθέτησή μου. 
      Στο Εθνικό Συμβούλιο Χωροταξίας ο Γενικός Γραμματέας του Υπουργείου, ο έχων την ευθύνη του περιβάλλοντος κ. Μπαλτάς, είναι ουσιαστικά ο συντονιστής. Στο Εθνικό Συμβούλιο Χωροταξίας συμμετέχουν και εκπρόσωποι τριτοβάθμιων οργανώσεων. Ο κ. Καπετανάς υπήρξε συνεργάτης μου, Γενικός Γραμματέας στο Υπουργείο Αιγαίου και είναι εκπρόσωπος στο Εθνικό Συμβούλιο Χωροταξίας της Γ.Σ.Ε.Ε..
      Ο κ. Καπετανάς λοιπόν έχοντας γνώση της νησιωτικής περιοχής, σε συνεργασία βεβαίως με τους φορείς και βεβαίως και με το κόμμα μας, έκανε προτάσεις. Πολλές και συγκεκριμένες όπως παραδείγματος χάριν το θέμα της «απόσυρσης των κτηρίων» το οποίο και έγινε δεκτό επίσης. Εναλλακτική πρόταση για τη διασύνδεση των νησιών με τη Δ.Ε.Η. μέσω καλωδίων από την ηπειρωτική Ελλάδα. Αυτό δεν πάει να πει ότι ολοκληρώθηκε η διαβούλευση με όλους τους άλλους φορείς ή ότι εξαντλήθηκε ο αναγκαίος διάλογος. Εγώ ανέφερα ένα περιστατικό, γιατί θέλω να είμαι ειλικρινής. Θέλω να είμαι ειλικρινής ως προς το συγκεκριμένο θέμα. Όχι όμως να λέγεται ότι είναι προτάσεις του προσωπικού μου γραφείου ή του πολιτικού μου γραφείου ή ότι αφορούσαν οι προτάσεις την περιφέρειά μου. Είναι εκπρόσωπος της Γ.Σ.Ε.Ε. –ο κ. Καπετανάς- σε συγκεκριμένα θέματα. Το ότι έγιναν αποδεκτά κάποια θέματα, αυτό δεν σημαίνει ότι καλύπτεται ουσιαστικά η έλλειψη του αναγκαίου διαλόγου.
      ΠΡΟΕΔΡΕΥΟΥΣΑ (Έλσα Παπαδημητρίου):  Γίνατε σαφής, κύριε συνάδελφε.
      Το λόγο έχει ο συνάδελφος κ. Αντώνιος Καρπούζας.
      ΑΝΤΩΝΙΟΣ ΚΑΡΠΟΥΖΑΣ:   Κυρίες και κύριοι συνάδελφοι, η προστασία της αειφόρου ανάπτυξης του περιβάλλοντος, επιτέλους, αναγνωρίζεται ως θεμελιώδες ανθρώπινο δικαίωμα, παράλληλα με τα δικαιώματα στη ζωή, με τα δικαιώματα της ελευθερίας, της εργασίας, της δικαιοσύνης, της ίσης μεταχείρισης κ.λπ..
      Το άρθρο 37 του  Χάρτη των Θεμελιωδών Δικαιωμάτων της Ευρωπαϊκής  Ένωσης αναφέρει ότι το υψηλό επίπεδο προστασίας του περιβάλλοντος και η βελτίωση της ποιότητάς του πρέπει να ενσωματώνονται στις πολιτικές της Ένωσης και να διασφαλίζονται, σύμφωνα με την αρχή της αειφόρου ανάπτυξης. Η συνειδητοποίηση αυτής της αλήθειας αποτέλεσε την προϋπόθεση για την ενεργοποίηση κάθε ανθρώπινης κοινωνίας, για την αποτροπή ενεργειών που βλάπτουν το περιβάλλον, για τη θέσπιση κανόνων και τη λήψη μέτρων για την αποκατάσταση ζημιών που έχουν συντελεστεί.
      Βασικό συστατικό της πολιτικής της Νέας Δημοκρατίας για το περιβάλλον είναι η δραστηριοποίηση και η ενίσχυση της κοινωνίας των πολιτών, η ευαισθητοποίηση της κοινής γνώμης για την ανάληψη πρωτοβουλιών, σε συνεργασία με τις αρμόδιες αρχές. 
      Το δικαίωμα για αειφόρο προστασία του περιβάλλοντος προϋποθέτει την επιβολή ατομικών και συλλογικών καθηκόντων, αλλά και ευθυνών, ώστε το δικαίωμα αυτό να γίνει πράξη. Εξαιτίας της απουσίας πολιτικής βούλησης των προηγούμενων κυβερνήσεων για την εφαρμογή αποτελεσματικής περιβαλλοντικής και χωροταξικής πολιτικής, δυστυχώς ακόμη και σήμερα, παραμένουν σε μεγάλο βαθμό, άλυτα πολλά προβλήματα, παρά τις φιλότιμες προσπάθειες της πολιτικής ηγεσίας του Υ.ΠΕ.ΧΩ.Δ.Ε..
      Το νέφος από τις μεγάλες πόλεις, δυστυχώς, επεκτάθηκε και στις μικρές. Οι καμένες εκτάσεις των δασών αυξάνονται, ενώ η απερήμωση, λόγω της αποψίλωσης και της διάβρωσης του εδάφους, μεγαλώνει συνεχώς. Υπήρξε έλλειψη υδάτινης πολιτικής, που φαίνεται σε περιόδους ξηρασίας και έντονων βροχοπτώσεων. Η αδυναμία διαχείρισης των αστικών υγρών αποβλήτων και η ανυπαρξία σχεδιασμού διαχείρισης των στερεών, τόσο από ενεργειακή, όσο και από το μέσο της ανακύκλωσης, πρέπει να μας προβληματίσει έντονα. Τα μεγάλα περιβαλλοντικά προβλήματα οφείλονται στην έλλειψη χωροταξικού σχεδιασμού, αλλά και στην ελαστική αντιμετώπιση των όποιων αιτημάτων ίδρυσης και εγκατάστασης δραστηριοτήτων, που στην πορεία, δυστυχώς, αποδεικνύονται καταστροφικές, τόσο για το περιβάλλον, όσο και για τις ίδιες τις δραστηριότητες. 
      Οι προσπάθειες των τελευταίων ετών εκ μέρους του Υ.ΠΕ.ΧΩ.Δ.Ε. για τη σύνταξη του Γενικού Πλαισίου Χωροταξικού Σχεδιασμού και Αειφόρου Ανάπτυξης, γίνονται πράξη. Η καταγραφή της πραγματικότητας και ο προγραμματισμός τίθενται μέσα από αυτό το πλαίσιο και θα έχουν θετικά αποτελέσματα για την αειφόρο ανάπτυξη της χώρας μας. Ισόρροπη ανάπτυξη μπορεί να υπάρξει κατόπιν ορισμένων προσπαθειών, αλλά και προϋποθέσεων. Η ενίσχυση δράσεων και δραστηριοτήτων με απώτερο στόχο την ανάπτυξη της ευρύτερης περιοχής στην οποία υλοποιούνται, κινείται στη σωστή κατεύθυνση.
      Η γεωγραφική θέση της χώρας μας, αλλά και η στρατηγική σημασία  που έχουμε στην Ευρωπαϊκή  Ένωση και  στον ευρύτερο και στενότερο χώρο των Βαλκανίων, καθορίζουν και το μελλοντικό σχεδιασμό, τόσο από πλευράς υποδομών, όσο και από πλευράς οικονομίας. 
      Η ενίσχυση του μητροπολιτικού ρόλου της Αθήνας και της Θεσσαλονίκης και η εφαρμογή νέων πολιτικών στον τομέα των δραστηριοτήτων διεθνούς εμβέλειας, απαιτούν την παράλληλη ανάπτυξη των υπόλοιπων πόλεων, ανεξάρτητα από το αν αναφέρονται στο γενικό αυτό χωροταξικό σχεδιασμό ως λοιποί δευτερεύοντες ή λοιποί δυναμικοί πόλοι, κάτι που δυστυχώς προκαλεί την αντίδραση ως προς το χαρακτηρισμό. Σημασία έχει η πρακτική αντιμετώπιση αυτών με τη μεταφορά δραστηριοτήτων, αλλά και την ενίσχυση των υποδομών. 
      Για την εφαρμογή και υλοποίηση των στόχων του Γενικού Χωροταξικού Πλαισίου απαιτείται η συνεργασία της κεντρικής και της αποκεντρωμένης διοίκησης, της Τοπικής και Νομαρχιακής Αυτοδιοίκησης, αλλά και η συμμετοχή των κοινωνικών φορέων και των πολιτών. 
      Επιπλέον, είναι αναγκαία η άμεση αναθεώρηση της χωροταξικής και πολεοδομικής νομοθεσίας, η αναδρομική κατάργηση όποιων σχεδιασμών και ορισμών ζωνών οικιστικού ελέγχου, που έγιναν βεβιασμένα εν όψει της έγκρισης του γενικού χωροταξικού πλαισίου και είχαν στόχο την ικανοποίηση μεμονωμένων περιπτώσεων. Εν όψει της διοικητικής ανασυγκρότησης της χώρας, δεν μπορεί  να συντάσσονται χωροταξικά από μικρούς δήμους που δεσμεύουν τη γενικότερη αντιμετώπιση ενός μελλοντικού σχεδιασμού.
      Ο σχεδιασμός θα πρέπει να γίνεται σε ευρύτερο γεωγραφικό πλαίσιο, λαμβάνοντας υπ’ όψιν τόσο τον αναπτυξιακό σχεδιασμό της περιοχής, όσο και την προστασία του περιβάλλοντος. Παρά τις προσπάθειες που έγιναν τα τέσσερα χρόνια διακυβέρνησης της χώρας μας από τη Νέα Δημοκρατία, ώστε να μειωθεί η γραφειοκρατία και να αρθούν οι αδυναμίες των ελεγκτικών και άλλων μηχανισμών, δυστυχώς ακόμα και σήμερα παρατηρείται μεγάλη καθυστέρηση στην έγκριση αιτημάτων αδειοδότησης δραστηριοτήτων από βιομηχανικής πλευράς, αλλά και για την ανάπτυξη του τόπου  μας. Μέσα από το χωροταξικό αυτό σχεδιασμό θα μειωθούν τα προβλήματα αυτά, καθώς και η πολυνομία, που γίνεται η αιτία αποθάρρυνσης προσπαθειών για την ανάπτυξη του τόπου μας. 
      Η  μεγαλύτερη οικολογική καταστροφή, κυρίες και κύριοι συνάδελφοι, που έγινε τις τελευταίες δεκαετίες στη χώρα μας, οφείλεται στην άναρχη, ανεξέλεγκτη και αυθαίρετη οικοδομική δραστηριότητα. Στόχος του χωροταξικού σχεδιασμού θα πρέπει να είναι μεταξύ άλλων και η οριστική επίλυση του προβλήματος. Μέσα σε πλαίσια κοινωνικής δικαιοσύνης και περιβαλλοντικής ευαισθησίας θα πρέπει να αναζητήσουμε οριστικές λύσεις στο πρόβλημα των αυθαιρέτων. 
      Στον τομέα της διαχείρισης των υδάτινων πόρων της χώρας θα πρέπει να εκπονηθούν προγράμματα μεταξύ των περιφερειών, αλλά ιδιαίτερα μεταξύ των περιφερειών Κεντρικής και Δυτικής Μακεδονίας και να γίνουν άμεσα, κύριε Υπουργέ, έργα ορεινής υδρονομίας, προκειμένου να προστατευθεί ο Θερμαϊκός Κόλπος και οι παράκτιες περιοχές τόσο του Νομού Θεσσαλονίκης όσο και του Νομού Πιερίας από τις συνεχείς προσχώσεις των ποταμών Λουδία, Αλιάκμονα και Αξιού. 
      Στην κατεύθυνση της διαχείρισης των στερεών αποβλήτων θα πρέπει να ενισχυθεί η συνεργασία σε επίπεδο Νομαρχιακών Αυτοδιοικήσεων για διαχείριση ενεργειακή ή με την μέθοδο της ανακύκλωσης. 
      Κυρίες και κύριοι συνάδελφοι, το Επιχειρησιακό Πρόγραμμα της Περιφέρειας Κεντρικής Μακεδονίας 2007-2013 και ιδιαίτερα οι στόχοι του θα πρέπει να αποτελέσουν αντικείμενο προσεκτικής μελέτης. Η ένταξη και η αξιοποίηση της δυναμικής της Περιφέρειας της Κεντρικής Μακεδονίας στην ευρύτερη περιοχή της Νοτιοανατολικής Ευρώπης θεωρώ ότι είναι ο σημαντικότερος στόχος. 
      Επιπλέον, η ενίσχυση του ρόλου της Θεσσαλονίκης ως πόλης-πύλης και ως περιφερειακού μικροπολιτικού πόλου της Ευρωπαϊκής Ένωσης μέσω του σχεδιασμού, απαιτεί την ύπαρξη ανάλογων υποδομών, μεταξύ των οποίων και ενός σύγχρονου αεροδρομίου. Η χωροθέτηση του νέου αυτού αεροδρομίου έχει άμεση σχέση με την αξιοποίηση της θέσης μας στην Νοτιοανατολική Ευρώπη.
       Η πρόταση αυτή, κύριε Υπουργέ, έχει και τη στήριξη της πλειοψηφίας των συναδέλφων της Βόρειας Ελλάδας. Είναι ένα έργο μακρόπνοο που μπορεί να προγραμματιστεί από τώρα και ενδεχομένως να έχει βάθος υλοποίησης πολλών ετών, πλην, όμως, αναγνωρίζεται στις αδυναμίες του τωρινού, αλλά και στις ανάγκες ενός  νέου σύγχρονου αεροδρομίου, το οποίο θα εξυπηρετεί όλα τα Βαλκάνια. Στην ουσία δηλαδή θα είναι αεροδρόμιο των Βαλκανίων και ότι θα πρέπει να χωροθετηθεί σε άλλη πλευρά, διότι το Αεροδρόμιο Μακεδονία κάποια στιγμή θα κορεστεί και δεν θα μπορεί να ανταποκριθεί στις αυξημένες ανάγκες της ευρύτερης περιοχής. 
      Θα πρότεινα, λοιπόν, την περιοχή μεταξύ Θεσσαλονίκης  και ορίων Πιερίας, μεταξύ Αλιάκμονα και Αξιού, δεξιά ή αριστερά της Εθνικής Οδού δεν έχει σημασία, καθ’ ότι αυτή η θέση προσφέρεται για ένα αεροδρόμιο το οποίο θα εξυπηρετεί όλη την Κεντρική Μακεδονία, λόγω της ύπαρξης έργων υποδομής. (Εγνατία Οδός και Εθνική Οδός). 
      Θεωρώ ότι τα έργα τα οποία θα πρέπει να γίνουν στο Νομό Πιερίας θα γίνουν, διότι μέσα από αυτό το γενικό χωροταξικό, βεβαίως, μπορεί να μην ονοματίζονται, πλην, όμως, φωτογραφίζονται σαφώς. 
      Συγχαίρω, τέλος, τον Υπουργό, τον Υφυπουργό και όλη την πολιτική ηγεσία του Υπουργείου ΠΕ.ΧΩ.Δ.Ε, διότι χάρη στις δικές τους προσπάθειες η χώρα μας απέκτησε ένα ισχυρό εργαλείο για την ανάπτυξη και την πρόοδο.
      Κυρία Πρόεδρε, ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
	 ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
	Το λόγο έχει ο κ. Αδρακτάς. Επιστρέφουμε στην Πελοπόννησο. 
	ΠΑΝΑΓΙΩΤΗΣ ΑΔΡΑΚΤΑΣ: Κυρία Πρόεδρε, το χωροταξικό ούτως ή άλλως αφορά όλη την Ελλάδα. 
	Κυρίες και κύριοι συνάδελφοι, το υπό συζήτηση χωροταξικό σχέδιο αποτελεί την από δεκαετίες αναμενόμενη θεσμική θωράκιση της αναπτυξιακής πολιτικής της χώρας. 
      Αποτελεί νομοθετική ενθάρρυνση, αλλά και πυξίδα προσανατολισμού για την αστική και την περιφερειακή ανάπτυξη. Αποτελεί την ουσιώδη προϋπόθεση, προκειμένου να αξιοποιηθούν ορθολογικά οι πλουτοπαραγωγικές πηγές της χώρας. Υπογραμμίζω, τέλος, πως κυρίαρχο δομικό στοιχείο του υπό συζήτηση σχεδίου είναι η στέρεη πρόβλεψη για την προστασία του περιβάλλοντος.
      Αποτελεί, επίσης, υποχρέωση εντιμότητας να τονίσω ότι το σχέδιο έχει την επάρκεια, την τόλμη, το ρεαλισμό, την εγκυρότητα, την αίσθηση ευθύνης και το ύφος που χαρακτηρίζουν τον εμπνευστή του, τον Γιώργο Σουφλιά, αλλά και ολόκληρο το πολιτικό επιτελείο και τους συνεργάτες του. 
      Κυρίες και κύριοι συνάδελφοι, καλοδεχούμενη η οποιαδήποτε κριτική για το παρόν σχέδιο. Καλό, όμως, θα ήταν πρώτα να κάνετε την αυτοκριτική σας και να απαντήσετε οι συνάδελφοι του ΠΑ.ΣΟ.Κ. γιατί αφήσατε τη χώρα να υλοποιήσει τρία Κοινοτικά Πλαίσια Στήριξης χωρίς τα βασικά εργαλεία άσκησης αναπτυξιακής και περιβαλλοντολογικής πολιτικής.
      Το Εθνικό Χωροταξικό Σχέδιο, όπως όλοι γνωρίζουμε, δημοσιοποιήθηκε από τον Ιούλιο του 2007, δηλαδή εδώ και δέκα μήνες. Η Κυβέρνηση όλο αυτό το διάστημα προχώρησε σε εκτεταμένη διαβούλευση με την κοινωνία, στο πλαίσιο της οποίας φορείς, αλλά και πολίτες κατέθεσαν στο Υ.ΠΕ.ΧΩ.Δ.Ε. πολλές προτάσεις και παρατηρήσεις, αρκετές από τις οποίες ελήφθησαν υπ’ όψιν από τον Υπουργό και αυτό είναι προς τιμήν του. 
      Κυρίες και κύριοι συνάδελφοι, σας καλώ, αντί να καταφεύγετε σε γενικόλογη κριτική, να διαβάσετε αναλυτικά το κείμενο του νομοσχεδίου. Είμαι βέβαιος ότι θα δείτε λεπτομερείς αναφορές για την προστασία του περιβάλλοντος της χώρας, την αντιμετώπιση της ατμοσφαιρικής ρύπανσης σε αστικά κέντρα και βιομηχανικές περιοχές, καθώς και την ανάδειξη της περιβαλλοντικής δραστηριότητας σε κάθε τομεακή πολιτική. Θα δείτε συγκεκριμένες αναφορές για την αντιμετώπιση ενδεχομένων συνεπειών από τις κλιματολογικές αλλαγές καθώς και ειδικές αναφορές για την βελτίωση της ποιότητας του αστικού περιβάλλοντος. Θα δείτε την ύπαρξη πρόβλεψης για τη δημιουργία πολυπολικού αναπτυξιακού συμπλέγματος των νήσων Βορείου και Νοτίου Αιγαίου, για το σταδιακό περιορισμό της συμμετοχής του λιγνίτη στο ενεργειακό ισοζύγιο και την ανάπτυξη των ανανεώσιμων πηγών ενέργειας, για την ενεργειακή διασύνδεση όλων των κατοικημένων νησιών με το κεντρικό σύστημα της Δ.Ε.Η., για τον περιορισμό της αυθαίρετης δόμησης, για την προώθηση της διοικητικής μεταρρύθμισης της χώρας, καθώς και για συγκεκριμένα χρονοδιαγράμματα υλοποίησης. Και είναι πολύ σημαντικό αυτό.
      Κυρίες και κύριοι συνάδελφοι, το Γενικό Πλαίσιο Χωροταξικού Σχεδιασμού και Αειφόρου Ανάπτυξης θα δώσει τις στρατηγικές κατευθύνσεις για την υιοθέτηση ενός προτύπου βιώσιμης χωροταξικής ανάπτυξης, βασισμένο στη συγκρότηση ενός ολοκληρωμένου πλέγματος πόλων και αξόνων ανάπτυξης, το οποίο θα ενισχύσει την ανταγωνιστική παρουσία της χώρας στο διεθνές περιβάλλον και θα προωθεί την κοινωνική και οικονομική συνοχή, με διάχυση της ανάπτυξης στο σύνολο του εθνικού χώρου και προστασία του περιβάλλοντος. 
      Πέρα από το εθνικό χωροταξικό, τα ειδικά χωροταξικά πλαίσια για τις ανανεώσιμες πηγές ενέργειας, τον τουρισμό, τη βιομηχανία, τον ορεινό, τον παράκτιο και νησιωτικό χώρο, που είναι ήδη έτοιμα, σε συνδυασμό με την υλοποίηση των περιφερειακών χωροταξικών σχεδίων θα διαμορφώσουν τον χάρτη ανάπτυξης της χώρας.
      Κυρίες και κύριοι συνάδελφοι, πολλά από τα έργα τα οποία προβλέπει το Γενικό Πλαίσιο Χωροταξικού Σχεδιασμού και Αειφόρου Ανάπτυξης έχουν ήδη δρομολογηθεί σε όλο το εύρος της ελληνικής επικράτειας από την παρούσα Κυβέρνηση. Έχει εξασφαλιστεί πλήρως η χρηματοδότησή τους από τους πόρους του Γ΄ και του Δ΄ Κοινοτικού Πλαισίου Στήριξης. Με λίγα λόγια, οι προβλέψεις του χωροταξικού σχεδιασμού δεν αποτελούν κενό γράμμα, αλλά ήδη γίνονται πράξη. 
      Όπως και σε όλη την ελληνική Επικράτεια, έτσι και στην εκλογική μου περιφέρεια, την Ηλεία, σημαντικά έργα υποδομής, τα οποία προβλέπονται στο χωροταξικό, βρίσκονται ήδη σε εξέλιξη. 
      Η Ιονία Οδός είναι στη φάση προετοιμασίας της έναρξης της κατασκευής της. Πρόκειται για ένα έργο που το παραλάβαμε σε νηπιακή κατάσταση. Ούτε καν η χάραξη δεν είχε οριστικοποιηθεί. Έγιναν δημοπρατήσεις, ήρθε στη Βουλή, αναδείχθηκαν οι εργολάβοι και ξεκινάει τους επόμενους μήνες η υλοποίησή της. 
      Το αεροδρόμιο Ανδραβίδας. Σημαντικός πόλος ανάπτυξης για την Ηλεία. Είκοσι πέντε ολόκληρα χρόνια το ΠΑ.ΣΟ.Κ. δεν μπόρεσε να το λειτουργήσει και όχι μόνο αυτό, το είχε η Ηλεία και το έχασε, «εν μια νυκτί». Θυμάμαι το αείμνηστο τότε Υπουργό Μένιο Κουτσόγιωργα, που σε ένα βράδυ το πήρε από την Ανδραβίδα και το πήγε στον Άραξο. Αυτή ήταν η πολιτική εκείνης της εποχής. Σήμερα, λοιπόν, υλοποιείται το αεροδρόμιο. 
      Η αναβάθμιση της σιδηροδρομικής γραμμής Πάτρας-Πύργου-Κατακόλου- Αρχαίας Ολυμπίας. Όλα σταματούσαν στην Πάτρα. Ήταν όνειρο ότι μπορεί να φτάσει ο προαστιακός, η νέα αυτή γραμμή, μέχρι και την Αρχαία Ολυμπία.  Σε δυόμισι ώρες, με εκατόν εξήντα χιλιόμετρα θα φτάνει πλέον το τρένο στον Πύργο από την Αθήνα. Θα είναι επιτέλους προορισμός εικοσιτετραώρου και η Ηλεία και το δικαιούται. Το έργο ήδη βρίσκεται στην αξιολόγηση για την ανάθεση των μελετών. 
      Στη φάση της υλοποίησης δίδονται επίσης δεκατρία Σ.Χ.Ο.Ο.Α.Π.. Οι Ζώνες Οικιστικού Ελέγχου  που έβαλαν την ταφόπλακα στην ανάπτυξη της Ηλείας. Ήρθε σήμερα τούτη η Κυβέρνηση και έδωσε ήδη 3.000.000 ευρώ. Αναπτύσσονται πλέον δεκατρία Σ.Χ.Ο.Ο.Α.Π. για τον καθορισμό χρήσεων γης με σαφή σεβασμό στο περιβάλλον. Στις παραλίεςμας, τόσα χρόνια μπορούσε να γίνεται οτιδήποτε άλλο, εκτός από δομημένες οικιστικές παρεμβάσεις.
      Στην Κουρούτα, ένα μεγάλο παραθεριστικό κέντρο, σήμερα υπάρχει πλέον οργανωμένος οικισμός, εγκεκριμένο σχέδιο από το Συμβούλιο της Επικρατείας, για να μην αυθαιρετούν συνέχεια οι κάτοικοι της περιοχής.
      Τα λιμάνια μας. Το λιμάνι της Κυλλήνης είναι το τέταρτο στην Ελλάδα. Για ένα μέτρο εμβάθυνση δεν μπορούσαν να προσδέσουν μεγάλα βαπόρια. Σήμερα, πραγματικά διετέθησαν 12.000.000 ευρώ, ολοκληρώθηκε αυτό το έργο και έτσι το λιμάνι της Κυλλήνης βρίσκει και αυτό το δρόμο της ανάπτυξής του.
      Εκσυγχρονίζεται το εγγειοβελτιωτικό δίκτυο…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σας παρακαλώ, ολοκληρώστε.
      ΠΑΝΑΓΙΩΤΗΣ ΑΔΡΑΚΤΑΣ: … και αυτό είναι πολύ σπουδαίο για τους αγρότες. Γιατί όλοι κοπτόμεθα για τους αγρότες, αλλά μόνο στα λόγια. 
      Το έργο του Πηνειού, το μεγαλύτερο φράγμα που είχε εγκαινιάσει ο αείμνηστος Κωνσταντίνος Καραμανλής, μετά από τριάντα πέντε χρόνια έχει διαλυθεί. Κανένας, όμως, δεν είχε ενδιαφερθεί. Σήμερα τούτη η Κυβέρνηση δίνει 70.000.000 ευρώ, για να μπορέσει να εξασφαλίσει τη βιωσιμότητά του για τα επόμενα σαράντα χρόνια. Έτσι απαντάει η Νέα Δημοκρατία, έτσι απαντάει η Κυβέρνηση, η οποία δεν αγαπά τους αγρότες μόνο στα λόγια, αλλά είναι κοντά τους με ουσιαστικές παρεμβάσεις και τους δίνει «το φιλί της ζωής», στη δύσκολη περίοδο που περνούν, για τα επόμενα σαράντα χρόνια. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Αδρακτά.
      Το λόγο έχει ο κ. Νικόλαος Ζωΐδης.
      ΝΙΚΟΛΑΟΣ ΖΩΙΔΗΣ: Κυρίες και κύριοι συνάδελφοι, είναι αλήθεια ότι αποτελεί εθνική αναγκαιότητα η προσπάθεια σύνταξης και υιοθέτησης ενός Εθνικού Χωροταξικού Σχεδίου, με στόχο τη χωρική και αειφόρο ανάπτυξη της χώρας. Όπως, επίσης, είναι αλήθεια ότι το ΠΑ.ΣΟ.Κ. δεν κατάφερε να ολοκληρώσει αυτήν τη διαδικασία, καίτοι την ξεκίνησε. Πρέπει εδώ να λέμε αλήθειες. 
      Το αποτέλεσμα, όμως, κυρίες και κύριοι συνάδελφοι, που εισάγεται σήμερα ενώπιόν μας κρίνεται απογοητευτικό. Με δύο κουβέντες. «Ώδινεν όρος και έτεκεν μυν». 
    Ύστερα από μία ελλιπή διαδικασία διαβούλευσης με μη αποδεκτά αποτελέσματα, ακόμα και από τους συναρμόδιους φορείς, κοινωνικούς εταίρους, το Τ.Ε.Ε., τις ενώσεις των μηχανικών, των αρχιτεκτόνων, τις περιβαλλοντικές οργανώσεις κ.λπ., εισάγεται ένα κείμενο το οποίο, παρατηρώντας το προσεκτικά, διαπιστώνουμε ότι δεν απεδόθη η δέουσα σημασία σε καίριους τομείς όπως το περιβάλλον, ο πολιτισμός, τα μνημεία μας, η εκπαίδευση -και αν είναι δυνατόν, να κάνεις ανάπτυξη χωρίς να αναφερθείς καν στην εκπαίδευση- και η νησιωτικότητα, η οποία πλέον αποτελεί συνταγματική επιταγή και δεν αρκεί η ευκαιριακή σημειακή αναφορά που γίνεται σε διάφορα κεφάλαια του χωροταξικού σχεδίου. Δεν αρκεί για να δώσει σε αυτούς τους τομείς που ανέφερα τη σοβαρότητα να τους χρησιμοποιήσει ως εργαλεία που θα μας οδηγήσουν στην ανάπτυξη. 
    Έρχομαι τώρα επί των άρθρων. Στο άρθρο 5, οι άξονες ανάπτυξης ταυτίζονται με τους οδικούς άξονες. Αυτό έχει σαν άμεσο αποτέλεσμα, κυρίες και κύριοι συνάδελφοι, ότι υποβαθμίζεται το νησιωτικό σύμπλεγμα που αντιμετωπίζεται με διαφορετικό τρόπο και άλλη πολιτική, ως συνήθως, σαν «φτωχός συγγενής». Δεν προωθείται η έννοια της ενίσχυσης των δικτύων συνεργασίας και συμπληρωματικότητας. Η επιλογή των εθνικών πόλων, αλλά κυρίως των δευτερευόντων πόλων ανάπτυξης γίνεται στη βάση πληθυσμιακών και διοικητικών κριτηρίων μόνο, με αποτέλεσμα να τίθενται εκτός ιεράρχησης πόλεις ή περιοχές που λόγω της αναπτυξιακής τους δυναμικής και της στρατηγικής τους θέσης, των υφισταμένων συνδέσεών τους, της ένταξής τους σε ευρωπαϊκά και διευρωπαϊκά δίκτυα και προπάντων της διεθνούς τους ακτινοβολίας, μπορούν να ενισχύσουν την ανταγωνιστικότητα της ελληνικής οικονομίας στο σύνολό της. 
    Άρα, αντί της στοχούμενης αναπτυξιακής αποκέντρωσης, ακολουθήθηκε, κύριε Υπουργέ, μία συγκεντρωμένη αποκέντρωση, με αποτέλεσμα ο νησιωτικός χώρος, κυρίως του Αιγαίου, να φαίνεται ότι βρίσκεται εκτός ή στο περιθώριο της αναπτυξιακής διαδικασίας. Και επιτρέψτε μου την ευαισθησία για το νησιωτικό χώρο, διότι είμαι νησιώτης Βουλευτής και πονάω μία περιοχή που αποτελεί το 50% του ελλαδικού χώρου.
    Στο άρθρο 6 δεν προβλέπεται ο σχεδιασμός, ούτε καν μελέτη, θεσμοθέτηση, υλοποίηση εθνικού συστήματος θαλασσίων μεταφορών, που να περιλαμβάνει συνδυασμένες μεταφορές, για λόγους ίσης μεταχείρισης των νησιών. Ενώ εξακολουθούν να υφίστανται τα προβλήματα της ενεργειακής ανεπάρκειας, μία αναφορά στη διασύνδεση δεν σημαίνει τίποτα στο εθνικό δίκτυο ενέργειας και πλέον τίθενται εν αμφιβόλω η επικοινωνία μας και η ευρυζωνικότητα μετά την προσφάτως εκχώρηση του Ο.Τ.Ε. στην «DEUTSCHE TELEKOM», με συμφωνία που κυρώσαμε προ ολίγων ημερών. 
    Στο άρθρο 7 δεν προσδιορίζεται επακριβώς ένα επιθυμητό πρότυπο χωρικής ανάπτυξης και δεν υπάρχουν σαφείς αναφορές, στοχεύσεις σε πολιτικές για τις χρήσεις γης, τον πρωτογενή τομέα, τη βιομηχανία, ενώ προωθείται μονοσήμαντα η μεγέθυνση του τομέα του τουρισμού χωρίς ειδικούς σχεδιασμούς. Δεν υπάρχουν κανόνες, δεν υπάρχει σαφές όραμα.
    Η προτεινόμενη διαβάθμιση, στα άρθρα 8 και 9, των αστικών κέντρων, προσδιορίζεται με επικαλύψεις δράσεων και όχι όπως θα έπρεπε, με βάση τη λειτουργική τους εξειδίκευση. 
    Και στο άρθρο 9 έχουμε γενικόλογες αναφορές στον ορεινό, παράκτιο, νησιωτικό, αγροτικό και παραμεθόριο χώρο, χωρίς συγκεκριμένες και δεσμευτικές θέσεις που να δημιουργούν προοπτικές πραγματικής ανάπτυξης. «Λίθοι και πλίνθοι και κέραμοι ατάκτως ερριμμένα!» 
    Στο άρθρο 10 ήδη αναφέρθηκε ότι λείπει η σωστή και ιδιαιτέρου βάρους, όπως απαιτείται, προσέγγιση στον τομέα του περιβάλλοντος και του πολιτισμού, ως τομέων εργαλείων ανάπτυξης που αναδεικνύουν τα συγκριτικά πλεονεκτήματα της χώρας μας και μας δίνουν την προοπτική που επιζητούμε, ενώ η γεωγραφική και διοικητική ανασυγκρότηση φωτογραφίζεται με βάση τις «μύχιες» σκέψεις της Κυβέρνησης κατά τους πολιτικούς της σχεδιασμούς. 
    Αρκετά όλα αυτά για να μη γίνει αποδεκτό το χωροταξικό σχέδιο και θα μπορούσα να μείνω εδώ. Δεν μπορώ όμως, παρά να αναφέρω επιπλέον τα τέσσερα συγκεκριμένα  πράγματα που ζητούν οι νησιώτες, κύριε Υπουργέ.
    Πρώτον, προσδιορισμός ανατολικού αναπτυξιακού άξονα, που θα μας δώσει προτεραιότητα πολιτικής εθνικής σημασίας, θα μας δώσει μία ανάπτυξη με ειδικές πολιτικές και θα είναι το αντίβαρο στην αναπτυξιακή και πολιτική πίεση της Ανατολίας.
    Δεύτερον, εάν γίνει αυτό, εντάσσεται η Ρόδος –και γιατί όχι και η Λέσβος- στους πρωτογενούς εθνικούς πόλους και η Κως, η Κάλυμνος και η Κάρπαθος στους δευτερεύοντες πόλους ανάπτυξης. Κατά συνέπεια, αναβαθμίζονται και εκσυγχρονίζονται και τα λιμάνια μας και τα αεροδρόμιά μας. Δεν αρκούν οι σημειακές αναφορές που γίνονται στο χωροταξικό μας  σχέδιο.
    Τρίτον, να γίνει σαφής μνεία της ανάπλασης του οδικού δικτύου της Ρόδου. Νιώθει αδικημένη η Ρόδος γιατί έχει εθνικό δίκτυο, σύμφωνα με τα προβλεπόμενα για τις άλλες περιοχές της χώρας. Επ’ αυτού καταθέτω χάρτη με συγκεκριμένη πρόταση για το οδικό δίκτυο. 
    (Στο σημείο αυτό ο Βουλευτής κ. Νικόλας Ζωίδης καταθέτει για τα Πρακτικά τον προαναφερθέντα χάρτη, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, να γίνει, κύριε Υπουργέ, ρητή αναφορά στο κείμενο για τους χερσαίους και τους θαλάσσιους δρόμους, άξονες -ισχύει η αρχή του μεταφορικού ισοδυνάμου- και ότι το κράτος μεριμνά ώστε να τηρηθεί  αυτή η αρχή μεταξύ της ηπειρωτικής και νησιωτικής χώρας  σε όλους τους τομείς και ιδίως στις αντίστοιχες χρηματοδοτήσεις. Είναι η αρχή του ίδιου κόστους η ανάλογη απόσταση.
      Αυτό αποτελεί απαίτηση όχι παράκληση και είναι χαρακτηριστικό παράδειγμα νησιωτικής πολιτικής και είναι σύμφωνο με όσα επιτάσσει  πλέον το Σύνταγμά μας. Γιατί θα πρέπει να καταλάβουμε ότι δεν είναι δυνατόν να νομοθετούμε για να νομοθετούμε ή να αναφερόμαστε σε μεγαλόστομες υποσχέσεις, οι οποίες δεν έχουν πρακτικό αποτέλεσμα 
      Δεν μπορώ να καταλάβω πως είναι δυνατόν να μην αντιλαμβάνεται κάποιος τι σημαίνει η Κως με το Ασκληπιείο, η ιερή Πάτμος της Αποκάλυψης, η Κάλυμνος με το μεγαλύτερο αλιευτικό στόλο παράκτιας αλιείας της Μεσογείου. Δεν μπορώ να καταλάβω, πως είναι δυνατόν να μην αντιλαμβάνεται κάποιος ότι αυτά αποτελούν εργαλεία για την ανάπτυξη, όχι μόνο του νησιωτικού χώρου, αλλά εργαλεία για την ανάπτυξη της ίδιας της χώρας μας. 
      Αντ’ αυτών, οδικοί άξονες οι οποίοι προσδιορίζουν την ανάπτυξη. Οδικοί άξονες γιατί; Γιατί εκεί υπάρχει η μεγάλη διάθεση απείρων πόρων, γιατί εκεί είναι το εύκολο χρήμα, γιατί εκεί δεν δυσκολεύεται κανείς να «βαφτίσει» ανάπτυξη τα έργα υποδομής, την άσφαλτο και το τσιμέντο. ΄Ε, δεν είναι αυτή ανάπτυξη, δεν είναι  γενικό χωροταξικό σχέδιο της χώρας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο συνάδελφος κ. Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, το μοντέλο ανάπτυξης της οικονομικής μεγέθυνσης των προηγούμενων δεκαετιών έκλεισε τον κύκλο του. Μία νέα στρατηγική της χώρας πρέπει να λαμβάνει υπ' όψιν τα μεγάλα ζητήματα της υφηλίου και να βασίζεται στην αειφορία και στην βιώσιμη ανάπτυξη, μέσα βέβαια από μία ολοκληρωμένη πολιτική που συνδυάζει και αξιοποιεί όλους τους οικονομικούς και ανθρώπινους πόρους της χώρας μας. Έτσι η Ελλάδα μπορεί να βγει μπροστά με εξωστρέφεια και δυναμική. Χρειάζεται όμως να σχεδιάσει το μέλλον και να επενδύσει κατά προτεραιότητα στη γνώση στην έρευνα, στην τεχνολογία και στην καινοτομία. Όλα αυτά απαιτούν ένα οραματικό αναπτυξιακό προγραμματισμό για την Ελλάδα και την αυριανή κοινωνία, που θα αποτυπώνεται σε ένα ολοκληρωμένο χωροταξικό σχέδιο. Η Κυβέρνηση όμως αντί αυτών που θα μπορούσαν να αποτελέσουν την κοινωνική και πολιτική συμφωνία που θέλουν τα επόμενα χρόνια, προωθεί, παρά την καθολική αντίδραση των κοινωνικών φορέων και σύσσωμης της Αντιπολίτευσης, με άλλοθι το επείγον, ένα σχέδιο, όχι μόνο ανεπαρκές, αλλά και επικίνδυνο, αφού εγκλωβίζει τη χώρα σε μία πορεία στρεβλής ανάπτυξης. Περιφρονεί τη βιώσιμη ανάπτυξη και βασικές περιβαλλοντικές παραμέτρους. Στηρίζεται μονομερώς στην ανταγωνιστικότητα και αγνοεί τη συνοχή, χωρική και κοινωνική. Ευνοεί τη συγκέντρωση της εξουσίας και της ανάπτυξης. Αγνοεί τις ιδιαιτερότητες των ελληνικών νησιών. Δεν αποτυπώνει το νέο διοικητικό και αναπτυξιακό σύστημα που υποτίθεται ότι προωθεί το Υπουργείο Εσωτερικών. Και βέβαια, δεν συνδυάζει και δεν συνδυάζεται με το Ε.Σ.Π.Α. με  το οποίο έρχεται σε σημαντικές αντιφάσεις. Για δίκτυα πόλεων παραδείγματος χάριν μιλάει το Ε.Σ.Π.Α. και ο κ. Αλογοσκούφης. Για πόλους ανάπτυξης για ορισμένες μόνο πόλεις μιλάει ο κ. Σουφλιάς και ο κ. Καλογιάννης που είναι παρών. 
      Κύριε Υπουργέ, ο χωροταξικός σχεδιασμός δεν γίνεται χωρίς συνδυασμό πολιτικών και μάλιστα με αποφάσεις που είναι «ολίγον νόμος», κατά το «ολίγον έγκυος» ούτε βέβαια με την απαρίθμηση ορισμένων έργων και υποχρεώσεων που έχει το Υ.ΠΕ.ΧΩ.Δ.Ε.. Χρειάζεται όραμα και γίνεται με προγραμματισμό και ολοκληρωμένες δημόσιες πολιτικές, που εντάσσονται και αποτυπώνονται σ' αυτό .
      Η Κυβέρνηση της Νέας Δημοκρατίας αποδεικνύει και σήμερα, όπως άλλωστε  με όλες τις πολιτικές της καθημερινά, ότι ή δεν θέλει ή δεν μπορεί. Διαλέξτε. Όμως, για τους πολίτες, να ξέρετε ότι την ίδια σημασία έχει όποια και αν είναι η απάντηση. 
      Κυρίες και κύριοι συνάδελφοι, το εθνικό χωροταξικό του κ. Σουφλιά, επιχειρεί μία κακή αποτύπωση της υπάρχουσας κατάστασης και για την Κρήτη, με στρεβλώσεις και ανεπάρκειες που παγιώνουν τα προβλήματα. Δεν αποτελεί καν χωροταξικό σχέδιο, αφού δεν εντάσσεται σε ένα ολοκληρωμένο αναπτυξιακό προγραμματισμό για το νησί, ο οποίος άλλωστε δεν υπάρχει. Υποβαθμίζει ανεξήγητα και εξαφανίζει ανεπίτρεπτα κάθε προοπτική ανάπτυξης για δύο νομούς της Κρήτης, το Λασίθι και το Ρέθυμνο. Οξύνει την αντιπαλότητα, αφού καταργεί το δίκτυο πόλεων και θεσμοθετεί ως πόρους ανάπτυξης το Ηράκλειο και τα Χανιά. Έτσι, δεν ανοίγει νέους δρόμους συνεργασίας, ανάπτυξης και διασύνδεσης, αλλά εγκλωβίζει το νησί στην εσωστρέφεια. Δεν αποτυπώνει τις αναπτυξιακές προτεραιότητες, αλλά ούτε τις βασικές διοικητικές και κοινωνικές πολιτικές και υπηρεσίες. 
      Το θεσμοθετημένο δίκτυο του νησιού -βόρειος οδικός άξονας, νότιος οδικός άξονας, κάθετοι άξονες- δεν ενσωματώνεται στο βασικό οδικό σύστημα της χώρας εκτός από ορισμένα τμήματα, δημιουργώντας εύλογα ερωτηματικά και αμφιβολίες για το ποια είναι η τελική πρόθεση της Κυβέρνησης. Υποβαθμίζεται το λιμάνι και το αεροδρόμιο Ηρακλείου και δεν χωροθετούνται το νέο διεθνές αεροδρόμιο της Κρήτης και το λιμάνι του νότου. Για τις διεθνείς, συνδυασμένες μεταφορές στη Μεσόγειο, τον Εύξεινο Πόντο και την Αδριατική δεν αναφέρεται κανένα λιμάνι της Κρήτης από τη μια άκρη μέχρι την άλλη. Μόνο η Θεσσαλονίκη και ο Πειραιάς μπορούν κατά την Κυβέρνηση να παίξουν ρόλο στη διασύνδεση με όλους αυτούς τους χώρους. Στις περιοχές φυσικού και πολιτιστικού πλούτου η Φαιστός υποβαθμίζεται, η Ζάκρος και η Ελεύθερνα αγνοούνται παντελώς. Όλα αυτά, με το επιχείρημα ότι δήθεν αποτελούν εξειδικευμένα θέματα, επιμέρους ζητήματα, την ίδια ώρα που χωροθετείται μαρίνα μέγα γιότ στον ιστορικό όρμο του Δερματά Ηρακλείου, παρά την αντίδραση του Υπουργείου Πολιτισμού αντί για τον φυσικό χώρο που έπρεπε να είναι εντός του λιμένα Ηρακλείου. 
      Η πρόχειρη αυτή και συγκεντρωτική διαδικασία συγκρότησης του χωροταξικού σχεδίου βρήκε την καθολική άρνηση του περιφερειακού συμβουλίου Κρήτης, να την εγκρίνει, αφού οδηγεί σε άνιση ανάπτυξη του νησιού με εγκατάλειψη της ενδοχώρας και του νότου. 
      Μου έκαναν κατάπληξη από αυτά που ειπώθηκαν από τον κ. Νικηφοράκη, ότι μόνο την αντιπροσωπεία ενός νομού δέχτηκε ο κύριος Υπουργός και άκουσε μάλιστα, όπως είπε, και τις απόψεις τους. Προκύπτει εδώ, ένα τεράστιο ζήτημα, που έχει να κάνει με τη δημοκρατία, αφού και οι άλλοι νομοί είχαν ζητήσει να συναντηθούν και να εκθέσουν τις απόψεις τους και δεν έγιναν δεκτές οι αντιπροσωπείες τους. Επίσης, με ανακοίνωση πολλών φορέων των Χανίων  μετά τη συνάντηση, βρέθηκαν ζητήματα που δεν έγιναν αποδεκτά. Όμως, κατά τον κύριο Νικηφοράκη σήμερα, όλα έγιναν δεκτά. 
      Έτσι η Κρήτη οδηγείται στον ασφυκτικό κλοιό του συγκεντρωτισμού και του παραγοντισμού. Παραγοντισμός. Όχι δημόσια κοινωνική διαβούλευση. Όποιος προλάβει και όποιος έχει περισσότερη πίεση. Πού; Στο εθνικό χωροταξικό. Εάν είναι δυνατόν! Έτσι η δύναμη της Κρήτης και των πολιτών στραγγαλίζεται και η παγκρήτια και αειφόρος ανάπτυξη εμποδίζεται. 
      Χρειαζόμαστε έναν χωροταξικό σχεδιασμό που θα αποτυπώνει ένα ολοκληρωμένο προγραμματισμό πολιτικών και ένα καινούργιο διοικητικό και αναπτυξιακό σύστημα, ώστε να απελευθερωθούν όλες οι δημιουργικές και παραγωγικές δυνάμεις του τόπου και να αξιοποιηθούν τα συγκριτικά πλεονεκτήματα του νησιού, για μία δυνατή και εξωστρεφή περιφέρεια χωρίς ενδοπεριφερειακές ανισότητες, με ανάπτυξη παντού και ωφέλεια για όλους. 
      Είναι αναμφισβήτητο γεγονός, κυρίες και κύριοι συνάδελφοι, ότι η Κρήτη διαχρονικά δεν απολαμβάνει ανάλογα με την προσφορά της, όπως άλλωστε και πολλές άλλες περιφέρειες της χώρας, ούτε στις κατανομές από εθνικούς πόρους ούτε στα ευρωπαϊκά προγράμματα. Το ίδιο συμβαίνει και με τα τομεακά προγράμματα που σχεδιάζονται κεντρικά.
      Μπροστά σε αυτήν την κατάσταση, οι φορείς και οι εκπρόσωποι της Κρήτης έχουν επικεντρωθεί στη διεκδίκηση κονδυλίων για συγκεκριμένα έργα και δράσεις μέσα από την άσκηση κάθε μορφής πίεσης. Η διελκυστίνδα όμως των διεκδικήσεων στα πλαίσια του σημερινού συστήματος δεν έχει αποδώσει τα αναμενόμενα. Αυτό όμως δεν οφείλεται ούτε στην έλλειψη δυναμικότητας των Κρητικών ούτε των εκπροσώπων τους. Κάθε άλλο μάλιστα. 
      Οφείλεται στην τακτική του ίδιου του σημερινού συγκεντρωτικού συστήματος που εγκλωβίζει τις δυνάμεις της περιφέρειας στο να αναλώνονται κάθε φορά στη διαρκή διεκδίκηση των αυτονόητων. Δημιουργεί ψεύτικες αντιπαλότητες, οξύνει υπαρκτές, δευτερεύουσες όμως αντιθέσεις στη λογική του «διαίρει και βασίλευε», ώστε να μην θίγεται και να μην αμφισβητείται ο πυρήνας του σημερινού μοντέλου που αναπαράγει την κυριαρχία του συγκεντρωτισμού και την εξουσία λίγων ανθρώπων, εδώ στην Αθήνα κυρίως, επί όλης της χώρας. Όλες οι σημαντικές αποφάσεις για την εξέλιξη και το μέλλον της κάθε γενιάς και για κάθε γωνιά της Ελλάδας, παρά τα βήματα αποκέντρωσης, λαμβάνονται ακόμα από την Αθήνα, μέσα από κλειστά και συγκεντρωτικά συστήματα εξουσίας και μάλιστα από μονοπρόσωπα κυρίως όργανα, μακριά από τους πολίτες, τους κοινωνικούς φορείς και πολλές φορές μακριά και από τους ίδιους τους πολιτικούς.
      Κυρίες και κύριοι συνάδελφοι, η Κρήτη, όπως και κάθε ελληνική περιφέρεια, έχει τεράστιες δυνατότητες που εγκλωβίζονται ανεπίτρεπτα. Διαθέτει πλούσιο οικονομικό και ανθρώπινο δυναμικό. Πρέπει να συνδυαστούν, πρέπει να υπάρξει μία πολιτική αξιοποίησής τους. Καλώ, κυρίως τους συναδέλφους της Συμπολίτευσης να μην συναινέσουν για άλλη μία φορά στην υποβάθμιση του μέλλοντος. Οι πολίτες δικαίως δεν θα χρεώσουν μόνο τον Υπουργό και την πολιτική ηγεσία του Υπουργείου, που έτσι και αλλιώς δεν τους ακούει, αλλά θα χρεώσουν και εσάς, τον καθένα προσωπικά, για το ψαλίδισμα των δυνατοτήτων της χώρας και το στένεμα των οριζόντων τους. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Ντόλιος.
      ΓΕΩΡΓΙΟΣ ΝΤΟΛΙΟΣ: Το ενδιαφέρον υπάρχει στην Κρήτη και στους Κρητικούς απ’ ό,τι βλέπω στη σημερινή συζήτηση. Έτσι, πραγματικά, εγώ δεν έχω ιδιαίτερο ενδιαφέρον και έχω την αίσθηση, κύριε Υπουργέ, ότι και η Αίθουσα δεν έχει ενδιαφέρον. Και στη συζήτηση αυτή των δύο ημερών, νομίζω ότι εσείς υποδύεστε ως Κυβέρνηση ότι κάνετε κάτι σπουδαίο και εμείς υποδυόμαστε ότι αντιπολιτευόμαστε κάτι το οποίο θα επηρεάσει σοβαρά την αναπτυξιακή εξέλιξη της χώρας. Η άποψή μου είναι ότι δεν συμβαίνει τίποτα εκ των δύο. Η άποψή μου είναι ότι ο τρόπος με τον οποίο αντιμετωπίζουμε μεγάλα ζητήματα της χώρας οδηγεί στην απαξίωση του πολιτικού συστήματος και πραγματικά δεν χρειάζονται υποθέσεις τύπου «SIEMENS» για να εκπορνεύσουν την πολιτική ζωή του τόπου, αρκεί η δική μας συμπεριφορά στην αντιμετώπιση αυτών των «μειζόνων» πραγματικά πολιτικών ζητημάτων. 
      Δεν ασχολήθηκα ιδιαίτερα με το χωροταξικό νομοσχέδιο. Διαβάζοντας κάποιος το κείμενο, όμως, με ένα τρόπο επιφανειακό, το Γενικό Πλαίσιο Χωροταξικού Σχεδιασμού και Αειφόρου Ανάπτυξης, όπως λέγεται, το πρώτο συμπέρασμα που βγάζει από μία επιφανειακή, όπως σας είπα, ανάγνωση είναι ότι είναι ένα λογικό κείμενο. Βασίζεται στην υπάρχουσα πραγματικότητα. Προσεγγίζει την ανάγκη της προσπάθειας για επέκταση της ανάπτυξης και της αποκέντρωσης της ανάπτυξης. Μιλάει για την αξιοποίηση των συγκριτικών πλεονεκτημάτων της κάθε περιοχής. Αναφέρεται στην προστασία του περιβάλλοντος, στην προστασία της ιστορικής και πολιτιστικής κληρονομιάς. Αξιοποιεί τις λογικές των Κοινοτικών Πλαισίων Στήριξης. Αναφέρεται -και τα χρησιμοποιεί ως επιχειρήματα- σε έργα και παρεμβάσεις των Κοινοτικών Πλαισίων Στήριξης. Είναι ένα λογικό νομοσχέδιο. Αυτό το συμπέρασμα βγαίνει. Συγχρόνως, όμως, είναι συντηρητικό νομοσχέδιο. Δεν κάνει ανατροπές. Δεν πιστεύω ότι έχει κάποιος την αίσθηση ότι μετά την ψήφιση του νομοσχεδίου και σε δεκαπέντε χρόνια θα έχει ανατραπεί η αναπτυξιακή πραγματικότητα στην πατρίδα μας, ότι το Λεκανοπέδιο θα έχει λιγότερους κατοίκους, ότι θα υπάρχει πληθυσμιακή ανασυγκρότηση της ελληνικής περιφέρειας, ότι θα οδηγηθούν τα πράγματα εκεί όπου επιθυμεί αυτός ο νόμος. 
      Βεβαίως, θα πρέπει να πω ότι δεν κάνει ανατροπές, γιατί δεν συγκρούεται με συμφέροντα. Και θέλω, κύριε Υπουργέ, να κάνω μία θετική αναφορά στο νομοσχέδιο, η οποία αφορά το θέμα του χρυσού στην περιφέρειά μου. Θα σας εξηγήσω γιατί την κάνω αυτήν τη θετική αναφορά. Δεν πιστεύω, ότι το νομοσχέδιο μπορεί να αποτελέσει ασφαλιστική δικλείδα για κάποιες δραστηριότητες. Φοβάμαι ότι αυτό το οποίο δέχθηκε η Κυβέρνηση, να απαλειφθούν οι χρυσοφόρες δραστηριότητες στην περιφέρεια Ανατολικής Μακεδονίας και Θράκης, που είναι ένα θετικό ζήτημα για την Κυβέρνηση και τις αξίζουν πράγματι «εύγε» και συγκρούστηκε υποθέτω με το Σ.Ε.Β., το Σύνδεσμο Ελλήνων Βιομηχάνων, είναι πολύ σημαντικό -και το αναφέρω για να γραφτεί στα Πρακτικά- υπό την εξής έννοια: Ότι δεν υπήρχε στο αρχικό κείμενο, προστέθηκε στη συνέχεια στην επιτροπή, έγινε παρέμβαση από όλους τους συναδέλφους του Νομού Έβρου και Ροδόπης, υποστήριξαν την άποψή μας όλα τα κόμματα και δέχτηκε η Κυβέρνηση να αφαιρεθεί η Ανατολική Μακεδονία και η Θράκη από τις περιοχές χρυσοφόρων δραστηριοτήτων.
     Θεωρώ ότι όλη αυτή η κίνηση έχει πολιτικό περιεχόμενο και ότι πραγματικά μπορεί να αποτελεί δέσμευση για τα επόμενα δεκαπέντε χρόνια και μήνυμα προς τις εταιρείες οι οποίες θα επανέλθουν ξανά και ξανά, ότι δεν υπάρχει κανένα απολύτως ενδεχόμενο να υπάρξουν δραστηριότητες χρυσού στην περιοχή της ανατολικής Μακεδονίας και Θράκης. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Μου επιτρέπετε μία διακοπή;
     ΓΕΩΡΓΙΟΣ ΝΤΟΛΙΟΣ: Βεβαίως, κύριε Υπουργέ. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Αυτό που λέτε τώρα, κύριε συνάδελφε, είναι η καλύτερη απόδειξη  του γεγονότος ότι όχι μόνο έγινε διάλογος, όχι μόνο έγινε διαβούλευση, όχι μόνο δεν υπήρξε ίχνος παραγοντισμού όπως ατυχέστατα ειπώθηκε προηγουμένως από συνάδελφο του ΠΑ.ΣΟ.Κ., αλλά όπου υπήρχαν συγκεκριμένες προτάσεις, τεκμηριωμένες απόψεις, ανεξαρτήτως από το ποιος τις υπέβαλε –στο συγκεκριμένο θέμα, όπως είπατε ήταν διακομματική η πρόταση- έγιναν δεκτές και ενσωματώθηκαν στο τελικό κείμενο το οποίο έχουμε σήμερα μπροστά μας. 
     ΓΕΩΡΓΙΟΣ ΝΤΟΛΙΟΣ: Ευχαριστούμε, κύριε Υπουργέ, για την αποδοχή της πρότασής μας και δεν έχω να προσθέσω κάτι άλλο. 
     Επειδή συζητάμε για το χωροταξικό νομοσχέδιο και επειδή αυτό έχει σχέση με το περιβάλλον και την προστασία, του θέλω να πω ότι το μεγαλύτερο περιβαλλοντικό πρόβλημα της χώρας, όπως όλοι αποδεχόμαστε και όχι μόνο σ’ αυτήν την Αίθουσα, είναι το πρόβλημα της πληθυσμιακής κατανομής των Ελλήνων. Δεν υπάρχει άλλη χώρα στην Ευρωπαϊκή Ένωση που το 60% του πληθυσμού της  να βρίσκεται στο λεκανοπέδιο της Αττικής και της Θεσσαλονίκης. 
     Το χωροταξικό νομοσχέδιο επιθυμεί να γίνει μία επέκταση της ανάπτυξης στην ελληνική περιφέρεια αλλά αυτό δεν μπορεί να το επιβάλλει. Αυτήν τη λογική είχαν και τα Κοινοτικά Πλαίσια Στήριξης. Υπήρξαν πολλοί μεγάλοι πόροι από τα Κοινοτικά Πλαίσια Στήριξης και επιχειρήσαμε μέσω αυτών τη σύγκλιση της ελληνικής οικονομίας με το μέσο όρο των οικονομιών των χωρών της Ευρωπαϊκής Ένωσης. Αυτός ήταν ο πρώτος στόχος. 
     Ο δεύτερος στόχος ήταν η σύγκλιση των οικονομιών των διαφόρων περιφερειών της χώρας μας. Πετύχαμε μετά από τρία Κοινοτικά Πλαίσια Στήριξης τους στόχους μας; Όσον αφορά τον πρώτο στόχο, θα έλεγα ότι τα πήγαμε σχετικά καλά. Η ελληνική οικονομία έχει προσεγγίσει το μέσο όρο των οικονομιών της Ευρωπαϊκής Ένωσης. Δεν πετύχαμε τους στόχους όπως αυτοί ετίθεντο στην αρχή της κάθε προγραμματικής περιόδου, αλλά τους προσεγγίζαμε. Όμως αποτύχαμε παταγωδώς στη σύγκλιση των οικονομιών μεταξύ των περιφερειών της χώρας. Αυτό προκύπτει από το ότι ο πληθυσμός εξακολουθεί να συγκεντρώνεται στην Αθήνα και τη Θεσσαλονίκη κυρίως. Βεβαίως το ίδιο πρόβλημα έχουν και όλοι οι νομοί της χώρας με τις πρωτεύουσες τους. Σε όλους τους νομούς ο πληθυσμός συγκεντρώνεται στις πρωτεύουσες των νομών.  Δεν αντιμετωπίζεται το πρόβλημα της πληθυσμιακής ανασυγκρότησης της υπαίθρου. 
     Ποτέ δεν εννοούσα και δεν πίστευα ότι είναι δυνατόν να διασώσουμε τα δέκα χιλιάδες χωριά μας  που ιστορικά υπήρχαν στην πατρίδα μας. Μπορούσαμε όμως να έχουμε ως στόχο να κατοικεί στην ελληνική ύπαιθρο το 25% του πληθυσμού. Αυτήν την πρόβλεψη δεν την πετυχαίνουμε. Το αποτέλεσμα είναι να έχουμε δημιουργήσει σειρά  υποδομών στην ελληνική ύπαιθρο οι οποίες παραμένουν ανεκμετάλλευτες και αχρείαστες. Είναι για πέταμα. Χρειάζονται νέες υποδομές στα αστικά κέντρα και βεβαίως πολύ περισσότερες υποδομές και ακριβές στην Αθήνα και στη Θεσσαλονίκη. Αυτά τα μεγάλα προβλήματα δεν τα αντιμετωπίζει το χωροταξικό νομοσχέδιο. 
     Εξάλλου όλοι αντιλαμβάνονται ότι πρώτα θα έπρεπε να ψηφιστεί αυτός ο νόμος και στη συνέχεια να κάνουμε το Ε.Σ.Π.Α. για να ενταχθούν οι άξονες, οι δράσεις και οι κατευθύνσεις του Ε.Σ.Π.Α. στις προβλέψεις που κάνει ο συγκεκριμένος νόμος για τη χωροταξία και για το περιβάλλον. Δεν το κάναμε. Πραγματικά πιστεύει κανείς σ’ αυτό το οποίο λέγεται κατά κόρον από την πλευρά της Νέας Δημοκρατίας ότι το 80% των πόρων του Ε.Σ.Π.Α. του Δ΄ Κοινοτικού Πλαισίου Στήριξης θα κατευθυνθεί στην περιφέρεια; Επιτρέψτε μου τη λέξη, αυτό είναι ένα καλαμπούρι. Δεν υπάρχει κανένα τέτοιο ενδεχόμενο. 
     Ενώ υπήρχε αυτός ο στόχος, γιατί το Δ’ Κοινοτικό Πλαίσιο Στήριξης, όπως και τα προηγούμενα, το διαχειρίζεται το γνωστό τρίγωνο Σύνταγμα-Κολωνάκι-Ομόνοια; Γιατί έχουμε τομεακά προγράμματα; Παραμένουμε η μοναδική χώρα στην Ευρωπαϊκή Ένωση που διαχειριζόμαστε τα Κοινοτικά Πλαίσια Στήριξης μέσω των τομεακών προγραμμάτων. Αν θέλουμε να προσαρμοστούμε και στην ευρωπαϊκή νομιμότητα θα έπρεπε επιτέλους –και είχατε μία ευκαιρία, κύριοι της Νέας Δημοκρατίας- το Δ΄ Κοινοτικό Πλαίσιο Στήριξης να ήταν υπόθεση των ελληνικών περιφερειών. Βεβαίως θέλω να πω το εξής, ότι ίσως κάθε νομοσχέδιο –και όχι μόνο αυτό, κύριε Υπουργέ- θα πρέπει να το εξετάζουμε από την πλευρά της ελληνικής περιφέρειας, τι επίδραση έχει στην ελληνική περιφέρεια και γιατί οι ειλικρινείς προσπάθειες που γίνονται για την ανάπτυξή της δεν πετυχαίνουν. 
     Να πω ένα παράδειγμα: Αναπτυξιακός νόμος. Προβλέπει κάποια καλύτερα κίνητρα στην ελληνική περιφέρεια και στη δική μου την πατρίδα. Ξέρετε για ποιες επενδύσεις; Όχι για τις καλές, όχι για τις ευγενείς επενδύσεις, όχι για τον τριτογενή τομέα που γεννά θέσεις εργασίας. Εκεί τα κίνητρα είναι ίδια. Κοινοτικά Πλαίσια Στήριξης: Πολύ σωστά υπάρχει μία ιδιωτική δαπάνη, εφόσον υπάρχει μία πολύ υψηλή δημόσια δαπάνη. Όταν, όμως, επιλέγουμε να κάνουμε μία μαρίνα και καλούμε τους ιδιώτες να την κάνουν, είναι προφανές ότι θα επιλέξουν περιοχές που έχουν κίνηση, που έχουν πελατεία, που θα έχουν απόδοση. Δεν θα επιλέξουν υποβαθμισμένες περιοχές. 
     Έτσι δεν ανατρέπουμε την πορεία, η οποία υπάρχει. Γι’ αυτό είπα στην αρχή ότι εσείς υποδύεστε ότι κάνετε κάτι σπουδαίο και εμείς υποδυόμαστε ότι αντιπολιτευόμαστε αυτό το πολύ σπουδαίο που γίνεται σήμερα στην ελληνική Βουλή! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Αγαπητές συναδέλφισσες και αγαπητοί συνάδελφοι, είναι πραγματικότητα, είναι κοινή παραδοχή ότι βρισκόμαστε σε μία εποχή που μεγάλα περιβαλλοντικά και αναπτυξιακά προβλήματα ζητούν απαντήσεις. Είναι αλήθεια ταυτόχρονα ότι βρισκόμαστε σε μία εποχή που οι πολίτες είναι απογοητευμένοι από την πολιτική. Βρισκόμαστε σε μία εποχή που ενεργές κοινωνικές δυνάμεις βρίσκονται στο περιθώριο απογοητευμένες από τις εξελίξεις, αναζητούν ένα όραμα, μία διέξοδο. 
     Θα μπορούσε ένα γενικό χωροταξικό πλαίσιο να αποτελέσει το όραμα για μία Ελλάδα που θα απαντά στις προκλήσεις των καιρών, για μια Ελλάδα που θα αξιοποιεί τα συγκριτικά της πλεονεκτήματα, τις δυνατότητές της και θα κινητοποιούσε τις απογοητευμένες και περιθωριοποιημένες δυνάμεις; Είναι αλήθεια ότι θα μπορούσε να το κάνει ένα γενικό χωροταξικό σχέδιο, αν είχε όραμα, αν είχε προοπτική και η Κυβέρνηση που το εισάγει είχε αποδείξει ότι μπορεί να το στηρίξει με συνοδευτικές πολιτικές και μέτρα. 
     Το Γενικό Χωροταξικό που συζητάμε, προφανώς δεν μπορεί να τα κάνει αυτά, δεν μπορεί να ανταποκριθεί σε αυτές τις μεγάλες ανάγκες της χώρας μας. το Γενικό Χωροταξικό ουσιαστικά έρχεται να αποτυπώσει μία κατάσταση πώς έχει σήμερα, άρα δεν έχει όραμα και προοπτική για το μέλλον. Το Γενικό Χωροταξικό αδυνατεί κατά τη γνώμη μου να εντάξει τις εξελίξεις σε παγκόσμιο επίπεδο, τις περιβαλλοντικές, οικολογικές και αναπτυξιακές εξελίξεις σε μία συγκεκριμένη πολιτική για τη χώρα. Το Γενικό Χωροταξικό δεν αλλάζει την παραδοσιακή λογική με την οποία αναπτύχθηκε στρεβλά η χώρα μας και συγκροτήθηκε ο ελληνικός κοινωνικός σχηματισμός στη λογική της οικονομικής μεγέθυνσης και ιδιαίτερα πάνω στο δίπολο Αθήνα-Θεσσαλονίκη και τον Π.Α.Θ.Ε. που συνδέει τις δύο πόλεις. Το Γενικό Χωροταξικό δεν λαμβάνει υπ’όψιν του τα ιδιαίτερα συγκριτικά πλεονεκτήματα και τις ιδιαιτερότητες των περιοχών της χώρας μας, κινείται δηλαδή στην πεπατημένη. Θα έλεγε κανείς ότι η Κυβέρνηση το κάνει για να το κάνει, για να έχει ένα άλλοθι. 
     Θα κάνω τρεις συγκεκριμένες παρατηρήσεις για να αποδείξω αυτά που λέω. Είναι γνωστό –και υπάρχουν και μελέτες, έχω υπ’όψιν μου μια μελέτη του Πολυτεχνείου της Κρήτης- ότι στο βαθμό που η ανάπτυξη της χώρας μας εξακολουθεί να γίνεται πάνω στο δίπολο Αθήνα-Θεσσαλονίκη και οι οικονομικές δραστηριότητες συγκεντρώνονται πάνω στον Π.Α.Θ.Ε., η υπόλοιπη Ελλάδα μαραζώνει. Γίνεται ανακατανομή του πλούτου, οι ανισότητες μεγαλώνουν. 
    Μια ανατρεπτική πολιτική που θα αναβάθμιζε το ρόλο της δυτικής Ελλάδας στις εξελίξεις απουσιάζει. Οι πιο φτωχές περιφέρειες της χώρας μας είναι η Ήπειρος, η δυτική Ελλάδα, η Πελοπόννησος. Γι’ αυτές τις πιο φτωχές περιοχές της χώρας, για το δυτικό κομμάτι της χώρας, το οποίο έμεινε εγκαταλελειμμένο λόγω κοινωνικών και εθνικών εξελίξεων, δεν υπάρχει καμμία ειδική πολιτική που να προβλέπει ότι θα πάνε σε μία σύγκλιση οικονομικών και κοινωνικών δεδομένων τα επόμενα χρόνια. 
    Το Γενικό Χωροταξικό δεν λαμβάνει υπ' όψιν του τη φθίνουσα πορεία του αγροτικού χώρου, της ελληνικής υπαίθρου, που αποτέλεσε τον τροφοδότη της αστικής μας ανάπτυξης και που στην παρούσα συγκυρία μπορεί να αποτελέσει ένα συγκριτικό πλεονέκτημα της χώρας μας, αν λάβουμε υπ' όψιν μας τις μεγάλες περιβαλλοντικές αλλαγές, τους διατροφικούς κινδύνους και την ανάγκη των πολιτών των αναπτυγμένων χωρών για υπηρεσίες και τρόφιμα ποιότητας. 
    Η ανάπτυξη της χώρας δεν συνδέεται καθόλου -το αντίθετο θα έλεγα μάλιστα- με μία πολιτική που έχει περιορίσει το Α.Ε.Π. του αγροτικού χώρου κάτω από το όριο του 6% και που έχει οδηγήσει σε φθίνουσα πορεία τον πληθυσμό της υπαίθρου σε λιγότερο από εξακόσιες χιλιάδες. Δηλαδή, το Εθνικό Χωροταξικό δεν λαμβάνει υπ' όψιν του ότι ένας οργανισμός πρέπει να έχει πνεύμονα για να αναπνέει, πρέπει να έχει ζωτικό χώρο για να αναπτύσσεται.
    Η τρίτη μου παρατήρηση είναι ότι το Γενικό Χωροταξικό δεν έχει στρατηγική περιβαλλοντικής εκτίμησης, δεν καταγράφει τα οικοσυστήματα της χώρας και τους κινδύνους που αντιμετωπίζουμε. Δηλαδή, θα έλεγα ότι το Γενικό Περιβαλλοντικό Σχέδιο, όπως είπα στην αρχή, όχι απλά κινείται στην πεπατημένη, αλλά και με ορισμένες πολιτικές που εμπεριέχει, μας οδηγεί σε παραπέρα απόκλιση και υποβάθμιση ορισμένων περιοχών. 
    Θα έλεγε κανείς ότι οι συντάκτες του Γενικού Χωροταξικού δεν κατάλαβαν ότι πέρυσι η χώρα μας έζησε τη μεγαλύτερη φυσική καταστροφή μετά τον πόλεμο στην Ελλάδα, μία φυσική καταστροφή που κατέστρεψε ένα μεγάλο κομμάτι του περιβάλλοντος, των δασών, που έπληξε ένα μεγάλο κομμάτι του αγροτικού πληθυσμού και που έχει αφήσει ανοικτές τις πληγές σ’ όλη την Πελοπόννησο, την Αχαΐα, την Ηλεία, την Αρκαδία, τη Μεσσηνία και σ’ άλλες περιοχές της χώρας. 
    Είναι σαν να μην έγινε αυτή η μεγάλη καταστροφή όσον αφορά τους συντάκτες του Εθνικού Χωροταξικού. Και γιατί; Διότι πρώτα απ’ όλα δεν αντιμετωπίζουν τα ζητήματα των άμεσων παρεμβάσεων που χρειάζεται να υπάρξουν σε επίπεδο χωροταξίας στις κατεστραμμένες περιοχές.
    Νομίζω ότι περισσεύει το Κτηματολόγιο στην Αθήνα, κύριε Υπουργέ, και πιο χρήσιμο θα ήταν το Κτηματολόγιο εκεί που κινδυνεύουν να καταπατηθούν τα δάση, εκεί που κινδυνεύουν να αναπτυχθούν οικονομικές δραστηριότητες που είναι επικίνδυνες για το μέλλον των περιοχών…
      (Χειροκροτήματα από την πτέρυγα του ΠΑ.ΣΟ.Κ.)
     … εκεί που πράγματι πρέπει να οριοθετηθούν οι χρήσεις γης για να πάμε σε μία αειφόρο διαδικασία ανάπτυξης που θα δίνει μία άλλη προοπτική στις κατεστραμμένες περιοχές.
    Θα έλεγα –μια και αναφέρομαι στο ζήτημα του περιβάλλοντος- ότι θα πρέπει να πάρετε και ένα μάθημα από την απόφαση του Συμβουλίου της Επικρατείας που με ασφαλιστικά μέτρα ακυρώνει τη χάραξη της Ιόνιας Οδού στην περιοχή του Καϊάφα, ένα ζήτημα το οποίο σας είχαμε επισημάνει σ’ όλους τους τόνους, εδώ σ’ αυτήν την Αίθουσα. Σας είπαμε να μην προχωρήσετε σ' αυτό το έγκλημα. 
    Η φυσική καταστροφή στην περιοχή αυτή, στη δυτική Ελλάδα, στον Καϊάφα, επιβάλλει να επανεξετάσετε τους περιβαλλοντικούς όρους ενός μεγάλου έργου που οπωσδήποτε θα επηρεάσει την περιοχή. Ήταν σαν να μιλάμε σε ώτα μη ακουόντων. 
    Από εκεί και πέρα πρέπει να επισημάνω ότι αυτή η πυρόπληκτη περιοχή, με βάση τους άξονες του Γενικού Χωροταξικού, δεν συμπεριλαμβάνεται στους δευτερεύοντες δυναμικού πόλους ανάπτυξης. Τα αστικά της κέντρα, το δίπολο Πύργος-Αμαλιάδα δεν συμπεριλαμβάνονται σ’ αυτά τα δυναμικά κέντρα. 
    Μου κάνει εντύπωση το γεγονός όσον αφορά τους συντάκτες. Στη δυτική Ελλάδα και σ’ άλλες περιοχές της χώρας, μετά από έναν επίπονο διάλογο, που είχε συμμετοχή απ’ όλους τους κοινωνικούς φορείς, τις πολιτικές δυνάμεις, που πέρασε μέσα από αντιπαραθέσεις, οξύνσεις και αναβολές, υπήρχε ένα περιφερειακό χωροταξικό, εγκεκριμένο από το περιφερειακό συμβούλιο, με τη συμφωνία της Τοπικής και της Νομαρχιακής Αυτοδιοίκησης, που έβαζε συγκεκριμένους στόχους για την περιοχή. Οι συντάκτες δεν έχουν λάβει υπ’όψιν τους αυτό το περιφερειακό χωροταξικό, λες και η συζήτηση για το μέλλον της χώρας δεν αφορά τους πολίτες, αλλά αφορά κάθε φορά αυτούς που έχουν το μαχαίρι και το πεπόνι, που κόβουν και ράβουν τα γενικά χωροταξικά. 
      Αυτές είναι οι παρατηρήσεις μου. Γι’ αυτό πιστεύω, αγαπητοί συνάδελφοι και κύριε Υπουργέ, μια και μας κάνετε την τιμή να είστε εδώ, ότι δεν προσφέρετε και δεν ανταποκρίνεστε σε μια μεγάλη ανάγκη που δημιούργησαν οι φυσικές καταστροφές στη δυτική Ελλάδα και στο Νομό Ηλείας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Γρηγόριος Αποστολάκος έχει το λόγο. 
      ΓΡΗΓΟΡΙΟΣ ΑΠΟΣΤΟΛΑΚΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, αναρωτιέμαι πολλή ώρα και σήμερα και χθες για την εικόνα που παρουσιάζει η Αίθουσα του Κοινοβουλίου κατά τη συζήτηση ίσως της μεγαλύτερης θεσμικής παρέμβασης όχι μόνο της παρούσης Συνόδου της Βουλής αλλά ίσως των τελευταίων δεκαπέντε - είκοσι ετών. Και βέβαια θα πρέπει να πούμε με κάθε δυνατή παρρησία ότι οι κρίσεις, οι οποίες γίνονται για την παρουσία όλων μας μέσα σ’ αυτήν την Αίθουσα, δεν θα πρέπει να εξαρτώνται από λεκτικές παρεμβάσεις και κριτικές. Γιατί τελικά όλοι μας μέσα σ’ αυτήν την Αίθουσα, τα πολιτικά κόμματα κι εμείς, δεν κρινόμαστε από τις λεκτικές αναφορές χωρίς αιτιολογική βάση ούτε από τις οβιδιακές μεταμορφώσεις. Κρινόμαστε από τη συνέπεια λόγων και έργων. 
      Κι αναρωτιέμαι, κυρίες και κύριοι συνάδελφοι, προς τι αυτή η αρνητική απάντηση του ΠΑ.ΣΟ.Κ., κυρίως του ΠΑ.ΣΟ.Κ. αλλά και της Αριστεράς και του ΛΑ.Ο.Σ., στην κυβερνητική πρωτοβουλία του παρόντος Υπουργού. Και σκέφτομαι ότι η μόνη λογική εξήγηση που μπορώ να δώσω είναι η εξής: Ίσως γιατί στο προοίμιο, στο εισαγωγικό μέρος, στην καταγραφή της υπαρχούσης κατάστασης της χώρας αποτυπώνονται με πάρα πολύ γλαφυρό τρόπο, χωρίς καμμία αμφιβολία, οι τεράστιες πολιτικές ευθύνες τις οποίες έχετε ως παράταξη που κυβερνούσε αυτόν τον τόπο επί είκοσι χρόνια και δημιούργησε όλη αυτήν την κατάσταση, την οποία προσπαθεί σήμερα να διορθώσει η Κυβέρνηση με τη μεταρρυθμιστική της πολιτική. Και αρνείστε να συνεισφέρετε όχι μόνο σε προτάσεις αλλά ούτε καν στο διάλογο. Αυτή είναι η μεγάλη αλήθεια, κυρίες και κύριοι συνάδελφοι. Κι αυτή η μεγάλη αλήθεια θα σας συνοδεύει για πολύ καιρό, διότι έρχεται σε επίκαιρο χρονικό σημείο. Σήμερα η χώρα, το πολιτικό σύστημα δέχεται μια τεράστια επίθεση, η οποία κυρίως διαρρηγνύει τη δική σας πλευρά. Και αντί να σταθείτε στο πλευρό μιας θετικής πρωτοβουλίας και να τρέξετε μπροστά, με μια ποιοτική συμμετοχή στο μεγάλο ζητούμενο που είναι σήμερα για τη χώρα ο χωροταξικός σχεδιασμός, κωφεύετε, απέχετε, παρακολουθείτε την τηλεοπτική δημοκρατία και τις «αυθεντίες» του δημοσιογραφικού ρεπορτάζ να βάλλουν εσάς πρώτα κι αντί να αρπάξετε την ευκαιρία από τα μαλλιά και να τρέξετε να συνεισφέρετε στο δημόσιο διάλογο και στις προτάσεις, απέχετε, αρνείστε, για το λόγο που είπα νωρίτερα. Αυτό είναι για μένα το πολιτικό περίγραμμα μέσα στο οποίο διαγράφεται η αντίδραση της Αξιωματικής Αντιπολίτευσης σε ό,τι αφορά το νομοθέτημα το οποίο ήρθε σήμερα προς έγκριση κι όχι προς ψήφιση στη Βουλή. 
      Άραγε αμφιβάλλει κανείς ότι τα μέτρα τα οποία προτείνει κινούνται προς τη σωστή κατεύθυνση; Άραγε ξεχνάει κανείς μέσα στην Αίθουσα ότι υλοποιήσατε αυτά που ισχυρίζεστε ότι κάνατε, δηλαδή, Μεσογειακά Προγράμματα και τρία Κοινοτικά Πλαίσια Στήριξης, χωρίς στοιχειώδη χωροταξικό σχεδιασμό και σήμερα που σας δίνεται η ευκαιρία απέχετε; 
      Κυρίες και κύριοι συνάδελφοι, θα έλεγα ότι ίσως είναι η μεγαλύτερη διοικητική μεταρρύθμιση, η οποία έρχεται να δημιουργήσει υποδομές σ’ όλα τα επίπεδα της λειτουργίας του ελληνικού κράτους. Αφορισμοί κι απόψεις που ακούστηκαν είναι ότι «δεν κάνει», «είναι αντιαναπτυξιακό» και άλλες αιτιολογίες. Όμως κανείς δεν παίρνει θέση να απαντήσει στο εξής. Αρνείστε ότι είναι προς τη  σωστή κατεύθυνση το γεγονός ότι εντός τετραετίας θα πρέπει να γίνει το Δασολόγιο; Κωφεύετε και δεν παίρνετε θέση σε κάτι πάρα πολύ απλό και πρακτικό που χθες είπε ο αρμόδιος Υπουργός κ. Σουφλιάς, ότι «αποφασίστε, εν πάση περιπτώσει, να πάμε στο 1960 κι όχι στο 1945 σε ό,τι αφορά την προσέγγιση των φωτογραφιών αέρος». Απέχετε, δεν μιλάτε, δεν παίρνετε θέση. 
      Άραγε δεν κινείται προς τη σωστή κατεύθυνση το γεγονός ότι εντός έτους από την έγκριση του Χωροταξικού Σχεδίου θα πρέπει να κλείσουν όλες οι χωματερές, οι Χ.Α.Δ.Α.; Γιατί δεν το λέτε αυτό; Άραγε αμφιβάλλετε και δεν θέλετε να γίνει; Αρνείστε ότι εντός πέντε ετών θα πρέπει να ολοκληρωθούν οι βιολογικοί καθαρισμοί και τα δίκτυα αποχέτευσης; Γιατί δεν μιλάτε και δεν παίρνετε θέση;
      Άραγε γιατί αρνείστε και αμφιβάλλετε a priori ότι δεν θα προχωρήσει εντός τετραετίας η διοικητική μεταρρύθμιση της χώρας, που προσπαθήσατε δυο φορές να την κάνετε κι εσείς οι ίδιοι τη ματαιώσατε, ακυρώνοντας –αν θέλετε- την όποια προσπάθεια αποκέντρωσης, η οποία έγινε το 1994 με τη Νομαρχιακή Αυτοδιοίκηση; Και έχετε τεράστιες ευθύνες γι’ αυτό! Οι δικές κυβερνήσεις το έκαναν αυτό.
      Αρνείστε ότι το συγκεκριμένο Χωροταξικό Σχέδιο παίρνει μέτρα για τις νησιωτικές περιοχές; Αρνείστε ότι το συγκεκριμένο Χωροταξικό Σχέδιο παίρνει μέτρα για την εκτός ορίων δόμηση; Και ψιθυρίζετε διάφορα, αλλά δεν λέτε κάτι ξεκάθαρο. Είπε ο Πρόεδρός σας ότι το παρόν σχέδιο δεν παίρνει μέτρα. Πάρτε θέση, αν θέλετε. Θέλετε να καταργηθεί η εκτός ορίων δόμηση; Πείτε το φανερά, αν θέλετε. Η Αριστερά το κάνει. Εσείς γιατί δεν το λέτε;
      Αρνείστε ότι το συγκεκριμένο Χωροταξικό Σχέδιο προχωρά σε ρυθμίσεις θετικότατες που έχουν να κάνουν με την ανακύκλωση, όπως επίσης και σε ό,τι αφορά τη διοικητική μεταρρύθμιση που πιστεύω ότι θέτει σε πολύ σοβαρή βάση όλες εκείνες τις προϋποθέσεις, οι οποίες απαιτούνται για να πάμε σε μια διοικητική ανασυγκρότηση της χώρας;
      Κύριε Υπουργέ, νομίζω έχετε προσφέρει τεράστια υπηρεσία –και δεν σας κολακεύω απ’ αυτό το Βήμα- δημιουργώντας εκείνες τις χωροταξικές προϋποθέσεις και εκείνα τα αντικειμενικά κριτήρια που έχουν να κάνουν με την κοινωνική συνοχή, με τα πληθυσμιακά κριτήρια, με τη μορφολογία του εδάφους, όπου θα μπορέσει πάρα πολύ σύντομα –πιστεύω εντός του φθινοπώρου- μια άλλη κυβερνητική πρωτοβουλία που έχει να κάνει με τη διοικητική αποκέντρωση να δημιουργήσει ένα νέο θεσμό, μια νέα διοικητική ρήξη με την ανατροπή του υπάρχοντος διοικητικού συστήματος. 
      Εσείς, κύριοι συνάδελφοι της Αξιωματικής Αντιπολίτευσης, έχετε τεράστια ευθύνη για όλα αυτά τα προβλήματα που έχουν δημιουργηθεί. Εσείς τα δημιουργήσατε όλη αυτήν την εικοσαετία. Ναι, κύριοι συνάδελφοι, εσείς τα δημιουργήσατε –κατ’ ιδίαν τα λέτε- και αφαιρέσατε αυτό που είχε πει κάποτε η Αντιπρόεδρος της Βουλής –που αυτήν τη στιγμή είναι πίσω μου πάνω στην Έδρα- για την πολιτική νομιμοποίηση, δηλαδή, όλες οι ομάδες στα επίπεδα περιφερειακής άσκησης αναπτυξιακής πολιτικής να έχουν λόγο για τα πράγματα της χώρας. 
      Μέσα στο πλαίσιο του λίγου χρόνου που έχω στη διάθεσή μου, εκτιμώ ότι η μεγαλύτερη συνεισφορά του Εθνικού Χωροταξικού Σχεδίου είναι –μεταξύ των άλλων- η διοικητική αποκέντρωση της χώρας. Και μιλάμε και για την αποσυγκέντρωση των κρατικών δραστηριοτήτων και την αποκέντρωση σε αυτοδιοικητικούς θεσμούς.
      Νομίζω ότι χρειάζεται περίσσιο θάρρος και πολιτική ευθύνη για να προχωρήσουμε όλοι. Απαιτείται, κυρίες και κύριοι συνάδελφοι, μεταφορά πολιτικής εξουσίας σε αυτοδιοικητικούς θεσμούς, εμπιστοσύνη στους πολίτες οι οποίοι εκλέγουν και εμάς, αλλά εκλέγουν και αυτοδιοικητούς άρχοντες, εμπιστοσύνη στον ελληνικό λαό και στη θεσμική εκπροσώπηση σε επίπεδο αυτοδιοίκησης, ούτως ώστε να μπορέσουμε να πάμε με άλλα βήματα. Ναι στον πρώτο βαθμό, ναι στο δεύτερο βαθμό που σίγουρα πρέπει να είναι κάτι πολύ περισσότερο απ’ αυτό το οποίο εκφράζει σήμερα η Τοπική Αυτοδιοίκηση. 
      Το μεγάλο ζητούμενο και ο μεγάλος προβληματισμός που μπορεί να προκύψει μέσα από τις προϋποθέσεις που έθεσε το Υπουργείο και ο παριστάμενος Υπουργός είναι ο εξής: 
      Άραγε δεν θα πρέπει να αναρωτηθούμε –και να συμφωνήσουμε σ’ αυτό- την επόμενη μέρα, πάρα πολύ σύντομα –τον Οκτώβρη, το Νοέμβρη- που θα έλθει το νομοθέτημα τι θα γίνει με τις κρατικές υπηρεσίες που δεν μπορούν να υπαχθούν στις αυτοδιοικητικές αρχές πρώτου και δεύτερου βαθμού; Τι θα γίνει με τα νοσοκομεία, την Αστυνομία, την Πυροσβεστική;  Σίγουρα δεν θα πρέπει να μας προβληματίσει το γεγονός ότι θα πρέπει να επαναφέρουμε το ενιαίο της πολιτικής διοίκησης των κρατικών υποθέσεων σε κάθε νομό; 
      Όλα αυτά, κυρίες και κύριοι συνάδελφοι, αποτελούν –αν θέλετε- μια πεμπτουσία και ένα σύνολο απόψεων και θέσεων, τις οποίες βγάζει το Χωροταξικό Σχέδιο, που κινούνται προς τη σωστή κατεύθυνση και νομίζω ότι ήλθε να καλύψει ένα τεράστιο έλλειμμα περίπου σαράντα χρόνων και είναι μια γενναία μεταρρυθμιστική κίνηση που θα δικαιώσει και την Κυβέρνηση και τον παρόντα Υπουργό.
      Ευχαριστώ για την προσοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε και για τη συντομία. 
      Έχει ζητήσει το λόγο ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης. 
      Ορίστε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, χθες η εισηγήτρια του ΣΥ.ΡΙΖ.Α., η κ. Φιλίνη, και αρκετοί συνάδελφοι Βουλευτές μίλησαν, εξέθεσαν τις απόψεις μας, άσκησαν κριτική στο σχέδιο νόμου που συζητούμε, διατύπωσαν τις προτάσεις του Συνασπισμού Ριζοσπαστικής Αριστεράς για το κορυφαίο για εμάς θέμα του Χωροταξικού Σχεδιασμού. 
      Διάβασα από τα Πρακτικά, διότι ήμουν σε άλλη υποχρέωση και τις τοποθετήσεις των κυρίων Υπουργών, του κ. Σουφλιά και του κ. Καλογιάννη. Μου έκανε εντύπωση η αδυναμία των Υπουργών, η αδυναμία αυτής της Κυβέρνησης να ακούει, σαν να μην άκουσαν τίποτα από τις τοποθετήσεις των Βουλευτών του ΣΥ.ΡΙΖ.Α.. Και όχι μόνο δεν άκουσαν, αλλά έφτασε ο κ. Σουφλιάς να αναρωτηθεί αν οι Βουλευτές του ΣΥ.ΡΙΖ.Α. έχουν διαβάσει το σχέδιο νόμου το οποίο κατέθεσε.
      Κατά την άποψή μου, αυτό δείχνει μια αδυναμία του Υπουργού και μια αδυναμία της Κυβέρνησης. Διότι είναι αδυναμία το να μην αναγνωρίζουμε τις πραγματικότητες.
      Και η πραγματικότητα, κύριε Υπουργέ, είναι ότι εμείς, οι Βουλευτές της Ριζοσπαστικής Αριστεράς, το περιβάλλον δεν το ανακαλύψαμε σήμερα. Εμείς δεν γίναμε οικολόγοι, τώρα, που και τα επίσημα ανακοινωθέντα διεθνών οργανισμών μιλούν για κλιματική αλλαγή. Εμείς δεν ανακαλύψαμε τη σημασία του περιβάλλοντος σήμερα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εμείς γίναμε οικολόγοι από το Μαρξ, που πριν από ενάμιση αιώνα είπε ότι το περιβάλλον δεν είναι για να το έχουμε υπό την ιδιοκτησία μας, αλλά είναι μία κληρονομιά που πρέπει να παραδώσουμε στα παιδιά μας σε καλύτερη κατάσταση από ό,τι την παραλάβαμε. Εμείς οικολόγοι γίναμε από το Σεφέρη, ο οποίος έλεγε πριν από δεκαετίες: «Όπου γυρνάω, η Ελλάδα με πληγώνει». Και εννοούσε ακριβώς αυτό, την καταστροφή του περιβάλλοντος, την καταστροφή της πολιτισμικής μας κληρονομιάς.
      Και θα έπρεπε να έχει κανείς το θάρρος να αναγνωρίσει ότι ο Συνασπισμός, ο ΣΥ.ΡΙΖ.Α. σήμερα, ανήκει σε εκείνες τις πολιτικές δυνάμεις της χώρας μας που άνοιξαν το δρόμο στη συνειδητοποίηση των προβλημάτων που σήμερα συζητούμε. Θα έλεγα ότι χρειάζεται και λίγο θάρρος να αναγνωρίσει κανείς ότι οι άνθρωποι συνάδελφοί μας, σαν τον Μιχάλη Παπαγιαννάκη, σαν την Άννα Φιλίνη, σαν το συνάδελφο Δρίτσα και τους άλλους συναδέλφους που μίλησαν, δεν μιλούν για το περιβάλλον, αγωνίζονται για το περιβάλλον εδώ και δεκαετίες. Αυτά ως εισαγωγή.
      Εγώ θα ήθελα να ασχοληθώ, αντιθέτως, μ’ αυτά που χρησιμοποιεί η Κυβέρνηση ως επιχειρήματα. Εμείς ακούμε τα επιχειρήματα της Κυβέρνησης, μας προβληματίζουν, προσπαθούμε να εξηγήσουμε το τι γίνεται και γιατί, προσπαθούμε να πειστούμε, αν μπορούμε να πειστούμε. Όμως, όταν δεν μπορούμε να πειστούμε, διατυπώνουμε ευθαρσώς την άποψή μας.
      Το πρώτο, λοιπόν, επιχείρημα το οποίο ακούσαμε απ’ αυτήν την Κυβέρνηση και από τον Υπουργό, είναι ότι για πρώτη φορά έχουμε χωροταξικό σ’ αυτήν τη χώρα. Και επομένως, θέλει να πει το επιχείρημα αυτό, εν πάση περιπτώσει και με κάποιες αβαρίες, δεδομένου ότι για πρώτη φορά έχουμε Χωροταξικό Σχέδιο: «Ψηφίστε το».
      Μας κάνει, όμως, εντύπωση το εξής γεγονός. Δεν ακούσαμε από κανέναν εκπρόσωπο της Κυβέρνησης, αλλά ούτε και από το ΠΑ.ΣΟ.Κ., από κανέναν ομιλητή, το γιατί μέχρι σήμερα η χώρα αυτή πράγματι δεν έχει χωροταξικό σχέδιο. Γιατί όλες αυτές οι κυβερνήσεις που πέρασαν, δεκαετίες τώρα, δεν φρόντισαν να έχουμε ένα χωροταξικό σχέδιο; Γιατί είμαστε η μόνη χώρα της Ευρώπης που δεν έχουμε χωροταξικό σχέδιο, δεν έχουμε Κτηματολόγιο, δεν έχουμε Δασολόγιο; Τα ερωτήματα αυτά είναι κρίσιμα, διότι από την απάντησή τους εξαρτάται και το τι γίνεται σήμερα, τι πρέπει να γίνει και τι ακριβώς μπορούμε να προβλέψουμε ότι θα γίνει στο μέλλον.
      Εμείς πιστεύουμε ότι ο βασικός λόγος που μέχρι σήμερα δεν είχαμε Κτηματολόγιο, δεν είχαμε Δασολόγιο, δεν είχαμε χωροταξικό σχέδιο, ούτε από τις κυβερνήσεις της Νέας Δημοκρατίας ούτε από τις κυβερνήσεις του ΠΑ.ΣΟ.Κ., είναι διότι υπήρξε στρατηγική επιλογή για μια ανάπτυξη της χώρας μας η οποία συνειδητά αναζητούσε την κερδοφορία των επιχειρήσεων και την ανταγωνιστικότητα, μέσα από την εκμετάλλευση -συχνά καταστροφική- του χώρου, του περιβάλλοντος, των δασών, των φυσικών πόρων, της πολιτισμικής μας κληρονομιάς.
      Αυτή ήταν στρατηγική επιλογή, δεν ήταν παράλειψη, δεν ήταν λάθος. Ήταν η επιλογή που άρχισε από πολύ παλιά, με αποκορύφωμα τη δικτατορία και που έλεγε ότι η Χαλυβουργική, τα Διυλιστήρια μπορούν να γίνονται κοντά ακόμα και σε οικολογικά ευαίσθητους χώρους, μπορεί να γίνονται κοντά ακόμα και σε μνημεία του αρχαίου πολιτισμού, μπορεί να γίνονται οπουδήποτε, διότι πίστευαν ότι έτσι μπορούν να εξυπηρετήσουν την ανάπτυξη αυτής της χώρας.
      Και το πρόβλημα είναι ότι έστω και σήμερα δεν υπάρχει το θάρρος να αναγνωριστεί, να γίνει αυτή η αυτοκριτική για να βγουν διδάγματα για το μέλλον.
      Ο δεύτερος λόγος για τον οποίο δεν είχαμε ως χώρα και δεν έχουμε χωροταξικό σχεδιασμό και όλα τα άλλα συναφή είναι διότι η άλλη επιλογή που συνόδευσε την πρώτη είναι ότι δεν θα συγκροτήσουμε ως χώρα κοινωνικούς θεσμούς, κοινωνικές πολιτικές στέγασης, κοινωνικό κράτος, αλλά θα στηριχτούμε σε ένα πελατειακό σύστημα σχέσεων το οποίο θα δείξει ανοχές σε καταπατήσεις, σε αυθαιρεσίες. Με τον τρόπο αυτό θα βολευτεί ο «λαουτζίκος», θα του δώσουμε τη διαφυγή της αντιπαροχής, θα δημιουργηθούν υπεραξίες στα οικόπεδα, θα διαμορφωθεί, λοιπόν, μια κοινωνική βάση –και διαμορφώθηκε- που είναι η κοινωνική βάση του συναινετικού δικομματισμού που ζήσαμε όλα αυτά τα χρόνια. 
      Αυτή είναι εν ολίγοις και εντελώς συνοπτικά η δική μας ερμηνεία και η δική μας απάντηση στο υπολανθάνον ερώτημα, γιατί ως τώρα δεν είχαμε χωροταξικό σχέδιο. Και είμαστε ανοικτοί να ακούσουμε κι άλλες θεωρίες. Φυσικά μπορεί να προσθέσει κανείς και άλλες αιτίες και άλλους παράγοντες και άλλους λόγους. Αλλά αυτοί οι πολιτικοί παράγοντες ήταν κατά τη γνώμη μας οι βασικοί.
      Άρα, εδώ πρέπει να μιλήσουμε για τα συγκροτημένα συμφέροντα, για δομές συμφερόντων, για πελατειακές λογικές, για πολιτικές επιρροές που είχαν και έχουν όλα αυτά τα συμφέροντα, ως το βασικό πρόβλημα το οποίο πρέπει να αντιμετωπίσουμε, αν θέλουμε να αποκτήσουμε χωροταξικό σχεδιασμό. 
      Αυτός είναι και ο λόγος που, όπως διαπιστώνουν και επιστήμονες που ερευνούν αυτά τα θέματα, ό,τι έγινε στη χώρα μας δεκαετίες τώρα στον τομέα που συζητούμε ήταν, είτε αποσπασματικές ρυθμίσεις που έμεναν στα χαρτιά, αν ήταν θετικές είτε ρυθμίσεις που νομιμοποιούσαν κάθε φορά τα κακέκτυπα στα οποία οδηγούσε αυτή η άναρχη και ιδιοτελής ανάπτυξη που είχαμε. 
      Το ερώτημα που τίθεται, λοιπόν, είναι το εξής. Αυτές οι δομές συμφερόντων, αυτές οι στρατηγικές επιλογές ως προς την ανάπτυξη, αυτές οι πελατειακές λογικές έχουν εξαλειφθεί; Δηλαδή η Νέα Δημοκρατία ξαφνικά τα ξέχασε αυτά; Το ΠΑ.ΣΟ.Κ. τα ξέχασε αυτά ή υπεισέρχονται με νέους όρους και στο σχέδιο νόμου που συζητάμε εδώ και σε πολιτικές οι οποίες διατυπώνονται; 
      Εμείς φοβόμαστε ότι συμβαίνει το δεύτερο, ότι δηλαδή αυτό που ονομάζει η Κυβέρνηση χωροταξικό σχεδιασμό και αυτό που ο κ. Σουφλιάς υπερασπίζεται και αυτό που ενδεχομένως θα ήθελε ως φιλοδοξία να υπάρχει, στην πραγματικότητα δεν συνιστά μια τομή με το χθες, αλλά αποτελεί μια συνέχειά του με άλλες μορφές και άλλους τρόπους.
      Μια θετική ρητορική, ένα πλαίσιο θετικών διακηρύξεων υπάρχει, αλλά δεν υπάρχουν οι δεσμεύσεις, δεν υπάρχουν τα χρονοδιαγράμματα, δεν υπάρχουν οι ποσοτικοί προσδιορισμοί, δεν υπάρχουν εκείνα τα εχέγγυα τα οποία θα μας πείθουν ότι το ό,τι θετικό υπάρχει ή θα μπορούσε να προκύψει με την ερμηνεία του κειμένου θα υλοποιηθεί. Αντιθέτως, υπάρχουν πόρτες, παράθυρα κι ελλείμματα που φοβόμαστε ότι αυτά θα πρυτανεύσουν και στο μέλλον.
      Το δεύτερο επιχείρημα που χρησιμοποίησε ο Υπουργός είναι το εξής: «Εν πάση περιπτώσει, έχουμε τις ίδιες αρχές. Αυτά που λέτε εσείς κι εμείς τα εννοούμε». Μα, μπορούμε μετά απ’ όλα αυτά να μιλήσουμε για τις ίδιες αρχές, αφού πρόκειται για μια σύγκρουση συμφερόντων; Χωροταξία δεν είναι μια άσκηση επί χάρτου.
      Το αν θα πούμε ότι θα οριστεί χρήση γης ή δεν θα οριστεί χρήση γης, το αν θα πούμε ότι θα βάλουμε ένα μακροχρόνιο πρόγραμμα να απαγορέψουμε την αυθαίρετη δόμηση, αυτό έχει να κάνει με συμφέροντα και υπονοεί κοινωνικές συγκρούσεις. Βεβαίως, θα επιδιώξουμε και εξισορροπήσεις νόμιμων συμφερόντων –αυτό είναι εύλογο- αλλά χωροταξία από πολιτική άποψη δεν παύει να σημαίνει μία κοινωνική αντιπαράθεση, μία κοινωνική σύγκρουση.
      Για ποιες κοινές αρχές, λοιπόν, μιλάει ο κύριος Υφυπουργός; Με ποια συμφέροντα είναι αυτή η Κυβέρνηση και ποια συμφέροντα υπερασπίζεται ο Συνασπισμός Ριζοσπαστικής Αριστεράς; Είμαστε σε αντίπαλες όχθες. Και αυτή είναι η βαθύτερη αιτία των διαφωνιών. Και επιτρέψτε μου να πω ότι είναι ρηχό και παραπλανητικό –για να μην πω και υποκριτικό- το να μην αναγνωρίζουμε τις υπαρκτές διαφορές, αλλά να ανάγουμε τα θέματα στο αν διαβάσαμε τη μία ή την άλλη διατύπωση.
      Βεβαίως, αναφέρονται στο κείμενο η αειφόρος ανάπτυξη, η ισόρροπος ανάπτυξη ή αναγνωρίζεται η ανάγκη προστασίας του περιβάλλοντος. Ποιες πολιτικές, όμως, με τρόπο δεσμευτικό υπηρετούν αυτές τις αρχές; Και εν πάση περιπτώσει, για ποια ανάπτυξη μιλάμε; Διότι εδώ –και εδώ είναι το ατύχημα, θα έλεγα και στον κ. Σουφλιά προσωπικά- μιλάμε για χωροταξικό σχεδιασμό μίας ανάπτυξης, η οποία είναι σε κρίση. Δεν μπορεί να συνεχιστεί μία ανάπτυξη βασισμένη στο δανεισμό. Δεν μπορούμε να προχωρήσουμε χωρίς να θέσουμε ερωτήματα, όπως το ποιος θα είναι ο παραγωγικός ιστός αυτής της χώρας, τι θα παράγουμε, πώς θα το παράγουμε, πού θα το παράγουμε.
      Ήμουν προχθές στην Κρήτη και κάτι μου έκανε εντύπωση. Πήγα σε μέρη, όπου παλιά διάβαζε κανείς πινακίδες «πωλείται αγνό ελαιόλαδο» ή «πωλείται μέλι» ή «πωλούνται αυγά παραγωγής μας». Η μόνη πινακίδα που είδα στην Κρήτη είναι «πωλούνται οικόπεδα»! Η μόνη πινακίδα που είδα ήταν «πωλούνται οικόπεδα και σπίτια»! 
      Όταν, λοιπόν, μία χώρα φθάνει να εκποιεί τη γη της, το έδαφός της, κάτι δεν πάει καλά και πάει στραβά. Και αυτά είναι τα προβλήματα που θα περίμενε κανείς να αντιμετωπίσει το χωροταξικό, να θέσει δηλαδή φραγμούς, να θέσει ανάχωμα, να προστατεύσει το περιβάλλον από τη λαίλαπα των συμφερόντων, μεγάλων και μικρών, τα οποία απειλούν ό,τι έχει απομείνει.
      Για ποια ανάπτυξη, λοιπόν, μιλάμε; Με τι παραγωγικό σύστημα; Ποια είναι η θέση του πολιτισμού σ’ αυτήν την ανάπτυξη; Γιατί αυτό το θέμα είναι τόσο υποβαθμισμένο ή και λείπει εντελώς;
      Και το δεύτερο ατύχημα που έχει αυτό το εγχείρημα είναι ότι ερχόμαστε να μιλήσουμε για χωροταξία σε μία εποχή όπου συνειδητοποιείται η κλιματική αλλαγή. Πρέπει να σκεφτούμε από την αρχή όλα όσα κάναμε ως τώρα, όχι μόνο το τι παράγουμε και πώς το παράγουμε, αλλά και πώς οργανώνουμε την κοινωνική μας ζωή, αν θα στηριχθούμε σε ατομικά μέσα και ατομικές λύσεις, ιδιωτικά αυτοκίνητα, ιδιωτικά μέσα μεταφοράς, ιδιωτικές λύσεις ή θα στηριχθούμε σε συλλογικές λύσεις, αν θα αναβαθμίσουμε τα δημόσια αγαθά και αν θα προστατεύσουμε πάνω απ’ όλα αυτό που λέγεται «περιβάλλον». Και όταν μιλάμε για ανάπτυξη, με ποιο κοινωνικό περιεχόμενο την εννοούμε; Ποιοι είναι οι στόχοι σε ό,τι αφορά τις περιφερειακές ανισότητες, αλλά και τις κοινωνικές ανισότητες ακόμα; 
      Θα ρωτήσει κανείς –και θα έχει δίκιο- «μα, αυτά είναι θέματα του Υ.ΠΕ.ΧΩ.Δ.Ε.; Βεβαίως δεν είναι θέματα του Υ.ΠΕ.ΧΩ.Δ.Ε.! Βεβαίως αυτό που συζητούμε δεν είναι θέμα ενός Υπουργείου, αλλά είναι θέμα ολόκληρης της Κυβέρνησης και είναι θέμα τελικά ολόκληρης της κοινωνίας! Όμως, δεν μπορούμε να μιλήσουμε για χωροταξικό σχεδιασμό μίας ανάπτυξης η οποία είναι σε κρίση, η οποία είναι πηγή προβλημάτων και την οποία πρέπει να αλλάξουμε και για λόγους κοινωνικούς, αλλά και για λόγους περιβαλλοντικούς.
      (Στο σημείο αυτό κτυπάει προειδοποιητικά το  κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Αυτό είναι το δομικό πρόβλημα αυτής της προσπάθειας κι αυτό το πρόβλημα θα μπορούσε ενδεχομένως να αντιμετωπιστεί μ’ ένα άνοιγμα στην κοινωνία για τη διαμόρφωση κοινωνικών μετώπων, για την ανάδειξη συμμάχων και αντιπάλων, ούτως ώστε να οργανωθεί μία διαδικασία η οποία θα μπορούσε να οδηγήσει σ’ ένα νέο μοντέλο ανάπτυξης και, βεβαίως, στο χωροταξικό σχεδιασμό αυτής της ανάπτυξης.
      Ο κ. Σουφλιάς κι αυτή η Κυβέρνηση δεν το έπραξαν. Μιλούν για διαβούλευση και εννοούν το εξής: Ανακοινώνουμε το τι θέλουμε, επιτρέπουμε και σε σας να πείτε καμμιά γνώμη, αλλά εμείς θα αποφασίσουμε. Το αποτέλεσμα ποιο είναι; Φέρτε μας κοινωνικούς φορείς που συμφωνούν μ’ αυτό το κατασκεύασμα. 
      Εγώ δεν θα ήθελα να καταχραστώ περισσότερο χρόνο και θα ήθελα να πω μόνο το εξής. Αυτό το σχέδιο ενδεχομένως θα ψηφιστεί με βάση την τυπική πλειοψηφία. Για μας η διαδικασία δεν τελειώνει εδώ. Και εφόσον η Κυβέρνηση είπε ότι ο Συνασπισμός Ριζοσπαστικής Αριστεράς δεν συμμετείχε με προτάσεις στις διαδικασίες διαβούλευσης, θα ήθελα να σας πω ότι εγώ απάντησα ήδη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς ως κόμμα, εκτός των άλλων, αγωνιζόμαστε και για το περιβάλλον και έχουμε συγκεκριμένες προτάσεις και τώρα και από παλιά. Όμως, για μας αυτό που η Κυβέρνηση ονομάζει «διαβούλευση» αρχίζει από αύριο. Δεν τελειώνει αύριο. Εμείς θα κάνουμε από τη μεριά μας αυτό που θα έπρεπε να γίνει. Εμείς καλούμε τους κοινωνικούς φορείς σε τοπική, περιφερειακή και εθνική κλίμακα να συζητήσουμε για ένα άλλο χωροταξικό σχέδιο, για ένα σχέδιο που πράγματι χρειάζεται η κοινωνία μας και κάθε μέρα που θα περνάει αυτό που θα ψηφιστεί θα αναδεικνύει τη σημασία και την αναγκαιότητά του. 
      Ευχαριστώ. 
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Κυρίες και κύριοι συνάδελφοι, χωροταξικό σχεδιασμό και οργάνωση του χώρου χρειάζεται το κάθε κράτος, η κάθε χώρα, ανεξάρτητα από τον προσανατολισμό της, το κοινωνικό σύστημα το οποίο ισχύει σε κάθε χώρα. 
      Το ερώτημα είναι το εξής: Μπορεί ο χωροταξικός σχεδιασμός ή η οργάνωση του χώρου να είναι προς θετική κατεύθυνση, προς την κατεύθυνση των λαϊκών συμφερόντων μέσα στο σύστημα στο οποίο ζούμε; Δηλαδή, μπορεί να συμβάλει αυτό που στην πραγματικότητα είναι ένα εργαλείο –ο χωροταξικός σχεδιασμός είναι ένα εργαλείο- στη βελτίωση της κοινωνίας προς την κοινωνική κατεύθυνση; Εμείς θεωρούμε ότι συμβαίνει το αντίστροφο. 
      Το μοντέλο ανάπτυξης το οποίο σχεδιάζει η εκάστοτε κυβέρνηση –στην Ελλάδα οι εναλλασσόμενες κυβερνήσεις του δικομματισμού- το μοντέλο ανάπτυξης της καπιταλιστικής ανάπτυξης καθορίζει και το τι χωροταξικό σχεδιασμό θα έχουμε, ποιος θα είναι ο γενικός σχεδιασμός και ποιοι θα είναι οι επί μέρους σχεδιασμοί και τα παρακάτω πλαίσια που θα καθορίζουν συγκεκριμένα τι θα γίνει στη μία πόλη, στην ύπαιθρο και το τι θα γίνει εδώ και εκεί. 
      Γι’ αυτόν το λόγο και κατά τη δική μας άποψη, δεν μπορούμε να περιμένουμε από τα κόμματα που θεωρούν ότι η ανταγωνιστικότητα και η επιχειρηματικότητα, η ελεύθερη αγορά, είναι ο βασικός τρόπος ανάπτυξης της κοινωνίας και βελτίωσης της θέσης του λαού να μας φέρουν σωστό χωροταξικό σχέδιο. Αυτό είναι κάτι που δεν πιστεύουμε. 
      Θα σας διαβάσω τι λέει ο Γιώργος Παπανδρέου, σχετικά με το ζήτημα του χωροταξικού πλαισίου σε ημερίδα στο Ι.ΣΤ.Α.ΜΕ.: ««Ανέτρεξα στην τάδε εγκυκλοπαίδεια να δω τι σημαίνει η έννοια «χωροταξία»». Και συνεχίζει παρακάτω: ««Η εγκυκλοπαίδεια λέει: «Η διαδικασία επέμβασης του πολιτικού στοιχείου στις διάφορες βαθμίδες ενός κοινωνικού σχηματισμού –θα επέμβει, δηλαδή, στην κοινωνία- που έχει ως στόχο να ρυθμίσει τις αντιθέσεις στο χώρο, να γίνει ισορροπιστής ανάμεσα στις αντιθέσεις και να εξασφαλίσει την αναπαραγωγή –προσέξτε- του συστήματος εξουσίας και του κυρίαρχου τρόπου παραγωγής»». Τα λέει η συγκεκριμένη εγκυκλοπαίδεια στην οποία αναφέρεται ο κ. Παπανδρέου. Δηλαδή, ότι το χωροταξικό –αυτό που λέμε και εμείς- θα βοηθήσει στην αναπαραγωγή του συστήματος εξουσίας και του κυρίαρχου τρόπου παραγωγής, του καπιταλιστικού τρόπου παραγωγής εξυπηρέτησης των συγκεκριμένων συμφερόντων. 
      Βεβαίως, παρακάτω λέει ότι υπάρχει κι άλλη αντίληψη που αντιμετωπίζει τη χωροταξία ως μία από τις μεθόδους για τη χάραξη πολιτικής πάνω στην προετοιμασία της αυριανής κοινωνίας. 
	Λέει, δηλαδή, ότι το χωροταξικό οδηγεί στην αυριανή κοινωνία. Όμως, δεν θα είναι η αυριανή κοινωνία μια κοινωνία υπέρ των λαϊκών συμφερόντων, όπως θέλει να δείξει από εκεί και πέρα σ’ όλη τη διάρκεια της ομιλίας του, για να υποστηρίξει ότι το ΠΑ.ΣΟ.Κ. θα έφερνε ένα διαφορετικό χωροταξικό. Μπορεί η προβολή κοινωνικών πολιτικών να φαινόταν περισσότερο, όμως τελικά η κατεύθυνση και το αποτέλεσμα θα ήταν το ίδιο. 
	Άκουσα τον κ. Σουφλιά που είπε ότι το σχέδιο του ΠΑ.ΣΟ.Κ. το οποίο ήταν μια βάση –όχι ακριβώς σχέδιο- αξιοποιήθηκε πλήρως από την Κυβέρνηση της Νέας Δημοκρατίας. Μάλιστα είπε ότι ήταν σε θετική κατεύθυνση. Το έλαβε υπ’όψιν. Βεβαίως, το έλαβε υπ’όψιν, διότι η κατεύθυνση είναι η ίδια. Για έναν που μιλάει για ανταγωνιστικότητα, επιχειρηματικότητα και «όλα για το κεφάλαιο» δεν μπορεί να υπάρξει διαφορετική κατεύθυνση στο χωροταξικό, όπως δεν υπήρξε και όταν δεν υπήρχε χωροταξικό, αλλά υπήρχαν ρυθμίσεις με νόμους, τροπολογίες, εξαιρέσεις και κίνητρα σε σχέση με το τι συνέβαινε μέχρι σήμερα. 
      Μ’ αυτήν την αποσπασματική ρύθμιση ή ανοχή του κράτους φθάσαμε να έχουμε πόλεις-μαμούθ από τσιμέντο. Αυτό δεν έχει σχέση με τα συμφέροντα και με την ιδιοκτησία πάνω στη γη; Τα πράγματα οδηγήθηκαν στην αντιπαροχή, στις πόλεις χωρίς πράσινο. Ο κόσμος που ερχόταν από το χωριό δεν μπορούσε ούτε αυθαίρετο διαμέρισμα να κάνει, για να βάλει ένα κεραμίδι πάνω από το κεφάλι του. Δεν ήταν πολιτικές των κομμάτων εξουσίας επί δεκαετίες; 
	Δεν έχουμε διασπορά και ρυθμίσεις, με ανοχή των βιομηχανιών και των βιοτεχνιών δίπλα σε δρόμους που είναι κεντρικοί άξονες, ενώ θα μπορούσαν να έχουν γίνει βιομηχανικές ζώνες εδώ και χρόνια ή να έχουν καθοριστεί βιοτεχνικά πάρκα; 
	Τα τουριστικά μεγαθήρια δεν υπάρχουν μόνο στην Ισπανία, όπως ειπώθηκε. Έχουμε σκόρπια και σε πολλά δικά μας νησιά και σε πολλές ακτές δικές μας. 
	Οι εμπρησμοί, που είναι η κύρια αιτία πυρκαγιών στις περιοχές όπου υπάρχει επιχειρηματικό ενδιαφέρον, υπάρχει, δηλαδή, συμφέρον να κτιστούν, οφείλονται σε πολιτικές σχέσεις. Αυτά είναι αποτελέσματα της λογικής της ελεύθερης αγοράς και της καπιταλιστικής ανάπτυξης. Μόνο που τώρα γίνεται ένα βήμα και λέμε «stop! Θα βάλουμε κανόνες.» Για να δούμε αυτούς τους κανόνες.
	Εγώ έκανα την προσπάθεια να διαβάσω το κείμενο. Ασχολήθηκα περισσότερο με το πρώτο κεφάλαιο, αλλά βέβαια και με τα επόμενα. Τι συμπέρασμα βγάζω;
	Πρώτον, είναι αυτό που είπα και πριν. Όλη η λογική σ’ όλους τους σκοπούς και τους στόχους είναι να ενισχυθεί η επιχειρηματικότητα και να επιτευχθεί η ανταγωνιστικότητα σ’ όλα τα επίπεδα. 
	Δεύτερον, στην επιχειρηματικότητα και στην ανταγωνιστικότητα θα υποτάσσεται και το περιβάλλον. Αυτό που ονομάζεται συγκριτικό πλεονέκτημα, οι φυσικοί και οι πολιτιστικοί πόροι, δηλαδή, τα αρχαία μας και το τοπίο μας θα υποτάσσονται στην επιχειρηματικότητα και στην ανταγωνιστικότητα. Αυτό εξάλλου φαίνεται και από την προσπάθεια αναθεώρησης του άρθρου 24 και με τις αεροφωτογραφίες και με το χωρισμό του ποια είναι τα δάση και ποιες οι δασικές εκτάσεις και με τα συνταγματικά δικαστήρια αντί για το Συμβούλιο της Επικρατείας. 
      Το ίδιο συνέβη και με την τροποποίηση που έγινε επί ΠΑ.ΣΟ.Κ.. Χειροτέρεψε η προστασία του περιβάλλοντος με τη ρύθμιση που ψήφισε το ΠΑ.ΣΟ.Κ. και η Νέα Δημοκρατία. Δηλαδή το περιβάλλον υποτάσσεται στην επιχειρηματικότητα και ανταγωνιστικότητα. 
	Ποια ανάπτυξη βλέπει το χωροταξικό νομοσχέδιο; Βλέπει βιομηχανική ανάπτυξη; Αδύνατον. Βλέπει αγροτική ανάπτυξη; Αναφέρεται μεν, αλλά πολύ περιορισμένα. Τι προοπτική βλέπει για την Ελλάδα; Βλέπει δύο πράγματα: τουρισμό και κόμβος. Κόμβος συγκοινωνιών, ενέργειας και επικοινωνιών. Αυτά είναι τα κυριότερα που φαίνονται από το σχετικό κεφάλαιο. Δηλαδή η Ελλάδα να είναι ένα διαμετακομιστικό κέντρο και ό,τι μπορεί να κερδίσει απ’ αυτήν την υπόθεση. Τώρα αν περνούν οι αγωγοί φυσικού αερίου ή οι άλλοι αγωγοί από τη χώρα μας, κυρίως υπηρεσίες θα είναι και κάποιες θέσεις εργασίας. Στην πραγματικότητα δεν θα σημαίνει ανάπτυξη. 
    Γι’ αυτό και λέει ότι η Ελλάδα θα είναι η πύλη της Ευρώπης, θα συμβάλλει στην ανάπτυξη του δρόμου που θα περνάει και θα οδηγεί στον Εύξεινο από τη μια πλευρά και στην Αδριατική από την άλλη. Γι’ αυτό αναφέρεται στην Αθήνα και λέει ότι θα είναι χώρος πρόσβασης και πύλη για τη Μέση Ανατολή, για τις αραβικές χώρες. Γι’ αυτό λέει ότι η Θεσσαλονίκη θα είναι μητρόπολη, πύλη, κέντρο για να πηγαίνουν στα Βαλκάνια. Δηλαδή στο πλαίσιο του επιχειρηματικού ενδιαφέροντος των ευρωπαϊκών κολοσσών, η Ελλάδα θα παίξει κι αυτή ένα ρόλο κόμβου, ένα ρόλο διαμετακομιστικό και στην ενέργεια και στις μεταφορές και στις επικοινωνίες. Αυτή είναι η φιλοδοξία του Χωροταξικού Σχεδίου. 
    Για τον τουρισμό τα είπαμε. Για τη βιομηχανία, λέτε θα πάρετε υπ’ όψιν σας την ισόρροπη και πολυκεντρική ανάπτυξη της χώρας. Τι σημαίνει αυτό; Ότι θα αναπτυχθεί η βιομηχανία στην Ήπειρο; Ότι θα μεταφερθούν βιομηχανίες από το κέντρο, από τις μεγάλες πόλεις προς αλλού; Ή επειδή θα κάνουμε κάποιες υποδομές αλλού θα πάνε και θα γίνουν καινούργια εργοστάσια; Δεν είναι έτσι τα πράγματα. Η αγορά δεν λειτουργεί έτσι. Εγώ ζω στη Λάρισα και επί χρόνια ακούω το δίπολο Λάρισας-Βόλου. Έχει γίνει βιομηχανική ζώνη στο Βόλο, υπάρχει από χρόνια και βιομηχανική ζώνη υπάρχει και στη Λάρισα. Αλλά επενδύσεις δεν γίνονται. Δεν τον συμφέρει τον άλλον να πάει να κάνει επενδύσεις. Και χωρίς να υπάρχουν ισόρροπες και πολυκεντρικές αναπτύξεις, υποδομές κ.λπ., ίσα-ίσα από φτωχές περιοχές, φτωχότερες από τη Θεσσαλία φεύγουν επιχειρήσεις και πάνε στα Σκόπια. Εκεί έχουν καλό χωροταξικό σχεδιασμό; Γιατί πάνε εκεί; Γιατί είναι φθηνότερα τα μεροκάματα, γιατί κερδίζουν. 
    Άρα, λοιπόν, αυτά που ακούμε ότι χάριν του χωροταξικού σχεδιασμού θα έχουμε ισόρροπη ανάπτυξη της Ελλάδας δεν ισχύουν. Δεν είναι έτσι τα πράγματα. Ο επιχειρηματίας θα πάει εκεί που τον συμφέρει. Αν τον συμφέρει η Αθήνα, θα έρθει στην Αθήνα. Θα μεγαλώσει ακόμα περισσότερο η Αθήνα ή η Θεσσαλονίκη ή ο Πειραιάς. 
    Τώρα λέτε για ανάπτυξη των εκμεταλλεύσεων, βοήθεια στην ύπαιθρο κ.λπ.. Όσοι είναι από αγροτικές περιοχές καταλαβαίνουν πολύ καλά, ταφόπλακα, όχι εντελώς, αλλά έχει ανοίξει ο δρόμος της πλήρους καταστροφής λόγω της Κοινής Αγροτικής Πολιτικής, λόγω των συμφωνιών στον Παγκόσμιο Οργανισμό Εμπορίου. Αυτή είναι η λογική. Δεν φταίει το χωροταξικό που καταστρέφεται η αγροτιά, ούτε εναλλακτικές λύσεις υπάρχουν για κανένα προϊόν. Τελείωσε ο καπνός, τελείωσαν τα τεύτλα, έρχεται η σειρά του βαμβακιού και μία σειρά άλλων προϊόντων, έρχεται η καταστροφή της μικρομεσαίας αγροτιάς. 
    Άρα, λοιπόν, είναι λόγοι προπαγανδιστικοί όλοι αυτοί που λέγονται για ισόρροπη ανάπτυξη, ότι θα βοηθήσουμε την ύπαιθρο, θα βελτιώσουμε την ποιότητα ζωής, όπως λέει το κείμενο, θα ενισχύσουμε τις κοινωνικές υποδομές. Μόνο τον κάθε κρατικό προϋπολογισμό της τελευταίας εικοσαετίας να κοιτάξουμε, θα δούμε τι χρήματα δίνονται για τις κοινωνικές υποδομές, πόσο ελάχιστα χρήματα δίνονται. Θα δούμε πού βρίσκονται τα ποσοστά για την παιδεία, για την υγεία, για κοινωνικές  υποδομές. 
    Λέει παρακάτω το κείμενο: «Πρόβλεψη για την αντιμετώπιση των φυσικών καταστροφών». Είμαστε σεισμογενής χώρα. Καλά κάναμε και το βάζουμε στο χωροταξικό σχεδιασμό, στην πράξη όμως δεν γίνεται τίποτε. Μόνο τα δημόσια κτήρια να δει κανείς που μαζεύεται κόσμος, όπως τα σχολεία, τα νοσοκομεία, τα  πάντα, σ’ όλη την Ελλάδα, πόσα έχουν ελεγχθεί από το σεισμό που έγινε πριν από μερικά χρόνια στην Αθήνα με εκείνες τις καταστροφές; Ελάχιστα έχουν ελεγχθεί. Σκεφθείτε, ούτε ελέγχθηκαν ούτε μέτρα πάρθηκαν, ενίσχυσης του σκελετού τους κ.λπ.. 
    Λέει ότι αποκαταστάθηκαν οι πυρόπληκτοι, αυτοί που έπαθαν ζημιά στην Πελοπόννησο. Δεκατέσσερις αιτήσεις υπάρχουν για να ξανακτισθεί σπίτι μετά από ένα χρόνο, παρ’ όλο που η πρόβλεψη είναι για περισσότερα χρήματα απ’ όσα δίνονται σε ανάλογες περιπτώσεις. Αλλά δεν φτάνουν αυτά τα χρήματα για να πας να ξαναφτιάξεις σπίτι, να ξαναφτιάξεις βιοτεχνία σ’ αυτές τις περιοχές.
    (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΈΛΣΑ ΠΑΠΑΔΗΜΗΤΡΙΟΥ)
      Δεν έχω χρόνο για να αναλύσω ότι πολλά απ’ αυτά τα οποία λέγονται έχουν προπαγανδιστικό χαρακτήρα. Στην πράξη θα κυριαρχήσει πάλι η λογική των μεγάλων οικονομικών συμφερόντων. Σ’ αυτό υποτάσσεται κι αυτός ο σχεδιασμός.
      Για να έχουμε άλλο σχεδιασμό, χρειάζεται άλλο μοντέλο ανάπτυξης. Εμείς υποστηρίζουμε ένα άλλο μοντέλο ανάπτυξης που τα βασικά και συγκεντρωμένα μέσα παραγωγής θα είναι στα χέρια του λαού, θα είναι κοινωνικά, η γη θα είναι κοινωνική ιδιοκτησία. Τότε μπορεί να γίνει ένα σωστό χωροταξικό, μια σωστή οργάνωση του χώρου.
      Στο βαθμό που αυτό δεν γίνεται, βεβαίως, σ’ όλα τα επίπεδα, είτε σε επίπεδο Υπουργείο αν θα γίνει σχεδιασμός χωροταξικός, τουριστικός, είτε σε επίπεδο πολεοδομικού σχεδιασμού πόλεων, τι θα γίνεται σε κάθε συγκεκριμένη πόλη, σε κάθε συγκεκριμένο νομό, θα έχουμε προτάσεις, θα έχουμε διεκδικήσεις. Θα παλεύουμε υπέρ των λαϊκών συμφερόντων. 
      Αλλά ανατροπή προς το καλύτερο, παρά το ότι θα μπουν κάποιοι κανόνες και ελπίζω κάποιοι να τηρηθούν, η γενική κατεύθυνση θα είναι σε βάρος των λαϊκών συμφερόντων και υπέρ της πλουτοκρατίας. Γι’ αυτό και δεν μπορούμε να υποστηρίξουμε αυτόν το χωροταξικό σχεδιασμό.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Σκυλλάκο.
     Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Βορίδης.
     ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, εγώ θα ξεκινήσω αναγνωρίζοντας πρώτον ότι είναι θετικό το ότι έρχεται ένα τέτοιο κείμενο στη Βουλή και είναι σημαντικό το να υπάρχει ένα τέτοιο κείμενο, ανεξαρτήτως των ατελειών του, των αντιρρήσεων που έχουμε εμείς και σε τελευταία ανάλυση, των επιφυλάξεων που διατηρούμε.
     Το δεύτερο που θα αναγνωρίσω είναι ότι σε τμήματα της κριτικής που ασκήθηκε στο πλαίσιο της επιτροπής, ο κύριος Υπουργός και η Κυβέρνηση πράγματι άκουσαν αυτά που ειπώθηκαν και σε ορισμένα σημεία βελτίωσαν το κείμενο αυτό. Δεν είναι μεγάλες διορθώσεις, αλλά πάντως είναι κάποιες διορθώσεις. 
     Έχοντας αναγνωρίσει αυτά τα δύο, επιτρέψτε μου να τοποθετηθώ πάνω στο τι θα έπρεπε να ρυθμίσει και τι τελικώς ρυθμίζει ή θα ήθελε να ρυθμίσει αυτό το κείμενο.
     Ακούστηκε μια κριτική την οποία εγώ δεν τη συμμερίζομαι, ότι το κείμενο αυτό είναι υπερβολικά γενικό, ότι υπ’ αυτήν την έννοια είναι δύσκολα να αντιλέξει κανείς εξαιτίας της γενικότητάς του. Από τη φύση του το κείμενο αυτό πρέπει να είναι  γενικό. Γενικό κείμενο, όμως, δεν σημαίνει ότι μπορεί και να λέγεται, οτιδήποτε και κυρίως ότι μπορεί να γίνεται μια παράθεση αρχών που μπορεί εν πολλοίς να είναι συγκρουόμενες. Τι θέλω να πω μ’ αυτό;
     Τα γενικά κείμενα δεν είναι υποχρεωτικό ότι θα λένε περίπου τα αυτονόητα ή περίπου τα δεδομένα για μια κοινωνία σε μία συγκεκριμένη ιστορική στιγμή. Αν συνταχθεί, δηλαδή, ένα κείμενο στο οποίο υποστηρίζουμε ότι είναι καλύτερα κάποιος να είναι υγιής από το να είναι άρρωστος, κάποιος είναι καλύτερα να είναι όμορφος από το να είναι άσχημος, κάποιος είναι καλύτερα να είναι ευτυχής από το να είναι δυστυχής, είναι προφανές ότι δεν έχουμε κάνει κάποια συγκεκριμένη και μεγάλη τομή με το κείμενο αυτό. 
     Σήμερα, λόγου χάρη και κατά τη γνώμη μου αυτό είναι που κάνει αυτό το κείμενο, υιοθετεί αυτό που είναι το απολύτως πλειοψηφικό και το απολύτως αυτονόητο μέσα στην κοινωνία μας: η αειφορία. Όλοι σήμερα πια είμαστε ευαίσθητοι απέναντι στο ζήτημα του περιβάλλοντος και καλά κάνουμε.
     Επομένως, σε ένα επίπεδο κατ’ αρχήν ρηματικό, στο να το πούμε ότι είμαστε υπέρ του περιβάλλοντος, με το να ειπωθεί αυτό, ναι μεν υπάρχει μια κατάφαση, αλλά νομίζω δεν λέει και κάτι σπουδαίο. Τα πράγματα αρχίζουν και γίνονται περίπλοκα ακριβώς σ’ ένα επίπεδο θεωρητικό και γενικό, στο επίπεδο που θέλει να κινηθεί αυτό το κείμενο, όταν ταυτόχρονα με το περιβάλλον ερχόμαστε και λέμε: βεβαίως είμαστε και υπέρ της αναπτύξεως, βεβαίως ερχόμαστε εδώ να κάνουμε αυτό το πάντρεμα της λεγόμενης αειφόρου αναπτύξεως, αλλά οι εντάσεις είναι όλες εκεί. Διότι σε τελευταία ανάλυση έχοντας πει αυτό, είπαμε κάτι σχετικά με το πώς πρόκειται να αναπτυχθεί ο τόπος μας; 
     Θα κάνουμε λατομεία ή δεν θα κάνουμε;
      Θα ανεχθούμε ρύπανση και σε ποιο βαθμό; Θα ανεχθούμε τη ρύπανση του υδροφόρου ορίζοντα και σε ποιο βαθμό; Σε ποια έκταση θα πάρουμε μέτρα και σε ποια έκταση θα αποδεχθούμε -γιατί αυτά πρέπει να τα λέμε, -διότι εγώ δεν είμαι εκείνης της οικολογίας που δεν θέλει να αναγνωρίσει το πραγματικό κόστος για τις κοινωνίες διότι η αλήθεια είναι ότι το περιβάλλον κοστίζει. Έτσι θα πρέπει να απαντηθούν μ’ ένα συγκεκριμένο και σαφή τρόπο συγκεκριμένα και σαφή ερωτήματα. Μπορούμε να μιλάμε για ένα συγκεκριμένο αναπτυξιακό πρότυπο; Αν απλώς παραθέτουμε συγκρουόμενες έννοιες, τότε δεν έχει κανείς τοποθετηθεί. Μ’ αυτό το κείμενο ισχυρίζεται η Κυβέρνηση, παραδείγματος χάρη, ότι ο καθένας ξέρει τι πρέπει να κάνει. Εγώ ισχυρίζομαι ότι μ’ αυτό το κείμενο κανείς δεν ξέρει τι πρέπει να κάνει, διότι στην πραγματικότητα δεν γίνονται επιλογές, αλλά  –θα μου επιτρέψετε να πω- αστικές παραθέσεις. Αναπαράγονται αστικοί μύθοι της εποχής μας για το πόσο όλοι πρέπει να είμαστε ευαίσθητοι, πόσο πρέπει να ασχολούμαστε με το περιβάλλον, πόσο πρέπει να νοιαζόμαστε για την ανάπτυξη και ότι όλα αυτά μπορούν κάπως να παντρευτούν. Ναι, ενδεχομένως μπορούν να παντρευτούν, αλλά το μείζον εδώ είναι το ποιες συγκεκριμένες επιλογές θα κάνει ο καθείς μας σε κάθε συγκεκριμένη στιγμή. Και αυτή είναι  η πραγματική δυσκολία. Όταν παραδείγματος χάρη –να πω κάτι και να το μεταφέρουμε γιατί έχει και μία μεγάλη σημασία να βλέπουμε και στο θεωρητικό επίπεδο ποιες είναι οι προσλαμβάνουσες, αλλά και πώς αυτές υλοποιούνται- διαβάζω για την Αθήνα ότι πρόκειται να υπάρξει ανάσχεση της ανάπτυξης πόλης ακριβώς με την εφαρμογή της αρχής της συμπαγούς πόλης, αυτό άραγε σημαίνει ότι δεν πρόκειται να υπάρξουν εντάξεις σε όλες εκείνες τις περιοχές που σήμερα έχουν αναπτυχθεί  στην περιφέρεια της Αττικής και ότι πρόκειται οι εντάξεις αυτές να σταματήσουν; Η συμπαγής πόλη είναι αυτή που είναι σήμερα στα όρια, παραδείγματος χάρη, της Β’ Αθηνών και δεν πρόκειται να υπάρξει κάτι διαφορετικό ή θα συνεχίσουν να υπάρχουν εντάξεις; Εγώ απ’ αυτό το σχέδιο δεν παίρνω απάντηση σ’ αυτό. 
      Όταν συζητάμε, παραδείγματος  χάρη, για τις εξορυκτικές δραστηριότητες,  μέσα στο κείμενο λέμε ότι θέλουμε να αναπτύξουμε την περιφέρεια της Αττικής στα παράλιά της σαν ένα παραθεριστικό πόλο που θα υποστηρίζει τις ανάγκες της πρωτεύουσας. Ερωτώ λοιπόν: θα υπάρχουν εξορυκτικές δραστηριότητες στην περιφέρεια Αττικής, ναι ή όχι; Να πω και κάτι, συμπληρώνοντας αμέσως το ερώτημα: ίσως δεν έχει και σημασία τι απάντηση θα δώσει η Κυβέρνηση σ’ αυτό το ερώτημα, με την έννοια ότι οι εξορυκτικές δραστηριότητες στην Αττική συνεχίζουν χωρίς άδεια, αδιαφορώντας πλήρως για το τι λέει η Κυβέρνηση και για το τι λέει η διοίκηση. Αυτή, λοιπόν, είναι η πραγματικότητα σήμερα, την οποία αντιμετωπίζουμε σε επίπεδο περιβάλλοντος. 
      Όταν μιλάμε για την προστασία του υδροφόρου ορίζοντα και από το Σεπτέμβριο του 2007 έχουν διαπιστωθεί  συγκεκριμένες μολύνσεις στην Αττική, στον Ασωπό Ποταμό και ακόμα χθες  μας ειδοποίησαν ότι υπάρχουν  νέες μετρήσεις που εμφανίζουν περαιτέρω μολύνσεις του υδροφόρου ορίζοντα, οι οποίες έχουν μεταφερθεί από τον Ωρωπό στην περιοχή του Καπανδριτίου, μπορεί κανείς να εξαγγέλλει εδώ ότι επιθυμεί να προστατεύει τον υδροφόρο ορίζοντα; Θα υπήρχε, άραγε, σ’ αυτήν την Αίθουσα ένα αντεπιχείρημα, κάποιος να σηκωθεί και να πει «όχι, εγώ δεν θέλω να προστατεύουμε τον υδροφόρο ορίζοντα, θέλω να μολύνονται τα ποτάμια, θέλω να μολύνεται ο υδροφόρος ορίζοντας»; Υπάρχει κάτι τέτοιο; Όχι. Άρα, λέγοντας ότι επιθυμούμε σ’ ένα επίπεδο ρηματικό, σ’ ένα επίπεδο διακοινώσεως ότι επιθυμούμε την προστασία του υδροφόρου ορίζοντα, λέμε κάτι σημαντικό ή λέμε κάτι απολύτως κοινότοπο;  Έχει πολύ μεγάλη σημασία, λοιπόν, το ποιες είναι οι συγκεκριμένες δεσμεύσεις, οι οποίες αναλαμβάνονται και κυρίως ποιες είναι οι συγκεκριμένες δεσμεύσεις, σε σχέση και με τη βιωμένη πρακτική και εμπειρία την οποία έχουμε για το πώς έχουν λειτουργήσει αυτές οι δεσμεύσεις. Πάρτε για παράδειγμα αυτό  που είναι μία ενδιαφέρουσα συζήτηση. Λέει το κείμενο: «το ζήτημα του πολιτισμού βασικός μοχλός  ανάπτυξης, σημαντικός πόλος, σημαντικό κεφάλαιο για την Ελλάδα. Εξαιρετικά. Πρακτικά πώς λειτουργεί αυτό; Και δεν εννοώ εδώ, μην παρεξηγηθώ, ότι θα πρέπει να λάβει θέση το γενικό χωροταξικό για κάθε περιοχή τι θα γίνει με το κάθε ιερό, με τον κάθε ναό, με την κάθε εκκλησιά, με το κάθε βυζαντινό μνημείο. Δεν είναι αυτή η θέση μου και το λέω από την αρχή.
      Λέω όμως, παραδείγματος χάρη, ότι γίνεται μία μεγάλη συζήτηση –για να σας πω σ’ ένα επίπεδο θεωρητικό- και διαβάζω το κείμενο: «Για ένα απροσδιόριστο χρονικό διάστημα η χώρα θα συνεχίσει να είναι χώρα υποδοχής και εγκατάστασης μεταναστών, γεγονός που αποτελεί πρόκληση για την επίτευξη του στόχου της κοινωνικής συνοχής. Να τονίσω εδώ ότι εμένα η έννοια του απροσδιορίστου χρονικού διαστήματος εδώ με ανησυχεί ιδιαιτέρως, ενδεχομένως όμως είναι μία πρόβλεψη που κάνει το κείμενο, δυσοίωνη βεβαίως. 
      Από τη μία μεριά, λοιπόν, έχουμε την ανάγκη ενίσχυσης του πολιτισμού. Και παρακάτω λέει: «Η νέα σύνθεση του πολιτισμού και της απασχόλησης αλλά και το νέο πολυπολιτισμικό πρότυπο συμβάλλουν στην ανάπτυξη της χώρας». Δηλαδή, είναι πρόκληση και επομένως δημιουργεί ένταση για την κοινωνική συνοχή η αλόγιστη μετανάστευση; «Ναι» λέει στην πρώτη παράγραφο το κείμενο. 
      Στην αμέσως παρακάτω λέει: «Ο πολυπολιτισμός όμως αποτελεί έναν μοχλό για την ανάπτυξη της χώρας».
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος                   της Βουλής κ. ΓΕΩΡΓΙΟΣ ΣΟΥΡΛΑΣ) 
      Έτσι όμως δεν γίνονται τοποθετήσεις, διότι πώς τελικώς θα τοποθετηθεί κάποιος σ’ αυτό το μεγάλο δίλλημα; Θα τοποθετηθεί υπερασπιζόμενος και αναδεικνύοντας αυτό που είναι ο ελληνικός πολιτισμός ως ένα προϊόν το οποίο σε τελευταία ανάλυση θα έλθει να καταναλώσει ο τουρίστας, ο  ξένος ή ακόμα και ο εραστής της τέχνης. Είναι ένα τέτοιο προϊόν αυτό που έχουμε, ή εδώ γινόμαστε μία πολυπολιτισμική χώρα, ένα Λονδίνο, ένα Παρίσι, ένα Βερολίνο; Επομένως, αυτό είναι το πρότυπο ανάπτυξης που μας ενδιαφέρει. Τι από τα δύο; 
      Εδώ είναι μία κεντρική επιλογή για το πού θα πάμε σε επίπεδο πολιτισμού. Δεν μπορεί κανείς να επιλέγει και τα δύο, διότι το ένα είναι διαφορετικό από το άλλο.
       Άρα, βασική μου επιχειρηματολογία και βασική μου θέση εδώ είναι, ότι τέτοιου είδους συζεύξεις –ας το πω- τέτοιου τύπου δίπολα, από τη μία μεριά η αειφορία, από την άλλη η ανάπτυξη, από τη μία μεριά ο πολιτισμός αλλά κι από την άλλη ο πολυπολιτισμός, είναι εκείνα που τελικώς κάνουν αυτό το κείμενο όχι απλώς μία γενικόλογη τοποθέτηση, αλλά μία αντιφατική τοποθέτηση ως προς το πού θέλει να πάνε τα πράγματα. 
      Να πω και κάτι ακόμα. Υπάρχουν επίσης ορισμένες πραγματικότητες τις οποίες δεν λαμβάνετε εδώ υπόψη. Και κυρίως τι; Το πώς θα εξελιχθεί ο κόσμος από εδώ και πέρα. Δεν βρισκόμαστε πια στη γεωργική εποχή, δεν βρισκόμαστε κατά την άποψή μου στην Ελλάδα ούτε καν στη βιομηχανική εποχή. Μπορεί κανείς να ήθελε να οραματιστεί την ύπαρξη μεγάλων πόλεων, μεγάλων συγκεντρώσεων, ενός προλεταριάτου το οποίο θα δουλεύει σαν βιομηχανία. Αυτά τα πράγματα ξεπερνιούνται. Η δημιουργία ακόμα αστικών χώρων, όπου θα ζήσει αυτό το συγκεκριμένο προλεταριάτο κι αυτά έχουν ξεπεραστεί και δημιουργείται μία νέα πραγματικότητα κι αυτή η νέα πραγματικότητα είναι ο ηλεκτρονικός χώρος. 
      Σήμερα οι νέοι άνθρωποι, είτε το καταλαβαίνουμε είτε δεν το καταλαβαίνουμε, ζουν όλο και περισσότερο στον ηλεκτρονικό χώρο, γιατί εκεί δίνουν τις συναντήσεις τους, εκεί μιλάνε, εκεί αναφέρονται, εκεί παίζουν, εκεί διασκεδάζουν, εκεί μελετούν, εκεί γράφουν, εκεί διαβάζουν, μέσα στο διαδίκτυο και αυτό είναι κάτι που θα γίνεται όλο και περισσότερο. Αυτό είναι προφανές ότι δημιουργεί και τροποποιεί μ’ ένα δομικό τρόπο τις σχέσεις τις κοινωνικές. Όλο και περισσότερο υπάρχει ένα αίτημα ποιότητας. Γιατί; Γιατί ακριβώς περιορίζεται η σχέση με τον εξωτερικό χώρο. Αυτή η αναφορά στον ηλεκτρονικό χώρο μειώνει τη σχέση με τον εξωτερικό χώρο αυξάνοντας όμως αυτήν την επαφή στο επίπεδο της ποιότητας. 
      Τι έχουμε να πούμε γι’ αυτό; Τι έχουμε να πούμε για μία κοινωνία πολιτών που συμμετέχει όλο και περισσότερο στον ηλεκτρονικό χώρο, αλλά και αξιώνει αυξήσεις των ποιοτήτων των αστικών; Τι έχουμε να τους απαντήσουμε λόγου χάρη για την αστική αθλιότητα της Αθήνας; Τι πρόταση κάνουμε για τη βελτίωση αυτής της καταστάσεως; Τι πρόταση κάνουμε για τη βελτίωση του δημόσιου χώρου, ώστε να μπορεί να χρησιμοποιείται απ’ αυτούς τους ανθρώπους που έχουν αυτές τις απαιτήσεις; Ή το εγκαταλείπουμε αυτό σε αυτό που είναι το πολυπολιτισμικό πρότυπο, ώστε αυτές οι προκλήσεις σε τελευταία ανάλυση να μη φθάνουν σε καμμία απάντηση. 
      Να πω μία ακόμα αντίφαση η οποία υφίσταται.
      Συζητάμε για την Αθήνα ως μητροπολιτικό κέντρο και συζητάμε για την Αττική ευρύτερα ως ένα χώρο ο οποίος θα αναπτύσσεται κυρίως γύρω απ’ αυτό το μητροπολιτικό κέντρο, όπου όμως θα είναι χώρος –έτσι το λέει μέσα- υψηλής αισθητικής, υψηλών αισθητικών προδιαγραφών. 
	Λέω τώρα: Δεν θα μπορούσα εγώ να διαφωνήσω σ’ αυτό. Θα συμφωνήσω απόλυτα. Πόσο συμβατό είναι με την πραγματικότητα που ζούμε; Πόσο συμβατό είναι, όχι μόνο με την εμπειρική πραγματικότητα, αλλά με την πραγματικότητα της διοικήσεως όταν παραδείγματος χάρη στο Θριάσιο Πεδίο ο προγραμματισμός είναι ότι επιτείνονται τα βιομηχανικά χαρακτηριστικά, που ήδη έχει; Όχι μόνο δεν υπάρχει ανάσχεση της βιομηχανικής επεκτάσεως στο Θριάσιο Πεδίο, αλλά ίσα-ίσα γίνεται κάτι περισσότερο, αυξάνονται οι παρεμβάσεις της Χαλυβουργικής, φτιάχνονται νέες εγκαταστάσεις, συζητάμε για εμπορευματικό κέντρο, λέει το κείμενο για την αξιοποίηση του λιμανιού της Ελευσίνας. Αυτά, λόγου χάρη, είναι συμβατά με μία Αττική υψηλών αισθητικών προδιαγραφών; 
	Όταν, λοιπόν, από τη μια πηγαίνουμε σ’ αυτήν την κατεύθυνση ή από την άλλη στο επίπεδο της ανατολικής Αττικής, είναι προφανές ότι έχουμε, αφενός το «όργιο» της αυθαιρέτου δομήσεως, αφετέρου την πεισματική άρνηση –εξαιτίας, σε μεγάλο βαθμό, της θέσεως της Αριστεράς- να μπούμε σ’ έναν εξορθολογισμό αυτής της δομήσεως, να μπούμε σε μία κατάσταση όπου αναγνωρίζουμε τις πραγματικότητες. 
      Ορισμένες από τις παρεμβάσεις που άκουσα χθες ήταν απόλυτα σωστές. Συζητάμε για τις αεροφωτογραφίες του ’40. Δηλαδή, τι ακριβώς πρόκειται να γίνει με τις αεροφωτογραφίες του ’40; Θα γκρεμίσουμε το Πέραμα; Θα γκρεμίσουμε τη Σαλαμίνα; Θα γκρεμίσουμε την Αρτέμιδα; Θα τα κάνουμε αυτά; Θέλει κανείς σ’ αυτήν την Αίθουσα αυτό το πράγμα; Το υποστηρίζει κανείς αυτό; Αν δεν το υποστηρίζουμε αυτό, τότε, σε τελευταία ανάλυση, η πλευρά εκείνη λέει το εξής: ότι στους χάρτες θα έχουμε δάσος, όμως στην πραγματικότητα θα έχουμε πόλεις, γιατί πόλεις είναι αυτές. Αυτό είναι, λοιπόν, εκείνο που θέλουμε ή θέλουμε πραγματικά να δημιουργηθούν οι συνθήκες μιας διαφορετικής ανάπτυξης;
 	Επομένως, εκείνο το οποίο λέμε –και κλείνω μ’ αυτό- είναι ότι με παράθεση θετικών λέξεων δεν λύνεται το ζήτημα. Το μεγάλο πρόβλημα, το οξύ ζήτημα, οι μεγάλες τομές γίνονται, όταν γίνονται αυτές οι επιλογές, όταν κάποιος διαλέγει κάτι απ’ όλα. Αυτές τις τολμηρές και θαρραλέες επιλογές που χρειάζεται ο τόπος δεν τις κάνει αυτό το σχέδιο και γι’ αυτό θα το καταψηφίσουμε.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βορίδη.
	Το λόγο έχει ο συνάδελφος κ. Σκουλάκης.
	ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, αυτές τις δύο μέρες συζητάμε ένα πάρα πολύ σοβαρό θέμα, τον καταστατικό χάρτη της ανάπτυξης της χώρας, του περιβάλλοντος, της χωροταξίας. Είναι σημαντικό το ότι, εν πάση περιπτώσει, θα κυρωθεί αυτό το σχέδιο. Ίσως χάθηκε μία ευκαιρία. Θα ήταν σημαντικότερο αν αυτό το σχέδιο ερχόταν στη Βουλή υπό μορφή σχεδίου νόμου. Αυτό το θέμα το ανέπτυξε χθες ο κ. Βενιζέλος αλλά δεν έπεισε την Κυβέρνηση, δεν έπεισε το Προεδρείο της Βουλής. Κι έτσι επί δύο μέρες εδώ συζητάμε, εβδομήντα περίπου συνάδελφοι θα πάρουμε το λόγο κι αυτά τα οποία θα πούμε θα γραφτούν στα Πρακτικά, αλλά δεν θα έχουν κανένα, μα κανένα, νόημα. 
      Αγαπητοί συνάδελφοι, χαίρομαι που με την εμπειρία σας και τις νομικές σας γνώσεις το επιβεβαιώνετε. Τουλάχιστον, θα ήταν καλύτερα τα πράγματα –κι εδώ θα στενοχωρήσω τον φίλο μου τον κύριο Υπουργό- αν, αφού ήλθε όπως ήλθε το Χωροταξικό, τουλάχιστον είχε προηγηθεί διάλογος. Εδώ θα διαφωνήσω. Δεν έγινε διάλογος. Δεν υπήρξαν ανταλλαγές απόψεων. Δεν μας ακούσατε, κύριε Υπουργέ, όχι εμάς τους Χανιώτες, που είπε ο κ. Νικηφοράκης…
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μα, δεν μιλήσατε.
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό! Εγώ ξέρω ότι ο έμπειρος κ. Σουφλιάς μπορούσε να κάνει το εξής, γιατί γνωρίζω ότι είστε από αυτούς που πιστεύουν πως δεν τα ξέρουν όλα, ότι η δεύτερη σκέψη είναι σώφρων πράξη. Βρήκατε δώδεκα περιφερειακά αναπτυξιακά σχέδια, που είχαν αποφασιστεί ομόφωνα. Βρήκατε ένα Εθνικό Σχέδιο Δράσης το 2004. Τα πήρατε αυτά; Δεν έπρεπε να κάνετε μία σύσκεψη ανά περιφέρεια, να πάρετε το σχέδιο αυτό, να το μελετήσετε, να ακούσετε τις απόψεις; Δεν ήσασταν υποχρεωμένος να δεχθείτε αυτά που θα ακούγατε. Εμάς, πράγματι μας ακούσατε, όπως είπε και ο κ. Νικηφοράκης και κάποια πράγματα, ελάχιστα, έγιναν δεκτά. 
      Δεν μπορούσατε να το κάνετε αυτό; Δεν είχατε, πώς να το πω, την οξυδέρκεια; Εγώ πιστεύω ότι έχετε κάνει λάθος και το βλέπετε τώρα. Να επωφεληθείτε τώρα από τη νέα οικολογική συνείδηση των Ελλήνων. Υπάρχει ευαισθησία τούτη την ώρα, τουλάχιστον στα λόγια, και έπρεπε να το αξιοποιήσετε αυτό για να κάνετε μία πραγματική μεταρρυθμιστική τομή στον τρόπο οργάνωσης του εθνικού χώρου και να διαμορφώσετε συνθήκες και προϋποθέσεις για μία πιο καλή ατομική ζωή των Ελλήνων.
      Δεν μπήκατε στο κόπο, όπως είπα προηγουμένως, να αξιοποιήσετε αυτά τα οποία βρήκατε και τα αγνοήσατε όλα, όπως ουσιαστικά αγνοήσατε και την ύπαρξη του Εθνικού Συμβουλίου Χωροταξίας, των αντιπροσωπευτικών επιστημονικών και περιβαλλοντικών οργανώσεων, που ζήτησαν να αποσυρθεί το πόρισμά σας ως απαράδεκτο. Είναι τυχαίο ότι όλα τα Επιμελητήρια πήραν αρνητική στάση; Είναι τυχαία όλα αυτά που γίνονται από όλες τις περιβαλλοντικές οργανώσεις; 
      Να σας πω και κάτι άλλο, κύριε Υπουργέ; Εμένα με εντυπωσίασε η συνέντευξη του κ. Δήμα στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ». Δεν θέλω να «ρίξω λάδι στη φωτιά», -εάν υπάρχει φωτιά –θέμα δικό σας είναι. Θέλω να σας το διαβάσω και να μου πείτε, ως απλός Έλλην πολίτης, εάν διαβάζοντας αυτό το κείμενο πρέπει να προβληματιστώ. 
      Ρωτάει ο δημοσιογράφος: «Ποια είναι η γνώμη σας για το νέο Χωροταξικό Σχέδιο;». Απάντηση: «Έχουμε ήδη στείλει διερευνητική επιστολή στις Ελληνικές Αρχές και περιμένουμε να μελετήσουμε τις απαντήσεις τους. Οι αρχές της κοινοτικής νομοθεσίας πρέπει να εφαρμοστούν, όπως για παράδειγμα η εκπόνηση στρατηγικής περιβαλλοντικής εκτίμησης, όταν και όπως προβλέπεται, η δημόσια διαβούλευση, η καταγραφή των ευαίσθητων οικοσυστημάτων και των προστατευόμενων περιοχών, η πρόβλεψη εναλλακτικών προτάσεων ή μέτρων αντιστάθμισης.
      Και επιπλέον, ιδιαίτερη προσοχή απαιτείται για τα ειδικότερα Χωροταξικά Σχέδια και τα επιμέρους έργα που περιλαμβάνονται σε αυτά. Στόχος πρέπει να είναι να προληφθούν εγκαίρως πιθανές μη αναστρέψιμες αρνητικές επεμβάσεις στο περιβάλλον».
      Εδώ λέει ο κ. Δήμας ότι αναμένει από τις Ελληνικές Αρχές, κύριε Υπουργέ, τις απαντήσεις, για να τις μελετήσουν. Το καταθέτω και στα Πρακτικά.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΑΝΑΓΙΩΤΗΣ ΑΔΡΑΚΤΑΣ: Μα, το είπε ο κύριος Υπουργός.
      ΕΜΜΑΝΟΥΗΛ ΣΚΟΥΛΑΚΗΣ: Κύριε συνάδελφε, δεν σας διέκοψα. Είπε ο κύριος Υπουργός ότι έχει απαντήσει, αλλά την Κυριακή ο Επίτροπος λέει ότι δεν έχει πάρει απάντηση. Δεν το βλέπετε ότι υπάρχει διαφορετική προσέγγιση;
      ΠΑΝΑΓΙΩΤΗΣ ΑΔΡΑΚΤΑΣ: Για άλλο πράγμα λέει.
      ΕΜΜΑΝΟΥΗΛ ΣΚΟΥΛΑΚΗΣ: Όχι, δεν είπαμε για άλλο πράγμα.
      Επίσης, εμένα με εντυπωσίασε το κοινό κείμενο των τριών συναδέλφων Βουλευτών, του κ. Κουβέλη, του κ. Τατούλη και του κ. Παπαγιαννάκη, που δεν απορρίπτουν τη δουλειά που έχετε κάνει. Δεν αρνούνται ότι έχετε δουλέψει, αλλά σας λένε «Σας καλούμε να θέσετε το αναθεωρημένο σχέδιο σε νέα ανοιχτή, ουσιαστική και δημόσια διαβούλευση, ώστε να έρθει στη Βουλή, έχοντας πραγματικά εξασφαλίσει την κοινωνική συναίνεση, που θα επιτρέψει την εφαρμογή του στην πράξη. 
      Θα το καταθέσω κι αυτό στα Πρακτικά. 
      Τι έγινε τώρα, κύριε Υπουργέ; Εσείς φέρατε στην Επιτροπή το σχέδιο. Έγιναν, όσες συνεδριάσεις έγιναν, κατατέθηκαν απόψεις. Ο εισηγητής μας έχει ένα σημείωμα, το οποίο νομίζω ότι ανακοίνωσε και λέει ότι κάποια πράγματα τα κάνατε δεκτά, αλλά δεν είναι τα ουσιώδη. Είναι ελάχιστα και δεν αλλάζουν το νόημα του όλου σχεδίου.
      Έρχομαι τώρα στο επίμαχο θέμα, γιατί προέκυψε θέμα και πρέπει να το ξεκαθαρίσουμε. Κύριε Υπουργέ, εμείς σαν Περιφερειακό Συμβούλιο Κρήτης, με ευθύνη των δύο Επιμελητηρίων της Κρήτης, σας στείλαμε ένα υπόμνημα, το οποίο ήταν ομόφωνο από τους τέσσερις νομούς της Κρήτης, Χανιά, Ρέθυμνο, Ηράκλειο, Λασίθι, τέσσερις Τ.Ε.Δ.Κ.. Όλοι οι Βουλευτές το πήρατε αυτό το υπόμνημα.
      Βάζαμε κάποια πράγματα συνολικά για την Κρήτη. Σαν άτυπο όργανο του νομού επιδιώξαμε κάποια πράγματα. Και το ξεκαθαρίζω αυτό, το έχουμε καθιερώσει χρόνια στα Χανιά, οι Βουλευτές του νομού, ο νομάρχης, ΤΕΔΚ και ο εκάστοτε επικεφαλής κάποιου οργανισμού για το θέμα.
      Σας είδαμε, βάλαμε κάποια θέματα και άκουσα τον κ. Νικηφοράκη και επέχαιρε. Και το καταλαβαίνω ότι θέλει να δείξει πως κάτι έγινε. Έγιναν κάποια πράγματα. Όμως, κύριε Υπουργέ, ήταν τόσο κακογραμμένα αυτά τα οποία διορθώσατε...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μου φέρνει δηλαδή επιχείρημα ότι το Καστέλι θα είναι η άκρη του βόρειου οδικού άξονα; Δηλαδή, έπρεπε να ξεσηκωθεί ολόκληρος νομός, να φτάσει στην Αθήνα, κύριε Υπουργέ, να σας πείσουμε να αλλάξετε την άκρη του Β.Ο.Α.Κ., που είναι όντως το Καστέλι, αλλά οι υπηρεσίες σας από λάθος είχαν γράψει Κολιμπάρι;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μα, εσείς το επιδιώξατε αυτό.
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, μισό λεπτό να πω κι άλλα. Μας παρουσιάσατε ότι μας κάνατε χάρη, επειδή το Καστέλι είναι πύλη εισόδου της δυτικής Κρήτης; Αφού είναι, που είναι, δεν το είχαν γράψει οι υπηρεσίες σας; Και το διορθώσατε.
      Όσον αφορά τα δύο μεγάλα θέματα, του λιμανιού της Σούδας και του αεροδρομίου, θέλω να σας πω κάτι: έγινε μια βελτίωση φραστική. Στον χάρτη δεν πέρασε η βελτίωση. Του αεροδρομίου δεν πέρασε. Το είπα και στον Υφυπουργό, επιμένω, κύριε Υπουργέ. Έβαλα τους τεχνικούς του νομού. Εγώ δεν μιλάω – επειδή είμαι γιατρός – για τεχνικά θέματα…
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, τελειώστε.
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, σας παρακαλώ πολύ. Θα μου επιτρέψτε, γιατί είναι μείζον το θέμα.
      Εκτός αν υπάρχουν άλλοι λόγοι που δεν πρέπει να αναπτυχθεί το αεροδρόμιο στη Σούδα και δεν πρέπει να αναπτυχθεί το λιμάνι της Σούδας και να είναι λελογισμένη η ανάπτυξη, γιατί κάποιοι άλλοι φροντίζουν να το χρησιμοποιούν σε δύσκολες καταστάσεις. Και ξέρετε τι εννοώ. Αν αυτοί είναι οι λόγοι, τότε «πάσο, με καλό χαρτί»!
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Εδώ το Τεχνικό Επιμελητήριο λέει κάποια πράγματα. Και ο Νομάρχης το λέει. Θα σας καταθέσω την επιστολή του Νομάρχη. Τι λέει ο Νομάρχης;
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, παρακαλώ.
      ΕΜΜΑΝΟΥΗΛ ΣΚΟΥΛΑΚΗΣ: Παρά ταύτα, σας επισημαίνω ότι και το θέμα του αεροδρομίου και το θέμα του λιμανιού της Σούδας είναι θέματα μεγάλα, θέλουν μεγάλη προσοχή και εν πάση περιπτώσει εμείς θα συνεχίσουμε να τα παλεύουμε, καίτοι μιλάμε χωρίς να έχει κανένα νόημα σήμερα εδώ μέσα.
      Ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, ευχαριστούμε πολύ.
      Κύριε Υπουργέ, θα μιλήσετε τώρα ή θα κάνετε μια παρέμβαση;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μια παρέμβαση θα κάνω.
      Ο κύριος συνάδελφος φαίνεται ότι έλειπε χθες, αλλά επειδή με τόση έμφαση το ετόνισε και επειδή θα υπάρχουν και άλλοι συνάδελφοι που δεν άκουσαν αυτά που είπα χθες για ένα πραγματικά σοβαρό θέμα, θέλω να πω για τη συνέντευξη του Επιτρόπου σε μια εφημερίδα, η οποία μάλιστα τόσο πολύ σας εντυπωσίασε.
      Θα καταθέσω στη Βουλή το έγγραφο, το οποίο μας έστειλε ο κ. Καρλ, ο Γενικός Διευθυντής Περιβάλλοντος για το θέμα αυτό, αν δηλαδή χρειάζεται Σ.Π.Ε., δηλαδή στρατηγική περιβαλλοντική εκτίμηση για το χωροταξικό σχέδιο. Και μας ζήτησε να τον ενημερώσουμε τι λογής είναι αυτό το χωροταξικό σχέδιο και ποια είναι η άποψή μας, αν χρειάζεται ή αν νομίζουμε ότι δεν χρειάζεται και για ποιο λόγο. 
      Αποστείλαμε, λοιπόν, το έγγραφο και τις διευκρινίσεις και τις απόψεις μας στις 2 Μαΐου. Κι έφερα, επίσης, να καταθέσω στη Βουλή την απάντηση που έδωσε ο κ. Carl, δηλαδή η Γενική Διεύθυνση Περιβάλλοντος, στους τέσσερις Ευρωβουλευτές, τον κ. Παπαδημούλη, την κ. Τζαμπάζη, τον κ. Λαμπρινίδη και τον κ. Αρναουτάκη, όπου τους λέει σαφώς ότι το προτεινόμενο Εθνικό Χωροταξικό Σχέδιο, που είναι απαιτούμενο από την εθνική νομοθεσία κ.λπ., είναι ένα τέτοιο Εθνικό Χωροταξικό Σχέδιο που δεν εμπίπτει στο σκοπό της Οδηγίας 2001/42. Για τον ίδιο λόγο δεν αποτελεί ένα σχέδιο σύμφωνα με την Οδηγία 92/43, δηλαδή λέει ότι δεν χρειάζεται στρατηγική περιβαλλοντική εκτίμηση. 
      Εάν ο κύριος Επίτροπος δεν ήταν ενήμερος αυτών των απαντήσεων, δεν φταίμε εμείς. Πιθανότατα ο άνθρωπος να είχε δώσει τη συνέντευξη, προτού δοθεί αυτή η απάντηση. Πιθανότατα να την έδωσε και μετά και να μην ήταν ενήμερος. Αυτό είναι δικό του θέμα. Πάντως, η ουσία είναι αυτή κι εγώ καταθέτω τα σχετικά τρία έγγραφα, για να μη δημιουργούνται εσφαλμένες εντυπώσεις.
      (Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Γεώργιος Σουφλιάς καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να μπουν οι σελίδες 169-172)
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όσο για το άλλο, κύριε συνάδελφε, περί διαβουλεύσεως, το είπα και χθες. Δέκα μήνες γινόταν διαβούλευση με την κοινωνία και δεν υπήρχε συμμετοχή του κόμματός σας. Σήμερα, λοιπόν, αφού ήρθε το θέμα στη Βουλή, πράγματι συμμετέχετε στη συζήτηση, κάνετε προτάσεις, αλλά δεν μπορείτε και δεν νομιμοποιείσθε να λέτε ότι δεν έγινε διαβούλευση. Και δεν νομιμοποιείσθε, πολύ περισσότερο, να λέτε ότι χρειάζεται απόσυρση του νομοσχεδίου, γιατί δεν έγινε διαβούλευση. Έγινε εκτεταμένη και ουσιαστική διαβούλευση. Πήραμε πάρα πολλές προτάσεις από πολλούς πολίτες και φορείς. Με ανοιχτό μυαλό και  ανοιχτή διάθεση, όπως διαπιστώσατε κι εσείς, τις αντιμετωπίσαμε, τις αξιολογήσαμε και πολλές από αυτές τις περιλάβαμε στο κείμενο που υπάρχει.
      Σε ό,τι αφορά τα Χανιά, ήρθατε κι εσείς, εάν δεν κάνω λάθος, στην Επιτροπή. Μάλιστα, μου έκανε πολύ καλή εντύπωση που όλοι μαζευτήκατε, για να συζητήσουμε το θέμα και νομίζω ότι φύγατε πολύ ικανοποιημένοι. Σήμερα σας είδα εδώ να φαίνεσθε ανικανοποίητος. Μου κάνει εντύπωση. Ο συνάδελφός σας, που μίλησε προηγουμένως, είπε ότι «κύριε Υπουργέ, συμφωνήσαμε τότε κι ευχαριστούμε πάρα πολύ». Και έτσι ήταν. Και εσείς μείνατε ευχαριστημένος. Τώρα, εσείς φαίνεται ότι υπερβάλλετε λιγάκι. Μου δίνετε την εντύπωση ότι, εάν είχαμε εξαφανίσει το Ηράκλειο με το Χωροταξικό, θα ήσασταν απολύτως ικανοποιημένος.
      ΕΜΜΑΝΟΥΗΛ ΣΚΟΥΛΑΚΗΣ: Εσείς θέλετε να καλλιεργήσετε τέτοιες αντιπαραθέσεις. Για όνομα του Θεού! Εσείς είπατε για το Ηράκλειο. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, σας παρακαλώ πολύ!
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, παρακαλώ  το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Πρώτον, κύριε Υπουργέ, επειδή εγώ ανέδειξα το θέμα της συνέντευξης του κ. Δήμα, είμαι λίγο ανήσυχος με την απάντησή σας απόψε. Εγώ θα περίμενα από τον έμπειρο Υπουργό ΠΕ.ΧΩ.Δ.Ε. να μας ξεκαθαρίσει, εάν αυτό το οποίο εγράφη στον Τύπο ήταν εν γνώσει του κ. Δήμα ή όχι. Με ανησυχεί βαθύτατα ότι ο Επίτροπος Περιβάλλοντος συνεργάζεται με όλες τις χώρες, με όλους τους αρμόδιους Υπουργούς και, απ’ ό,τι φαίνεται, δεν έχει επικοινωνία με σας.
      Δεύτερον…
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, όχι δεύτερο.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε. Είπε για το Ηράκλειο. Για όνομα του Θεού! Εγώ δεν ανέφερα τη λέξη «Ηράκλειο» καθόλου. Εμάς μας ενδιέφεραν τα Χανιά και είπα κάτι, κύριε Υπουργέ… 
      ΠΡΟΕΔΡΕΥΩΝ (Γεώργιος Σούρλας): Είναι γνωστή η αγάπη μεταξύ Ηρακλείου και Χανίων.
      ΕΜΜΑΝΟΥΗΛ ΣΚΟΥΛΑΚΗΣ: … για την υποβαθμισμένη ανάπτυξη του Νομού. Εν πάση περιπτώσει.
      ΠΑΝΑΓΙΩΤΗΣ ΑΔΡΑΚΤΑΣ: Τη βεντέτα θα μεταφέρουμε εδώ, κύριε  Πρόεδρε; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Εμάς ανακατεύουν.
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, η αγάπη μεταξύ Ηρακλείου και Χανίων είναι γνωστή, όπως είναι γνωστή και η αγάπη μεταξύ Λάρισας και Βόλου. Αυτά είναι γνωστά πράγματα. 
      ΓΕΩΡΓΙΟΣ ΣΟΥΦΛΙΑΣ (Υπουργός  Περιβάλλοντος, Χωροταξίας και Δημοσίων Έργων): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, είναι σειρά του κ. Αυγενάκη και έχει ζητήσει το λόγο και ο Πρόεδρος του Λαϊκού Ορθόδοξου Συναγερμού κ. Καρατζαφέρης. Εσείς θέλετε τώρα να μιλήσετε;
      ΓΕΩΡΓΙΟΣ ΣΟΥΦΛΙΑΣ (Υπουργός  Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να κάνω μία πολύ σύντομη παρέμβαση.
      ΠΡΟΕΔΡΕΥΩΝ (Γεώργιος Σούρλας): Θέλω να σας ρωτήσω. Θα μιλήσετε πριν από τον κ. Καρατζαφέρη ή μετά;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Να μιλήσει ο Πρόεδρος.
      ΠΡΟΕΔΡΕΥΩΝ (Γεώργιος Σούρλας): Κύριε Καρατζαφέρη, να προηγηθεί ο κ. Αυγενάκης;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε  Πρόεδρε, πριν θα ήθελα να δώσω μία απάντηση στον κύριο συνάδελφο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο για μία σύντομη παρέμβαση.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέλω να δώσω μία απάντηση. Θεωρώ απαραίτητο να τη δώσω. Νομίζω ότι στη Βουλή των Ελλήνων πρέπει κυρίως να ενδιαφερόμαστε στην ουσία του πράγματος. Εξάλλου, εσείς είσθε γιατρός και δεν πρέπει «να ξύνετε πληγές», αλλά να θεραπεύετε πληγές.
      Εδώ, λοιπόν, συζητούμε επί της ουσίας του πράγματος. Χρειάζεται, πράγματι, μία στρατηγική περιβαλλοντική εκτίμηση, ναι ή όχι; Εγώ σας καταθέτω τα επίσημα χαρτιά του Υπουργείου Περιβάλλοντος, αλλά και της Ευρωπαϊκής Επιτροπής.
      Εν πάση περιπτώσει, θέλω να πιστεύω ότι λίγο απρόσεκτα είπατε αυτά που είπατε στο τέλος. 
      ΕΜΜΑΝΟΥΗΛ ΣΚΟΥΛΑΚΗΣ: Καθόλου.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Διότι με προσβάλατε με το να αμφιβάλετε ακόμα και για τα χαρτιά που σας καταθέτω. Έχουν υπογραφές. 
      ΕΜΜΑΝΟΥΗΛ ΣΚΟΥΛΑΚΗΣ: Με τον Επίτροπο σας ρώτησα αν επικοινωνήσατε, που οφείλατε να επικοινωνήσετε. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, επιτέλους. 
      Κύριε Καρατζαφέρη, να μιλήσει ο κ. Αυγενάκης; Όχι. 
      Κύριε Αυγενάκη, περιμένετε λίγο, παρακαλώ, να μιλήσει ο Πρόεδρος. Κάντε λίγη υπομονή. 
      Ο Πρόεδρος του Λαϊκού Ορθόδοξου Συναγερμού έχει το λόγο. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Θα κάνω μία ολιγόλεπτη παρέμβαση. Θέλω να πω γι’ αυτά που ακούστηκαν για την Κρήτη, ότι και η Ελλάδα και η Κρήτη χρειάζεται εξίσου σημαντικά και τα Χανιά και το Ηράκλειο, αλλά και το Ρέθυμνο και το Λασίθι. Μην ξεχνάμε και τους δύο άλλους νομούς. Οι τέσσερις νομοί συμπληρώνονται μεταξύ τους. Επομένως, θα έλεγα ότι όλα τα προγράμματα πρέπει να κατατείνουν προς τα εκεί και επ’ ευκαιρία, μιας και μιλάμε occasione data για την Κρήτη, κύριε Σκουλάκη, θα έλεγα να είμαστε λίγο προσεκτικοί και να προστατεύσουμε την αξιοπρέπεια και τη λεβεντιά των Κρητικών από κάποια τελευταία γεγονότα, τα οποία κακοποιούν την εικόνα των Κρητικών, οι οποίοι έχουν προσφέρει στο έθνος μόνο θετικές υπηρεσίες και μιλάω για τα τελευταία γεγονότα, σαν και αυτά που ζήσαμε στα Ζωνιανά, πριν από λίγους μήνες. 
      Όσον αφορά τώρα το όνομα Δήμα, Δήμα, Δήμα που άκουσα μέσα στη Βουλή. Κύριε Σκουλάκη, πρέπει να σας πω ότι από τη λέξη «δήμα» βγαίνει η λέξη «δημαγωγία». Και ας μην το πολυεκμεταλλευόμαστε αυτό, γιατί νομίζω ότι προσφέρουμε αρνητικές υπηρεσίες στο θέμα. Αν πρόκειται να κάνουμε κριτική στον κ. Σουφλιά, έχουμε πάρα πολλά θέματα να πούμε απ’ αυτό το πρόγραμμα το οποίο μας έφερε και το οποίο πιστεύω πράγματι, κύριε Υπουργέ, ότι σε δεκαπέντε χρόνια από σήμερα, απ’ όλα αυτά τα οποία περιγράφονται στο πολυσέλιδο αυτό σχέδιο, δεν θα έχουν πραγματοποιηθεί τα περισσότερα. Ελπίζω να ζούμε εκείνη την εποχή και να δούμε ποια από αυτά θα γίνουν. Αλλά έχω ορισμένες επιμέρους παρατηρήσεις.
      Μας λέτε εδώ ότι για την ανάπτυξη του τόπου, κυρίαρχο θέμα θα είναι η μετανάστευση. Μα, είναι δυνατόν, το έχετε γράψει εσείς αυτό; Μήπως δεν το είδατε καλά; Μήπως η διατύπωση αυτή σας ξέφυγε; Μήπως δεν μελετήσατε αυτό που είπατε στον κ. Σκουλάκη, ότι δεν έχει μελετήσει τη φράση «για ένα απροσδιόριστο χρονικό διάστημα η χώρα θα συνεχίσει να είναι τόπος υποδοχής και εγκατάστασης μεταναστών», γεγονός που αποτελεί πρόκληση για την επίτευξη του στόχου της κοινωνικής συνοχής; Έχουμε δεκαοχτώ χρόνια που είμαστε μία χώρα υποδοχής μεταναστών ή μάλλον λαθρομεταναστών, που εν συνεχεία τους βαφτίσαμε οικονομικούς μετανάστες και καλά κάναμε, εν πάση περιπτώσει, και δείξαμε το βαθμό της ελληνικής φιλοξενίας. 
      Είδατε κοινωνική συνοχή; Διαπιστώσατε εσείς, ο Υπουργός ΠΕ.ΧΩ.Δ.Ε. και πρώην Εθνικής Οικονομίας, κοινωνική συνοχή από την εγκατάσταση εδώ των μεταναστών; Έλεος! Είπαμε να υπερασπιστούμε το πόνημά μας ο καθένας, αλλά μη χρησιμοποιούμε πράγματα, τα οποία δεν στέκουν. Ποια κοινωνική συνοχή είδατε; Την οικονομική κοινωνική συνοχή; Την ειρηνική κοινωνική συνοχή διαπιστώσατε; Τι διαπιστώσατε επιτέλους;
      Είπαμε: Βεβαίως και θα δεχθούμε, -δεν λέω ανεχθούμε- να βοηθήσουμε, αλλά όχι βεβαίως να είναι και ο στόχος της χώρας η ανάπτυξη για απροσδιόριστο χρονικό διάστημα. Δηλαδή για πόσα χρόνια θα ζει ο Έλληνας σε αυτήν τη δουλεία; Πείτε μας, όταν η ίδια η Ευρωπαϊκή Ένωση το αποκρούει, όταν ο ίδιος ο Πρόεδρος Σαρκοζί που φιλοξενήσαμε εδώ πριν μερικές ημέρες είπε ότι δεν αντέχει άλλο η Ευρώπη και να βάλουμε ένα όριο, εμείς γιατί να βάλουμε όριο την ποσόστωση, ότι τόσο μπορούμε, όπως έκανε και η Ιταλία και η Ολλανδία που είναι προηγμένες χώρες της Ευρώπης; Μιλάμε για ανυπολόγιστο αριθμό, απροσδιόριστο αριθμό. Μπορεί να είναι αυτός στόχος για τη χώρα; Απροσδιόριστος χρόνος, απροσδιόριστος αριθμός. Πόσους έχετε σκοπό να φέρετε; Είναι δύο εκατομμύρια. Πόσους πιστεύετε ότι αντέχει η Ελλάδα; Τέσσερα εκατομμύρια, πέντε εκατομμύρια; Να βγούμε και να το πούμε, κύριε Υπουργέ. Νομίζω ότι αυτό είναι μεγάλο λάθος. Και πιστεύω ότι το αντιλαμβάνεστε. Γνωρίζω μεν τα ευγενικά σας αισθήματα, αλλά γνωρίζω και την τεχνοκρατική σας άποψη. Δεν μπορεί αυτό να το υπογράφετε εσείς. Απροσδιόριστος χρόνος, απροσδιόριστος αριθμός λαθρομεταναστών. 
      Μπαίνω σ’ ένα άλλο θέμα. Λέτε μέσα για νέες συγκοινωνίες και φέρνετε ως παράδειγμα την αεροπορική ένωση της Ρόδου με την Κύπρο, το Ισραήλ και τα λοιπά. Και εγώ είμαι υπέρ, αλλά θέλω να σταθώ λίγο σε αυτό το τελευταίο. Κύριε Υπουργέ, μήπως προχθές αντιληφθήκατε μία μεγάλη άσκηση που έγινε με το σύνολο της Πολεμικής Αεροπορίας του Ισραήλ με το οποίο δεν είμαστε μαζί στο ΝΑΤΟ, -πάνω από τον ελλαδικό χώρο- όπου ο στόχος ήταν η μικρή σας περιοχή, η εκλογική σας περιφέρεια, η Λάρισα; Η άποψη των Αμερικανών είναι ότι έγινε γιατί ετοιμάζουν επίθεση στο Ιράν και ήθελαν να προπονηθούν σε μεγάλη απόσταση. 
      Κατ’ αρχήν ποιος απερίσκεπτα μας βάζει μέσα στο πρόβλημα; Πώς δέχθηκε η Κυβέρνησή σας, κύριε Υπουργέ, να μπούμε στο πρόβλημα και αύριο το Ιράν να σημαδεύει την Κρήτη; Ποιος λόγος μας αναγκάζει να μπούμε;
      Εν πάση περιπτώσει θέλω να σας πω γι’ αυτό το τρομακτικό το οποίο κάνατε και το οποίο φθάνει σε όρια πέρα και από τη ενδοτικότητα ότι το 1996, όταν έπεσε ένα τούρκικο αεροσκάφος στο Αιγαίο, ο ένας κυβερνήτης ήταν Τούρκος και ο άλλος ήταν Ισραηλινός. Να σας πω ότι αμέσως μετά η κυβέρνηση του ΠΑ.ΣΟ.Κ., σε ανακρίσεις που έκαναν οι μυστικές υπηρεσίες της χώρας, διαπίστωσαν και υπάρχει γραμμένο στα αρχεία των Μυστικών Υπηρεσιών –το ξέρουν επώνυμοι και το έγραψε και ο θαραλέος στρατηγός Υπουργός του ΠΑ.ΣΟ.Κ., κύριος Κουτσογιάννης στο βιβλίο του- ότι πενήντα κυβερνήτες των Ισραηλινών μαχητικών είναι στο τούρκικο στρατό και τον εκπαιδεύουν. Κάποιοι από αυτούς κάνουν τις παραβιάσεις πάνω από το Αιγαίο. Και να σας πω ότι πέρυσι η Ισραηλινή αεροπορία έκανε παραβιάσεις του εναέριου χώρου στην Κρήτη και στις Κυκλάδες. Με αυτούς εσείς κάνετε μια άσκηση πάνω από τον ελλαδικό χώρο, πάνω από τη Λάρισα με στόχο στην Κρανιά. Αυτή είναι η πραγματικότητα. 
      Και σας κάνει υπερήφανους αυτή η πολιτική; Ποια πολιτική; Η πολιτική του πολιτισμού, για την οποία είπατε; Βεβαίως, εδώ μιλάμε για πολιτισμό, δεν ακούω όμως και δεν διάβασα τίποτα για τα Ελγίνεια. Θα εντείνουμε τις προσπάθειες να πάρουμε τα κλεμμένα πίσω; Ο ελληνικός θησαυρός είναι στα ξένα μουσεία. Θα αναλάβουμε αυτή την πρωτοβουλία, στα πλαίσια ίσως της ΟΥΝΕΣΚΟ, να επιστρέψουν εδώ; 
      Επίσης, κύριε Υπουργέ, θα ήθελα να ρωτήσω: Σας απασχολεί καθόλου ότι στην ελληνική Θράκη, τα τζαμιά τα οποία ανεγείρονται είναι περισσότερα από τους ναούς; Ξέρετε ότι υπάρχει άρση πλέον της γνωμοδοτήσεως του οικείου μητροπολίτη; Ξέρετε ότι αυτή τη στιγμή ανεγείρονται τριάντα επτά τζαμιά, τα οποία χρηματοδοτούνται όχι από το τούρκικο προξενείο, αλλά από έναν νέο παράγοντα, ο οποίος μπαίνει εκεί πάνω και είναι οι Άραβες; Και αυτοί στους οποίους δίνετε ευκόλως τον πλούτο της χώρας –μιλώ σε άλλα Υπουργεία και όχι στο δικό σας βεβαίως- αυτοί ήδη χρηματοδοτούν για να γίνουν τζαμιά επάνω. Ή οι Πομάκοι, οι οποίοι προσπαθούν να αντισταθούν σε αυτά τα οποία γίνονται από τους φανατικούς Ισλαμιστές, εξαγοράζονται από τους Άραβες. Και παραπέμπω στην κ. Καραχασάν, που το ΠΑ.ΣΟ.Κ. πριν από δύο χρόνια μας έφερε ως υποψήφια υπερνομάρχη, η οποία πήγαινε ως μάρτυρας κατηγορίας στο Έλληνα Πομάκο, τον Καραχότζα.
      Αυτά είναι μερικά, για να καταλάβουμε επιτέλους τι γίνεται κάτω από τα πόδια μας, ενώ εμείς είμαστε αποκλεισμένοι εδώ πότε με το Ζαχόπουλο, πότε με τα ομόλογα και πότε με τη «SIEMENS». 
      Κλείνω με αυτό, κύριε Υπουργέ. Δεν ξέρω πόσο καλό είναι το χωροταξικό το οποίο κάνετε για τη χώρα, αλλά είμαι σίγουρος ότι οι μισοί Υπουργοί ξέρουν πάρα πολύ καλά το χωροταξικό της SIEMENS, εδώ παραπάνω.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Με όλο το σεβασμό που σας έχω, κύριε Πρόεδρε του Λαϊκού Ορθόδοξου Συναγερμού, έχω την εντύπωση ότι αγνοείτε ορισμένα πράγματα.
      Πρώτα απ’ όλα, ο Πρωθυπουργός της χώρας κ. Καραμανλής έχει ήδη καταθέσει ολοκληρωμένη πρόταση για συνδυασμένα μέτρα όλων των ευρωπαϊκών κρατών για την αντιμετώπιση της μετανάστευσης. Αυτό είναι το ένα.
      Δεύτερον, σε ό,τι αφορά το πρόβλημα των μεταναστών που αναφέρατε, σχετικά με το Χωροταξικό, θα σας πω ότι ελάχιστα μιλήσατε για το Χωροταξικό και πολύ περισσότερο μιλήσατε για όλα τα άλλα που απασχολούν το ΛΑ.Ο.Σ.. Έχω να πω τούτο: Εδώ γίνεται μια αναφορά, στο Χωροταξικό, για το δημογραφικό πρόβλημα σε συνδυασμό με τους νόμους μετανάστευσης και όχι για τους λαθρομετανάστες.
      Θα σας πω κι ένα τελευταίο, κύριε Πρόεδρε, που μάλλον δεν μας ακούτε αν και είστε μέσα στην Αίθουσα. Την Κρήτη την εκτιμούμε, την σεβόμαστε, την αγαπάμε πολύ περισσότερο οι Κρητικοί Βουλευτές απ’ άκρη σε άκρη, από τα Χανιά, το Ρέθυμνο, το Ηράκλειο έως και το Λασίθι. Και δεν χρειαζόμαστε δα ούτε την κατεύθυνση ούτε τις συμβουλές ανθρώπων, που βεβαίως αγαπάτε κι εσείς ολόκληρη την Ελλάδα, αλλά λίγο παραπάνω εμείς που βιώνουμε τα προβλήματά της. 
      Κύριε Πρόεδρε, κύριοι Υπουργοί, κυρίες και κύριοι συνάδελφοι, σήμερα είναι μέρα γιορτής για το περιβάλλον και την ανάπτυξη της χώρας μας. Επιτέλους, η χώρα μας αποκτά Χωροταξικό Σχέδιο, επιτέλους το Γενικό Πλαίσιο Χωροταξικού Σχεδιασμού έρχεται να καλύψει σημαντικά κενά προηγούμενων δεκαετιών. Προσπάθειες έχουν γίνει και ξαναγίνει στο παρελθόν, αλλά δεν ευοδώθηκαν ποτέ. 
      Δυστυχώς, μέχρι σήμερα κατέχουμε μια δυσάρεστη πρωτιά. Είμαστε η μόνη χώρα στην Ευρώπη που δεν διαθέτει ούτε χωροταξικό σχεδιασμό ούτε Κτηματολόγιο. Εάν λάβουμε υπόψη μας ότι η πλειονότητα των εταίρων μας μετρά δεκαετίες ύπαρξης και εφαρμογής της σχετικής νομοθεσίας, αντιλαμβανόμαστε την κρισιμότητα της κατάστασης. 
      Επιτέλους, μετά από καθυστέρηση δεκαετιών αποκτούμε και στην Ελλάδα Εθνικό Χωροταξικό Σχέδιο και δεν μπορεί κανείς μας να μη χαιρετίσει αυτή την πρωτοβουλία και την προσπάθεια της Κυβέρνησης, αλλά και του κ. Σουφλιά και των συνεργατών του. 
      Όμως, αυτή η σημαντική καθυστέρηση δημιούργησε αλυσιδωτές καθυστερήσεις, ασυντόνιστες ενέργειες και τελικά παρενέργειες σε όλους τους τομείς της ανθρώπινης δράσης, όπως η οικονομική ανάπτυξη στα πλαίσια της βιωσιμότητας και της αειφορίας, προστασία του περιβάλλοντος, βελτίωση της ποιότητας ζωής, ανάδειξης του φυσικού και πολιτιστικού πλούτου της χώρας, καθώς και τη βελτίωση των υποδομών.
      Κυρίες και κύριοι συνάδελφοι, παρακολούθησα πολύ προσεκτικά τις εργασίες της Επιτροπής και τις τοποθετήσεις όλων των κομμάτων κι έχω να πω τούτο. Δεν υπάρχει περιθώριο για άλλες χρονοτριβές. Τα λάθη του παρελθόντος είναι παρελθόν. Η έλλειψη εθνικού θεσμοθετημένου χωροταξικού σχεδιασμού έχει δημιουργήσει σωρεία προβλημάτων. 
      Οφείλουμε όλοι να βάλουμε ένα τέλος σε αυτήν την κατάσταση. Δεν μπορούμε να προχωρήσουμε, δίχως να υπάρχει έλεγχος της ανάπτυξης. Δεν μπορούμε να έχουμε πραγματική ανάπτυξη δίχως τις έννοιες της αειφορίας και της βιωσιμότητας. Δεν μπορούμε να συνεχίσουμε δίχως προγραμματισμό και στρατηγικό σχεδιασμό. Δεν μπορούμε να έχουμε ουσιαστική ανάπτυξη αν απουσιάζουν οι μηχανισμοί υλοποίησης και ο επιχειρησιακός σχεδιασμός στην εφαρμογή και στην αξιολόγηση. Δεν μπορεί να υπάρχει απουσία συντονισμού του Χωροταξικού Σχεδιασμού με τον αναπτυξιακό προγραμματισμό.
      Κυρίες και κύριοι συνάδελφοι, το Πλαίσιο Χωροταξικού Σχεδιασμού υπηρετεί μια σειρά από στόχους. Αυτοί αφορούν τη βελτίωση της βιώσιμης ανάπτυξης και την προστασία του περιβάλλοντος, αντιμετώπιση των ανισοτήτων ανάπτυξης και συνθηκών διαβίωσης, υποστήριξη ειδικών στόχων ανά τομέα χωροταξικό, υποστήριξη των αναπτυξιακών επιλογών της χώρας, διαμόρφωση ενός πλαισίου για τον προσανατολισμό των ιδιωτικών επενδύσεων.
      Το Εθνικό Χωροταξικό Πλαίσιο δημιουργεί ένα πλαίσιο με τις κατευθυντήριες αρχές και νέες δυνατότητες και προοπτικές για την αναπτυξιακή πορεία της χώρας μας στο πλαίσιο του 21ου αιώνα. Προσφέρει μια συνολική θεώρηση, θέτει τους στόχους και προτάσσει τον στρατηγικό σχεδιασμό.
      Ξέρετε, ως τώρα, δεν είχαμε διαδικασίες στοχοθεσίας και στρατηγικού σχεδιασμού, με αποτέλεσμα να μην μπορούμε να αξιολογήσουμε τι πετύχαμε και τι όχι, τι κάναμε καλά και τι πρέπει να βελτιώσουμε, πού κάναμε λάθος και πώς μπορούμε να το διορθώσουμε. Για πρώτη φορά πλέον δημιουργείται το κατάλληλο πλαίσιο, το κατάλληλο τοπίο για τη διαμόρφωση ενός μακρόπνοου σχεδιασμού για την αειφόρο ανάπτυξη, κάτι που μπορούμε να αφήσουμε κληρονομιά στα παιδιά μας.
      Το Εθνικό Χωροταξικό Σχέδιο αποτελεί τη συνθετική θεώρηση των επιμέρους πολιτικών, των προγραμμάτων και έργων εξασφαλίζοντας την εσωτερική συνοχή, τη συμπληρωματικότητα των μέσων και των πολιτικών παρεμβάσεων, τη μεγαλύτερη αποτελεσματικότητα και συνέργεια των εκτελούμενων έργων και προγραμμάτων με αναπτυξιακό χαρακτήρα στο πλαίσιο ενός οράματος για την ανάπτυξη του εθνικού χώρου.
      Ο ολοκληρωμένος αυτός σχεδιασμός καταδεικνύεται από τα εξής. Πρώτον, παράλληλα με το Εθνικό Χωροταξικό Σχέδιο, εκπονήθηκε το Εθνικό Στρατηγικό Πλαίσιο Αναφοράς (Ε.Σ.Π.Α.) 2007-2013.
      Δεύτερον, αναπτύσσονται τα ειδικά χωροταξικά πλαίσια για τις ανανεώσιμες πηγές ενέργειας, για τον τουρισμό, για τη βιομηχανία, για τον ορεινό όγκο και τις παράκτιες περιοχές. Και τρίτον, ακολουθεί η αναθεώρηση των περιφερειακών πλαισίων.
      Κυρίες και κύριοι συνάδελφοι, ακούγονται κριτικές και μέσα σε αυτήν την Αίθουσα, ότι το Εθνικό Χωροταξικό Πλαίσιο είναι ένα γενικό κείμενο. Είναι ένα γενικό κείμενο, γιατί αυτός είναι ο σκοπός του να θέσει ένα ολοκληρωμένο πλαίσιο στρατηγικής κατεύθυνσης που επιδιώκει την ενίσχυση του ρόλου της χώρας και την προστασία του περιβάλλοντος για τα υποκείμενα επίπεδα σχεδιασμού. Όπως το Σύνταγμα, που είναι ο καταστατικός χάρτης της Ελλάδας, της πολιτείας, θέτει το γενικό σχεδιασμό, το γενικό πλαίσιο της πολιτείας το οποίο εξειδικεύεται με νόμους, προεδρικά διατάγματα, υπουργικές αποφάσεις, νομολογία και πολλά άλλα, κατ’ αναλογία το Εθνικό Χωροταξικό Σχέδιο δημιουργεί το γενικό πλαίσιο, το οποίο εξειδικεύεται από τα περιφερειακά πλαίσια και τα ειδικά πλαίσια. Έτσι διασφαλίζεται η αμοιβαία υποστήριξη, η συμβατότητα και η συμπληρωματικότητα του σχεδίου αυτού.
      Κυρίες και κύριοι συνάδελφοι, ο χωροταξικός σχεδιασμός συνιστά μια από τις σημαντικότερες διαρθρωτικές αλλαγές που έγιναν στη χώρα μας τις τελευταίες δεκαετίες. Στηρίζεται στις αρχές της αειφόρου και βιώσιμης ανάπτυξης, επιδιώκει την προστασία του περιβάλλοντος και τον περιορισμό παραγόντων υποβάθμισης του χώρου. Στοχεύει στην ελεγχόμενη ανάπτυξη, που είναι φιλική προς το περιβάλλον, λειτουργεί με άξονα το μακροπρόθεσμο σχεδιασμό για να μπορούν να τη χρησιμοποιήσουν και οι επόμενες γενιές. Όλες οι δράσεις θα υπακούουν σε σαφείς κανόνες. Ο καθένας θα ξέρει τι μπορεί να κάνει, αλλά το βασικότερο πού μπορεί να το κάνει. Με αυτόν τον τρόπο ενισχύεται η επιχειρηματικότητα, η ισονομία και η ίση μεταχείριση, παράλληλα με την προστασία του περιβάλλοντος και την αειφόρο και βιώσιμη ανάπτυξη. Ασφαλώς και υπάρχουν περιθώρια βελτίωσης. Πάντα υπάρχουν και το ξέρουμε όλοι. Όμως, ας μην πετάμε στον Καιάδα ένα σημαντικό έργο που έχει ανάγκη ο τόπος τώρα και δεκαετίες. Ας βάλουμε το θεμέλιο λίθο και ας δουλέψουμε συστηματικά για να το βελτιώσουμε.
      Είναι σημαντικό επίσης να έχουμε κατά νου  ότι το Εθνικό Χωροταξικό Σχέδιο ιεραρχεί τα επίπεδα χωροταξικού σχεδιασμού και βάζει τις κατευθύνσεις για τα περιφερειακά πλαίσια. Είναι ο καταστατικός χάρτης για μια ολοκληρωμένη χωρική και αειφόρο ανάπτυξη για την επόμενη δεκαπενταετία. Τα περιφερειακά πλαίσια εναρμονισμένα προς το γενικό πλαίσιο, εξειδικεύουν τους στόχους και τις κατευθυντήριες αρχές με βάση τη φυσιογνωμία, τη χωρική διάρθρωση και τις ιδιαιτερότητες κάθε περιοχής. 
      Επιτρέψτε μου να σταθώ για λίγο σ’ ένα, δύο σημεία που αφορούν την ιδιαίτερη πατρίδα μου, την Κρήτη. Η Κρήτη είναι στρατηγικής σημασίας χώρος της Νοτιοανατολικής Μεσογείου ως πύλη εισόδου και εξόδου της Ελλάδας και της Ευρωπαϊκής Ένωσης προς τη Μέση Ανατολή, την Αφρική και τη Ασία. Πρέπει να αξιοποιήσουμε αυτή τη σημαντική θέση της Κρήτης και να οργανώσουμε το σχεδιασμό πάνω σε αυτό το πλεονέκτημα που διαθέτουμε.
       Οι νέες τουριστικές δράσεις προτάσσουν τη δημιουργία μονάδων που σέβονται την αισθητική, το περιβάλλον, την αρχιτεκτονική και την πολιτισμική παράδοση της περιοχής. Ο σχεδιασμός για τον τουρισμό πρέπει να στηρίζει την ανάπτυξη σε όλο το νησί, δίνοντας έμφαση και στην ενδοχώρα και στο νότιο τμήμα του νησιού μας. 
      Όσον αφορά το  αεροδρόμιο του Ηρακλείου, κύριε Υπουργέ, έχει προγραμματιστεί η αναβάθμισή του. Παράλληλα, έχουν δρομολογηθεί οι διαδικασίες για τη δημιουργία ενός νέου αεροδρομίου στο Καστέλι. Πρέπει, κύριε Υπουργέ –και εδώ ζητώ την παρέμβασή σας- να το εντάξουμε στην κατηγορία των αεροδρομίων–διεθνών κόμβων για δύο  λόγους: Αφενός λόγω του αριθμού των επισκεπτών που δέχεται –είναι δεύτερο στη χώρα σε επισκέψεις- αφετέρου λόγω της γεωπολιτικής θέσης στην οποία βρίσκεται. 
      Το λιμάνι του Ηρακλείου αναδεικνύεται με έμφαση σε τουριστικές δράσεις και συνδέεται με τη γενικότερη πολιτική για τον τουρισμό. Στόχος είναι η αποσυμφόρησή του και η ενίσχυσή του και η περαιτέρω αποκέντρωση και ανάπτυξη της στρατηγικής γεωγραφικής θέσης της Κρήτης. Σε αυτή  τη λογική στηρίζεται και η ομόφωνη απόφαση του περιφερειακού συμβουλίου για την πύλη του νότου στον Κόλπο της Μεσαράς, ένα λιμάνι μικτής χρήσης που θα συμβάλει σημαντικά στις διεθνείς αναπτυξιακές προοπτικές της περιοχής. 
      Κυρίες και κύριοι συνάδελφοι, κλείνοντας έχω να πω τούτο. Το Πλαίσιο Χωροταξικού Σχεδιασμού εισάγει μία κρίσιμη μεταρρύθμιση, που θα συμβάλει καθοριστικά στην ολοκληρωμένη και αειφόρο ανάπτυξη της πατρίδας μας. Είναι χρέος μας να στηρίξουμε αυτή την προσπάθεια και να εργαστούμε για την επιτυχία της και τη συνεχή βελτίωσή της. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Αυγενάκη.
      Ο κ. Κουτμερίδης έχει το λόγο. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι Βουλευτές, αποτελεί κοινό τόπο –και σε αυτό συμφωνούμε όλοι- πως η κατάθεση και η ψήφιση ενός ολοκληρωμένου εθνικού χωροταξικού σχεδίου θεωρείται επείγουσα προτεραιότητα και βασική ανάγκη, για να ανοίξει ο δρόμος, πραγματικά, για τη βιώσιμη και αειφόρο ανάπτυξη στη χώρα μας. Το προτεινόμενο σχέδιο που βαπτίζεται άλλη μια «μεταρρύθμιση» από την Κυβέρνηση, ουσιαστικά περιλαμβάνει αυτονόητες διαπιστώσεις, αφόρητες γενικότητες, είναι πολιτικά, επιστημονικά και αναπτυξιακά έωλο, αβάσιμο και αόριστο για τους παρακάτω λόγους. 
      Ενώ η κοινωνία των πολιτών, ο ανοικτός διάλογος και η εξαντλητική διαβούλευση μεταξύ επιστημόνων συνεπάγονται την ανταλλαγή απόψεων και με αυτούς που εκφράζουν διαφορετικές θέσεις, η πολιτική ηγεσία του Υ.ΠΕ.ΧΩ.Δ.Ε., δυστυχώς αντιλαμβάνεται διαφορετικά το διάλογο. Κάνει διάλογο με αποκλεισμό όλων όσων διαφωνούν. Διάλογος και διαβούλευση για το Υ.ΠΕ.ΧΩ.Δ.Ε. σημαίνει να συμφωνήσουν όλοι στις δικές του προτάσεις. Διάλογος για το Υ.ΠΕ.ΧΩ.Δ.Ε. σημαίνει να αποδεχτούν όλοι το δικό του μονόλογο. Γι’ αυτό και ο εθνικός διάλογος στο Εθνικό Συμβούλιο Χωροταξικού Σχεδιασμού δεν είχε τα απαραίτητα αποτελέσματα και δεν είχε την επιδιωκόμενη συναίνεση, που είναι απαραίτητη για ένα τέτοιο κορυφαίο εθνικό θέμα. Παράλληλα, πέρα από τις διαφωνίες των φορέων που συμμετείχαν στο διάλογο, σοβαρότατες επιφυλάξεις έχουν εκφράσει και οι αρμόδιοι πολιτικοί και επιχειρησιακοί από τα Υπουργεία που σχετίζονται με τη χωροταξία, όπως είναι τα Υπουργεία Ανάπτυξης, Οικονομίας, Γεωργίας και Τουρισμού. Βεβαίως, θετικό στοιχείο θεωρούνται, κύριε Υπουργέ, ορισμένες  εκ των υστέρων αλλαγές και βελτιώσεις, που κάνατε στις προτάσεις που κατατέθηκαν από όλα τα κόμματα.  
      Κυρίες και κύριοι συνάδελφοι, το Υπουργείο ΠΕ.ΧΩ.Δ.Ε. αρέσκεται για τα θέματα της χωροταξίας να επαναλαμβάνει μια μεγαλόστομη δήλωση, ότι δηλαδή η Κυβέρνηση της Νέας Δημοκρατίας συνεχίζοντας τις μεταρρυθμίσεις για πρώτη φορά εκπόνησε ένα φιλόδοξο σχέδιο για την αειφόρο ανάπτυξη της χώρας μας.
     Η αλήθεια είναι, όμως, πως το θεσμικό πλαίσιο στο οποίο στηρίζεται αυτό το Εθνικό Χωροταξικό Σχέδιο, ξεκίνησε από την Κυβέρνηση του ΠΑ.ΣΟ.Κ. με το ν.2742/99. Παράλληλα, μετά την ψήφιση του συγκεκριμένου νόμου, ανατέθηκαν, εκπονήθηκαν και θεσμοθετήθηκαν με υπουργικές αποφάσεις, δώδεκα χωροταξικά σχέδια για όλες τις περιφέρειες της χώρας μας.
     Κυρίες και κύριοι Βουλευτές, βασική παράμετρος για την αξιολόγηση ενός Εθνικού Χωροταξικού Σχεδίου, αποτελούν οι κατευθύνσεις της περιφερειακής ανάπτυξης που δίνονται μέσα απ’ αυτό για τις περιφέρειες της χώρας μας, όπως οι τομείς των υποδομών, των λειτουργιών των αστικών κέντρων, της ανάπτυξης του αγροτικού τομέα και της λειτουργίας συστήματος προώθησης παραγωγικών και καινοτομικών πρωτοβουλιών.
     Αποτελεί επομένως πρωταρχική πολιτική και αναπτυξιακή σπουδαιότητα η περιφερειακή προσέγγιση των βασικών χωροταξικών κατευθύνσεων της χώρας μας σε όλους τους τομείς. Δυστυχώς, όμως, στο χωροταξικό σχέδιο που συζητούμε, απουσιάζει χαρακτηριστικά η φιλοσοφία της περιφερειακής ανάπτυξης και της αποκέντρωσης. Ούτε στο σχέδιο ούτε στο κείμενο, αλλά ούτε και στους χάρτες δεν υπάρχει καμμία απολύτως συγκεκριμένη πρόταση για την υλοποίηση του νέου Καποδίστρια σε επίπεδο δήμων, νομαρχιών και περιφερειών, παρά μόνο μία γενικόλογη διατύπωση ότι πρέπει να υπάρξει μείωση του αριθμού τους εντός της επόμενης τετραετίας. 
     Για πολλά θέματα αρμοδιότητας του Υπουργείου, το σχέδιο είναι φειδωλό και αόριστο, τόσο στα χρονοδιαγράμματα υλοποίησης, όσο και στους διατιθέμενους πόρους. 
     Η υποχρέωση της χώρας εντός ενός έτους να κλείσει όλες τις χωματερές, τους ΧΑΔΑ, περιλαμβάνεται ως μία απλή αόριστη παρατήρηση και διατύπωση. 
     Δεν προβλέπεται τίποτα, πέρα από αυτονόητα ευχολόγια και αυτονόητες διαπιστώσεις για το τεράστιο ζήτημα της αυθαίρετης και της εντός και εκτός σχεδίου δόμησης.
     Δεν υπάρχει καμμία απολύτως πρόβλεψη και κανένα χρονοδιάγραμμα υλοποίησης για δύο από τα σημαντικότερα θέματα του περιβάλλοντος: τη διαχείριση του υδάτινου πλούτου και τη μείωση της σπατάλης ενέργειας από τα κτήρια. 
     Το συγκεκριμένο Εθνικό Χωροταξικό Σχέδιο χρησιμοποιείται από το Υπουργείο και ως μία θεσμική ομπρέλα, για να προωθήσει ουσιαστικά το ειδικό χωροταξικό για τον τουρισμό, το οποίο έχει μεγάλο ενδιαφέρον για πολλούς φανερούς και μη οικονομικούς παράγοντες.
     Τέλος, απουσιάζει ο συνδυασμός και ο συντονισμός του χωροταξικού σχεδιασμού με το Ε.Σ.Π.Α., που και τα δύο αποτελούν βασικούς μακροχρόνιους μοχλούς ανάπτυξης της χώρας μας.
     Κυρίες και κύριοι συνάδελφοι, βεβαίως το Εθνικό Χωροταξικό Σχέδιο που συζητούμε, έχει αρκετά θετικά σημεία και προτάσεις. Αλλά εμείς γενικότερα διαφωνούμε με την αναπτυξιακή φιλοσοφία και την πολιτική προσέγγιση για τη χωροταξία στη χώρα μας. 
     Το μοντέλο ανάπτυξης που προτείνεται μέσα από το Εθνικό Χωροταξικό Σχέδιο, μας γυρίζει σε κατασκευαστικές λογικές του παρελθόντος. Είναι αναχρονιστικό και αντίθετο σε κάθε λογική ισόρροπης περιφερειακής ανάπτυξης. Μας οδηγεί σε μία αναπτυξιακή οπισθοδρόμηση και σε μία περιβαλλοντική υποβάθμιση.
     Κύριε Υπουργέ, παίρνω την πρωτοβουλία να σας ευχαριστήσω πραγματικά για την κατανόηση που δείξατε όσον αφόρα την πόλη των Σερρών, να την εντάξετε από τους λοιπούς αναπτυξιακούς πόλους στους δευτερεύοντες αναπτυξιακούς πόλους. Νομίζω ότι η πόλη των Σερρών συγκεντρώνει όλα αυτά τα αναπτυξιακά στοιχεία να βρίσκεται στους δευτερεύοντες αναπτυξιακούς πόλους. Και γι’ αυτό, εκ μέρους των πολιτών των Σερρών, σας ευχαριστώ.
     Εμείς από την πλευρά μας καταψηφίζουμε αυτό το Χωροταξικό Σχέδιο.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον συνάδελφο κ. Κουτμερίδη.
     Το λόγο έχει ο κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, όλη η Ελλάδα έχει ομορφιές, ιστορία, πολιτισμό και ιδιαιτερότητες. Όλοι οι νομοί έχουν τη δική τους ανάπτυξη και τις δικές τους πρωτοβουλίες και είναι επόμενο οι κύριοι συνάδελφοι, ο καθένας με τη σειρά του, να ασχολείται περισσότερο με την περιφέρειά του. 
      Εγώ, θέλοντας να προσγειώσω πολλούς συναδέλφους από εμάς και θέλοντας να πω για μια ακόμα φορά ότι θα πρέπει να βλέπουμε τα νομοσχέδια ή οτιδήποτε έρχεται στη Βουλή με εκείνη τη σοβαρότητα που επιτάσσει ο Κανονισμός της Βουλής και το Σύνταγμά μας, θα έλεγα για μια ακόμα φορά ότι αυτήν τη στιγμή η Κυβέρνηση δεν κάνει τίποτε άλλο, κύριοι συνάδελφοι του ΠΑ.ΣΟ.Κ, παρά να φέρνει ένα γενικό χωροταξικό πλαίσιο σχεδιασμού της χώρας με βάση μία υπάρχουσα διάταξη του νόμου, που εσείς ψηφίσατε. Και αγνοείτε αυτήν τη στιγμή επιδεικτικά το ν. 2742/99, με τον οποίο στο άρθρο 3 συνεστήθη μια επιτροπή συντονισμού της κυβερνητικής πολιτικής στον τομέα του χωροταξικού σχεδιασμού. Και σε εκτέλεση αυτού του νόμου και ειδικότερα του άρθρου 6 έφερε το Γενικό Πλαίσιο Χωροταξικού Σχεδιασμού, με προοπτική μιας δεκαπενταετίας. Από τότε δηλαδή η Κυβέρνηση του ΠΑ.ΣΟ.Κ έκανε αυτόν το νόμο, με προοπτική να γίνει το Εθνικό Χωροταξικό Σχέδιο και αυτό πράγματι που επιτάσσει το άρθρο αυτό είναι ότι η οποιαδήποτε νέα τροποποίηση του σχεδιασμού θα πρέπει να έρθει στη Βουλή προς έγκριση με τις διατάξεις του άρθρου 79 παράγραφος 7 του Συντάγματος, όπως πολύ σωστά εχθές ο Πρόεδρος της Βουλής, κ. Σιούφας, απάντησε στον κ. Βενιζέλο που δυστυχώς οι κύριοι συνάδελφοι δεν θέλουν να ακούσουν αυτήν τη στιγμή, κύριε Πρόεδρε. Εσάς σας ενδιαφέρει, κύριοι συνάδελφοι, που αγνοείτε τα δικά σας νομοσχέδια. 
      Λέω, λοιπόν, ότι με το άρθρο 6 του νόμου που εσείς ψηφίσατε έρχεται σήμερα το Γενικό Πλαίσιο Χωροταξικού Σχεδιασμού της χώρας με βάση πράγματι  αυτά που ο Υπουργός, κ. Σουφλιάς, με την Επιτροπή η οποία συνεστήθη από τον ίδιο τον νόμο που αποτελείται από τους Υπουργούς ΠΕ.ΧΩ.Δ.Ε., Εσωτερικών, Οικονομίας, Ανάπτυξης, Γεωργίας, Πολιτισμού, Εμπορικής Ναυτιλίας, Μεταφορών και με άλλους φορείς, οι οποίοι δεν έχουν δικαίωμα ψήφου, αλλά παρουσίας, έκανε αυτό το θεσμικό πλαίσιο του χωροταξικού σχεδιασμού, το οποίο η Επιτροπή Συντονισμού πλέον της κυβερνητικής πολιτικής έφερε προς έγκριση. Αυτό φέρνει σήμερα το ΥΠΕΧΩΔΕ και τίποτα περισσότερο δεν κάνει. Τι κάνει, λοιπόν, σήμερα; Το χωροταξικό σχεδιασμό όλων των νομών της χώρας με βάση και στόχο, τι; Την ανάπτυξη του εθνικού μας εισοδήματος. Έλαβε, λοιπόν, υπ' όψιν του όλα τα δεδομένα της Ευρωπαϊκής Ένωσης, έλαβε υπ' όψιν του και λαμβάνει υπ’ όψιν εκείνους τους σχεδιασμούς που υπάρχουν ή στις οδικές συγκοινωνίες ή στις αεροπορικές, παντού στη σύνδεση δηλαδή της Ευρώπης με την Ελλάδα και από εδώ και πέρα, εσωτερικά πλέον, εμείς στην Ελλάδα δεν έχουμε τίποτα άλλο να δούμε τι μπορεί ο κάθε νομός μας να προσφέρει περισσότερο στην εθνική μας ανάπτυξη και το εθνικό μας εισόδημα. 
      Αντιλαμβάνεστε, λοιπόν, ότι με τις παρατηρήσεις σας σήμερα εδώ, δηλαδή με το να ευχαριστείτε τον Υπουργό από τη μια μεριά, διότι έκανε δεκτές τις προτάσεις σας και από την άλλη με το να επικρίνετε το νομοσχέδιο, δεν κάνετε τίποτε άλλο παρά να αγνοείτε ότι αυτό το Εθνικό Χωροταξικό Σχέδιο που ήλθε με τα τελευταία άρθρα, 12 και 13 - θα σας παρακαλέσω να τα διαβάσετε, πριν ανεβείτε οι υπόλοιποι στην έδρα- θα δείτε ότι οι προϋποθέσεις και οι μηχανισμοί υλοποίησης αυτού του Σχεδίου εναπόκειται, πού; Σε όλα τα Υπουργεία, τα οποία υποχρεωτικά πρέπει να συνδράμουν και να συνεργαστούν, ούτως ώστε όλα αυτά τα οποία επιτάσσει και χωροθετεί το γενικό αυτό πλάσιο να υλοποιηθούν και καταλήγει σε αυτό που πολλοί συνάδελφοι, δυστυχώς, δεν το καταλαβαίνουν. 
      Κύριε συνάδελφε, παρακαλώ πάρα πολύ, θα σας πω εγώ να ησυχάσετε. Εάν θέλετε να μιλάτε, περάστε έξω. 
      Θα πω, λοιπόν, αυτό το οποίο δεν διαβάζετε όλοι σας στο άρθρο 12, ότι όλα αυτά προϋποθέτουν τη συνεργασία όλων των Υπουργείων για να επιτευχθεί ο σκοπός. Κι εκείνο που δεν έχετε αντιληφθεί, επαναλαμβάνω, είναι ότι στο τέλος πλέον του Σχεδίου αυτού, τι γράφει η Συντονιστική Επιτροπή; Ότι με βάση τα στοιχεία αυτά αξιολογείται η ενδεχόμενη ανάγκη προσαρμογών, η λήψη ειδικών διαρθρωτικών μέτρων, περιλαμβανομένης της αναθεώρησης του Γενικού Πλαισίου Χωροταξικού Σχεδιασμού. 
    Δηλαδή τι λέει ακριβώς; Αυτό που ορισμένοι ζητάτε, να το αποσύρουμε και να το ξανασκεφθούμε. Μα, αυτό σας λέει το νομοσχέδιο. Αφού δούμε ότι στην υλοποίηση δεν προχωράει να γίνουν εκείνες οι παρεμβάσεις, με στόχο, στη δεκαπενταετία να πραγματοποιηθούν όλα αυτά που αναφέρονται στο Χωροταξικό. Γιατί ζητάτε απόσυρση, αφού ο νόμος που εσείς ψηφίσατε το 1999 λέει να φέρουμε ένα γενικό πλαίσιο. Σήμερα το φέρνουμε, επαυξημένο και στοχευμένο στις αναγκαιότητες που πρέπει να πραγματοποιήσουμε. Και ζητάμε να πραγματοποιηθεί η έγκριση του Σχεδίου, την οποία έκανε η συντονιστική κυβερνητική επιτροπή σε εκτέλεση του άρθρου 6 του νόμου, τον οποίο ψηφίσατε εσείς. Δεν το έχετε αντιληφθεί; 
    Ήρθαν συνάδελφοί μου της Δωδεκανήσου, τους οποίους εκτιμώ και χαίρομαι να βλέπω ότι παρίστανται εδώ, αλλά δεν θέλω εγώ να πω τώρα ότι εγώ είμαι περισσότερο Ροδίτης από εκείνους –που εγώ είμαι Ρόδιος- αλλά σε κάθε περίπτωση θα ήθελα να τονίσω ότι η σημερινή πραγματικότητα στο Νομό Δωδεκανήσου σήμερα έγινε με τη βοήθεια του κράτους επί τόσα χρόνια μετά την απελευθέρωσή μας και την ένωση με τη μητέρα Ελλάδα και με την ίδια τη δημιουργικότητα των ανθρώπων της Δωδεκανήσου. Έτσι σήμερα είμαστε ο πρώτος τουριστικός προορισμός στην Ευρώπη και ο πέμπτος στον κόσμο. Δεν πω, λοιπόν, σήμερα ότι η πολιτεία αυτή τη στιγμή, δεν μας βλέπει, αλλά θα πω κάτι άλλο και θα παρακαλέσω τον κύριο Υπουργό να προσέξει, ιδιαίτερα μετά και την τροποποίηση του άρθρου 101 του Συντάγματος που αναφέρει ότι οι νησιωτικές περιοχές έχουν τις ιδιαιτερότητές τους, να προσέχονται περισσότερο.
    Πολύ σωστά, κύριε Υπουργέ σ’ αυτόν τον τομέα, στον ανατολικό άξονα που κάνετε της πολυπλοκότητας του νησιωτικού χώρου, αναφέρεται ότι πρέπει με εξειδικευμένο φορέα διαχείρισης θα επιτευχθεί η συγκοινωνία των νησιών, αφού έχουμε χιλιάδες νησιά μέσα στο Αιγαίο. Αυτός ο συγκοινωνιακός φορέας για τον οποίο ο ομιλών τόσα χρόνια φωνάζει πρέπει να γίνει, διότι δεν μπορεί κάθε νησί να μην ξέρει πότε θα έχει συγκοινωνία και ο κάθε επιβάτης να μη γνωρίζει πότε θα πάει στον Πειραιά. Όλα αυτά πρέπει να γίνουν μ’ ένα φορέα τον οποίο αναφέρετε μέσα στο νομοσχέδιο, αλλά πρέπει να εξειδικευτεί με τέτοιο τρόπο, ώστε να καλύπτεται όλη η συγκοινωνία για τα νησιά του Αιγαίου.
    Κυρίες και κύριοι συνάδελφοι, είναι καλό, όταν ερχόμαστε σ’ αυτήν την Αίθουσα, να μην επικρίνουμε και κατακρίνουμε, αλλά να προσθέτουμε. Και αυτό είναι απόφαση μιας γνωμοδοτικής επιτροπής που συνεστήθη από έναν νόμο και το φέρνει η Κυβέρνηση. Ερχόμαστε τώρα απλώς να το εγκρίνουμε, με την ευχή ότι κάποτε θα υλοποιηθεί για το καλύτερο της χώρας μας και της εθνικής μας οικονομίας.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, το Χωροταξικό είναι ένα κατ’ εξοχήν επιστημονικό κείμενο. Η Βουλή δεν είναι ούτε πανεπιστήμιο ούτε μεγάλο μελετητικό γραφείο. Συνεπώς, δεν θα υπεισέλθω σε λεπτομέρειες που δεν γνωρίζω για κάθε περιοχή. Παρά το ότι είμαι μηχανικός, θεωρώ ότι πολλές φορές οι προτάσεις έχουν και αντιπροτάσεις. Κάθε λύση επιδέχεται και άλλες εξηγήσεις. Όμως στο τέλος, θα επισημάνω κάποιες προτάσεις που είναι βγαλμένες μέσα από βιώσιμες εμπειρίες. Και απορώ, κύριε Υπουργέ, γιατί ενώ σας τις έθεσαν υπόψη, δεν τις υιοθετήσατε.
      Το Χωροταξικό είναι το χωρικό σύνταγμα της χώρας. Το πολιτικό μέρος ενός Εθνικού Χωροταξικού πρέπει να βασίζεται σε δύο αρχές. Η πρώτη αρχή είναι να αναγνωρίζει και να καταγράφει την υπάρχουσα κατάσταση γιατί αν δεν αναγνωρίζεις την υπάρχουσα κατάσταση, δεν μπορείς να προτείνεις λύσεις και δεν μπορείς να δώσεις νέες κατευθύνσεις.
    Το επισημαίνω αυτό, γιατί η έλλειψη ρεαλισμού οδηγεί σε στρεβλώσεις εκ των υστέρων. Παράδειγμα: Έχει γεμίσει η χώρα από αυθαίρετα, τα οποία πρέπει να γκρεμιστούν, όμως οι διαπιστωτικές πράξεις καθυστερούν εδώ και χρόνια. Ο νόμος είναι από το 1994, οι διαπιστωτικές πράξεις όμως δεν έχουν γίνει από τα πολεοδομικά γραφεία και δεν έχουν γίνει για πολλούς και διαφόρους λόγους, με αποτέλεσμα και να παραμένουν τα ακίνητα και να μην πληρώνουν τα πρόστιμα. 
    Η δεύτερη αρχή πρέπει  να είναι η διαδικασία ωρίμανσης. Τι σημαίνει διαδικασία ωρίμανσης; Σημαίνει ότι πρέπει να υπάρχουν τα στάδια και οι συναινέσεις που πρέπει να επιτευχθούν σε απόλυτα προβλεπόμενο χρονικό διάστημα και με απόλυτη διαφάνεια. Γιατί την επισημαίνω αυτή τη δεύτερη αρχή; Την επισημαίνω γιατί ο τρόπος που επιχειρείται να περάσει το παρόν Εθνικό Χωροταξικό Σχέδιο κατά βάση δίνει το δικαίωμα σε μια μελλοντική κυβέρνηση, όποια και αν είναι αυτή, να κάνει το ίδιο πράγμα και με τον τρόπο που πέρασε αυτό το Εθνικό Χωροταξικό να περάσει και την επόμενη διόρθωση. Καθυστερήσαμε που καθυστερήσαμε, ας βάζαμε τουλάχιστον μια πάγια πρακτική, η οποία θα μπορούσε να ακολουθηθεί, κατά συνήθεια, κατ’ επανάληψη όπως λένε σε άλλες χώρες. Η μόνη δικαιολογία που σας δίνω για την επίσπευση του Εθνικού Χωροταξικού είναι ότι αν δεν περάσει δεν πρόκειται να ξεμπλοκάρουν τα διακόσια είκοσι και πλέον γενικά πολεοδομικά σχέδια που έχουν κολλήσει στο Συμβούλιο Επικρατείας που δεν τα περνάει γιατί το Συμβούλιο Επικρατείας θέλει το Εθνικό Χωροταξικό. 
    Ειδικότερα, θα εστιάσω την κριτική μου στα εξής: Το παρόν Εθνικό Χωροταξικό έχει έλλειμμα κοινωνικής, οικονομικής και επιστημονικής συναίνεσης. Το παρόν Χωροταξικό δεν λαμβάνει υπόψη οικονομικές και οικιστικές πραγματικότητες, γιατί δεν έχει γίνει ευρεία συζήτηση στην ελληνική κοινωνία. Το παρόν Εθνικό Χωροταξικό δεν ενσωματώνει μηχανισμούς για να προσαρμόζεται στις εξελίξεις που πάντα επέρχονται στο οικιστικό περιβάλλον, αλλά και το γενικότερο. 
    Παράδειγμα: Σας ασκήθηκε κριτική για την ιεράρχηση των μνημείων πολιτισμού. Έπεσε γκρίνια. Αυτομάτως το αποσύρατε. Αντιθέτως, αν υπήρχαν μηχανισμοί, με τα κριτήρια όπου εντάσσονταν τα μνημεία πολιτισμού μέσα στην ιεράρχηση αυτή, δεν θα υπήρχε κανένα πρόβλημα. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Αυτό ήταν ευθύνη του Υπουργείου Πολιτισμού.
    ΠΑΝΑΓΙΩΤΗΣ ΣΓΟΥΡΙΔΗΣ: Το ξέρω, κύριε Υφυπουργέ, αλλά αυτό το ζήτημα θα έπρεπε να προβλεφθεί, όπως και κάποια άλλα έπρεπε να προβλεφθούν στο προοίμιο. 
    Το παρόν Εθνικό Χωροταξικό έχει έλλειψη συντονισμού με τα άλλα τρία χωροταξικά πλαίσια που έχουν να κάνουν με τις Ανανεώσιμες Πηγές Ενέργειας με το Χωροταξικό του Τουρισμού και με το Χωροταξικό της Βιομηχανίας. Διαβάζοντας το Χωροταξικό για την ανάπτυξη της βιομηχανίας κ.λπ. βλέπω ότι σε πολλά σημεία, πάνω στη δική μου περιφέρεια, δεν ταιριάζουν. Το παρόν Εθνικό Χωροταξικό δεν έχει καμμία ταύτιση με το Εθνικό Στρατηγικό Πλαίσιο Αναφοράς, το λεγόμενο Ε.Σ.Π.Α., κατά τα κοινώς λεγόμενα το Δ΄ Κοινοτικό Πλαίσιο Στήριξης. Αλλιώς προσλαμβάνεται το τρίπολο Ξάνθη-Καβάλα-Δράμα στο ΕΣΠΑ, αλλιώς μέσα στο Εθνικό Χωροταξικό.
    Τέλος, αυτό το Εθνικό Χωροταξικό δημιουργεί μια σύγχυση στο τι σημαίνει βιώσιμη ανάπτυξη. Δεν μπορεί να επιφέρει τη χρυσή τομή που χρειάζεται κατά περιοχή ανάμεσα στην οικονομική ανάπτυξη, στην προστασία του περιβάλλοντος και στην κοινωνική συνοχή. Επίσης, χονδρικά, αντιμετωπίζει το πολεοδομημένο περιβάλλον, αλλά το μη πολεοδομημένο περιβάλλον δεν το αντιμετωπίζει καθόλου. Δεν τολμά να βάλει περιορισμό στην εκτός σχεδίου δόμηση –καίει αυτό- ούτε δίνει κίνητρα για να υπάρξει αν θέλετε οργανωμένη δόμηση.
Και πάλι το στοιχείο, το εργαλείο της πολεοδομικής ανάπτυξης, που βοηθάει την οργανωμένη δόμηση θα κολλήσει στο Συμβούλιο της Επικρατείας. 
    Το έχω πει και άλλη φορά. Όταν πας να προσγειωθείς σε κάποιο αεροδρόμιο, του Μόντρεαλ, του Σίδνεϋ, της Μελβούρνης, της Βοστώνης, της Νέας Υόρκης, της Φρανκφούρτης, του Μονάχου, των Παρισίων, του Λονδίνου, βλέπεις οργανωμένη δόμηση μέσα στο δάσος. Όταν κατεβαίνεις και διασχίζεις τις εθνικές οδούς, δεν βλέπεις αυτή την οργανωμένη δόμηση. Κρύβεται από το δάσος. 
    Πας να κατεβείς στο «Ελευθέριος Βενιζέλος» ή παλαιότερα στο Ελληνικό και βλέπεις μία βίλα εδώ, μία πισίνα εκεί, ένα χαγιάτι ή κάτι άλλο. Αυτό το τοπίο θα το χαρακτήριζα δεν ξέρω και εγώ πώς και όμως συνεχίζουμε να το έχουμε, γιατί δεν τολμάμε να πούμε «όχι» στην εκτός σχεδίου δόμηση. 
    Έρχομαι τώρα σε κάποιες εμπειρίες. Υπάρχει η υπερνομαρχία Ξάνθης-Καβάλας-Δράμας. Είναι υπαρκτή. Δεν ψάχνουμε να βρούμε ένα τρίπολο. Έχει γίνει με νόμο. Υπάρχει υπερνομάρχης που εκλέγεται. Αυτή η υπερνομαρχία έχει αεροδρόμιο, με δυνατότητα διαδρόμων –το αεροδρόμιο της Χρυσούπολης δηλαδή- μεγαλύτερη από αυτό της Θεσσαλονίκης. Έχει εθνικό λιμάνι, αυτό της Καβάλας. Έχει σύνδεση με τη Βουλγαρία. Έχει σύνδεση στη Δράμα. Πρόκειται να ανοίξει η δίοδος του Εχίνου και παράλληλα υπάρχει η τουριστική δίοδος του Κίδαρη.
    Τι άλλο πρέπει να έχει αυτό το τρίπολο για να μπει μέσα στους πρωτεύοντες εθνικούς πόρους; Τι άλλο πρέπει να έχει; Δεν ξέρω. Έχει τρεις βιομηχανικές ζώνες και όμως πού το βάζετε; Βάζετε την Καβάλα στους δευτερεύοντες πόλους και την Ξάνθη και τη Δράμα στους υπόλοιπους. Έρχεστε μετά εδώ και τί λέτε στο κείμενο; «Επίσης, ενισχύεται η ανάπτυξη δικτύων συνεργασίας ώστε να δημιουργηθούν τρίπολα, παραδείγματος χάριν Καβάλα-Ξάνθη-Δράμα». Μα, ήδη υπάρχουν αυτές οι συνεργασίες. Θα μπορούσε να ήταν πρωτεύον πόλος. Δεν μπορώ να το καταλάβω.
    Το Πόρτο-Λάγος, με απόφαση δική σας, έγινε λιμάνι εθνικής σημασίας. Δεν αναφέρεται πουθενά, κύριοι συνάδελφοι, σαν να μην υπάρχει. Μάλιστα, οι δύο Βουλευτές, ο Υπουργός Γεωργίας και ο Βουλευτής Φίλιππος Τσαλίδης, έβγαιναν και επαίρονταν σε εφημερίδες και πρωτοσέλιδα ότι το Λιμάνι του Πόρτο -Λάγος έγινε εθνικής σημασίας. Πού χάθηκε αυτό; Το έφαγε ο λύκος; 
    Τέλος, λέτε εδώ για την προώθηση στον παραμεθόριο χώρο. Λέτε «Η προώθηση διασυνοριακών δράσεων για την προστασία του περιβάλλοντος, όπως Φλώρινα, Ροδόπη και Έβρος». Ο Νέστος που κατ’ αρχήν κουβαλάει, αν θέλετε, τη ρύπανση μέσα από τα νερά του και διασχίζει Καβάλα, Δράμα και Ξάνθη, δεν θα έπρεπε να συμπεριλαμβάνεται; Δεν είναι πουθενά. 
    Δεν θα μπορέσω να ψηφίσω αυτό το Εθνικό Χωροταξικό, γιατί μάλλον δεν είναι εθνικό.
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη. 
    Ο κ. Αργύρης έχει το λόγο.
    ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, πιστεύω ότι συζητώντας σήμερα το χωρικό Σύνταγμα, όπως είπε πριν από λίγο ο συνάδελφος κ. Σγουρίδης, θα έπρεπε να ήταν μία από τις ευτυχέστερες στιγμές της ελληνικής Βουλής. Θα έπρεπε να έχει τη συναίνεσή της και πάνω απ’ όλα αυτό που θα καθόριζε -όπως φιλοδοξεί να περιγράψει στο σχέδιο η Κυβέρνηση- την ανάπτυξη της χώρας μας για τα επόμενα δεκαπέντε χρόνια.
    Υπάρχουν κάποια πράγματα που δεν εξηγούνται. Γιατί σήμερα η Κυβέρνηση απομονώθηκε και είναι μόνη της σ’ αυτόν τον Χωροταξικό Σχεδιασμό; Πρέπει κάποιος να κάνει κάποιες υποθέσεις. Η πρώτη υπόθεση είναι ότι την έχει προλάβει ο πολιτικός χρόνος.
Οι υποσχέσεις τις οποίες είχε δώσει στον ελληνικό λαό για τις μεγάλες μεταρρυθμίσεις και δια υπογραφής και του Υπουργού κ. Σουφλιά, που θα μπορούσε πράγματι να είναι ο «αρχιτέκτονας» αυτής της μεταρρύθμισης, δεν έγιναν δυνατές και έτσι λοιπόν, άρον άρον τρέχουμε να «βαφτίσουμε» ένα σχέδιο σαν Εθνικό Χωροταξικό Σχέδιο. 
      Η Κυβέρνηση είναι απομακρυσμένη απ’ όλους τους επιστημονικούς φορείς. Θα έλεγε κάποιος ότι τα κόμματα της Αντιπολίτευσης σήμερα αντιπολιτευόμενα την Κυβέρνηση προσπαθούν, κριτικάροντάς την, να την επαναφέρουν σε κάποια σημεία που η Αντιπολίτευση θα ήθελε να προτείνει. Όμως είναι απομονωμένη κι απ’ όλους τους επιστημονικούς φορείς και μάλιστα επιστημονικούς φορείς οι οποίοι δεν είναι όλοι στην Αντιπολίτευση. Θα έλεγα ότι πολλοί επιστημονικοί φορείς, όπως μεγάλοι, αν θέλετε, που καθορίζουν τα πράγματα στην κοινωνία, είναι ενάντια σ’ αυτό το σχέδιο. 
      Ενάντια σ’ αυτό το σχέδιο και επιφυλάξεις έχει κρατήσει με συνέντευξή του και ο Επίτροπος κ. Δήμας, που είναι της ίδιας σχολής, της ίδιας μήτρας που είναι σήμερα και η ηγεσία και ο Υπουργός της Κυβέρνησης. 
      Θα ήθελε κάποιος να είναι καλόπιστος απέναντι σ’ ένα τέτοιο σχέδιο και να εξηγήσει πώς θα εφαρμοστεί. Αν πούμε ότι αυτό το σχέδιο μπαίνει σε εφαρμογή, κάποιοι θα κληθούν να το εφαρμόσουν. Η πρώτη που θα έρθει να το εφαρμόσει είναι η νέα διοικητική δομή της χώρας. Έχουμε σήμερα αυτή τη νέα διοικητική δομή; Έχει δηλαδή αυτήν τη στιγμή πάρει υπ’ όψιν της η Κυβέρνηση αυτό που η ίδια επαγγέλλεται για τη νέα δομή;
      Το δεύτερο που θα χρειαστεί είναι η οικονομική στήριξη αυτού του σχεδίου, μια και θα δεσμεύσει τη χώρα για τα επόμενα δεκαπέντε χρόνια. Κι ένα από τα καλύτερα εργαλεία αυτής της οικονομικής στήριξης είναι το Ε.Σ.Π.Α.. 
      Θέλω να φέρω ορισμένα παραδείγματα. Το είπα και στην Επιτροπή. Το έλεγε πριν και προσπαθούσε να το εξηγήσει κι ο προλαλήσας συνάδελφος του ΠΑ.ΣΟ.Κ. κ. Σγουρίδης. Έχουμε σήμερα την εφαρμογή του Ε.Σ.Π.Α.. Έχουμε τις χωρικές ενότητες. Εγώ ξέρω ότι η Ήπειρος είναι σε μία χωρική ενότητα με τη Θεσσαλία και με τη Στερεά Ελλάδα. Τι κοινό έχουν δηλαδή, τι είναι αυτό που ενώνει τη Στερεά Ελλάδα, τη Θεσσαλία και την Ήπειρο, ποια χαρακτηριστικά; Είναι τα πολιτισμικά χαρακτηριστικά τους; Είναι η οικονομική λειτουργία και οι δομές που υπάρχουν σ’ αυτές τις διαφορετικές περιφέρειες; «Δεν το κάναμε», λέει, «αυτό το πράγμα για την ανάπτυξη. Το κάναμε μόνο και μόνο για να έχουμε μια οικονομική αποτελεσματικότητα». Είναι λίγο πολύ σαν να λέμε ότι το κάναμε μπας και κοροϊδέψουμε τους Ευρωπαίους και πούμε ότι επειδή η χωρική ενότητα αποτελείται από την πλουσιότερη περιφέρεια, τη Στερεά Ελλάδα, και τη Θεσσαλία και την Ήπειρο, που είναι οικονομικά φτωχότερες, θα μπορούσαμε να φέρουμε το μέσο όρο. Δεν γίνεται με μέσο όρο η ανάπτυξη των περιοχών. Η κάθε περιοχή έχει συγκριτικά πλεονεκτήματα, έχει ιδιαιτερότητες κι έχει αυτά τα οποία θέλει να αναδείξει και αυτά τα οποία μπορούν να φέρουν την ανάπτυξη. Γι’ αυτό λοιπόν θεωρώ ότι το μεγάλο εργαλείο είναι πρώτα η δομή της χώρας, δηλαδή η νέα διοικητική διαίρεση. 
      Τόλμησε στο προσχέδιο ο κύριος Υπουργός και η πολιτική ηγεσία να βάλει κι ένα χάρτη. Έλεγε ότι θα υπάρξουν τετρακόσιοι δήμοι. Δεν τον βλέπουμε σήμερα αυτόν τον χάρτη σ’ αυτό το σχέδιο. Θα ισχύσει αυτός ο χάρτης; Αυτή θα είναι η νέα διοικητική διαίρεση;
      Το δεύτερο εργαλείο, όπως είπα, που είναι το οικονομικό εργαλείο, το Ε.Σ.Π.Α., δεν έχει καμμία σχέση μ’ αυτό που βλέπουμε στη συζήτηση. 
      Θέλω να πω κάτι για τον κ. Σουφλιά. Εμένα μου έδινε την εντύπωση πάντα ότι ήταν ένας Υπουργός που άκουγε πολιτικά. Όμως βλέπω ότι σήμερα δεν έχει λάβει τίποτα υπ’ όψιν του απ’ αυτά που είπαμε. Κι όσα έλαβε υπ’ όψιν, που φαίνεται ότι είναι κάποιες παρεμβάσεις διορθωτικές, είναι μόνο και μόνο για το πολιτικό κόστος. Δεν έχουν βάθος, δεν έχουν δηλαδή καμμία ουσία. 
      Και μπαίνω σ’ ένα μεγάλο θέμα, στο περιβάλλον. Το Υπουργείο Γεωργίας είχε προτείνει στο Δ΄ Κοινοτικό Πλαίσιο Στήριξης, δηλαδή στο Ε.Σ.Π.Α., να γίνουν δασικοί χάρτες με εκατόν τριάντα εκατομμύρια. Λέει το Υ.ΠΕ.ΧΩ.Δ.Ε.: «Όχι. Δεν θα κάνει το Υπουργείο Γεωργίας τους χάρτες. Θα τους κάνει η «ΚΤΗΜΑΤΟΛΟΓΙΟ Α.Ε.»» και μάλιστα μ’ έναν προσδιορισμό λάθους μέχρι και 30%. Είναι αυτό προστασία του περιβάλλοντος;
      Μια δεύτερη παρατήρηση που θέλω να κάνω στα θέματα του περιβάλλοντος είναι η εξής. Πού προστατεύει αυτό το σχέδιο τη γη υψηλής παραγωγικότητας που έχει ανάγκη η χώρα; Και θα ζήσουμε και ζούμε το φαινόμενο των τροφίμων, που βλέπουμε ότι όλες οι χώρες -και οι είκοσι εφτά- πήραν απόφαση τώρα να άρουν τα απαγορευτικά, δηλαδή να αρχίσει ξανά η καλλιέργεια -όχι αγραναπαύσεις- γιατί έχουμε ανατροπή του ισοζυγίου των τροφίμων, των δημητριακών και των υπολοίπων. Η Κυβέρνηση έρχεται λοιπόν και όσον αφορά τη γη υψηλής παραγωγικότητας στο μοναδικό νομοσχέδιο που έφερε το Υπουργείο  Γεωργίας, μαζί με την υπογραφή του Υ.ΠΕ.ΧΩ.Δ.Ε., σ’ έναν άξονα εθνικών δρόμων από την Αθήνα ή απ’ όπου θέλετε, από τη μια άκρη ως την άλλη, μέχρι και τον Έβρο, πάνω από τεσσεράμισι εκατομμύρια στρέμματα παραγωγικής γης τα αποχαρακτήρισε με νόμο.
      Τι έρχεται, λοιπόν να καταγράψει; Πρώτα ερχόμαστε, κάνουμε τη ζημιά και μετά ερχόμαστε και καταγράφουμε την υπάρχουσα κατάσταση.
      Να, λοιπόν, που δεν προστατεύεται η γη υψηλής παραγωγικότητας γιατί την αποχαρακτηρίσατε από πριν. Κάτι παρόμοιο πήγατε να κάνετε και με το χωροταξικό για τον τουρισμό, γιατί κάποιοι λένε ότι αν είχε περάσει το χωροταξικό για τον τουρισμό και αν το Συμβούλιο της Επικρατείας το έκανε δεκτό και δεν είχε προσφυγές, τότε πιθανόν να μην είχαμε σήμερα αυτό το συγκεκριμένο σχέδιο.
      Τρίτη παρατήρηση που την άκουσα πριν για τα μνημεία και είναι εδώ ο παριστάμενος πατριώτης μου Υφυπουργός. Πού είναι η καταγραφή για τα πολιτιστικά μνημεία; Το είπαμε και στην επιτροπή. Είναι πουθενά καταγεγραμμένα; Εδώ ξέρουμε τι ιστορία έγινε για το μεγάλο θέμα που δεν είναι καν καταγεγραμμένο το ιστορικό μνημείο, το αρχαίο θέατρο της Δωδώνης! 
      Είναι, λοιπόν, κάποια θέματα τα οποία μας κάνουν να είμαστε αντίθετοι προς αυτήν τη συγκεκριμένη κατεύθυνση
      Υπάρχει, όμως και ένα θέμα της εποχής. Μιλάμε όλοι για τις κλιματικές αλλαγές. Μιλάμε για τα μεγάλα περιβαλλοντικά προβλήματα. Η χώρα μας θα κληθεί να πληρώσει πάνω από 2,2 δισεκατομμύρια ευρώ για αγορά ρύπων και για τα αέρια των θερμοκηπίων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πού είναι ο Χωροταξικός Σχεδιασμός μας για τα ενεργειακά θέματα; Πού είναι αυτή η μεγάλη υπόθεση που θα έπρεπε να είναι σε πρώτη προτεραιότητα για τη χώρα μας; Μία χώρα σαν την Ελλάδα με συγκριτικό πλεονέκτημα ως προς το περιβάλλον να αγοράζει ρύπους! 
      Πού είναι το ισοζύγιο, που ξέρουμε πολύ καλά ότι το 85% της κατανάλωσης του νερού πηγαίνει για τη γεωργία, που θα μπορούσαμε, αν πράγματι είχαμε ένα σωστό σχεδιασμό, αυτό να είναι 30%; Δηλαδή, πού είναι το ισοζύγιο και το μεγάλο πρόβλημα που υπάρχει σε όλα τα ιδιωτικά διαμερίσματα για το μεγάλο θέμα που θα ζήσουμε –μετά το ενεργειακό- που θα είναι το νερό τα επόμενα χρόνια; 
      Να, λοιπόν, γιατί είναι πολύ σημαντικό να επισημάνουμε ότι είστε απομονωμένοι σήμερα, διότι κάτι άλλο θέλετε να εξυπηρετήσετε. Δεν θέλετε, δηλαδή, να εξυπηρετήσετε την ανάπτυξη. 
      Γι’ αυτό, λοιπόν, δεν δεχόμαστε να συμμετάσχουμε σ’ αυτό το χωροταξικό, γιατί πάνω απ’ όλα περιφρονείτε τη βιώσιμη ανάπτυξη. Εκείνο που κάνετε είναι να συγκεντρώνετε την ανάπτυξη. Δεν την αποκεντρώνετε. Τη συγκεντρώνετε και τη βοηθάτε να είναι συγκεντρωτική.
      Επίσης, υπάρχει ένα άλλο μεγάλο θέμα. Όλοι μιλάμε για τα αυθαίρετα και για τα αυθαίρετα. Υπάρχει μία πολιτική συναίνεση. Όλες οι πτέρυγες της Βουλής, ξέροντας ότι πιθανόν αυτό έχει πολιτικό κόστος σε επίπεδο ψήφων, μιλάνε για την εκτός σχεδίου δόμηση. Υπάρχει κανένας σχεδιασμός γι’ αυτό; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτρέψτε μου μισό λεπτό, κύριε Πρόεδρε, γιατί το κατανοείτε και εσείς αυτό. Επειδή είμαι από μία περιοχή και έχω ασχοληθεί χρόνια με τα αγροτικά, ξέρω τι τραβάνε ορισμένοι με το θέμα της εκτός σχεδίου δόμησης. 
      Πηγαίνουν, λοιπόν και διαλέγουν μια καλή περιοχή, εκεί που ασκούσε αγροτική δραστηριότητα ή κτηνοτροφική δραστηριότητα κάποιος. Πηγαίνει πρώτα ο ίδιος, αγοράζει τέσσερα ή οκτώ στρέμματα, μετά φωνάζει και τους φίλους του, μετά πάει και στο δήμαρχο ή το νομάρχη και λέει «δεν το ορίζουμε αυτό οικισμό;». 
      Και εκείνον που διώκουν στο τέλος είναι εκείνος που ασκούσε τη γεωργική και κτηνοτροφική δραστηριότητα γιατί δεν υπάρχει καμμία πρόβλεψη γι’ αυτούς τους ανθρώπους που βίωσαν εκεί και έφεραν την όποια ανάπτυξη μέχρι σήμερα στην περιοχή μας!
      Να, λοιπόν, που και στα ζητήματα αυτά αγνοείτε βασικές παραδοσιακές λειτουργίες της χώρας μας και δεν δημιουργούνται όροι και προϋποθέσεις ανάπτυξης, παρά μόνο έρχονται να εξυπηρετήσουν συγκεκριμένα συμφέροντα.
      Γι’ αυτόν το λόγο δεν θα στηρίξουμε αυτό το σχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Υπουργέ, δεν είμαστε εμείς αυτοί που θα αμφισβητήσουμε και την εργατικότητά σας, γενικότερα της πολιτικής ηγεσίας του Υ.ΠΕ.ΧΩ.Δ.Ε., ούτε και τις προθέσεις σας, μόνο που είμαστε τέσσερα και πλέον χρόνια μετά την ανάληψη της εξουσίας από τη Νέα Δημοκρατία και την εγκατάστασή σας στην πολιτική ηγεσία του Υ.ΠΕ.ΧΩ.Δ.Ε..
      Τώρα πλέον δεν μετρούμε προθέσεις, δεν μετρούμε απλώς την εργατικότητά σας, αλλά μετρούμε και τα αποτελέσματα. Και τα αποτελέσματα δεν έχουν καμμία σχέση με τις αρχικές σας διακηρύξεις, αλλά και με τις διαχρονικές σας διακηρύξεις. Μεγάλη απόσταση ανάμεσα στα λόγια-τις διακηρύξεις και τα έργα. 
      Τώρα, μπορούμε πλέον να αξιολογήσουμε τις δύο μεγάλες σας θεσμικές πρωτοβουλίες, τις δύο μεγάλες νομοθετικές πρωτοβουλίες, πάνω στις οποίες η παράταξή σας, η Κυβέρνησή σας στήριξε και το μεγαλύτερο μέρος της προπαγάνδας γύρω από την αποτελεσματική αξιοποίηση των δημόσιων πόρων, αλλά και των πόρων του Γ΄ Κοινοτικού Πλαισίου Στήριξης για τις μεγάλες αναπτυξιακές υποδομές γύρω από τη διαφάνεια.
      Σήμερα, λοιπόν, μπορούμε να κάνουμε έναν απολογισμό τόσο του νόμου για την ανάθεση των μελετών για τα δημόσια έργα, όσο και του νόμου για τα δημόσια έργα.
      Είναι βέβαιο, κύριε Υπουργέ, πως ούτε η αποτελεσματικότητα και η παραγωγικότητα έχουν βελτιωθεί, ούτε βεβαίως και η διαφάνεια. Αντίθετα, θα έλεγα ότι έχουν περιοριστεί και συρρικνωθεί. Θα πω ένα παράδειγμα. Τα τελευταία τρία-τέσσερα χρόνια του ΠΑ.ΣΟ.Κ. και όταν είχε αρχίσει πλέον να ωριμάζει όλη η διαδικασία της παραγωγής δημόσιου έργου, το ΠΑ.ΣΟ.Κ. παρέδιδε κατά μέσο όρο ογδόντα με ενενήντα χιλιόμετρα ολοκληρωμένου κλειστού αυτοκινητόδρομου.
      Δεν βλέπουμε το ίδιο να συμβαίνει και στα δικά σας χρόνια, που λογικά θα έπρεπε, ακόμη και με τη δύναμη της αδράνειας, να κρατήσετε αυτούς τους ρυθμούς παραγωγής δημόσιου έργου. Δεν συνέβη, βεβαίως, αυτό. Τριάντα με τριάντα πέντε χιλιόμετρα κλειστού αυτοκινητόδρομου παραδίδετε και κυρίως, έργα που ήταν ολοκληρωμένα σχεδόν τα προηγούμενα χρόνια. Μάλιστα, κρατήσατε και για ένα ή δύο χρόνια μερικά έργα. Δεν τα προχωρήσατε, για να μπορέσετε να πάρετε χρονικές αποστάσεις από το Μάρτιο του 2004, για να τα παραδώσετε στη συνέχεια ως δικά σας. Σε αυτό, λοιπόν, καλείστε να απολογηθείτε πλέον, για το πώς διαχειριστήκατε τους δημόσιους πόρους, τις υποδομές ανάπτυξης.
      Σε αυτήν τη λογική της μειωμένης αποτελεσματικότητας και παραγωγικότητας έρχεται και η συζήτηση για το Εθνικό Χωροταξικό Πλαίσιο. Όχι μόνο δεν οργανώσατε έναν πλατύ, ανοιχτό και δημόσιο, διαρθρωμένο κοινωνικό διάλογο, με αποτέλεσμα οι περισσότεροι φορείς που συμμετείχαν και στο Εθνικό Συμβούλιο Χωροταξίας, αλλά και γενικότερα, όλοι οι φορείς που έχουν λόγο και αναφορά στα θέματα της χωροταξίας και του περιβάλλοντος, είναι απέναντι στην πρότασή σας.
      Και παρ’ όλες τις θετικές βελτιώσεις που κάνατε από τις παρατηρήσεις των κομμάτων της Αντιπολίτευσης και κυρίως, του ΠΑ.ΣΟ.Κ., από την επιτροπή της Βουλής μέχρι σήμερα, ο βασικός πυρήνας της πρότασής σας παραμένει ο ίδιος.
      Πρώτον, είστε αμετακίνητοι στη βασική αναπτυξιακή σας φιλοσοφία, που μπορεί να είχε κάποιο θετικό αποτέλεσμα τη δεκαετία του 1960, σήμερα, όμως, είναι απολύτως αντιπαραγωγική και σε πολλές περιπτώσεις, καταστροφική.
      Βεβαίως, αυτό το παραγωγικό μοντέλο, όπου έχουμε πίσσα, μπετόν, σκυρόδεμα, καύσιμα, πετρέλαιο και φυσικά, κάρβουνο, αυτό το μοντέλο και η γη της αντιπαροχής μπορεί να έδωσε υψηλούς ρυθμούς ανάπτυξης τη δεκαετία του 1960, ήταν, όμως και η αρχή της μεγάλης καταστροφής για τα αστικά κέντρα, της απογύμνωσης και της απερήμωσης της υπαίθρου και φυσικά, ειδικότερα των δύο μεγάλων αστικών κέντρων, της Αθήνας και της Θεσσαλονίκης. Τότε δημιουργήθηκαν οι μεγάλες ανισορροπίες, ιδιαίτερα με την υπερανάπτυξη και τον υδροκεφαλισμό του Λεκανοπεδίου και γι’ αυτό ακριβώς δεν μπορεί να ισορροπήσει η ανάπτυξη της χώρας.
      Σε αυτήν την τροχιά, λοιπόν, της υπερσυγκέντρωσης και της ακόμα μεγαλύτερης περιθωριοποίησης όλης της περιφερειακής Ελλάδας, οδηγεί και το προτεινόμενο σχέδιο, το οποίο, αν συνδυαστεί με τη χρηματοδότηση και τους σχεδιασμούς του Δ΄ Κοινοτικού Πλαισίου Στήριξης, αυτού που ονομάζεται για επικοινωνιακούς λόγους Ε.Σ.Π.Α., τότε πράγματι, η κατάσταση θα είναι πολύ πιο επώδυνη τα επόμενα χρόνια. Γι’ αυτό και χρειάζεται επανασχεδιασμός, ανατροπή αυτής της πολιτικής και ένα νέο αναπτυξιακό μοντέλο, ένα νέο αναπτυξιακό μοντέλο που κατ’ αρχάς, θα σχεδιαστεί και θα υλοποιηθεί από μια άλλη διοικητική και παραγωγική δομή της χώρας.
      Γι’ αυτό και η οποιαδήποτε συζήτηση ενός Εθνικού Αναπτυξιακού Σχεδίου δεν μπορεί να γίνει ξεχωριστά από τη διοικητική και αναπτυξιακή αναδιάρθρωση της χώρας. Οι ψίθυροι, οι αναβολές γύρω από τη διοικητική μεταρρύθμιση της χώρας, ψαρεύοντας στα θολά νερά το Υπουργείο Εσωτερικών, δεν βοηθά όχι στη μεταρρυθμιστική πολιτική της Κυβέρνησης, αλλά δεν βοηθά γενικότερα στην ανάπτυξη της χώρας. Δεν ενεργοποιεί κοινωνικές και περιφερειακές δυνάμεις, πολύ περισσότερο δεν δημιουργεί και το αίσθημα και τη δυναμική, αλλά και τις υποδομές, τους θεσμούς πάνω στους οποίους θα πατήσει η καθημαγμένη ελληνική περιφέρεια, να γνωρίσει τη δική της ανάταξη και τη δική της αναγέννηση.
      Η πορεία την οποία ακολουθούμε και την οποία επιταχύνετε με τα σχέδιά σας είναι πλέον καταστροφική και μονόδρομος για το προσεχές μέλλον και για τη χώρα. Αυτό το μοντέλο ανάπτυξης ολοκληρώνεται και με τη λογική των αξόνων. Πράγματι, άμα δούμε το χάρτη, έτσι όπως κάποτε θα ολοκληρωθούν και οι συμπληρωματικοί οδικοί άξονες, αυτούς που ολοκλήρωσε το ΠΑ.ΣΟ.Κ., τότε είναι γεγονός ότι η συρρίκνωση, η παραγωγική και η αναπτυξιακή, της ελληνικής περιφέρειας θα είναι ακόμα πιο μεγάλη.
    Δεν είναι εδώ ο Υπουργός ΠΕ.ΧΩ.Δ.Ε. ο κ. Σουφλιάς. Θα του μίλαγα για τη δική του ιδιαίτερη πατρίδα, τη Λάρισα και τη Θεσσαλία, που ήμουν τις προηγούμενες μέρες σε μια περιοδεία που έκανα σε όλους τους νομούς. Σε μια περιφερειακή σύσκεψη εκεί των δυνάμεων του ΠΑ.ΣΟ.Κ. στην αυτοδιοίκηση, στο Κοινοβούλιο, στην κοινωνία, συζητώντας όλα αυτά τα θέματα και με τους κατοίκους και τους πολίτες των Νομών της Θεσσαλίας, είδα ότι σ’ ένα πράγμα καταλήγουν, ότι από τη μεσαία θέση ανάπτυξης στην οποία βρίσκεται -και ιδιαίτερα στους κοινωνικούς δείκτες- η Θεσσαλία, τα επόμενα χρόνια, τόσο όσον αφορά τον παραγωγικό ιστό, την πραγματική οικονομία, όσο και γενικότερα τα θέματα της κοινωνικής συνοχής, της ανταγωνιστικότητας και της εξωστρέφειας, όπως αναφέρεται στο εισαγωγικό σημείωμα του Ε.Σ.Π.Α. για τη Θεσσαλία, όχι μόνο δεν θα υπάρχουν βήματα μπροστά, αλλά θα γίνουν βήματα ραγδαία προς τα πίσω. 
    Και ακόμα περισσότερο, όχι μόνο δεν θα πετύχετε το στόχο της εσωτερικής συνοχής, της αναπτυξιακής και κοινωνικής συνοχής της Θεσσαλίας, αλλά θα αποκλίνει ακόμα περισσότερο. Γιατί οι προτεραιότητες και ο σχεδιασμός που έχετε λειτουργεί υπέρ του άξονα που είναι γύρω από τον ΠΑ.ΘΕ. και βεβαίως συντρίβει στην κυριολεξία το δυτικό άξονα της Θεσσαλίας, που είναι οι Νομοί Τρικάλων και Καρδίτσας και φυσικά περνά σε δεύτερο πλάνο η Μαγνησία και ο Βόλος. Και δεν υπάρχει ένα συνεκτικό σχέδιο με προτεραιότητες, όπου η Δημόσια Διοίκηση, η δημόσια πολιτική, η κάθε Κυβέρνηση να ρίχνει το βάρος, με δημόσιες υποδομές και παρεμβάσεις, στα πιο ασθενή τμήματα μιας περιφέρειας. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ολοκληρώνω, κύριε Πρόεδρε.
    Εσείς τη δυναμική που έχει μια περιφέρεια από τους ίδιους τους νόμους της αγοράς, την πληθυσμιακή και παραγωγική συγκέντρωση, την ενισχύετε ακόμη περισσότερο για να δώσετε τη δυνατότητα στις δυνάμεις της αγοράς, αυτές οι οποίες δοκιμάζουν σήμερα με την ακρίβεια και την κερδοσκοπία το σύνολο της ελληνικής κοινωνίας, να προχωρήσουν ακόμη περισσότερο και αφήνετε την καθημαγμένη ελληνική περιφέρεια στο έλεος της νεοφιλελεύθερης αντίληψης και πολιτικής σας.
    Κλείνω, κύριε Πρόεδρε, λέγοντας τούτο μόνο. Δεν μπορείτε να μη δίνετε απάντηση –και βεβαίως αυτό έπρεπε να το είχαμε κάνει εμείς εδώ και χρόνια- στο θέμα των επεκτάσεων των μεγάλων αστικών κέντρων. Δεν μπορείτε να μη δίνετε απάντηση στο ερώτημα: «Θέλουμε συμπαγή οικιστικά αστικά κέντρα και ιδιαίτερα τα δύο μεγάλα μητροπολιτικά κέντρα της Αττικής και της Θεσσαλονίκης ή θέλουμε να αφήσουμε την ανεξέλεγκτη ανάπτυξή τους;» Εάν υιοθετηθεί το δικό σας σχέδιο και δεν υπάρξει ανατροπή το προσεχές μέλλον, τότε ο Νομός Αττικής, σύμφωνα με τους σχεδιασμούς, θα συγκεντρώσει πάνω από το 60% του ενεργού πληθυσμού της χώρας και βεβαίως πάνω από το 70% της δημιουργίας, της επανασυγκέντρωσης του Ακαθάριστου Εθνικού Προϊόντος.
    ΠΡΟΕΔΡΕΥΩΝ (Γεώργιος Σούρλας):  Ολοκληρώστε, κύριε συνάδελφε.
    ΙΩΑΝΝΗΣ ΜΑΓΚΡΙΩΤΗΣ: Αυτό ούτε μοντέλο ανάπτυξης είναι, ούτε ανταγωνιστικότητα και εξωστρέφεια προσφέρει και πολύ περισσότερο δεν προσφέρει κοινωνική συνοχή. Μας οδηγεί σε θύελλες, ανοίγει τον ασκό του Αιόλου στην κυριολεξία, θα έχουμε κοινωνικές εκρήξεις από την ελληνική περιφέρεια, αλλά και από τα μεγάλα αστικά κέντρα στο προσεχές μέλλον. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Μαγκριώτη.
    Η κ. Μπουζάλη έχει το λόγο.
     ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε.
    Κυρίες και κύριοι συνάδελφοι, η σημερινή συζήτηση θεωρούμε ότι είναι ιδιαίτερα σημαντική, καθώς με το νέο πλαίσιο του Υ.ΠΕ.ΧΩ.Δ.Ε., η χώρα μας αποκτά επιτέλους ένα ολοκληρωμένο χωροταξικό σχεδιασμό. Έτσι αποκτά νέες αναπτυξιακές προοπτικές και βεβαίως, θωρακίζεται το φυσικό και πολιτιστικό μας περιβάλλον. 
    Αγαπητοί συνάδελφοι, η απουσία του Εθνικού Χωροταξικού Σχεδιασμού για πολλές δεκαετίες αποτέλεσε σημαντικό έλλειμμα, με πολλές αρνητικές επιπτώσεις και στην ορθολογική ανάπτυξη και οργάνωση της χώρας μας, καθώς επίσης και την προστασία του περιβάλλοντος, γεγονός που οφείλεται αποκλειστικά σε λανθασμένες πολιτικές επιλογές των προηγούμενων κυβερνήσεων.
    Αγαπητοί συνάδελφοι της Αξιωματικής Αντιπολίτευσης, σήμερα έρχεστε άλλη μια φορά να υποβαθμίσετε τη σημασία αυτού του γενικού πλαισίου, χρησιμοποιώντας και αφορισμούς και ανακρίβειες. Έτσι, λοιπόν, ακούσαμε ότι το Εθνικό Χωροταξικό Σχέδιο είναι γενικόλογο, ασαφές, χωρίς στόχους, χωρίς χρονοδιάγραμμα, χωρίς χρόνο για διαβούλευση, χωρίς διάλογο. Και βεβαίως πρέπει να θυμίσω ότι ολοκληρώθηκε τον Ιούλιο. Υπήρχε πάρα πολύς χρόνος για διαβούλευση. Σήμερα μάλιστα ακούσαμε πολύ καλούς συναδέλφους και της Αξιωματικής Αντιπολίτευσης να μιλούν για τις προτάσεις τους και να ευχαριστούν τον Υπουργό που έγιναν δεκτές όλες αυτές οι προτάσεις.
    Έτσι, λοιπόν, πρέπει να θυμίσουμε ότι όλη αυτή η προσπάθεια που καταβλήθηκε τα τελευταία χρόνια από την ηγεσία του Υ.ΠΕ.ΧΩ.Δ.Ε. ήταν τεράστια και αποδίδει καρπούς.
      Ειδικά στο θέμα της χωροταξίας και του περιβάλλοντος, οι παρεμβάσεις υπήρξαν ουσιαστικές, καίριες και με σημαντικά αποτελέσματα και για την ανάπτυξη και για το περιβάλλον. 
      Για να φρεσκάρω έτσι λίγο τη μνήμη μας, θα σας πω ότι περιορίστηκαν οι ανοιχτές υποθέσεις στην Ελλάδα από την Ευρωπαϊκή Επιτροπή από πενήντα δύο το 2004, στις είκοσι οκτώ σήμερα. Η Ελλάδα σήμερα στα θέματα περιβάλλοντος είναι σε πλέον καλύτερη θέση απ’ ό,τι ήταν. Τέθηκε σε απόλυτη προτεραιότητα η ταχεία εναρμόνιση της ελληνικής νομοθεσίας με την αντίστοιχη κοινοτική για σημαντικά θέματα, όπως είναι οι ατμοσφαιρικοί ρύποι, οι υδάτινοι πόροι, η διαχείριση των αποβλήτων και ενισχύθηκαν ουσιαστικά οι προστατευόμενες περιοχές, οι εθνικοί δρυμοί, τα εθνικά χερσαία, θαλάσσια και υγροτοπικά πάρκα. Εφαρμόζονται νέα σχέδια διαχείρισης για στερεά και υγρά απόβλητα, νέα προγράμματα ανακύκλωσης και βεβαίως συλλογικά συστήματα εναλλακτικής διαχείρισης αποβλήτων σε όλη τη χώρα. 
      Και ναι, προχωράμε ίσως πιο αργά απ’ ό,τι πρέπει, αλλά εμείς τουλάχιστον προχωράμε, κύριε συνάδελφε.
      Καταρτίστηκε το πρώτο Εθνικό Πλαίσιο για διαχείριση των επικίνδυνων αποβλήτων με συγκεκριμένα μέτρα για την αντιμετώπιση του σημαντικού προβλήματος και για το περιβάλλον, αλλά και για τη δημόσια υγεία. Ολοκληρώθηκε το θεσμικό πλαίσιο για τη διαχείριση των υδάτινων πόρων. Προωθήθηκε και προωθείται η χωροθέτηση σημαντικών προγραμμάτων αναπλάσεων σε όλην την Αττική. Δημιουργήθηκαν επιτέλους οι κατάλληλες προϋποθέσεις για να αποκτήσουν οι Έλληνες Εθνικό Κτηματολόγιο και χρηματοδοτείται από το Δ΄ Κοινοτικό Πλαίσιο Στήριξης με 4.500.000.000 ευρώ το Εθνικό Στρατηγικό Σχέδιο Ανάπτυξης για τον τομέα του περιβάλλοντος και της αειφόρου ανάπτυξης.
      Κυρίες και κύριοι συνάδελφοι, ο δρόμος του σχεδιασμού και της δημιουργίας του νέου πλαισίου για το Εθνικό Χωροταξικό Σχεδιασμό δεν ήταν στρωμένος με ροδοπέταλα. Το έλλειμμα εμπειρίας που διαπιστώθηκε, δυσκόλεψε σημαντικά τις προσπάθειες του Υ.ΠΕ.ΧΩ.Δ.Ε., προκειμένου σήμερα να καταλήξουμε σ’  ένα ολοκληρωμένο κείμενο, ένα κείμενο που μαζί με τα ειδικά χωροταξικά πλαίσια, συνιστούν μία από τις σημαντικότερες διαρθρωτικές αλλαγές που έγιναν στη χώρα τις τελευταίες δεκαετίες. Πρόκειται για μία μεγάλη μεταρρύθμιση που συμβάλλει καθοριστικά στην ολοκληρωμένη και αειφόρο ανάπτυξη για τα επόμενα δεκαπέντε χρόνια της ελληνικής επικράτειας, με απόλυτο σεβασμό στο περιβάλλον.
      Με την παρούσα πρωτοβουλία, λοιπόν, του Υ.ΠΕ.ΧΩ.Δ.Ε., επιδιώκεται η δυναμική ένταξη της Ελλάδας στο διεθνές ευρωπαϊκό, μεσογειακό, βαλκανικό περιβάλλον, μέσα από στρατηγικές επιλογές για μία ολοκληρωμένη χωρική ανάπτυξη και την αειφόρο οργάνωση του εθνικού χώρου, την ενδυνάμωση της περιφερειακής ανάπτυξης και της χωρικής συνοχής, την αποτελεσματικότερη προστασία του περιβάλλοντος, για να μπορέσουμε και να διατηρήσουμε και να προστατέψουμε και να αναδείξουμε το εθνικό φυσικό και πολιτιστικό πλούτο της χώρας μας, της υπαίθρου, τη βιώσιμη διαχείριση των φυσικών πόρων, αλλά και για τη δημιουργία αποτελεσματικού πλαισίου κατευθύνσεων και στρατηγικών, για τα υποκείμενα επίπεδα σχεδιασμού τα οποία δεν υπήρχαν.
      Κυρίες και κύριοι συνάδελφοι, ως Βουλευτής σ’ έναν από τους ακριτικότερους νομούς στα σύνορα της Ελλάδας, του Νομού Καστοριάς, δεν θα μπορούσα σε καμμία περίπτωση να παραγνωρίσω τις θετικές συνέπειες που έχει το Εθνικό Χωροταξικό Σχέδιο και στο νομό μου. Πρέπει να υπογραμμίσω ότι η Καστοριά αποτελεί σημαντικό αναπτυξιακό πόλο στο δυτικό κομμάτι της Περιφέρειας της δυτικής Μακεδονίας, με μοναδικές φυσικές ομορφιές, μεγάλη μεταποιητική δραστηριότητα –τη γούνα- και βεβαίως ένα μεγάλο και αναπτυγμένο εμπορικό δίκτυο με όλη την Ανατολική Ευρώπη. 
      Αυτά είναι σημαντικά πλεονεκτήματα που δίνουν στο νομό κυρίαρχο ρόλο στην περιοχή της δυτικής Μακεδονίας. 
      Μέσα σ’ αυτό το πλαίσιο, όλες οι μελλοντικές προσπάθειές μας εστιάζουν στην αποτελεσματικότερη σύνδεση του τουρισμού και της γουνοποιίας, καθώς επίσης και στη διατήρηση και βελτίωση της μεταποιητικής δραστηριότητας μέσα από νέες δράσεις και λειτουργίες που θα την ενισχύσουν. Έτσι, λοιπόν, η αναβάθμιση του Αεροδρομίου της Καστοριάς –τόσο του αεροδιαδρόμου, αλλά και η δημοπράτηση πριν από λίγο καιρό του πύργου ελέγχου- αποτελεί το πρώτο ουσιαστικό βήμα για την περαιτέρω αναπτυξιακή πορεία του νομού, ενώ παράλληλα βεβαίως η σύνδεση της Καστοριάς με την Εγνατία Οδό, μέσω του κάθετου άξονα Σιάτιστα-Καστοριά, μας ενώνει με τον πανευρωπαϊκό άξονα. 
      Και φυσικά, έχουμε και την προέγκριση της δημοπράτησης της μελέτης με τη Σήραγγα της Κλεισούρας που μας φέρνει ακόμα πιο κοντά στο γείτονα Νομό μας, την Κοζάνη.
      Και βεβαίως, θέλω να ευχαριστήσω τον Υπουργό, τον Υφυπουργό και το Γενικό Γραμματέα του Υ.ΠΕ.ΧΩ.Δ.Ε. για την ένταξη της σιδηροδρομικής σύνδεσης Σιάτιστας-Καστοριάς του Νομού Καστοριάς στο Εθνικό Χωροταξικό Σχέδιο που είναι μία σημαντική εξέλιξη για την οποία προσπαθήσαμε αρκετά. Είναι άλλη μία απόδειξη ότι το Υπουργείο και διάλογο έκανε και άκουσε τα –δίκαια βέβαια πάντα- αιτήματα που υπήρχαν. Όλες οι προτάσεις που έπρεπε να προχωρήσουν, προχώρησαν, έστω και αν είχε τελειώσει η δημόσια διαβούλευση. Και ευχαριστώ θερμά γι’ αυτό.
      Όλα αυτά, λοιπόν, συνθέτουν ένα πλέγμα υποδομών που θα βγάλουν οριστικά το Νομό Καστοριάς από την απομόνωση και θα συντελέσουν στην οικονομική, αλλά και την τουριστική ενίσχυση και ανάπτυξή του.
      Έτσι, λοιπόν, θεωρώ ότι το νέο πλαίσιο του Υ.ΠΕ.ΧΩ.Δ.Ε. κινείται προς την ορθή κατεύθυνση και παράλληλα, ενισχύει σημαντικά την ολοκλήρωση μιας πολύ σημαντικής μεταρρύθμισης που έχει γίνει τα τελευταία χρόνια στη χώρα μας. 
      Η χώρα μας αποκτά νέες αναπτυξιακές προοπτικές, ενώ συνάμα θωρακίζεται το φυσικό και πολιτιστικό μας περιβάλλον. 
      Γι’ αυτό, λοιπόν, το λόγο υπερψηφίζω βεβαίως αυτήν την πρωτοβουλία και καλώ όλους σας να πράξετε ανάλογα.
      Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μπουζάλη. 
      Κυρίες και κύριοι συνάδελφοι, για να μπορέσουν να μιλήσουν όλοι οι Βουλευτές, θα παρακαλούσα να δεχθείτε να περιοριστούμε στα επτά λεπτά ακριβώς, χωρίς παρέμβαση του Προεδρείου. 
      Την καλή αρχή θα κάνει ο κ. Κασαπίδης, ο οποίος έχει και το λόγο, για να μιλήσουν οι Βουλευτές που περιμένουν από χθες εγγεγραμμένοι στον κατάλογο.
      Κύριε Κασαπίδη, έχετε το λόγο.  
      ΓΕΩΡΓΙΟΣ ΚΑΣΑΠΙΔΗΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, πράγματι είναι σημαντική η σημερινή ημέρα, καθώς ολοκληρώνεται η συζήτηση για το Γενικό Χωροταξικό της χώρας. Θα έλεγε κάποιος ότι αυτή η ημέρα είναι ιστορική, διότι αυτό που θα ψηφίσουμε σήμερα και θα εφαρμοστεί για τα επόμενα δεκαπέντε χρόνια, θα επηρεάσει καθοριστικά την πορεία της χώρας. Το αν θα επηρεάσει θετικά ή αρνητικά την πορεία της χώρας, θα φανεί στο μέλλον. Άλλοι υποστηρίζουν αρνητικά. 
      Η προσωπική μου άποψη είναι ότι είμαστε προς το σωστό δρόμο, με βάση τα μέχρι σήμερα δεδομένα που επικρατούν στη χώρα μας, δεδομένα που έχουν να κάνουν σχέση με το γεγονός ότι για πρώτη φορά έρχεται το Χωροταξικό στην πατρίδα μας και ότι για πρώτη φορά προσπαθεί επίσημα η ελληνική πολιτεία να βάλει τάξη στο χώρο που επικρατεί σε μεγάλο βαθμό αταξία, στην Ελλάδα, στη Ελλάδα του μέτρου και του πνεύματος που, δυστυχώς, τείνει να επικρατήσει ο υλισμός και η υπερβολή. Και αυτό, γιατί ξεφύγαμε από τα όρια που ποτέ δεν θέσαμε ή όταν τα θέσαμε, δεν τα τηρήσαμε, αλλά και γιατί δεν αποκαταστήσαμε τις ισορροπίες που διαταράξαμε και συνεχίζουμε να αγνοούμε τόσο στο φυσικό όσο και στο ανθρωπογενές περιβάλλον. 
      Όμως, ποια είναι η ταυτότητα του τόπου στον οποίο θέλουμε να εφαρμόσουμε το Χωροταξικό Σχέδιο; Ποια είναι η ταυτότητα της χώρας μας μέσα από μία άλλη οπτική, όπως δεν συνηθίζουμε να ακούμε ή να προσεγγίζουμε; 
      Επιχειρώντας, λοιπόν, να δώσω «τροφή» στη σκέψη σας, αλλά και να προκαλέσω έναν άλλο τρόπο σκέψης, μπορούμε να δούμε την Ελλάδα σαν έναν ιδιάζων βιότοπο, σαν ένα βιότοπο που αποτελείται από ένα σύνολο περιοχών με μικροκλίματα και μικροπεριβάλλοντα, τα οποία με τη σειρά τους είναι αποτέλεσμα της αλληλεπίδρασης των φυσικών πόρων και του κλίματος. 
      Η αλληλεπίδρασή τους με τον άνθρωπο γέννησε την παράδοση και τον πολιτισμό σ’ αυτόν εδώ τον τόπο. Την παράδοση και τον πολιτισμό της Ελλάδας. Επομένως ο τόπος που γεννάει είναι «μήτρα». Και έτσι μπορούμε να πούμε και τη χώρα μας: Σαν μία μήτρα οικοτόπων και πολιτισμών, μία μήτρα πολιτών επιφανών, φιλοσόφων, πολιτικών, στρατιωτικών, επιστημόνων, καλλιτεχνών και άλλων. Και σαν «μήτρα» θα πρέπει να την προσεγγίζουμε καλλιεργώντας την, κάνοντας δηλαδή καλόν έργο πάνω της, για να μπορέσει να διατηρήσει τη γονιμότητά της, σε αντίθεση –δυστυχώς- με όσα βλέπουμε σήμερα, τα εκτρώματα από το πολιτικό μας σύστημα που μας λυπούν και σαν πολίτες και σαν έθνος. 
      Αυτό το ευνοϊκό, λοιπόν, περιβάλλον της πατρίδας μας επέτρεψε στο πέρασμα των αιώνων την ανάπτυξη πεντέμισι χιλιάδων περίπου ειδών χλωρίδας, εκατόν δεκαέξι ειδών θηλαστικών, τετρακοσίων τριάντα έξι τόνων ορνιθοπανίδας και εκατόν πενήντα περίπου ειδών ψαριών. Ένας τόπος με άγρια ομορφιά και δαντελωτές ακτές, με ήπιο κλίμα που μπορεί να συντηρήσει τον άνθρωπο ως τροφοσυλλέκτη για όλο το χρονικό διάστημα του έτους. Ένας τόπος που προσελκύει χιλιάδες σπάνια μεταναστευτικά πουλιά από το βορρά για να ξεχειμωνιάσουν στις θερμές περιοχές του, όπως δεν συμβαίνει σχεδόν σε κανέναν άλλο τόπο στον πλανήτη μας. 
      Άρα, ο χώρος αυτός χρειάζεται ιδιαίτερη προσοχή και οι όποιες παρεμβάσεις μπορούν να δημιουργούν έντονες και μόνιμες παρεμβάσεις σ’ αυτόν το βιότοπο, θα πρέπει να είναι ιδιαίτερα προσεκτικές και μελετημένες, διότι πρόκειται για έναν τόπο της αληθινής ζωής. 
      Κρίσιμοι παράμετροι τα όρια και οι ισορροπίες, όπως ανέφερα στην αρχή, μεταξύ φυσικού περιβάλλοντος και των ανθρωπίνων δράσεων, ώστε αυτός ο πλούτος να μη μειώνεται, αλλά τουλάχιστον να διατηρείται –γεγονός που αμφισβητείται στις μέρες μας- και γιατί όχι με την κατάλληλη παιδεία και εκπαίδευση του πληθυσμού στο μέλλον να μπορεί να αυξάνεται.
	Αυτό θεωρώ, λοιπόν, κυρίες και κύριοι συνάδελφοι, πως επιχειρείται με το παρόν κείμενο Γενικού Πλαισίου Χωροταξικού Σχεδιασμού της χώρας που συζητούμε σήμερα και μάλιστα με πνεύμα σύνθεσης, ώστε όλοι εδώ μέσα να καταθέσουμε τις καλές μας ιδέες και όπως στην πράξη έχει αποδείξει ο Υπουργός, να τις συνθέσει και να καταλήξουμε σ’ ένα κείμενο μέσα από μια πολύμηνη διαβούλευση από το 2007 μέχρι σήμερα, που θα μπορέσει να εφαρμοστεί με ασφάλεια και σιγουριά για το μέλλον της χώρας μας. 
	Πολλά από τα στοιχεία που κατατέθηκαν στη διάρκεια της πολύμηνης αυτής διαβούλευσης ενσωματώθηκαν και βελτίωσαν περαιτέρω το αρχικό κείμενο που ήρθε προς συζήτηση στην επιτροπή της Βουλής. Εδώ θα ήθελα να διαφωνήσω με όλους τους συναδέλφους. Επικαλέστηκαν έντονα ότι δεν υπήρχε ούτε διαβούλευση ούτε διάλογος ούτε συζήτηση είτε με φορείς είτε εδώ στο Κοινοβούλιο. 
	Στο σημείο αυτό θα ήθελα να ευχαριστήσω και τον  Υπουργό για την αποδοχή σχεδόν του συνόλου των προτάσεων και των παρατηρήσεων που κατατέθηκαν κατά τη διάρκεια της συζήτησης στην επιτροπή για το Νομό Κοζάνης και τη δυτική Μακεδονία, που αφορούν, όμως, το Νομό Κοζάνης. Ήταν ομόφωνες αυτές οι αποφάσεις και τα αιτήματα των Βουλευτών και των φορέων του Νομού Κοζάνης. Όμως, μεταξύ αυτών κυρίαρχο αίτημα των πολιτών του Νομού Κοζάνης που δεν έχει γίνει αποδεκτό από το παρόν Χωροταξικό Σχέδιο είναι και η ένταξη του Νομού Κοζάνης και κυρίως της πόλης της Κοζάνης στους πρωτεύοντες εθνικούς πόλους, με δίπολο την Πτολεμαΐδα, σύμφωνα με την επιχειρηματολογία που ήδη έχουμε καταθέσει στο Υπουργείο, ευελπιστώντας ότι στην πρώτη αποτίμηση και αναθεώρηση της πορείας υλοποίησης του Χωροταξικού Σχεδίου να ικανοποιηθεί το αίτημα αυτό. 
	Επίσης, ένα άλλο αίτημα στο οποίο επιμένουμε ως Νομός Κοζάνης είναι η επαναφορά της διατύπωσης του αρχικού Σχεδίου Χωροταξικού Πλαισίου για την υποχρεωτική αποκατάσταση των τοπίων και η εξεύρεση νέων αναπτυξιακών δραστηριοτήτων σε περιοχές εξόρυξης λιγνίτη μετά τον τερματισμό της χρήσης του για την παραγωγή ενέργειας. 
	Ένα τέτοιο εγχείρημα, κυρίες και κύριοι συνάδελφοι, που συζητάμε σήμερα μόνο με διάλογο και σύνθεση απόψεων θα μπορούσε να έλθει εις πέρας. Πρόκειται για μια πραγματική μεταρρύθμιση για τη χώρα που λαμβάνει υπ’ όψιν όλα όσα έχουν γίνει μέχρι σήμερα, φιλοδοξώντας να περιορίσει σταδιακά τα κακώς κείμενα μέσα και από την αλλαγή νοοτροπίας των συμπολιτών μας, επιδιώκοντας στόχους όπως: η ενίσχυση του ρόλου της χώρας σε διεθνές, ευρωπαϊκό, μεσογειακό και βαλκανικό επίπεδο, η ενίσχυση της περιφερειακής ανάπτυξης και της χωρικής συνοχής, η διαφύλαξη και ανάδειξη του φυσικού πλούτου της χώρας και της πολιτισμικής μας κληρονομιάς, που μαζί με την ευφυΐα, το ταλέντο και το φιλότιμο του Έλληνα ίσως να είναι και ο τομέας που υπερέχουμε ως έθνος και ως κράτος και οφείλουμε με πνεύμα ενότητας –τελειώνω, κύριε Πρόεδρε- και εντιμότητα να συνεργαστούμε και να εργαστούμε σκληρά, για να κτίσουμε πάνω στο υπόβαθρο που διαμορφώνει το παρόν γενικό χωροταξικό τα ειδικά και περιφερειακά χωροταξικά, με γνώση και φαντασία και έτσι να ολοκληρώσουμε τη βάση αναφοράς για το συντονισμό και την εναρμόνιση επιμέρους πολιτικών, προγραμμάτων, επενδυτικών σχεδίων και άλλων δράσεων όλων των Ελλήνων φυσικών και νομικών προσώπων, που θα έχουν σημαντικές επιπτώσεις στη συνοχή και στην ανάπτυξη της πατρίδας μας. 
	Με αυτές τις σκέψεις, κυρίες και κύριοι συνάδελφοι, σας καλώ να ψηφίσουμε το παρόν Γενικό Πλαίσιο Χωροταξικού Σχεδιασμού της χώρας μας. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κασαπίδη. 
    	Η κ. Σκραφνάκη έχει το λόγο, με την παράκληση να περιοριστείτε στο επτάλεπτο. 
    	ΜΑΡΙΑ ΣΚΡΑΦΝΑΚΗ: Ευχαριστώ, κύριε Πρόεδρε. 
    	Κύριε Υπουργέ, κυρίες και κύριοι συνάδελφοι, το Εθνικό Χωροταξικό Σχέδιο που συζητούμε σήμερα είναι ένα πολύ σημαντικό κείμενο που θα προσδιορίσει το αναπτυξιακό μοντέλο της χώρας μας για τα επόμενα δεκαπέντε χρόνια. Νομίζω ότι συμφωνούμε όλοι πως η ψήφιση ενός ολοκληρωμένου Χωροταξικού Σχεδίου είναι μια επείγουσα προτεραιότητα και μια βασική ανάγκη για την Ελλάδα. 
    Κυρίες και κύριοι συνάδελφοι, οι κυβερνήσεις του ΠΑ.ΣΟ.Κ. έθεσαν τα θεμέλια του Εθνικού Χωροταξικού Σχεδιασμού με τη θέσπιση του ν. 2742/1999 και στη συνέχεια με την ανάθεση, εκπόνηση και θέσπιση των δώδεκα χωροταξικών σχεδίων της χώρας για όλες τις περιφέρειες πλην της Αττικής. Οι κυβερνήσεις του ΠΑ.ΣΟ.Κ. δημιούργησαν το θεσμικό υπόβαθρο, προκειμένου σήμερα να συζητάμε το Εθνικό Χωροταξικό Σχέδιο της χώρας. 
    Η κατάθεση του σημερινού Εθνικού Χωροταξικού Σχεδίου αποτελεί μια θετική εξέλιξη. 
      Έχω, όμως, την αίσθηση, κύριε Υπουργέ, ότι ενώ είχε προηγηθεί ένα πολύ σημαντικό έργο με τα περιφερειακά Χωροταξικά Σχέδια και ενώ αυτά θα έπρεπε να αποτελέσουν τη βάση για την εκπόνηση του Εθνικού Χωροταξικού, αυτά δεν ελήφθησαν καθόλου υπ' όψιν. 
      Το παρόν Εθνικό Χωροταξικό Σχέδιο υιοθετεί πολιτικές που διευρύνουν τις χωρικές ανισότητες σε βάρος ορισμένων περιοχών της περιφέρειας, όπως η Κρήτη. Διατηρείται ο «υδροκεφαλισμός» των μεγάλων αστικών κέντρων, αφού μεταξύ άλλων προβλέπεται ότι ο άξονας Αθήνα-Θεσσαλονίκη και ο ΠΑ.ΘΕ. παραμένουν οι παραδοσιακοί άξονες ανάπτυξης της χώρας. Δεν στηρίζεται η αποκέντρωση και η ισόρροπη περιφερειακή ανάπτυξη.
      Κύριε Υπουργέ,  επιτρέψετε μου να αναφερθώ στην ιδιαίτερη πατρίδα μου την Κρήτη. Μετά λύπης μου διαπιστώνω ότι ο ρόλος της Κρήτης στο Εθνικό Χωροταξικό Σχέδιο είναι υποβαθμισμένος. Η Κρήτη είναι το μεγαλύτερο νησί της χώρας και θα έπρεπε να αποτελεί ξεχωριστή ενότητα στο κείμενο του Χωροταξικού Σχεδίου και όχι να είναι μαζί με τα υπόλοιπα νησιά.
      Θα έπρεπε να ενισχυθεί ο ρόλος της Κρήτης σε διεθνές επίπεδο, κάτι που δεν αποτυπώνεται όσο θα έπρεπε στο σημερινό Χωροταξικό Σχέδιο. Συγκεκριμένα στο κεφάλαιο Β του άρθρου 5, όπου αναφέρονται οι πόλοι ανάπτυξης της ηπειρωτικής χώρας, της Κρήτης και των πλησίων αυτής νησιών και συγκεκριμένα στην παράγραφο 2 όπου περιγράφονται οι πρωτεύοντες εθνικοί πόλοι, προτείνω στους ήδη αναφερόμενους να προστεθεί και το Ηράκλειο ως εθνικός πόλος –πύλη- και εμπορευματικό κέντρο στην Ανατολική Μεσόγειο, αφού είναι η τρίτη ή τέταρτη πόλη της Ελλάδας και το λιμάνι του Ηρακλείου είναι το δεύτερο λιμάνι της χώρας. 
      Στην ίδια παράγραφο προτείνω να τονιστεί ότι το Ηράκλειο προβλέπεται να αποτελέσει, μαζί με την Αθήνα, την Θεσσαλονίκη και την Πάτρα, τον κορμό της ανάπτυξης της ερευνητικής δραστηριότητας στη χώρα, με κατεύθυνση τη βιοτεχνολογία και την πληροφορική, αφού διαθέτει την απαιτούμενη τεχνογνωσία και μπορεί να λειτουργήσει εκτός των άλλων ως διεθνής τηλεπικοινωνιακός κόμβος και κόμβος τηλεϊατρικής στην Ανατολική Μεσόγειο. Επίσης στην παράγραφο αυτή θα πρέπει να προστεθεί και η ανάδειξη του Ηρακλείου σε κέντρο πολιτισμού, αφού είναι το κέντρο του Μινωικού πολιτισμού και διαθέτει λαμπρά μνημεία παγκόσμιας εμβέλειας, όπως είναι η Κνωσός και η Φαιστός.
      Σωστά διαπιστώνεται στο σχέδιο, κύριε Υπουργέ, η ανάγκη ολοκλήρωσης του βασικού οδικού δικτύου της χώρας, μεταξύ του οποίου και ο BOAΚ στην Κρήτη. Πρέπει, όμως, να περιληφθεί στο Εθνικό Χωροταξικό Σχέδιο και στο Πρόγραμμα Μεγάλοι Οδικοί Άξονες ένας νέος σύγχρονος οδικός άξονας, παράλληλος με τον βόρειο άξονα, που θα συνδέει και τους τέσσερις νομούς. 
      Επίσης θα πρέπει να προστεθεί στο άρθρο 6 στο κεφάλαιο Α2, όπου αναφέρονται οι ειδικές κατευθύνσεις για τις μεταφορές, η πρόβλεψη σύνδεσης του νοτιοανατολικού άξονα της Κρήτης και προς δυσμάς μέχρι τα Χανιά και η σύνδεσή του με τον βόρειο άξονα με περισσότερους κάθετους άξονες. 
      Επιπλέον, προτείνω να περιληφθεί στα έργα μεταφορών η κατασκευή σιδηροδρομικής γραμμής και στην Κρήτη, όπου δεν υπάρχει καθόλου τέτοιο δίκτυο. Επίσης ο ρόλος του αεροδρομίου του Ηρακλείου, κύριε Υπουργέ, υποβαθμίζεται σε συμπληρωματική διεθνή είσοδο-πύλη κατώτερη της υφιστάμενης δυναμικής του, ενώ είναι γνωστό ότι είναι το δεύτερο αεροδρόμιο της χώρας μετά το «Ελευθέριος Βενιζέλος».
      Στο κεφάλαιο Γ1, όπου αναφέρονται οι διεθνείς και οι διαπεριφερειακές είσοδοι-πύλες και συνδέσεις στη χώρα και στην παράγραφο 4 συμπεριλαμβάνεται και το αεροδρόμιο του Ηρακλείου και το υπό κατασκευή νέο διεθνές αεροδρόμιο, χωρίς να αναφέρεται, όμως, η συγκεκριμένη θέση του.
      Προτείνω, λοιπόν, να προστεθούν στο σημείο αυτό οι λέξεις «νέο διεθνές αεροδρόμιο στο Καστέλι». Το είπατε αυτό, κύριε Υπουργέ, και στην επίσκεψή σας πρόσφατα στο Ηράκλειο. 
      Η αναφορά στο νέο αεροδρόμιο στο Καστέλι, θα πρέπει να προστεθεί και στην παράγραφο 5 του κεφαλαίου Γ2. 
      Στην ίδια παράγραφο επίσης, υποβαθμίζεται ο στρατηγικός ρόλος του λιμανιού του Ηρακλείου, αφού δεν αναφέρεται όπως και κανένα άλλο λιμάνι της Κρήτης, ως διεθνείς είσοδοι-πύλες. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):   Όχι άλλο λεπτό, κυρία Σκραφνάκη, ολοκληρώστε.
      ΜΑΡΙΑ ΣΚΡΑΦΝΑΚΗ:  Γίνεται αναφορά μόνο στα λιμάνια της Πάτρας και δευτερευόντως της Ηγουμενίτσας. 
      Προτείνω, κύριε Υπουργέ, να προστεθεί στην παράγραφο αυτή και το λιμάνι του Ηρακλείου, αλλά και το λιμάνι του Νότου στο Τυμπάκι, το οποίο περιγράφεται ως εξειδικευμένο λιμάνι εμπορευματοκιβωτίων. Προτείνω, όπως έχουμε αποφασίσει όλοι οι φορείς της Κρήτης και το Περιφερειακό Συμβούλιο, ειδικά το λιμάνι του Νότου να αναφερθεί ως εμπορικό λιμάνι διεθνούς ενδιαφέροντος και διεθνούς σημασίας ως κύρια θαλάσσια πύλη της χώρας.
      Σας παρακαλώ, κύριε Υπουργέ, να κάνετε δεκτές αυτές τις επισημάνσεις που αποτελούν και αποφάσεις του Περιφερειακού Συμβουλίου της Κρήτης και αίτημα των φορέων του Ηρακλείου.
      Σας ευχαριστώ.
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε την κ. Σκραφνάκη που ήταν συνεπής στο χρόνο. 
      Θα περιοριστούμε ακόμη περισσότερο, κύριοι συνάδελφοι, στο εξάλεπτο, για να μπορέσουμε να εξαντληθεί ο κατάλογος των Βουλευτών και παρακαλώ να το κάνετε δεκτό αυτό. Συμφωνείτε, κύριε Μπούρα, να συνοψίσετε τις απόψεις σας και τις προτάσεις σας; Γιατί είχαμε δεχθεί εκ των υστέρων να μιλήσουν και έξι Βουλευτές.
      Ο συνάδελφος κ. Μπούρας έχει το λόγο.
      ΑΘΑΝΑΣΙΟΣ  ΜΠΟΥΡΑΣ:  Κύριε Πρόεδρε, κυρίες και κύριοι συνάδελφοι, παρά το περιορισμένο του χρόνου, θα μου επιτρέψετε κι εμένα να κάνω λίγες επισημάνσεις, γιατί παρακολουθώντας συνεχώς τη συνεδρίαση και χθες, αλλά και σήμερα, βρίσκω πάρα πολλές αντιφάσεις, αντιθέσεις. Εγώ θεωρώ θετικό το γεγονός ότι από την ώρα που το Γενικό Χωροταξικό Σχέδιο μπήκε στην επιτροπή μέχρι σήμερα, έπεσαν οι τόνοι. Άκουγα πάρα πολλούς συναδέλφους της Αξιωματικής Αντιπολίτευσης να μιλούν πολύ θετικά, ταυτόχρονα όμως να εισάγουν και μία μεγάλη αντίθεση. Πιστεύω ότι έχουν σύγχυση. 
      Εγώ δεν θα σχολιάσω, θα παραπέμψω τους συναδέλφους στις επισημάνσεις της τελευταίας συναδέλφου της κ. Σκραφνάκη από την Κρήτη, από το Ηράκλειο, που ειλικρινά θα ήθελα να τη ρωτήσω: Αν ο Υπουργός, που του είπατε χίλια δυο πράγματα, δεχθεί αυτά που είπατε, θα το ψηφίσετε, ή απλώς η άρνηση για την άρνηση;
      Είμαι υποχρεωμένος να θυμίσω, επειδή ακούστηκαν πάρα πολλά δια έλλειψη διαλόγου, ότι  ή αμέσως ή εμμέσως υπήρξε ένας διάλογος, που άλλη φορά δεν έχει γίνει ποτέ. Και πρέπει να πω ότι με προτροπή και έγκριση του Προέδρου της Βουλής για πρώτη φορά έγινε ένας  πλατύς διάλογος στην επιτροπή με πέντε πολύωρες συνεδριάσεις και -πρέπει να το θυμίσω- ακούστηκαν δέκα φορείς, φορείς που αντιπροσωπεύουν ολόκληρη την κοινωνία, από το Τ.Ε.Ε., άλλα Επιμελητήρια, οικολογικές οργανώσεις και παραγωγικές δυνάμεις του τόπου με άνεση χρόνου. Ο ίδιος ο Υπουργός από την πρώτη κιόλας στιγμή δέχθηκε μέχρι την κατάθεση εδώ στην Ολομέλεια ό,τι κατά την άποψή του έκρινε σωστό, που μπορούσε να διορθωθεί ή να ενσωματωθεί. Και πρέπει να πω –και το ξανατονίζω- ποτέ άλλοτε δέκα φορείς σε εφτάωρη ακρόαση δεν πέρασαν από τη Βουλή. Από την άλλη μεριά, άκουσα αυτό το διήμερο ότι μάλλον δεν υπήρξε νομός, δεν υπήρξαν συνάδελφοι Βουλευτές που να μην επισκέφτηκαν μαζί με το νομάρχη και τους  δημάρχους της περιοχής το Υ.ΠΕ.ΧΩ.Δ.Ε.  και να μην  έγιναν δεκτοί από τον Υπουργό και τους υπηρεσιακούς παράγοντος του Υ.ΠΕ.ΧΩ.Δ.Ε.. Επομένως αυτά τα περί έλλειψης διαλόγου κατά την άποψή μου είναι αστήρικτα, είναι αβάσιμα και δεν πρέπει να λέγονται σε αυτήν την Αίθουσα.
      Κυρίες και κύριοι συνάδελφοι, η απουσία Χωροταξικού Σχεδιασμού είναι ένα τεράστιας σημασίας έλλειμμα δεκαετιών με αρνητικές επιπτώσεις στο περιβάλλον, στην ορθολογική οργάνωση της χώρας και στην ανταγωνιστική ανάπτυξη της οικονομίας μας. Σπαταλήθηκαν αξιόλογοι εθνικοί πόροι. Σε πολλές περιπτώσεις έχει υποβαθμιστεί και το περιβάλλον, χάθηκαν πολύτιμος χρόνος και ευκαιρίες.
      ( Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ )
      Με επίμονη δουλειά, συγκέντρωση στοιχείων, ενδελεχή μελέτη, διεξοδική διαβούλευση και λεπτομερή αξιολόγηση των προτάσεων του διαθέσιμου υλικού και γενικά της εμπειρίας από προηγούμενες προσπάθειες τις οποίες ανέφερε ο Υπουργός και στηρίζει ό,τι θετικό είχε γίνει, η Κυβέρνηση της Νέας Δημοκρατίας δια του αρμοδίου Υπουργού, του κ. Σουφλιά, βρίσκεται σήμερα να εισηγείται μία πολύ σημαντική τομή, μία πολύ σημαντική μεταρρύθμιση και για το περιβάλλον και για την ανάπτυξη και για το μέλλον της χώρας. 
      Η θεσμοθέτηση του Εθνικού Χωροταξικού Σχεδίου πέρα από τους στρατηγικούς στόχους, προτεραιότητες και κατευθύνσεις που θέτει, αποτελεί το υπόβαθρο -και αυτό μην το ξεχνάμε, είναι πλαίσιο, δεν είναι ένας νόμος εφαρμογής- πάνω στο οποίο χτίζεται και θα χτιστούν τα ειδικά χωροταξικά και κυρίως ο υποκείμενος σχεδιασμός για την ανάπτυξη και περιβαλλοντική αναβάθμιση της χώρας. Έτσι το Εθνικό Χωροταξικό Σχέδιο αποτελεί εργαλείο αειφόρου ανάπτυξης και καλύπτει συγχρόνως ένα σημαντικότατο νομικό κενό που έθετε σε δοκιμασία κάθε σοβαρή επενδυτική προσπάθεια. 
      Κυρίες και κύριοι συνάδελφοι, το Εθνικό Χωροταξικό Σχέδιο μαζί με τα ειδικά χωροταξικά πλαίσια για τις ανανεώσιμες πηγές ενέργειας, τον τουρισμό, τη βιομηχανία, τον ορεινό και παράκτιο χώρο, αποτελούν μία από τις σημαντικότερες διαρθρωτικές αλλαγές που έγιναν στην Ελλάδα τις τελευταίες δεκαετίες. Συνειδητά προωθήθηκαν παράλληλα, ώστε όλα να υποστηρίζονται αμοιβαία και να εξασφαλίζεται η μεταξύ τους συμβατότητα. 
      Το Εθνικό Χωροταξικό Σχέδιο προωθεί ισόρροπα την οικονομική και κοινωνική συνοχή, την ανταγωνιστικότητα, την προστασία του φυσικού και πολιτισμικού περιβάλλοντος, θα συμβάλει καθοριστικά στην αντιμετώπιση των αδυναμιών και των κινδύνων που προκαλούνται κατά την αναπτυξιακή διαδικασία στο περιβάλλον, αλλά και θα υποβοηθήσει την ίδια την ανάπτυξη. 
      Τελειώνω λέγοντας ότι εμείς ως Νέα Δημοκρατία με τη στήριξη και έγκριση –γιατί απόψε εγκρίνουμε- του Χωροταξικού Πλαισίου Στήριξης κάνουμε μία τομή και βάζουμε ένα τέλος στην χωροαταξία και εξοπλίζουμε την πολιτεία με το κατάλληλο εργαλείο πολιτικής που έλειπε. Οπωσδήποτε υπάρχουν διαφορετικές προσεγγίσεις σε διαφορετικά θέματα. Καθένας βλέπει και αξιολογεί τις προτεραιότητες με διαφορετικό τρόπο, γι’ αυτό χρειάζεται η θετική προσέγγιση. 
      Έχουμε ένα Χωροταξικό Πλαίσιο που θα κριθεί στην πράξη. Κάθε μεγάλη πορεία ξεκινάει με το πρώτο βήμα. Η Νέα Δημοκρατία είναι υπερήφανη που προκάλεσε και ολοκλήρωσε αυτό το βήμα, το οποίο σας καλώ με σύνεση και υπευθυνότητα να το κάνουμε πράξη. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Παναγιώτης Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, απόψε συζητάμε και εγκρίνουμε, δεν ψηφίζουμε. Έχουμε περίπου το ρόλο του σχολιαστή ως Βουλευτές για ένα κείμενο ιδιαίτερα σημαντικό, που έχει να κάνει με τη στρατηγική της ανάπτυξης και το πρότυπο ή μοντέλο ανάπτυξης για τα επόμενα δεκαπέντε χρόνια. 
      Ο τρόπος με τον οποίο αποφασίστηκε να συζητηθεί και να θεσμοθετηθεί αυτό το πολύ σημαντικό κείμενο είναι η πρώτη αντίρρηση την οποία διατυπώνουμε. 
	Το κείμενο αυτό είναι ένα κείμενο που με τρεις λέξεις θα το περιέγραφα ως ασαφές, γενικόλογο και άτολμο. Δεν αξιοποιεί τις διδαχές από τις όποιες αβελτηρίες και τα σφάλματα του παρελθόντος, δεν παρεκκλίνει και δεν ανατρέπει το μοντέλο ανάπτυξης το οποίο έχει υιοθετηθεί και το οποίο έχει οδηγήσει σε συγκεκριμένα αδιέξοδα και κυρίως δεν ενισχύει την ισόρροπη περιφερειακή ανάπτυξη.
	Επειδή ο χρόνος είναι περιορισμένος, θα προσπαθήσω κι εγώ να αναφερθώ στο χώρο τον οποίο εκπροσωπώ, δηλαδή το νησιωτικό χώρο. Μία πρώτη παρατήρηση είναι ότι το μοντέλο ανάπτυξης για το νησιωτικό χώρο που προκρίνει το συγκεκριμένο Εθνικό Πλαίσιο Χωροταξίας είναι δανεισμένο από το μοντέλο ανάπτυξης του ηπειρωτικού χώρου. Θα πρέπει να συνειδητοποιήσουμε ότι για το νησιωτικό χώρο και ειδικότερα για την πολυνησία όπως είναι οι Κυκλάδες και τα Δωδεκάνησα, «μοντέλα» τα οποία αναφέρονται σε πόλους, σε πολύκεντρα δεν είναι συμβατά με τις ιδιαιτερότητες του νησιωτικού χώρου και δεν απαντούν στα ζητήματα ανάπτυξης του νησιωτικού χώρου. Η λογική των δικτύων και της συμπληρωματικότητας πρέπει να κυριαρχεί στην στρατηγική ανάπτυξη του νησιωτικού χώρου και αυτό δεν το βλέπουμε μέσα στο συγκεκριμένο πλαίσιο. Επίσης, η έμφαση σε έργα μικρού και μεσαίου μεγέθους που έχει ανάγκη η πολυνησία της Ελλάδας απουσιάζει απ’ αυτόν το σχεδιασμό. 
	Μία τρίτη παρατήρηση είναι ότι δεν παρακολουθεί τους στρατηγικούς στόχους του Ε.Σ.Π.Α. για το νησιωτικό χώρο το συγκεκριμένο εθνικό χωροταξικό πλαίσιο. Δεν τους παρακολουθεί γιατί ενώ παραδείγματος χάριν τονίζει την ανάγκη για την ενίσχυση των αερομεταφορών στο νησιωτικό χώρο, ενώ τονίζει την ανάγκη για τη βελτίωση και την ενίσχυση των υποδομών στις αερομεταφορές, το ίδιο το Υ.ΠΕ.ΧΩ.Δ.Ε. έχει δημιουργήσει μία κατάσταση στασιμότητας στα έργα αερομεταφορών και ειδικότερα στις Κυκλάδες. Πώς είναι δυνατόν από τη μία πλευρά να προκρίνεις την ενίσχυση των αερομεταφορών, να αναφέρεσαι συγκεκριμένα στην ανάγκη δημιουργίας έργων υποδομής στα αεροδρόμια και τελικά κανένα από τα αεροδρόμια των Κυκλάδων να μη χρηματοδοτείται όσον αφορά τη βελτίωση των υποδομών του ή να μην προχωρούν τα έργα των νέων αεροδρομίων; Υπάρχει μία σαφέστατη αντίφαση που δείχνει ξεκάθαρα ότι δεν υπάρχει συντονισμός ανάμεσα στο Ε.Σ.Π.Α., στα έργα της νέας προγραμματικής περιόδου και στις κατευθύνσεις που βάζει το Χωροταξικό. 
	Επίσης, δεν υπάρχει συμβατότητα ανάμεσα στα ήδη εκπονούμενα Γενικά Πολεοδομικά Σχέδια ή τα Σ.Χ.Ο.Α.Π., τα λίγα έστω που εκπονούνται αυτήν τη στιγμή στις Κυκλάδες και στις γενικές κατευθύνσεις που βάζει το Εθνικό Χωροταξικό Σχέδιο. Εδώ θα πρέπει να είμαστε ιδιαίτερα προσεκτικοί. Αυτήν τη στιγμή υπάρχει μία περιορισμένη ανάθεση Σ.Χ.Ο.Α.Π. και γενικών πολεοδομικών σχεδίων στο νησιωτικό χώρο και ειδικότερα στην περιοχή του νοτίου Αιγαίου, πράγμα που μας κάνει ιδιαίτερα επιφυλακτικούς και απαισιόδοξους για την αντιμετώπιση ενός σημαντικού προβλήματος που έχει σήμερα ο νησιωτικός χώρος και που είναι, αν θέλετε, η βάση και η αφετηρία όλων των προβλημάτων. Αυτό το πρόβλημα είναι ο μη καθορισμός χρήσεων γης. Απ’ αυτό προκύπτουν όλες οι συγκρούσεις και οι αντιφάσεις στο νησιωτικό χώρο.
	Τέλος, το σχέδιο αυτό είναι άτολμο γιατί δεν παρεμβαίνει ουσιαστικά στην εκτός σχεδίου δόμηση.
      Δεν βάζει κανένα χρονοδιάγραμμα, δεν αναφέρεται καθόλου στο τι μέλλει γενέσθαι μ’ ένα σημαντικότατο πρόβλημα που υπάρχει ειδικότερα στο νησιώτικο χώρο και αφορά την εκτός σχεδίου δόμηση και τελικά παρακάμπτει μ’ ένα πρόχειρο, θα έλεγα, τρόπο στη διοικητική μεταρρύθμιση, ένα στοιχείο ιδιαίτερα σημαντικό για τον οποιονδήποτε χωροταξικό σχεδιασμό. 
      Με δεδομένο, λοιπόν, ότι αυτό το πλαίσιο, το Εθνικό Χωροταξικό Σχέδιο, δεν απαντά σε ό,τι με αφορά στις αγωνίες, στις ανάγκες ενός καινούρgιου μοντέλου ανάπτυξης για το νησιώτικο χώρο, θεωρώ ότι δεν μπορούμε να εγκρίνουμε το Εθνικό Χωροταξικό Σχέδιο που φέρνει η Κυβέρνηση προς έγκριση στην Ολομέλεια της Βουλής.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Απόστολος Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητοί συνάδελφοι, το Χωροταξικό Σχέδιο έτσι ακριβώς όπως το συζητάμε σήμερα και απ’ ό,τι φαίνεται θα γίνει και το πλαίσιο ανάπτυξης της χώρας μας τα επόμενα χρόνια, είναι πραγματικά ένα σχέδιο ατελές, με ασάφειες και αοριστίες. Διαιωνίζει τα προβλήματα. Αναπαράγει τις στρεβλώσεις και τις αντιθέσεις και το πιο επικίνδυνο είναι ότι αναπαράγει και συντηρεί τις αυθαιρεσίες, πάνω στις οποίες δομήθηκε η χώρα μας τα τελευταία χρόνια. Δεν έχει όραμα για τη χώρα και δεν έχει στοχεύσεις για τις περιοχές. Δεν διαμορφώνει ταυτότητες στις περιοχές ανάπτυξης, πολιτισμού και δεν ενεργοποιεί με αυτόν τον τρόπο το σύνολο των παραγωγικών και οικονομικών πόρων στις συγκεκριμένες περιοχές. 
      Πάνω απ’ όλα, κύριε Υπουργέ, δεν έχετε στρατηγικό σχεδιασμό για τη χώρα. Αναλίσκεστε σε αναφορές έργων κατασκευαστικών και μόνο, παραθέτετε καταλόγους έργων. Μονομερώς και επιλεκτικά παίρνετε από τις προτάσεις των φορέων και τις ενσωματώνετε στο συγκεκριμένο σχέδιο. Είναι πολύ επικίνδυνο για τη χώρα και φαίνεται ότι δεν έχουμε δει τι γίνεται γύρω μας, όταν όλη η πολιτική ανάπτυξης βασίζεται μόνο στους οδικούς άξονες και αγνοεί παντελώς τους ενεργειακούς, τους σιδηροδρομικούς, τους παραγωγικούς άξονες, δηλαδή τους νέους, αλλά ουσιαστικούς άξονες ανάπτυξης. Δεν χαράσσει κατευθύνσεις για βιώσιμη ανάπτυξη. Οι πολιτικές για το περιβάλλον είναι περιορισμένες και άτολμες. 
      Πάνω απ’ όλα, κύριε Υπουργέ, δεν έχετε κάνει τον ουσιαστικό διάλογο. Αυτό δεν είναι μία θέση δική μας. Είναι οι θέσεις όλων των φορέων, παραγωγικών, θεσμικών, της Αυτοδιοίκησης, των Επιμελητηρίων. 
      Κύριε Υπουργέ, χρεώνεστε, γιατί αναπαράγετε με το συγκεκριμένο σχέδιο ένα μοντέλο ανάπτυξης, ενώ έχετε μία μεγάλη ευκαιρία στα χέρια σας. Ξέρω ότι οι συγκρούσεις δεν είναι εύκολο πράγμα. Ξέρω ότι και εσείς σε πολλά θέματα θα θέλατε να είστε πιο τολμηρός. Είναι και ένα έλλειμμα που υπάρχει στη χώρα μας, αλλά είχατε μία μεγάλη ευκαιρία στα χέρια μας, την οποία δεν αξιοποιήσατε, παρ’ όλο που έχετε και την προσωπική πολιτική δύναμη. Και αυτό είναι που με στεναχωρεί παραπάνω.
      Τι κάνετε; Στηρίζετε ένα διπολικό σύστημα στη χώρα μας, το οποίο έχει παράγει ανισότητες και λειτουργεί εις βάρος της περιφέρειας. Όλη η πολιτική σας είναι πάνω στο δίπολο των δύο μητροπολιτικών αξόνων, Αθήνα, Θεσσαλονίκη. Οι σχέσεις στη χώρα μας είναι ετεροβαρείς. Προς τα πάνω κοιτάει. Ο δυτικός άξονας μέσα από το συγκεκριμένο σχέδιο νόμου που αύριο θα είναι ο καταστατικός χάρτης ανάπτυξης της χώρας μας, συνεχίζει να παραμένει ο πιο φτωχός συγγενής στη χώρα μας. 
      Οι ανισότητες διευρύνονται και πάνω απ’ όλα, η περιφέρεια που περιμένει σήμερα να βρει μία άλλη ευκαιρία μέσα από το συγκεκριμένο πλαίσιο ανάπτυξης, γιατί επιδιώκει και ζητά την ενίσχυση και τις στοχευμένες πολιτικές, δεν μπορεί να την βρει. 
      Λειτουργείτε, κύριε Υπουργέ, εις βάρος του δυτικού άξονα και δεν έχετε κανένα όραμα. Δεν συνδέετε τη δυναμική του δυτικού άξονα με την Ευρώπη, αλλά και κάθετα προς την Αλβανία, την Κροατία, προς στο νότιο τμήμα της Βαλκανικής.
      Γνωρίζετε πολύ καλά ότι οι Περιφέρειες δυτικής Ελλάδας, Πελοποννήσου και Ηπείρου είναι οι τρεις τελευταίες περιφέρειες στην ανάπτυξη, στο Α.Ε.Π., στην παραγωγή, με υψηλούς δείκτες ανεργίας, με κοινωνικά προβλήματα. Έχουν μία μεγάλη υστέρηση. Αντί, λοιπόν, να δείτε την πρόταση που είχατε -και γνωρίζετε ότι η Πάτρα είναι από μόνη της αυτήν τη στιγμή ένας φυσικός τρίτος μητροπολιτικός πόλος ανάπτυξης στη χώρα μας, γιατί έχει όλες τις προϋποθέσεις και όλη τη δυναμική-εδώ με αυτό που κάνετε για εμάς, για την Πάτρα, ουσιαστικά μας περιορίζετε και μας υποβαθμίζετε. Μας αδικείτε, κύριε Υπουργέ, όταν μας βάζετε στο δεύτερο επίπεδο των αστικών κέντρων, ενώ είχατε μια μεγάλη ευκαιρία, γιατί ήταν πολιτιστική πρωτεύουσα, γιατί είναι ο τρίτος φυσικός μητροπολιτικός πόλος στη χώρα μας. 
      Κύριε Υπουργέ, δεν κάνετε καμμία αναφορά για το σιδηροδρομικό άξονα παράλληλα της Ιονίας Οδού. Δεν κάνετε καμμία αναφορά στο συγκεκριμένο χωροταξικό για διπλή σιδηροδρομική γραμμή που θα ολοκληρώσει τις μεταφορές από Πάτρα, Πύργο, Καλαμάτα. Δεν κάνετε καμμία αναφορά για την πρώην 111, την Ε-33, που ουσιαστικά είναι η προέκταση του οδικού άξονα, της Ιονίας Οδού, από Πάτρα, Τρίπολη, Σπάρτη, Γύθειο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Πάνω απ’ όλα, κύριε Υπουργέ –και αυτό μας στενοχωρεί- δεν έχετε καμμία πρόβλεψη -ενώ θα έπρεπε να ήταν ο πρωταρχικός σας στόχος- για τις καμένες περιοχές. Γνωρίζετε πολύ καλά ότι το οικοσύστημα, τα δάση μας, το αγροτικό τοπίο υπέστησαν τη μεγαλύτερη καταστροφή του αιώνα και δυστυχώς, ενώ φέρνετε σήμερα ένα νέο θεσμικό πλαίσιο, δεν έχετε καμμία ενεργή πολιτική και καμμία πρόβλεψη για την ουσιαστική ανασυγκρότηση των καμένων περιοχών.
      Κύριε Υπουργέ, εμείς δεν συμβιβαζόμαστε με αυτό το πλαίσιο που είχατε καταθέσει. Σύσσωμοι οι φορείς της Περιφέρειας δυτικής Ελλάδος αντιδρούν. Εγώ θα καταθέσω στα Πρακτικά της Βουλής το ομόφωνο πλαίσιο που έγινε μέσα από βασανιστικές διαδικασίες στο περιφερειακό συμβούλιο, με το οποίο είναι σύμφωνες και οι παραγωγικές δυνάμεις της Περιφέρειας Δυτικής Ελλάδος και το Τεχνικό Επιμελητήριο. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Κατσιφάρα, σας παρακαλώ να ολοκληρώσετε.
      ΑΠΟΣΤΟΛΟΣ ΚΑΤΣΙΦΑΡΑΣ: Δεν μας ακούσατε. Βάζει όλα αυτά τα ζητήματα. Έχετε μία ακόμη ευκαιρία, ώστε απλά πράγματα, που είναι συνολικά αιτήματα, να τα αποδεχθείτε και να τα αποδώσετε σε μία περιοχή που ζητά άλλους ρυθμούς ανάπτυξης, που έχει όλες τις προϋποθέσεις και δεν μπορεί να πληρώνει πλέον τις επιλεκτικές και άδικες πολιτικές του αθηνοκεντρικού μοντέλου ανάπτυξης και του συμπληρωματικού της Θεσσαλονίκης. Είναι κάτι που μας αδικεί και δεν συμβιβαζόμαστε.
      (Στο σημείο αυτό ο Βουλευτής κ. Απόστολος Κατσιφάρας                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Κωνσταντίνος Τζαβάρας.
      ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρά τις όποιες αντιρρήσεις μπορεί να διατυπώσει κάποιος ότι, ένα είναι το γεγονός, ότι η σημερινή ημέρα έχει μια ιστορική σημασία. Έχει την ιστορική σημασία, ότι επιτέλους, μετά το 1975, έρχεται στη Βουλή για συζήτηση και για έγκριση ένα σχέδιο χωροταξικής κατανομής των δραστηριοτήτων του ανθρώπου μέσα στο γεωγραφικό χώρο με την πρόνοια της προστασίας του περιβάλλοντος.
    Και αυτή πραγματικά η μέρα είναι ιστορική. Ό,τι και να πει καθένας από μας, δεν μπορεί να περιθωριοποιήσει, την πολύ μεγάλη σπουδαιότητα του γεγονότος ότι η πολιτεία με την Κυβέρνηση της Νέας Δημοκρατίας και με τον παντάξιο Υπουργό ΠΕ.ΧΩ.Δ.Ε., τον κ. Σουφλιά, ανταποκρίθηκε σ’ ένα από τα  πιο σοβαρά αιτήματα, όχι μόνο του εθνικού, αλλά και του πλανητικού κόσμου. Και το λέω αυτό, γιατί; Γιατί κανένας δεν μπορεί να παραγνωρίσει το γεγονός ότι από το 1971 ο πλανήτης έχει αρχίσει να αλλάζει γνώση και σκέψη, αναφορικά με τη λεγόμενη παγκόσμια οικολογική κρίση. Το 1971 στη Στοκχόλμη για πρώτη φορά με τη διακήρυξή της, έχουμε μία μαζική, μία διεθνή αναφορά στην αρχή της αειφορίας. Και αρχή της αειφορίας δεν σημαίνει τίποτε άλλο, παρά διατήρηση των συστημάτων οικοσυστημάτων και ανθρωπογενών, αναφορικά με την υποχρέωση της μη παραβίασης της φέρουσας ικανότητας κάθε συστήματος. Τι σημαίνει αυτό; 
    Αυτό σημαίνει ότι η οποιαδήποτε δημιουργία και εξέλιξη ανθρωπογενούς συστήματος έχει την αυτονόητη πλέον υποχρέωση, να βρίσκεται σε μια σχέση αρμονικής και ισόρροπης συνεξέλιξης με τα οικοσυστήματα. Να μην παραβιάζει δηλαδή τη φέρουσα ικανότητα του συστήματος, είτε της μιας κατηγορίας, είτε της άλλης. Και φέρουσα ικανότητα, όπως λέει η θεωρία η σχετική που έχει αναπτυχθεί και η νομολογία, είναι ο αριθμός των ειδών που μπορούν να συντηρούνται επ’ άπειρον, χωρίς να υποβαθμίζεται το συγκεκριμένο σύστημα. Απ’ αυτήν την άποψη, θα μου επιτρέψετε, κύριε Υπουργέ, να κάνω μια παρατήρηση ότι δεν είναι ιδιαίτερα πετυχημένη η έκφραση «αειφόρος ανάπτυξη», όταν δεν αναφέρεται σ’ αυτήν τη συγκεκριμένη εκδοχή της βιωσιμότητας, αλλά έχει και κάτι επιπλέον, ή αν θέλετε έχει πολλά επιπλέον σημαντικά πράγματα, γι’ αυτό και το εγκρίνουμε όλοι τουλάχιστον οι Βουλευτές της Πλειοψηφίας. 
    Όμως, έμελλε το 1992, αφού η συνείδηση η οικολογική έγινε πιο βαθειά και πιο συγκεκριμένη σε πλανητικό επίπεδο, να υπάρξει και μια πολύ μεγαλύτερη στιγμή στην ιστορία της οικολογικής συνειδητοποίησης του κόσμου. Αυτή ήταν η στιγμή της Διάσκεψης για το Περιβάλλον του Ρίο και βεβαίως, η κατ’ επέκταση και εις εφαρμογή των πορισμάτων αυτής της Διάσκεψης, κατάρτιση της Ατζέντα 21. Αυτής δηλαδή της οδηγίας, η οποία περιλαμβάνει τους κανόνες που πρέπει να εφαρμοστούν, για να μπούμε, τουλάχιστον με ένα ορατό και βιώσιμο μέλλον, στον 21ο αιώνα.
    Τότε, λοιπόν, υπήρξε για πρώτη φορά η συγκρότηση της έννοιας της βιωσιμότητας. Βιωσιμότητα με πολύ βασική αξία την ηθικοποίηση της ανάπτυξης. Περάσαμε σ’ αυτή ακριβώς την ιστορική στιγμή, από τη φάση της άγριας ανάπτυξης, της ανάπτυξης που είχε επενδύσει μόνο στη μεγέθυνση των οικονομικών αγαθών, σε μια ελεγχόμενη ανάπτυξη, η οποία όφειλε να λαμβάνει υπ’ όψιν της την προστασία του περιβάλλοντος. Αυτής ακριβώς της φιλοσοφίας καρπός είναι το γενικό σχέδιο, το οποίο σήμερα ψηφίζουμε, εγκρίνουμε και για το οποίο βέβαια είμαστε υπερήφανοι. 
    Όμως, κύριε Υπουργέ, θα ήθελα να κάνω μια μικρή παρατήρηση, αναφορικά με τη μεταχείριση που επιφυλάσσει το συγκεκριμένο νομικό πλαίσιο στην περιοχή της δυτικής Πελοποννήσου και ιδιαιτέρως στην περιοχή της Ηλείας. Εκεί δεν έχει αξιολογηθεί η υπερεθνική σπουδαιότητα του πόλου της ανάπτυξης που λέγεται «Αρχαία Ολυμπία». Γιατί πραγματικά θα πρέπει να παραδεχθούμε ότι σ’ αυτήν τη μικρή γωνιά της Πελοποννήσου, υπάρχει ένας τηλαυγής φάρος που εκπέμπει σε όλον τον πλανήτη μηνύματα πολιτισμού, με αξεπέραστη σπουδαιότητα και αξία.
      Αυτή ακριβώς την περιοχή, σε συνδυασμό βέβαια και με το Κατάκολο, το οποίο είναι η δεύτερη κατά πληθυσμό εισερχομένων τουριστών στην Ελλάδα πύλη, θα έπρεπε να την έχουμε αξιοποιήσει και να την έχουμε περισσότερο ενισχύσει. 
      Θεωρώ ότι επειδή το υπό συζήτηση σχέδιο είναι ένα γενικό πλαίσιο, υπάρχει πάντα περιθώριο και υπάρχει πάντα η καλή διάθεση να γίνει ένα τοπικό σχέδιο ανάπτυξης, ένα τοπικό χωροταξικό σχέδιο γιατί ακριβώς, αναφέρεται σ’ ένα ευπαθές χωρικό σύστημα που η ευπάθειά του οφείλεται στο γεγονός ότι και από φυσική άποψη υπάρχει μείωση της βιοποικιλότητας, μετά τις πυρκαγιές του Αυγούστου του 2007 και βεβαίως από την άλλη πλευρά, οι πρόσφατες σεισμικές καταστροφές δίνουν το δικαίωμα σε μένα, που απευθύνω το λόγο στους συναδέλφους μου, αλλά και την παράκλησή μου σε εσάς να δούμε το θέμα της Ηλείας όχι υπό την κυριαρχία της υπερκείμενης Πάτρας, η οποία άκουσα, δια του αντιπροσώπου της, παραπονείται, αλλά υπ’ αυτό το νόημα και την έννοια των αξιών, τις οποίες είμαστε υποχρεωμένοι και να διαφυλάσσουμε και να αναπτύσσουμε.
      Σας ευχαριστώ και για την ανοχή σας ιδιαιτέρως, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Γεώργιος Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, προκαλεί έκπληξη η κριτική που ασκείται από συναδέλφους του ΠΑ.ΣΟ.Κ. στο Χωροταξικό Σχέδιο, όχι γιατί έπρεπε να ισχύει η λαϊκή ρύση: «στο σπίτι του κρεμασμένου δεν μιλάνε για σχοινί», αλλά γιατί επιστρατεύθηκε κάθε λογής επιχείρημα ακόμα και κόντρα στη λογική, για να υποστηριχθεί η κοινότοπη πλέον θέση, αίτημα του ΠΑ.ΣΟ.Κ., να αποσύρετε το σχέδιο.
      Το Χωροταξικό Σχέδιο θέτει τους γενικούς κανόνες πάνω στους οποίους θα οικοδομήσουμε την Ελλάδα του αύριο που ως στόχο έχει μια εξωστρεφή ανάπτυξη και την οικονομική ηγεμονία της χώρας μας στην Νοτιοανατολική Ευρώπη. Για να φτάσουμε όμως εκεί οφείλουμε να εξαλείψουμε τις περιφερειακές ανισότητες, κάτι που αποτελεί στόχο του χωροταξικού. Γιατί δεν μπορούμε να μιλάμε, κυρίες και κύριοι συνάδελφοι, για συνολική ανάπτυξη της χώρας και περιφέρειες όπως αυτή της Δυτικής Ελλάδος, να χάνουν έδαφος στη δεκαετία 1995-2005.
      Σύμφωνα με έρευνα του καθηγητή και πρώην Υπουργού κυρίου Μανόλη Δρεττάκη, το Α.Ε.Π. στην Περιφέρεια Δυτικής Ελλάδας, εκφραζόμενο σε μονάδες αγοραστικής δύναμης έχει μειωθεί μέσα στη δεκαετία 1995-2005 για την Αχαΐα κατά 14,3%, για την Ηλεία κατά 16,7% και για την Αιτωλοακαρνανία κατά 18,4%. Σε πανελλαδική κατάταξη η Αχαΐα το 2005 έπεσε στην 27η θέση από την 19η που βρισκόταν το 1995, η Αιτωλοακαρνανία στην 45η θέση, από την 34η και η Ηλεία στην τελευταία, 51η, από την 50η. Και όλα αυτά στη διάρκεια της δεκαετίας 1995-2005. 
      Οι δείκτες αυτοί ήταν αποτέλεσμα της έλλειψης αναπτυξιακής πολιτικής και ενδιαφέροντος για τη συγκεκριμένη περιοχή από τις κυβερνήσεις του χθες. Σήμερα, με το χωροταξικό, διαμορφώνεται ένα γενικό πλαίσιο εντός του οποίου η κάθε κυβέρνηση μπορεί να λάβει μέτρα για να καλύψει τις περιφερειακές ανισότητες που έχουν δημιουργηθεί λόγω της εγκατάλειψης, αλλά και τις ανισότητες που μοιραία δημιουργούν οι φυσικές καταστροφές όπως οι πυρκαγιές και οι σεισμοί που έπληξαν, το τελευταίο δεκάμηνο, τον τόπο μου, την Ηλεία. 
      Ωστόσο οφείλουμε ως πολιτεία να λάβουμε πρόσθετα μέτρα και κίνητρα για την περιοχή. Και είναι ενθαρρυντικό ότι η Κυβέρνηση προτίθεται να εκπονήσει ένα ειδικό πρόγραμμα ανάπτυξης, το οποίο ενταγμένο στο Ε.Σ.Π.Α. θα μπορέσει να λειτουργήσει θετικά για την περιοχή.
      Οφείλουμε, κυρίες και κύριοι συνάδελφοι, ως πολιτεία να αντιμετωπίσουμε περιοχές που υπέστησαν φυσικές καταστροφές με τρόπο ανάλογο με εκείνο που αντιμετωπίζουμε τις ιδιαιτερότητες της νησιωτικής και ορεινής Ελλάδας. Στις περιοχές αυτές, κύριε Υπουργέ, ίσως θα πρέπει να εξετάσετε και την εφαρμογή ενός διαφορετικού πλαισίου για την οικιστική ανάπτυξη, τέτοιου που και την άναρχη δόμηση να εμποδίζει, αλλά και να αποτρέπει την οικοδόμηση σε περιοχές σεισμογενείς, πενταόροφων κτηρίων, που είναι πιο ευάλωτα στους σεισμούς.
      Σημαντικότατο ρόλο, καθοριστικό θα έλεγα στην ανάπτυξη της περιοχής, διαδραματίζουν οι υποδομές. 
      Η πρόβλεψη για την Ιόνια Οδό και τον βορειοδυτικό άξονα της Πελοποννήσου, όπως επίσης και για τη σύνδεση της Αρχαίας Ολυμπίας με τη Βυτίνα και την Τρίπολη, είναι επαρκής όσον αφορά τους κεντρικούς οδικούς άξονες. Ωστόσο, πρέπει να δοθεί έμφαση και στους συνδετήριους άξονες των λιμανιών και των αεροδρομίων με τον υπό κατασκευή αυτοκινητόδρομο, καθώς και τον εκσυγχρονισμό του 111 οδικού άξονα, για να βγει επιτέλους η ορεινή Ηλεία και Αχαΐα από την απομόνωση. Ιδιαίτερη έμφαση πρέπει να δοθεί και στον τουρισμό, ο οποίος μπορεί μέσω των βιολογικών καλλιεργειών να συνδεθεί και με την αγροτική οικονομία. Αν θέλουμε, όμως, στον τουρισμό να κινηθούμε και πέρα από το «δόγμα» «ήλιος και θάλασσα» οφείλουμε να κοιτάξουμε και προς τη δυτική ακτή τη δυτική Ελλάδα, στην οποία το «δόγμα» αυτό μπορεί να επεκταθεί, αφού ενισχύεται από τον Πολιτισμό με κύριο όπλο την Αρχαία Ολυμπία, την Αρχαία Ήλιδα, τον Επικούρειο Απόλλωνα, αλλά και το μοναδικό φυσικό κάλλος των περιοχών που δεν έχουν μέχρι σήμερα αξιοποιηθεί.
      Σε ό,τι αφορά τις λοιπές υποδομές, απαιτείται να δώσουμε μεγαλύτερη έμφαση στην ανάπτυξη των δύο λιμένων της Ηλείας που αποτελούν ένα μοναδικό δίπολο. Από το λιμάνι της Κυλλήνης πέρυσι, που για μας στην Ηλεία ο τουρισμός σταμάτησε λόγω των πυρκαγιών τον Αύγουστο, πέρασαν περίπου ένα εκατομμύριο επιβάτες προς τη Ζάκυνθο και την Κεφαλλονιά, ενώ στο λιμάνι του Κατακόλου, που είναι το πρώτο τουριστικό λιμάνι της χώρας αποβιβάστηκαν πέρυσι -μέχρι τον Αύγουστο σημειώνω ο τουρισμός- επτακόσιες χιλιάδες τουρίστες υψηλού εισοδήματος με κρουαζιερόπλοια. Δυστυχώς, ούτε στο ένα ούτε στο άλλο λιμάνι του Νομού Ηλείας διαθέτουμε υπηρεσίες τέτοιες που να είναι ανάλογες του όγκου των τουριστών που φιλοδοξούμε να δεχθούμε. Και το κυριότερο, δεν υπάρχουν μαρίνες, δεν υπάρχουν τουριστικά καταφύγια.
      Όσον αφορά τις αεροπορικές συγκοινωνίες, προβλέπεται η χρήση των στρατιωτικών αεροδρομίων του Αράξου και της Ανδραβίδας και ως πολιτικών. Και εδώ, βέβαια, πρέπει να συνδέσουμε τη λειτουργία του αεροδρομίου της Ανδραβίδας και με το στόχο να εξελιχθεί το Κατάκολο σε βάση έναρξης κρουαζιέρας σε ολόκληρη τη Μεσόγειο.
      Τέλος, σε ό,τι αφορά το σιδηρόδρομο του οποίου η προοπτική εκσυγχρονισμού συνδέεται στο σχέδιο και με τη λειτουργία του αεροδρομίου της Ανδραβίδας, θεωρώ ότι πρέπει να αντιμετωπίσουμε το ζήτημα με το βλέμμα στραμμένο στο μέλλον και αφού υπολογίσουμε το ρόλο που μπορεί να διαδραματίσει το νότιο άκρο της Πελοποννήσου, η Καλαμάτα, ως πύλη εισόδου από την Αφρική. 
      Σημαντικό ρόλο στην επιτάχυνση των ρυθμών ανάπτυξης θα διαδραματίσει και η νέα διοικητική διαίρεση της χώρας την οποία πρέπει να δούμε με ριζοσπαστικό πνεύμα πέρα από στενόμυαλους τοπικισμούς που αποτελούν τροχοπέδη στην ανάπτυξη, γιατί, κυρίες και κύριοι συνάδελφοι, χρειάζεται τόλμη και διορατικότητα, αν θέλουμε να είμαστε χρήσιμοι στον τόπο μας και να τον οδηγήσουμε μπροστά. Και αυτή η Κυβέρνηση με το παρόν σχέδιο αποδεικνύει ότι διαθέτει αυτά τα σημαντικά στοιχεία. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Χρήστος Σταϊκούρας. 
      ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, ολοκληρώνεται σήμερα στην Ολομέλεια η συζήτηση επί του Γενικού Πλαισίου Χωροταξικού Σχεδιασμού και Αειφόρου Ανάπτυξης, ενός πλαισίου αρχών, στόχων και επιλογών πολιτικής με χωρική αναφορά, ενός πλαισίου που σκοπό έχει την καταγραφή και αξιολόγηση των παραγόντων που επηρεάζουν τη μακροπρόθεσμη εθνική χωρική διάρθρωση και τον προσδιορισμό των βασικών προτεραιοτήτων και στρατηγικών κατευθύνσεων για την ολοκληρωμένη χωρική ανάπτυξη και την αειφόρο οργάνωση του εθνικού χώρου, τα προσεχή δεκαπέντε χρόνια.
      Θα μου επιτρέψετε, λόγω του περιορισμένου χρόνου, αλλά και της προηγηθείσας συζήτησης επί των αρχών και των κατευθύνσεων του σχεδίου, να επικεντρωθώ στις εφαρμογές αυτού, αλλά και τις προκλήσεις που αναδεικνύει για το Νομό Φθιώτιδας που έχω την τιμή να εκπροσωπώ. 
      Κυρίες και κύριοι συνάδελφοι, το γενικό σχέδιο ενσωματώνει και προβάλλει ρεαλιστικές και υλοποιήσιμες κατευθύνσεις και δράσεις που αφορούν ή σχετίζονται και με την ανάπτυξη του Νομού Φθιώτιδας. Εξηγούμαι, πρώτον, η ενσωμάτωση της πόλης της Λαμίας στους πόλους ανάπτυξης και πιο συγκεκριμένα στους δευτερεύοντες εθνικούς πόλους. Σε αυτούς περιλαμβάνονται δυναμικά αστικά κέντρα στα οποία προωθείται η αναβάθμιση των τεχνικών και κοινωνικών υποδομών και υπηρεσιών, αλλά και η καινοτομία με στόχο την ανάπτυξη και τη βελτίωση της ανταγωνιστικότητας του παραγωγικού ιστού.
      Η υπό συζήτηση ίδρυση και λειτουργία Τεχνολογικού Πάρκου στη Λαμία μπορεί να αποτελέσει το εφαλτήριο δημιουργίας πόλων καινοτομίας στην Περιφέρεια της Στερεάς Ελλάδας. Η καινοτομία όμως προϋποθέτει την έρευνα. Προς αυτή την κατεύθυνση σημαντική καθίσταται η συνεισφορά, η συμβολή του Πανεπιστημίου Στερεάς Ελλάδας  και του Τ.Ε.Ι. Λαμίας.
      Δεύτερον, η ολοκλήρωση και συνεχής αναβάθμιση του οδικού άξονα Π.Α.Θ.Ε., σημαντικό τμήμα του οποίου διέρχεται από το Νομό Φθιώτιδας. 
      Τρίτον, η προώθηση και ολοκλήρωση του αυτοκινητόδρομου Κεντρικής Ελλάδος, του Ε65.
      Τέταρτον, η βελτίωση και αναβάθμιση σε υποδομές και υπηρεσίες των υφιστάμενων οδικών αξόνων Λαμία-Άμφισσα-Ιτέα-Αντίρριο και Λαμία-Καρπενήσι-Αγρίνιο-σύνδεση με Ιόνια Οδό. 
      Πέμπτον,  η ολοκλήρωση της αναβάθμισης του κεντρικού σιδηροδρομικού δικτύου. Το Γενικό Χωροταξικό Πλαίσιο δίνει τη δυνατότητα δημιουργίας ολοκληρωμένων συστημάτων, συνδυασμένων εμπορευματικών και επιβατικών μεταφορών σε κάθε σημαντικό σιδηροδρομικό σταθμό μεταξύ των οποίων περιλαμβάνεται και αυτός του Λιανοκλαδίου. 
      Έκτον, η αναβάθμιση υφιστάμενων λιμένων με σημαντική εμπορευματική ή και επιβατική κίνηση. Στην κατεύθυνση αυτή εντάσσονται η ενίσχυση των ακτοπλοϊκών υποδομών λιμένων που σήμερα ήδη εξυπηρετούν τη σύνδεση της ηπειρωτικής χώρας με την Εύβοια, όπως είναι η Αρκίτσα και η Γλύφα, αλλά και με τις Σποράδες, όπως είναι ο Άγιος Κωνσταντίνος και η Γλύφα, και ο εφοδιασμός του λιμένα της Στυλίδας με ελαφρές υποδομές υποστήριξης τυποποιημένων εσωτερικών εμπορευματικών μεταφορών. 
      Έβδομον, η διατήρηση και η ενίσχυση της εξορυκτικής και  μεταλλευτικής δραστηριότητας με τις προϋποθέσεις βέβαια της τήρησης των απαιτούμενων περιβαλλοντικών όρων, μέτρων και προϋποθέσεων άλλα και της ύπαρξης αντισταθμιστικού οφέλους. Ο Νομός Φθιώτιδας είναι πλούσιος σε ορυκτούς πόρους που καλύπτουν εγχώριες ανάγκες ή απευθύνονται σε διεθνείς αγορές,  όπως είναι ο βωξίτης και τα μεταλλεύματα σιδήρου και νικελίου. Η αξιοποίησή τους μπορεί να συμβάλει στην τοπική ανάπτυξη και στη συγκράτηση του πληθυσμού.
      Όγδοον, η δημιουργία οργανωμένων υποδομών για την εξυπηρέτηση των συνδυασμένων μεταφορών  μοναδοποιημένων φορτίων και των συναφών υπηρεσιών   προστιθέμενης αξίας. Ενθαρρύνεται έτσι η δημιουργία, κάτι που είναι και επιθυμία της τοπικής κοινωνίας, εμπορευματικού σταθμού στη Λαμία, αφού πληρούται και το κριτήριο της άμεσης επαφής με δύο τουλάχιστον βασικούς μεταφορικούς άξονες. 
      Ενατον, η ενίσχυση της βιώσιμης οικονομικής ανάπτυξης του πρωτογενούς τομέα, κρίσιμου τομέα για την ανάπτυξη του νομού, λόγω και της συμμετοχής στην οικονομική δραστηριότητα. Προς αυτήν την κατεύθυνση, δίνεται ιδιαίτερη έμφαση στη βελτίωση της ανταγωνιστικότητας του ανθρώπινου δυναμικού, στην προστασία του αγροτικού χώρου από τις πιέσεις που δέχεται στο πλαίσιο της βελτίωσης της ανταγωνιστικότητάς του, στην  αξιοποίηση των γόνιμων πεδινών περιοχών, μεταξύ των οποίων περιλαμβάνεται και η Κοιλάδα του Σπερχειού. 
      Δέκατον, η διατήρηση, προστασία και ανάδειξη των περιοχών, της εθνικής φυσικής και πολιτιστικής κληρονομιάς και της ποικιλομορφίας της υπαίθρου, καθώς και η βιώσιμη διαχείριση των υδάτινων πόρων. Μεταξύ των περιοχών προτεραιότητας συγκαταλέγονται αυτές της Οίτης και του Παρνασσού, με τους αντίστοιχους χώρους διαχείρισης όπου και αναμένεται η ολοκλήρωση και η εφαρμογή της οριοθέτησης και των διαχειριστικών σχεδίων. Προβλέπεται επίσης η  ενσωμάτωση σε όλα τα σχετικά σχέδια των προστατευόμενων περιοχών, ειδικών μέτρων για την αύξηση της παραγωγικότητας των δασών και για την αντιμετώπιση τυχόν επιπτώσεων στα οικοσυστήματα και τη βιοποικιλότητα από τις κλιματολογικές συνθήκες.
      Κυρίες και κύριοι συνάδελφοι, η αλήθεια είναι ότι με την κατάθεση και ψήφιση του Γενικού Πλαισίου Χωροταξικού Σχεδιασμού και Αειφόρου Ανάπτυξης καλύπτεται ένα έλλειμμα πολλών δεκαετιών, ένα έλλειμμα με αρνητικές επιπτώσεις στην ορθολογική ανάπτυξη και οργάνωση της χώρας καθώς και στο περιβάλλον. 
      Η Κυβέρνηση της Νέας Δημοκρατίας, συνεπής προς τις προεκλογικές της δεσμεύσεις και επιδεικνύοντας την απαραίτητη πολιτική βούληση τολμά, προχωρά στην υλοποίηση μιας σημαντικής μεταρρυθμιστικής πρωτοβουλίας, στην κατάθεση μιας συνεκτικής, συνολικής, ρεαλιστικής, ολοκληρωμένης πρότασης κατευθύνσεων πολιτικής για τη ρύθμιση του χώρου σε εθνική κλίμακα , σύμφωνα και με τις αρχές τις αειφόρου ανάπτυξης, μιας πρότασης που δεν προσδιορίζει τις ίδιες τις χωρικές ρυθμίσεις, αλλά το πλαίσιο και τις αρχές που αυτές θα πραγματοποιηθούν. Μιας πρότασης που φιλοδοξεί να αποτελέσει τη βάση αναφοράς για το συντονισμό και την εναρμόνιση των επιμέρους πολιτικών, προγραμμάτων και επενδυτικών σχεδίων που έχουν σημαντικές επιπτώσεις στη συνοχή και την ανάπτυξη του εθνικού χώρου. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Πέτρος Τατούλης. 
    ΠΕΤΡΟΣ ΤΑΤΟΥΛΗΣ: Κυρίες και κύριοι συνάδελφοι, κύριε Πρόεδρε, θα αρχίσω με την επισήμανση που έκανα και στην επιτροπή, κατά τη συζήτηση του Γενικού Σχεδίου για την Χωροταξία και την Αειφορία, λέγοντας ότι πράγματι είναι πάρα πολύ σημαντικό το γεγονός, μια και για πρώτη φορά στη βάση της συγκεκριμένης νομοθετικής ρύθμισης ο κύριος Υπουργός παίρνει την πρωτοβουλία για να δημιουργήσει αυτό το γενικό σχέδιο για τη χωροταξία που έχει απαραίτητη ανάγκη η χώρα μας, μια και είμαστε μια χώρα που υπολείπεται πολλές δεκαετίες από τις υπόλοιπες προοδευμένες ευρωπαϊκές χώρες.
    Τις αντιρρήσεις μου σχετικά με το παρόν ρυθμιστικό πλαίσιο τις έχω εκφράσει κατά επανάληψη. Μάλιστα, σε κοινή μου επιστολή με δύο συναδέλφους από το ΠΑ.ΣΟ.Κ. και το ΣΥ.ΡΙΖ.Α. ζήτησα από τον αρμόδιο Υπουργό την απόσυρση αυτού του σχεδίου, αφού οι αναθεωρήσεις δεν φάνηκαν να ικανοποιούν τα μεγέθη της αντίδρασης. Η συλλογιστική μου ήταν απλή. Πώς είναι δυνατόν να βασιστεί η εφαρμογή ενός τόσο μακροχρόνιου σχεδιασμού σε μία τωρινή κυβερνητική Πλειοψηφία χωρίς να έχει επιτύχει τη συναίνεση που απαιτείται γι’ αυτό το μακρόπνοο εικοσαετές εγχείρημα; 
    Μίλησα, λοιπόν, για συναίνεση, προκειμένου ο χωροταξικός σχεδιασμός της χώρας μας να πατήσει γερά και να αξιοποιηθεί προς όφελος της αναπτυξιακής πολιτικής του τόπου και του φυσικού και πολιτιστικού αγαθού. Δεν πρόκειται να «ανακυκλώσω» τις ίδιες παρατηρήσεις. Άλλωστε μικρές ήταν και οι διορθωτικές κινήσεις που υλοποιήθηκαν και σαφώς όχι στην κατεύθυνση που υπεδείχθη. Πέραν των ασαφειών, της ανυπαρξίας συγκεκριμένης ιδεολογικής ρότας για το ποιος θα είναι ο δρόμος ανάπτυξης που θα επιλέξουμε, την περιορισμένη αναφορά στα μέτρα προστασίας του περιβάλλοντος και της επανόρθωσης των βλαβών της πρωτοφανούς για αναπτυγμένη χώρα πολιτικής συνέχισης αξιοποίησης των λιγνιτικών αποθεμάτων, της μη λύσης σε ζητήματα όπως η εκτός σχεδίου δόμηση και η παραθεριστική κατοικία, θα μείνω σε τρία κρίσιμα ζητήματα που είχα τονίσει και στην επιτροπή. 
    Σε τούτο εδώ το σχέδιο δεν υπάρχει, κύριε Υπουργέ, ξεχωριστό κεφάλαιο για τον Πολιτισμό και αυτό το θεωρώ εξαιρετικά σοβαρό. Πέρα από ορισμένες μεμονωμένες και γενικόλογες αναφορές στα περί αξιοποίησης του πολιτιστικού αγαθού, καμμία ουσιαστική πρόταση δεν περιλαμβάνεται στο σχέδιο. Και αναρωτιέμαι, νομίζω, εύλογα. Το πολιτιστικό και το φυσικό περιβάλλον της χώρας από κοινού δεν συνιστούν κατά κοινή ομολογία μοναδικό ανταγωνιστικό πλεονέκτημα του τόπου μας; Για να προκαταλάβω αντιδράσεις, να ξεκαθαρίσω ότι όλες οι παρατηρήσεις μου συνοδεύονται πάντοτε από προτάσεις, τις οποίες μάλιστα κατέγραψα ξεκάθαρα στην πρώτη μου εισήγηση. Μεταξύ άλλων, πρότεινα την επαναφορά της πρότασης για την ενοποίηση των αρχαιολογικών χώρων. Μίλησα για την πολιτιστική αποκέντρωση και την επέκταση του πολιτιστικού κέντρου από την αθηναϊκή ενδοχώρα στους ανοιχτούς ορίζοντες της παραθαλάσσιας Αττικής. 
    Όλα αυτά, κύριοι συνάδελφοι, θα θυμάστε πολύ καλά ότι είχαν τεθεί επί τάπητος, από τον ίδιο τον ιδρυτή της παράταξής μας, τον Κωνσταντίνο Καραμανλή, και ουσιαστικά η προοπτική αυτή επαναπροσδιορίστηκε με την κορυφαία χειρονομία της ανάληψης από τον Πρωθυπουργό της χώρας της θέσης του Υπουργού Πολιτισμού κατά την πρώτη περίοδο της διακυβέρνησής μας. Καταλαβαίνουμε όλοι καλά τη μέγιστη σημασία της συγκεκριμένης παράλειψης, μιας παράλειψης που μας φέρνει ενώπιον των δικών μας κορυφαίων εξαγγελιών, όταν αναφέραμε σε κάθε κατεύθυνση ότι ο Πολιτισμός είναι για μας πρώτη επιλογή. 
    Όταν στην αρμόδια επιτροπή έθεσα το ζήτημα περί ανυπαρξίας πρόβλεψης για πολιτιστική χωροταξία, ο αρμόδιος Υφυπουργός απήντησε τότε ότι, ενώ ζητήθηκαν στοιχεία από το Υπουργείο Πολιτισμού, υπήρξαν εσωτερικές προφανώς αντιδράσεις, εμπλοκές και ότι πολλά άλλα θέματα δεν ήταν επαρκώς τεκμηριωμένα. Και εδώ έρχομαι σ’ αυτό ακριβώς που ζήτησα και εγώ με την επιστολή μου. Δήλωσα ότι έπρεπε να τεθεί σε νέα διαβούλευση το σχέδιο και ασφαλώς να δοθεί επιπλέον χρόνος για να υπάρξει η αναγκαία επαρκής τεκμηρίωση.
    Δεν είναι δυνατόν συνεπεία των γνωστών προβλημάτων του Υπουργείου Πολιτισμού που γνωρίζει πολύ καλά η κοινή γνώμη μετά τις τελευταίες εξελίξεις και της εσωστρέφειας δίνης που βιώνει τους τελευταίους μήνες να αφεθεί εκτός χωροταξικού σχεδίου ένα τόσο σημαντικό κεφάλαιο όπως ο Πολιτισμός. Αυτό είναι ενάντια στις δικές μας δεσμεύσεις, στις δικές μας ανησυχίες στο δικό μας όραμα για τον τόπο. Αυτό δεν πρέπει να το ξεχνάμε. 
    Άλλο ένα κεφάλαιο που λείπει από αυτό το σχέδιο και θεωρώ έλλειψή του, κεφαλαιώδους σημασίας έχει να κάνει με την επανόρθωση των περιβαλλοντικών βλαβών που ελέω ανάπτυξης δημιουργήθηκαν τα προηγούμενα χρόνια. Ποιο είναι για παράδειγμα το μοντέλο τουριστικής ανάπτυξης που επιλέγουμε;
    Το δεύτερο θέμα που θέλω να τονίσω έχει να κάνει με τις συνεχιζόμενες και κλιμακούμενες αντιδράσεις διάφορων τομέων. Στην μακριά λίστα ήταν να προστεθούν και οι νομικοί οι οποίοι αν όχι επιβεβαιώνουν, επισημαίνουν τον κίνδυνο το παρόν σχέδιο να αφήσει ανοικτά παράθυρα.
    Κλείνω με δύο ερωτήματα. Ποιος ο λόγος να δημιουργήσουμε ένα ακόμα «ακρωτηριασμένο» σχέδιο; Και ακόμα παραπέρα, πώς θα ζητήσουμε την εφαρμογή ενός τόσο κρίσιμου πλαισίου που όπως λέει και ο ίδιος ο Υπουργός θα βάλει τάξη στο σύστημα, την ίδια στιγμή που η κοινωνία αντιδρά, τη στιγμή που οι φορείς βρίσκονται απέναντι; Με ποια κοινωνική συναίνεση θα προχωρήσουμε στο δύσκολο έργο μας; 
    Κυρίες και κύριοι συνάδελφοι είναι η ώρα να ξανασυζητήσουμε σ’ αυτόν τον τόπο και σ’ αυτήν την Αίθουσα για την ποιότητα της δημοκρατίας που θέλουμε να υπηρετήσουμε. Πρέπει, όλοι μαζί, να καταδικάσουμε όλες αυτές τις πρακτικές ολοκληρωτικών αντιλήψεων που επιβάλουν κάθε φορά στους Βουλευτές μέχρι ποιού σημείου μπορούν να εκφράζουν τις απόψεις τους. Ο όρος της κομματικής πειθαρχίας είναι μια έννοια που δεν μπορεί να έχει καμμία σχέση με τις σύγχρονες δυτικές κοινωνίες. Είμαστε ελεύθεροι άνθρωποι και μπορούμε να διατυπώνουμε ελεύθερα τις απόψεις μας. Και αυτό δεν μπορεί να ερμηνεύεται κάθε φορά από διάφορους κύκλους ως επιχείρηση υπονόμευσης της παράταξης και του κύρους δήθεν των θεσμών. 
    Ανακεφαλαιώνω, πέραν του ζητήματος του προϋπολογισμού και της ψήφου εμπιστοσύνη στην Κυβέρνηση, καμμία άλλη ψηφοφορία δεν πρέπει να ξεκινά από δεδομένες αφετηρίες, διότι αν αυτό δεν ισχύσει, σύντομα δεν θα μπορούμε να μιλάμε για Κοινοβουλευτική Δημοκρατία, αλλά για μια δημοκρατία υπό περιορισμό. Και ας μη γελιόμαστε σε μια τέτοια δημοκρατία πλησιάζουμε αν κρίνουμε από τις απόψεις που με κατάπληξη ακούσαμε τελευταία, ότι δήθεν όλοι εμείς κρινόμαστε από τη συνεισφορά μας στην Κυβέρνηση και στο κόμμα, λες και εκλεγόμαστε για να υπηρετούμε και να εξυπηρετούμε εμάς τους ίδιους και όχι τον τόπο. Ενδιαφέρουσα άποψη πράγματι, πλην όμως άκρως επικίνδυνη ιδιοτελής και ωφελιμιστική.
    Στις προτάσεις τις οποίες έθεσα υπ’ όψιν του Υπουργείου, ουδέποτε λάβαμε κάποια σαφή απάντηση. Επίσης, απάντηση δεν έλαβα ούτε και στην επιστολή που συνυπέγραψα με τους συναδέλφους. Μόνιμη απάντηση, διάφορες κουβέντες, διαρροές κάποιων αόρατων κύκλων. Ωστόσο εμείς οι Βουλευτές, δεν μπορούμε να συνδιαλεγόμαστε ούτε με κύκλους ούτε με φαντάσματα. Οι απαντήσεις πρέπει να είναι ρητές και συγκεκριμένες. Τα επικοινωνιακά τεχνάσματα των διαρροών δεν έχουν ούτε ουσία, ούτε αποτέλεσμα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Τατούλη, παρακαλώ ολοκληρώστε γιατί έχει τελειώσει ο χρόνος.
      ΠΕΤΡΟΣ ΤΑΤΟΥΛΗΣ: Επίσης, όλοι μιλάμε για συναίνεση. Το γεγονός ότι κάποιοι Βουλευτές από διαφορετικά κόμματα κατέληξαν σ’ ένα κοινό αίτημα όχι κατ’ ανάγκη με βάση την ίδια συλλογιστική. Ασφαλώς και θα μου επιτρέψετε να πιστεύω ότι δεν είναι ούτε αξιόποινη πράξη, ούτε και επικριτέα ενέργεια. Πώς είναι δυνατόν να μιλάμε για συναίνεση όταν δεν υπάρχουν τέτοιες πρωτοβουλίες; Πώς μπορούμε να μιλάμε για συναίνεση όταν δεν τροφοδοτούνται τέτοιες διαδικασίες και πρωτοβουλίες; Πώς εννοούμε εμείς τη συναίνεση; Συναίνεση με τον εαυτό μας; Ας το πάρουμε όμως απόφαση. Η ελληνική κοινωνία θέλει ριζικές λύσεις στα προβλήματά της. Ούτε οι λύσεις ούτε τα προβλήματα έχουν χρώματα, όπως συχνά αναφέρει –και έχει απόλυτο δίκιο-  ο κύριος Πρωθυπουργός. Και οι συμπεριφορές μας πολλές φορές πρέπει να υπερκομματικές.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υπουργός έχει το λόγο.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι,  η συζήτηση του Εθνικού Χωροταξικού Σχεδίου στην Ολομέλεια της Βουλής για όλους εμάς στο Υ.ΠΕ.ΧΩ.Δ.Ε. είναι πολύ σημαντική, καθώς χρειάστηκε πολύ δουλειά, συστηματική και επίμονη προσπάθεια, αλλά και διεξοδική διαβούλευση για να φθάσουμε ως εδώ. 
    Επί έναν ολόκληρο χρόνο, από τον Ιούνιο του 2007, που παρουσίαζαν το Εθνικό Χωροταξικό Σχέδιο, μέχρι σήμερα, έγινε από το Υ.ΠΕ.ΧΩ.Δ.Ε. εκτεταμένη και ουσιαστική διαβούλευση με την κοινωνία και τους φορείς. Είναι μία από τις πολύ σπάνιες περιπτώσεις που έγινε διαβούλευση και διάλογος σε τέτοια έκταση και διάρκεια. 
    Η σύνταξη του Εθνικού Χωροταξικού Πλαισίου ήταν ένα πραγματικά πολύ δύσκολο εγχείρημα, καθώς υπήρχε έλλειμμα εμπειρίας όχι μόνο στη Δημόσια Διοίκηση αλλά και στους μελετητές. Η διαδικασία αυτή ολοκληρώνεται πλέον με τη συζήτηση που έχουμε εδώ, στην Ολομέλεια της Βουλής και θεωρώ πραγματικά ότι είναι πάρα πολύ σημαντικό για την Ελλάδα το ότι ήλθε η ώρα επιτέλους να αποκτήσει ολοκληρωμένο χωροταξικό σχεδιασμό. 
    Είμαστε οι τελευταίοι στην Ευρωπαϊκή Ένωση χωρίς αυτό το απαραίτητο στρατηγικό εργαλείο ορθολογικής ανάπτυξης, όπως στερούμαστε ακόμα, κύριοι συνάδελφοι, και των κομβικών βασικών εργαλείων άσκησης περιβαλλοντικής πολιτικής, όπως είναι το Δασολόγιο και το Κτηματολόγιο. 
    Η απουσία Εθνικού Χωροταξικού Σχεδιασμού είναι ένα τεράστιας σημασίας έλλειμμα πολλών δεκαετιών, που η χώρα το έχει πληρώσει πολύ ακριβά σε ό,τι αφορά την ορθολογική ανάπτυξή της και την οργάνωσή της, αλλά και την προστασία του περιβάλλοντος.
    Το Εθνικό Χωροταξικό Σχέδιο –και θέλω να το προσέξετε ιδιαίτερα αυτό το σημείο- που συζητάμε σήμερα, αποτελεί ένα μέρος του συνολικού εθνικού προγράμματος για το Χωροταξικό Σχεδιασμό, ο οποίος περιλαμβάνει πέραν του εθνικού -που είναι η πρώτη βαθμίδα του Εθνικού Χωροταξικού Σχεδίου- τα ειδικά χωροταξικά πλαίσια, τα χωροταξικά πλαίσια των περιφερειών και τα γενικά πολεοδομικά σχέδια, τα Σ.Χ.Ο.Ο.Α.Π. και άλλες σχεδιαστικές ρυθμίσεις σε τοπικό επίπεδο.
    Επισημαίνω εδώ –και θα επανέλθω επ’ αυτού βεβαίως- ότι δεν μπορούμε να ζητάμε να περιλαμβάνονται όλα στο Εθνικό Χωροταξικό Σχέδιο. Έχουν καταρτιστεί τα ειδικά χωροταξικά σχέδια για τις Ανανεώσιμες Πηγές Ενέργειας, τον τουρισμό, τη βιομηχανία, τον παράκτιο, το νησιωτικό και ορεινό χώρο. Η ολοκλήρωση του Εθνικού Χωροταξικού Σχεδίου συνιστά μια από τις σημαντικότερες διαρθρωτικές αλλαγές που έγιναν στη χώρα τις τελευταίες δεκαετίες. Είναι μια μεγάλη μεταρρύθμιση που θα συμβάλει καθοριστικά στην ολοκληρωμένη και αειφόρο ανάπτυξη της ελληνικής επικράτειας.
    Θα επαναλάβω για μια ακόμη φορά ότι το Εθνικό Χωροταξικό Σχέδιο, τα ειδικά χωροταξικά και τα περιφερειακά πλαίσια αποτελούν τη σημαντικότερη ομπρέλα για την προστασία του περιβάλλοντος. Πλέον, ως σύνορο ο καθένας, εφόσον πάμε στον ολοκληρωμένο χωροταξικό σχεδιασμό, θα ξέρει τι μπορεί να κάνει και πού και όλες οι δραστηριότητες θα υπακούουν σε κανόνες εκ των προτέρων γνωστούς. 
    Κάποιος συνάδελφος είπε: «εγώ βλέπω ότι δεν θα ξέρει κανένας τι μπορεί να κάνει». Βεβαίως, μόνο με το Εθνικό Χωροταξικό δεν μπορεί, αλλά αυτό αποτελεί τη βάση για να γίνει ολοκληρωμένος χωροταξικός σχεδιασμός και τότε, όταν κάνουμε και τους άλλους βαθμούς χωροταξικού σχεδιασμού, πράγματι θα ξέρει ο καθένας τι γίνεται.
    Όραμα και στόχος του Εθνικού Χωροταξικού Σχεδίου, στο πλαίσιο των αρχών της βιώσιμης ανάπτυξης, είναι η ολοκληρωμένη χωρική ανάπτυξη και αειφόρος οργάνωση του εθνικού χώρου, που προωθεί την προστασία και ανάδειξη του φυσικού και πολιτιστικού μας περιβάλλοντος και ενισχύει την οικονομική και κοινωνική συνοχή και ανταγωνιστικότητα.
    Το όραμα περιγράφεται στο άρθρο 2 και εξειδικεύεται σε όλα τα άρθρα, στις ογδόντα σελίδες του Εθνικού Χωροταξικού Σχεδίου, όπου καταγράφονται οι στρατηγικές κατευθύνσεις, οι πολιτικές και τα μέτρα που θα εφαρμοστούν. 
    Επιτρέψτε μου να πω ότι μόνο όσοι δεν έχουν μελετήσει το Εθνικό Χωροταξικό -όχι δεν έχουν διαβάσει, δεν έχουν μελετήσει- και όσοι θέλουν οπωσδήποτε να ασκήσουν αντιπολίτευση, μπορούν να ισχυρίζονται ότι δεν υπάρχει όραμα και στρατηγική.
      Ειδικότερα με το Εθνικό Χωροταξικό Σχέδιο επιδιώκουμε: Πρώτον την ενίσχυση του ρόλου της χώρας σε διεθνές ευρωπαϊκό, μεσογειακό και βαλκανικό επίπεδο με  την ανάδειξη των μοναδικής αξίας φυσικών και πολιτιστικών μας πόρων, την ανάδειξη της χώρας μας σε κόμβο μεταφορών, ενέργειας, επικοινωνιών όπως και σε πόλο συνεργασιών που προωθούν την έρευνα, την καινοτομία, την τεχνολογία και τον τουρισμό και φυσικά τη βελτίωση της ανταγωνιστικότητας της ελληνικής οικονομίας. 
      Δεύτερον, την ενίσχυση  της περιφερειακής ανάπτυξης και της χωρικής συνοχής. Για το σκοπό αυτό με το παρόν πλαίσιο επιδιώκεται η ενίσχυση της ισόρροπης πολυκεντρικής ανάπτυξης της χώρας ιδίως με τον περιορισμό των ανισοτήτων ανάπτυξης μεταξύ των διαφόρων περιοχών και την αξιοποίηση των συγκριτικών πλεονεκτημάτων μιας έκαστης περιοχής με σεβασμό βέβαια, πάντα στο περιβάλλον και την πολιτιστική κληρονομιά. Στο πλαίσιο αυτό επιδιώκεται η επιτάχυνση του μετασχηματισμού του ασφυκτικού συστήματος της χώρας σε ισόρροπο και πολυκεντρικό και η ενθάρρυνση της ενδογενούς ανάπτυξης ιδιαίτερα των μειονεκτικών περιοχών του ορεινού και νησιωτικού χώρου, ο περιορισμός της αστικοποίησης μέσα από τη βελτίωση ελκυστικότητας της υπαίθρου με την ενίσχυση των κοινωνικών υπηρεσιών και υποδομών αλλά και τη δημιουργία των υποδομών όπως μεταφορές, ενέργεια και επικοινωνίες. 
      Τρίτον, τη διαφύλαξη και προστασία του περιβάλλοντος και κατά περίπτωση την αποκατάσταση και ανάδειξη των ευαίσθητων στοιχείων της φύσης της πολιτιστικής κληρονομιάς του τοπίου. Και απαντώ σε κάποιο ερώτημα, που ετέθη προηγουμένως, από τον κ. Τατούλη αν πράγματι προσπαθούμε να διορθώσουμε τα πράγματα. Αν τα μελετήσει καλά και διαβάσει καλά το Χωροταξικό Σχέδιο θα δει ότι μία κατεύθυνση είναι ακριβώς και αυτή, η αποκατάσταση και ανάδειξη των ευαίσθητων στοιχείων της φύσης.
      Η περιβαλλοντική διάσταση δεν περιορίζεται μόνο στο άρθρο 10 που αναφέρεται εξειδικευμένα στο θέμα αλλά διατρέχει το σύνολο του Εθνικού Χωροταξικού Σχεδίου.
      Τέταρτον, την προσαρμογή της χώρας στις νέες συνθήκες που διαγράφουν οι κλιματικές αλλαγές και η αντιμετώπιση των επιπτώσεων που αυτές συνεπάγονται.
      Πέμπτον, τη γεωγραφική ανασυγκρότηση της χώρας.
      Έκτον, την παροχή ενός συνεκτικού πλαισίου κατευθύνσεων για τα υποκείμενα πλαίσια σχεδιασμού και για τις χρήσεις γης. Και για τους λίγους συναδέλφους που με μεγάλη ευκολία είπαν ότι το Γενικό Χωροταξικό Πλαίσιο δεν αναφέρεται στις χρήσεις γης  θα τους συνιστούσα απλώς να διαβάσουν καλά τα άρθρα 7,8, 10 και 12 όπου με σαφήνεια καταγράφονται πολιτικές και μέτρα για τις χρήσεις γης για εξειδίκευση των οποίων βέβαια ανήκει στην αρμοδιότητα των κατωτέρων επιπέδων σχεδιασμού, στα Περιφερειακά Πλαίσια, στα Γενικά Πολεοδομικά Σχέδια, στα Σ.Χ.Ο.Α.Π.. 
      Τέλος, την πρόβλεψη συνεχούς παρακολούθησης και αξιολόγησης της εφαρμογής του ανά πενταετία και τη δυνατότητα αναθεώρησής του ανά πενταετία. Κάθε διετία, όμως, θα συντάσσεται έκθεση η οποία θα αποστέλλεται και στη Βουλή.
      Κυρίες και κύριοι συνάδελφοι, γνωρίζετε ότι έδωσα πολύ μεγάλη έμφαση στις συζητήσεις στη διαρκή επιτροπή της Βουλής και εξ αρχής τόνισα ότι είμαι ανοικτός σε διάφορες προτάσεις και δεσμεύτηκα ότι θα αξιολογηθούν και θα ληφθούν υπ’ όψιν. Και πραγματικά αυτό έγινε. Αρκετές από τις προτάσεις ενσωματώθηκαν στο Χωροταξικό Σχέδιο, άλλες όμως, όχι. Θέλω, βεβαίως, να σημειώσω ότι άλλες προτάσεις αντιστοιχούσαν όσο και σωστές να ήταν στην αποστολή του Εθνικού Χωροταξικού Σχεδίου και άλλες δεν ήταν αντικείμενο του Εθνικού Χωροταξικού Σχεδίου. 
      Κυρίες και κύριοι συνάδελφοι, έχουν ειπωθεί και έχουν τονιστεί υπέρμετρα ορισμένα πράγματα που δεν έχουν καμμία σχέση με την πραγματικότητα και με το Χωροταξικό Σχέδιο που συζητάμε και τα οποία οφείλω να ξεκαθαρίσω.
      Πρώτον –και θα το επαναλάβω- τονίστηκε το απαράδεκτο ότι δεν έγινε επαρκής διαβούλευση με την κοινωνία και γι’ αυτό θα πρέπει να αποσυρθεί το χωροταξικό νομοσχέδιο. Το ετόνισε και ο κ. Τατούλης, προηγουμένως. 
      Τα είπα και χθες, έλειπε όμως ο κ. Τατούλης. Τον Ιούνιο του 2007 δημοσιοποίησα το Εθνικό Χωροταξικό Πλαίσιο. Στις αρχές του Αυγούστου δόθηκε σε όλους τους φορείς, δεκαεννιά φορείς που συμμετέχουν στο Εθνικό Συμβούλιο. Είναι οι μεγαλύτεροι φορείς της χώρας και μάλιστα στο Εθνικό Συμβούλιο Χωροταξικού Σχεδιασμού συμμετέχουν και οικολογικές οργανώσεις.
      Άρχισε, λοιπόν, η διαβούλευση με την κοινωνία. Δεχθήκαμε πάρα πολλές προτάσεις από πολίτες, από οργανώσεις. Μάλιστα ακούστηκε εδώ ότι αντιδρούν οι δήμοι και οι νομαρχίες. Μα, συνήλθε και η Ε.Ν.Α.Ε. και η Κ.Ε.Δ.Κ.Ε.. Εμείς πήραμε απ’ όλους σχεδόν τους δήμους και τις νομαρχίες προτάσεις και οι οποίες συνήλθαν, πήραν θέση επί του αυτού. Έκαναν προτάσεις. Και απορώ μερικές φορές πώς μπορούν να λέγονται τέτοια πράγματα. 
      Έγινε, λοιπόν, ουσιαστική και εκτεταμένη διαβούλευση επί δέκα μήνες με την κοινωνία. Και πολλές προτάσεις και παρατηρήσεις περιλήφθηκαν στο τελικό κείμενο. Αυτό, το ότι έγινε διαβούλευση,  το παραδέχθηκαν και οι διάφοροι φορείς που ήλθαν στις διαρκείς επιτροπές. Φορείς που δεν είχαν υπογράψει τη γνωμοδότηση στο Εθνικό Συμβούλιο Χωροταξικού Σχεδιασμού παραδέχθηκαν ότι έγινε διαβούλευση και ότι έγιναν δεκτές προτάσεις. 
      Σε όλο αυτό το διάστημα του δεκαμήνου, κύριοι συνάδελφοι –όπως είπα και ψες- ούτε φωνή, ούτε ακρόαση, ούτε πρόταση από τα κόμματα. Καμμία πρόταση! Όποιες προτάσεις τους, κατατέθηκαν μετά την έναρξη της συζήτησης στη Βουλή. 
      Επομένως, η διαβούλευση που έγινε στην κοινωνία, μακρότατη –επί δέκα μήνες- και ουσιαστική δεν δίνει τη δυνατότητα και δεν νομιμοποιούνται τα κόμματα να λένε ότι δεν έγινε διαβούλευση γιατί τα ίδια δεν συμμετείχαν τότε σ’ αυτήν τη διαβούλευση! 
      Δεν μπορούν, επίσης, να ζητούν και να κάνουν πρόταση απόσυρσης για κανέναν άλλο λόγο –κατά την άποψή μου- γιατί πρόκειται για ένα αρκετά καλό κείμενο, αποτέλεσμα εμπεριστατωμένης μελέτης και εκτενέστατης διαβούλευσης. 
      Σας είπα τη γνώμη μου και χθες, ότι αν διαβάσει κάποιος την πρόταση του ΣΥ.ΡΙΖ.Α., αν διαβάσει κανένας αυτά που είπε ο κ. Παπανδρέου στο ΙΣΤ.ΑΜ.Ε. ως πρόταση του ΠΑ.ΣΟ.Κ.,  θα δει ότι βασικά οι αρχές και οι κατευθύνσεις είναι ίδιες με αυτές που περιλαμβάνονται στο Εθνικό Χωροταξικό Σχέδιο.
      Εντάξει, υπάρχουν κάποιες διαφορές, διαφορές ίσως ουσίας. Υπάρχουν διαφορές ίσως στις προτεραιότητες. Υπάρχουν ίσως κάποιες διαφορές στη διατύπωση. Όμως, όλα αυτά δεν δικαιολογούν, κύριοι συνάδελφοι των κομμάτων Αντιπολιτεύσεως, να επιμένετε στην άτοπη αρχική σας θέση για απόσυρση του Χωροταξικού Σχεδίου, όταν μάλιστα ακόμα και οι φορείς –όπως είπα- που ήλθαν στην επιτροπή και δεν είχαν υπογράψει το κείμενο της γνωμοδότησης του Εθνικού Συμβουλίου, δηλαδή ήταν αρνητικοί, παραδέχθηκαν και αυτοί πλέον ότι έγινε διαβούλευση, ότι έγιναν δεκτές προτάσεις τους και μάλιστα, στην επιτροπή εδήλωσαν ότι πρέπει να προωθηθεί το Εθνικό Χωροταξικό Σχέδιο!
      Η αρχική ολιγωρία των κομμάτων και η κομματική σκοπιμότητα εν συνεχεία, κύριοι συνάδελφοι, νομίζω ότι δεν σας επέτρεψε να συνεισφέρετε όσα μπορούσατε στη μεγάλη αυτή εθνική πρωτοβουλία –διότι είναι εθνική πρωτοβουλία- για το Εθνικό Χωροταξικό Σχέδιο. Αγκυλωθήκατε στις πρώτες τοποθετήσεις σας και δεν μπορέσατε να αποφύγετε αυτή την αγκύλωση, ενώ κατάφεραν ορισμένοι άλλοι φορείς να ξεφύγουν και να τοποθετηθούν πολύ πιο ώριμα και πολύ πιο θαρραλέα από την αρχική τους θέση. 
      Δεύτερον, υπήρχε κατηγορία ότι δήθεν δεν λάβαμε υπ’ όψιν μας στο Εθνικό Χωροταξικό Σχέδιο το κείμενο που είχε προετοιμαστεί από την προηγούμενη κυβέρνηση. Ελήφθη υπ’ όψιν ό,τι είχε ετοιμαστεί, αλλά επαναλαμβάνω και σήμερα ότι εκείνο το κείμενο ήταν ουσιαστικά μια έκθεση. Έκθεση μάλιστα την χαρακτήριζαν και οι συντάκτες του κειμένου. Δεν υπήρχαν υποστηρικτικές μελέτες και δεν ήταν αποτέλεσμα διαβούλευσης με τα Υπουργεία και τους φορείς. Ουδέποτε δε, κατατέθηκε στη Βουλή. 
      Ελήφθησαν υπ' όψιν και τα περιφερειακά πλαίσια. Διότι ελέχθη και αυτό, αν τα λάβαμε υπ' όψιν μας. Ό,τι υπήρχε το λάβαμε υπ' όψιν μας. Αυτά, όμως, τα περιφερειακά πλαίσια που υπάρχουν σήμερα, είναι κατά γενική ομολογία πλαίσια με τεράστιες ελλείψεις και αυτό αποδείχτηκε και στην πράξη. Αυτά, βεβαίως, θα τα αναθεωρήσουμε βάσει του νέου Εθνικού Χωροταξικού Σχεδίου.
      Τρίτον, ορισμένοι χαρακτήρισαν το Εθνικό Χωροταξικό Σχέδιο γενικόλογο, ασαφές, χωρίς στόχους, χωρίς χρονοδιαγράμματα. Μεγάλες κουβέντες, κατά την άποψή μου, με υπερβολές και χωρίς έρεισμα. Βγήκε ένα τσιτάτο τις πρώτες μέρες -ακριβώς αυτό- από κάποιους αρνητές αυτής της μεγάλης προσπάθειας και από τότε χρησιμοποιείται δια πάσα χρήση.
      Κατ’ αρχήν, πρέπει να ξεκαθαρίσουμε ότι το Εθνικό Χωροταξικό Σχέδιο είναι ένα πλαίσιο, δίνει τις γενικές κατευθύνσεις, χαράσσει τις βασικές στρατηγικές και εξειδικεύεται από τα ειδικά χωροταξικά πλαίσια και τα περιφερειακά πλαίσια. Φυσικά, δεν μπορεί και δεν πρέπει το Εθνικό Χωροταξικό Σχέδιο να έχει τον λεπτομερειακό χαρακτήρα των ειδικών πλαισίων. Εγώ το είπα και στην επιτροπή. Αν έκανα μία κριτική για το κείμενο, θα ήταν ότι περιλαμβάνει περισσότερα από ό,τι έπρεπε να περιλαμβάνει ένα Εθνικό Χωροταξικό Σχέδιο.
      Όσο για τις παρατηρήσεις των κυρίων συναδέλφων πάνω σ' αυτό το θέμα, πρέπει να τις χωρίσω σε δύο-τρεις κατηγορίες. Λυπάμαι, αλλά θα πω το εξής. Ορισμένοι συνάδελφοι πράγματι, έχουν μελετήσει το Εθνικό Χωροταξικό Σχέδιο, είπαν τις απόψεις τους. Μπορεί να διαφωνώ με αυτές, ή με κάποιες απ’ αυτές να συμφωνώ. Αρκετοί συνάδελφοι απλώς διάβασαν -δεν μελέτησαν, κατά την εκτίμησή μου- όχι ολόκληρο το Χωροταξικό, αλλά κάποια πράγματα. Και πολλοί δεν διάβασαν τίποτα. Απλώς τοποθετήθηκαν γενικώς επί διαφόρων προβλημάτων τα οποία αντιμετωπίζονται, χωρίς να μπουν στον κόπο αν αυτά είναι αντικείμενο του Εθνικού Χωροταξικού Πλαισίου. Πολλά απ’ αυτά είναι «off side», όπως λέμε στην ποδοσφαιρική ορολογία, δηλαδή, είναι εκτός της αποστολής του Εθνικού Χωροταξικού Πλαισίου. Είναι πολύ δύσκολο έργο η κατάρτιση ενός Εθνικού Χωροταξικού Πλαισίου.
      Και σας πω και κάτι άλλο, κύριοι συνάδελφοι. Το καθετί που γράφεται στο Εθνικό Χωροταξικό Σχέδιο έχει πολύ μεγαλύτερη δύναμη και ισχύ από ό,τι φαίνεται με μια απλή ανάγνωση. Και αυτό θα το αντιληφθούμε όλοι στο μέλλον, είτε το πώς θα καταρτιστούν και ποια θα είναι τα ειδικά χωροταξικά πλαίσια, είτε πώς θα γίνουν τα περιφερειακά πλαίσια, είτε αν προκύψουν προσφυγές και έχουμε αποφάσεις δικαστηρίων.
      Εν πάση περιπτώσει, το Χωροταξικό Πλαίσιο περιλαμβάνει συγκεκριμένες πολιτικές και μέτρα, με συγκεκριμένους στόχους και συγκεκριμένα χρονοδιαγράμματα. Ενδεικτικά, αναφέρω ότι στα επόμενα δέκα χρόνια πρέπει να ολοκληρωθεί το Εθνικό Κτηματολόγιο, εντός της τετραετίας από την ψήφιση του Εθνικού Χωροταξικού να έχει ολοκληρωθεί το Δασολόγιο. Και εδώ είναι σωστή η παρατήρηση του κ. Σπηλιόπουλου. Κατά την παραβολή του κειμένου παραλείφθηκε η φράση ότι πρέπει να γίνει εντός της τετραετίας. Και ζητώ από όλους σας αυτό να περιληφθεί στο τελικό κείμενο το οποίο θα εγκριθεί από τη Βουλή. Είναι μία παράλειψη. Υπήρχε στο κείμενο που είχε συζητηθεί στην επιτροπή. Είναι παράλειψη, λάθος, δηλαδή τυπογραφικό.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Ωστόσο, κρίσιμο θέμα είναι αυτό που είπα, ότι πρέπει να ξεκαθαρίσει αυτή η Βουλή ποιες θα είναι αυτές οι αεροφωτογραφίες που θα λάβουμε υπ' όψιν μας. Τα είπα χθες -να μην τα επαναλάβω- πρέπει να φύγουμε απ’ αυτό το πλέγμα της υποκρισίας, για να μπορέσουμε επιτέλους να αποκτήσουμε Κτηματολόγιο και Δασολόγιο -αποκτούμε χωροταξικό σχεδιασμό- να αποκτήσουμε, δηλαδή, αυτά τα εργαλεία για να ασκήσουμε ορθολογική ανάπτυξη και προπαντός, να ασκήσουμε περιβαλλοντική πολιτική.
      Εντός της πενταετίας πρέπει να έχουν ολοκληρωθεί τα αποχετευτικά δίκτυα και οι βιολογικοί καθαρισμοί σε όλους τους οικισμούς των δύο χιλιάδων κατοίκων. Ήδη στο πρόγραμμα που έχουμε υποβάλει στην Ευρωπαϊκή Ένωση για την Δ΄ Προγραμματική Περίοδο, αυτό περιλαμβάνεται μέσα ως πρότασή μας.
      Εντός της τετραετίας θα πρέπει να έχει συντελεστεί η διοικητική και γεωγραφική ανασυγκρότηση της χώρας. Εντός ενός έτους από την ψήφιση του Εθνικού Χωροταξικού θα πρέπει να έχουν κλείσει και αποκατασταθεί όλοι οι Χ.Α.Δ.Α.. Προβλέπεται αύξηση του ποσοστού ανακύκλωσης, αξιοποίησης των αποβλήτων από 24% που είναι σήμερα -6% την παραλάβαμε- να φθάνει στο 60% το 2020, ολοκλήρωση εντός του 2013 των μελετών και οριοθέτηση και κήρυξη προστατευόμενων περιοχών, επιπλέον ογδόντα περιοχών του δικτύου «NATURA 2000».
    Εδώ, κύριοι συνάδελφοι, πρέπει να σας πω κάτι πολύ απλό. Στην Ελλάδα η επιφάνεια των περιοχών «NATURA» είναι περίπου από 23% έως 25%. Υπάρχει μια διαφωνία, αλλά πάντως είναι από 23% έως 25%. Ο μέσος όρος της έκτασης των περιοχών «NATURA» στις χώρες της Ευρωπαϊκής Ένωσης είναι 12,5%. Το λέω για να μη νομίζουμε ότι εμείς στην Ελλάδα είμαστε οι  φτωχοί συγγενείς.
    Επιπλέον, προβλέπουμε ενεργειακή διασύνδεση όλων των κατοικημένων νησιών με το κεντρικό σύστημα της Δ.Ε.Η.. 
    Έχουν ακουστεί επίσης, διάφορα σχετικά με τον τουρισμό. Ξεκαθαρίζω ότι τόσο το Εθνικό Χωροταξικό, όσο και το ειδικό πλαίσιο για τον τουρισμό στοχεύουν στην ανάπτυξη και τον απόλυτο σεβασμό στο περιβάλλον και το Εθνικό Χωροταξικό εισάγει ρυθμίσεις πολύ αυστηρότερες για τον τουρισμό απ’ ό,τι ισχύουν σήμερα.
    Για παράδειγμα σας λέω ότι διπλασιάζουμε και τετραπλασιάζουμε το εμβαδόν για να υπάρχει αρτιότητα του οικοπέδου. Μειώνουμε τις κλίνες στο μισό ανά στρέμμα, απ’ όσο ισχύει σήμερα. Και για να γίνει μία μεγάλη επένδυση απαιτούμε μεγάλο εμβαδόν και μειώνουμε το συντελεστή δόμησης. Και βέβαια, δεν υπάρχει καμμία σχέση με το ισπανικό μοντέλο.
    Ξέρουμε καλά ότι θίγονται συμφέροντα με όλα αυτά. Πρέπει, όμως, να καταλάβουν ορισμένοι, οι οποίοι υιοθετούν άκριτα τέτοιου είδους κριτική -ελέχθησαν εδώ για το Χωροταξικό Σχέδιο που συζητάμε εκφράσεις ότι είναι δήθεν το «χαλί» για να πατήσει το χωροταξικό του τουρισμού, δηλαδή, εκφράσεις οι οποίες δεν έχουν κανένα νόημα- ότι παρασύρονται από απαράδεκτες ανακρίβειες και αφορισμούς. Θίγονται συμφέροντα και τα συμφέροντα αυτά έχουν δημιουργήσει αυτήν την εντύπωση.
    Πέμπτον, σε ό,τι αφορά τα θέματα της εκτός σχεδίου δόμησης, θέλω να επισημάνω τα εξής: 
    Το Εθνικό Χωροταξικό Σχέδιο αναφέρεται με συγκεκριμένες πολιτικές και μέτρα στην αντιμετώπιση της εκτός σχεδίου δόμησης, με πολεοδομικούς όρους και προϋποθέσεις. 
    Και πρώτα-πρώτα εκείνο που προβλέπει είναι ότι πρέπει να προχωρήσουμε γρήγορα στην προώθηση των γενικών πολεοδομικών σχεδίων και των Σ.Χ.Ο.Ο.Α.Π. και άλλων σχεδιαστικών ρυθμίσεων, κατά προτεραιότητα στις περιοχές που δέχονται τις μεγαλύτερες πιέσεις, δηλαδή στις ευρύτερες αστικές, νησιωτικές, παράκτιες τουριστικές περιοχές. Τότε πλέον δεν θα συζητάμε για εκτός σχεδίου δόμηση, διότι θα υπάρχει το Γενικό Πολεοδομικό Σχέδιο που θα καθορίζει τους όρους δόμησης. 
    Προσδιορισμός των ευρύτερων ζωνών στις οποίες θα επιτρέπεται η χωροθέτηση δραστηριοτήτων μέσης και υψηλής όχλησης, έτσι ώστε να απαγορευτεί η διάχυση σε όλο το χώρο. 
    Προσδιορισμός ζωνών προστασίας της φυσικής και πολιτιστικής κληρονομιάς. 
    Ενθάρρυνση της δημιουργίας ζωνών ανάπτυξης, οργανωμένης οικιστικής, παραγωγικής και επιχειρηματικής ανάπτυξης. 
    Επιβολή περιορισμών στη δόμηση, παραδείγματος χάριν όπως αυτές που σας ανέφερα που αναφέρει το ειδικό χωροταξικό πλαίσιο για τον τουρισμό.
    Επίσης, η πολιτική συγκέντρωσης των βιομηχανικών εγκαταστάσεων σε οργανωμένες περιοχές και ο περιορισμός του συντελεστού δόμησής τους. 
    Η προώθηση της αρχής της συμπαγούς πόλης σε όλα τα επίπεδα χωρικού σχεδιασμού. Η αρχή αυτή στοχεύει στη διαφύλαξη κυρίως της διαθέσιμης γης ως πεπερασμένου φυσικού πόρου και στην οικονομία της κλίμακος των υποδομών.
     Και φυσικά, επιτάχυνση των διαδικασιών ένταξης νέων περιοχών στο σχέδιο πόλης, με ριζικές αλλαγές που μελετούμε στην πολεοδομική νομοθεσία. Σήμερα για να ενταχθεί μια έκταση στο σχέδιο πόλεως περνάνε δώδεκα με δεκατέσσερα χρόνια.
    Προβλέπει το άρθρο 12, πώς θα αντιμετωπιστεί και το φαινόμενο της αυθαίρετης δόμησης, με μεταρρύθμιση της πολεοδομικής νομοθεσίας, με αλλαγή του νόμου για την έκδοση των αδειών, με την ενίσχυση των πολεοδομιών με προσωπικό, αλλά και με άλλο εξοπλισμό και προπαντός, αυστηρή εφαρμογή της υπάρχουσας νομοθεσίας για τα αυθαίρετα. Η υπάρχουσα νομοθεσία για τα αυθαίρετα κτίσματα είναι πάρα πολύ καλή. Ένα βλάπτει. Δεν αποφασίζονται οι κατεδαφίσεις για πολλούς και διαφόρους λόγους. Και ένας λόγος βέβαια είναι ότι προσφεύγει ο ιδιοκτήτης του αυθαιρέτου στο Συμβούλιο της Επικρατείας. Ώσπου να κριθεί τελικώς από το Συμβούλιο της Επικρατείας περνούν δέκα χρόνια κ.ο.κ..
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα ήθελα, αν είναι δυνατόν, να μου δώσετε άλλα πέντε λεπτά, γιατί είναι τόσο ευρύ το αντικείμενο και ελέχθησαν τόσα πολλά που θα ήθελα να έχω το χρόνο να απαντήσω.
      Έκτον, έχει ακουστεί αρκετές φορές ότι το Εθνικό Χωροταξικό Σχέδιο ταυτίζει τους μεγάλους άξονες ανάπτυξης με τους δρόμους ανάπτυξης, με τους αναπτυξιακούς άξονες. Η αλήθεια είναι ότι το Εθνικό Χωροταξικό Πλαίσιο δεν ταυτίζει ούτε εννοιολογικά ούτε ουσιαστικά τους οδικούς με τους αναπτυξιακούς άξονες. Αναγνωρίζει ωστόσο –και δεν μπορούσε να κάνει διαφορετικά- τη σημασία των στρατηγικών δικτύων μεταφορών και υποδομών στη δημιουργία ενός ολοκληρωμένου πλέγματος πόλων και αξόνων ανάπτυξης που αποτελεί προϋπόθεση για την εξασφάλιση κοινωνικής και οικονομικής συνοχής και ολοκληρωμένης χωρικής ανάπτυξης του εθνικού μας χώρου.
      Στο σημείο αυτό θέλω να αναφερθώ σε δύο παρατηρήσεις που έκαναν ορισμένοι συνάδελφοι. Διερωτήθηκαν γιατί πρέπει να αναφερόμαστε σε έργα υποδομής στο Εθνικό Χωροταξικό Σχέδιο. Η απάντηση είναι ότι ο ν. 2742, βάσει του οποίου καταρτίστηκε το χωροταξικό –ένας νόμος πολύ καλός, ένας νόμος της κυβέρνησης ΠΑ.ΣΟ.Κ., αλλά ένας πάρα πολύ καλός νόμος- προβλέπει ακριβώς τι πρέπει να περιλαμβάνει το Εθνικό Χωροταξικό Σχέδιο. Και μεταξύ αυτών που προβλέπει είναι ότι θα πρέπει να καταγράφονται τα στρατηγικής σημασίας δίκτυα υποδομών και μεταφορών. Και ορθά το προβλέπει. Διότι είναι δυνατόν να μιλάμε για ολοκληρωμένη χωρική ανάπτυξη της χώρας, χωρίς τις αναγκαίες υποδομές;
      Μάλιστα, πολλοί συνάδελφοι ζήτησαν να περιληφθούν και άλλα έργα. Και φυσικά, δεν είμαι της αρχής ότι τα έργα υποδομής πρέπει να τα αποφασίζει το Συμβούλιο της Επικρατείας. 
      Σχετικά με όσα ακούστηκαν για την υποβάθμιση του σιδηροδρόμου, θέλω να ξεκαθαρίσω ότι τα πράγματα δεν είναι έτσι. Όχι μόνο δεν υποβαθμίζεται το σιδηροδρομικό δίκτυο, αλλά αντίθετα αναβαθμίζεται και επεκτείνεται ακόμα και σε τμήματα που η ανάπτυξή τους θεωρήθηκε, από την υποστηρικτική μελέτη που έγινε, μη βιώσιμη με οικονομικά κριτήρια. Εδώ ακούστηκε μόνο το εντελώς ανυπόστατο ότι είναι ξεπερασμένο και συγκεντρωτικό το μοντέλο των πόλων και των αξόνων ανάπτυξης. Ακούστηκαν λόγια, όπως για παράδειγμα ότι πάμε στο ΄70 κ.λπ..
      Κυρίες και κύριοι συνάδελφοι, η πολυκεντρική οργάνωση του χώρου με τη δημιουργία ενός ολοκληρωμένου πλέγματος αστικών πόλων και αξόνων ανάπτυξης αποτελεί βασική μέριμνα και προτεραιότητα κάθε χωροταξικού σχεδίου. Η έννοια των πόλων είναι θεμελιώδης για τις επιστήμες που ασχολούνται με την οικονομία και το χώρο και συνδέεται με τη συγκέντρωση των ανθρώπινων δραστηριοτήτων στο χώρο. Ένα ιεραρχημένο σύνολο πόλων ανάπτυξης, ισόρροπα αναπτυγμένο στο χώρο, έχει στόχο την ενίσχυση της ανταγωνιστικότητας της χώρας, αλλά και τη διάχυση της ανάπτυξης στο σύνολο του εθνικού χώρου.
      Αυτή η διαδικασία ενισχύεται με την ένταξη αυτών των πόλων σ’ ένα πλέγμα αξόνων ανάπτυξης που συναρθρώνεται με τα λοιπά οικιστικά κέντρα και άλλους οικισμούς και περιοχές ανάπτυξης παραγωγικών, οικονομικών και διοικητικών δραστηριοτήτων. Και αυτό το πλέγμα, φυσικά, υποστηρίζεται από τα στρατηγικά δίκτυα μεταφορών και υποδομών που συνδέονται με τις πύλες εισόδου και εξόδου της χώρας. Επομένως, είναι ανερμάτιστος ο ισχυρισμός ότι διατηρείται ένα ξεπερασμένο διπολικό μοντέλο ανάπτυξης. Έτσι, κύριοι συνάδελφοι, μ’ αυτό το πλέγμα των πόλων και των αξόνων ανάπτυξης, θα πετύχουμε την ολοκληρωμένη χωρική ανάπτυξη και συνοχή και θα μετασχηματίσουμε το διπολικό μοντέλο σε πολυκεντρικό. Αυτό ακριβώς προβλέπουμε, να μην υπάρχουν δύο πόλοι, αλλά πολύ περισσότεροι, όπως και άξονες ανάπτυξης. Και αυτός ο μετασχηματισμός γίνεται μ’ αυτά τα μέσα και δεν γίνεται με τις μεγάλες κουβέντες.
      Ένατον, ακούστηκε επίσης ότι δεν είναι επαρκής η αναφορά στο περιβάλλον. Η μέριμνα για το περιβάλλον διατρέχει ολόκληρο το Εθνικό Χωροταξικό Σχέδιο. Πέρα από το άρθρο 10 που αναφέρεται στη διατήρηση, την προστασία, την ανάδειξη του εθνικού φυσικού και πολιτιστικού πλούτου, τη διατήρηση και ανάδειξη της ποικιλομορφίας της υπαίθρου, τη βιώσιμη διαχείριση των φυσικών πόρων, διατρέχει και το σύνολο των τομεακών πολιτικών, όπως αυτές αναλύονται στο Εθνικό Χωροταξικό Πλαίσιο και βεβαίως, ιδιαίτερα και των κατευθύνσεων για την οικιστική ανάπτυξη, την ανάπτυξη των παραγωγικών τομέων, κ.λπ..
      Ενδεικτικά σε όσους θεωρούν τις προτάσεις των μελετητών ως πανάκεια, θα ήθελα να τους αναφέρω ότι το κείμενο που μας παρέδωσαν γι’ αυτό το θέμα του περιβάλλοντος ήταν τέσσερις φορές μικρότερο από αυτό το οποίο περιλαμβάνεται στο νομοσχέδιο, στο σχέδιο που σήμερα συζητάμε. 
      Ορισμένοι ισχυρίζονται ότι δεν προστατεύεται η γεωργική γη και ιδιαίτερα η γεωργική γη των νησιών. Η προστασία της γεωργικής γης αποτελεί βασικό μέλημα του Εθνικού Χωροταξικού Σχεδίου. Υπάρχουν συγκεκριμένες αναφορές τόσο στο άρθρο 7 όσο και στο άρθρο 9, αλλά και σε άλλα σημεία του κειμένου του Χωροταξικού Σχεδίου που αναφέρονται και στον περιορισμό της άναρχης ταξικής ανάπτυξης στην ύπαιθρο. 
      Επίσης, ακούστηκε ότι τα νησιά εμφανίζονται στο Εθνικό Χωροταξικό Σχέδιο ως «βαρίδι». Αυτό είναι απολύτως ανακριβές. Υπάρχουν εκτεταμένες αναφορές για το νησιωτικό χώρο στο κείμενο, οι κυριότερες εκ των οποίων περιλαμβάνονται στα άρθρα 5, 6 και 9 και φυσικά, οι προβλέψεις για τη διαχείριση του νησιωτικού χώρου που εξειδικεύονται από το ειδικό Εθνικό Χωροταξικό Πλαίσιο για τον παράκτιο και νησιωτικό χώρο που είναι έτοιμο και σύντομα θα το δώσω στη δημοσιότητα. 
      Μάλιστα, λαμβάνεται ειδική μέριμνα για την εξασφάλιση αναβαθμισμένων υπηρεσιών επικοινωνίας τόσο μεταξύ των νησιών όσο και της επικοινωνίας τους με τον ηπειρωτικό χώρο και αυτό αποτελεί αναγκαία συνθήκη για την οργάνωση του νησιωτικού χώρου και την ενίσχυση των αναπτυξιακών δυνατοτήτων και φυσικά, για την ενίσχυση και της εσωτερικής συνοχής των νησιών. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
      Σε ό,τι αφορά τον Πολιτισμό και γι’ αυτά που είπε ο κ. Τατούλης –και τελειώνω, κύριοι συνάδελφοι- θα ήθελα να πω ότι γίνεται συγκεκριμένη αναφορά για τον Πολιτισμό και καταγράφονται οι κατευθύνσεις που όφειλε το Εθνικό Χωροταξικό Σχέδιο να έχει και να περιγράφει για τον Πολιτισμό. 
      Επίσης, θα ήθελα να πω ότι υπήρχε ένα άλλο κομμάτι που κατέτασσε τα πολιτιστικά μας μνημεία σε κατηγορίες, όπως μνημεία διεθνούς εμβέλειας, εθνικής εμβέλειας, περιφερειακής εμβέλειας. Αυτό ήταν ένα λάθος, διότι υπήρξαν πάρα πολλές διαμαρτυρίες. Για παράδειγμα, η Δωδώνη ήταν στο εθνικής εμβέλειας. Δικαιολογημένα, λοιπόν, διαμαρτύρονταν γιατί να είναι στο εθνικής και όχι στα διεθνούς εμβέλειας. Δεν έχει και κανένα νόημα. Εν πάση περιπτώσει, αποφασίσαμε και αφαιρέσαμε αυτό το κομμάτι. Παρέμεινε, όμως, ένα σοβαρό κείμενο στο οποίο καταγράφονται πολύ σωστά οι κατευθύνσεις για τον Πολιτισμό. Δεν διώχθηκε, λοιπόν, ο Πολιτισμός από το Εθνικό Χωροταξικό Σχέδιο. 
      Η άποψή του ότι θα πρέπει να γίνει απόσυρση για να συζητηθεί με τους φορείς, είναι βεβαίως, απολύτως ανεδαφική. Η διαβούλευση έγινε. Τώρα, αν δεν συμμετείχε ο κ. Τατούλης ή αν δεν συμμετείχαν ορισμένοι άλλοι, αυτό είναι θέμα δικό τους. Επί δέκα μήνες έγινε αυτή η διαβούλευση με τις νομαρχίες, με τους δήμους, με τους φορείς, με τους πολίτες. Δεχθήκαμε πάρα πολλές προτάσεις τις οποίες ενσωματώσαμε στο κείμενο. 
      Και δεν αντιδρούν οι φορείς. Βέβαια, υπάρχουν φορείς που αντιδρούν, αλλά υπάρχουν και φορείς που συμφωνούν. Και μάλιστα, ανέφερα προηγουμένως ότι φορείς που αντιδρούσαν ήρθαν στην επιτροπή και είπαν ότι πρέπει να προωθηθεί το Εθνικό Χωροταξικό. Μάλιστα, ένας φορέας ο οποίος δεν είχε υπογράψει καν τη γνωμοδότηση, είπε: «Κύριοι, έγινε διαβούλευση. Έγιναν δεκτές οι παρατηρήσεις μας. Εντάξει, μπορεί να έχει και κάποια ελαττώματα το κείμενο. Από εκεί και πέρα, όμως, είναι χρήσιμο, το έχει ανάγκη η χώρα και πρέπει να προχωρήσει». 
      Τα θέματα περί κομματικής πειθαρχίας και το πώς αντιλαμβάνεται κάποιος την ψήφο του, είναι μία προσωπική του άποψη, που για μένα είναι σεβαστή και δεν θέλω να κάνω κανένα σχόλιο. 
      Κυρίες και κύριοι συνάδελφοι, ξεκινήσαμε προ τετραετίας μία μεγάλη προσπάθεια, η οποία ολοκληρώνεται σήμερα. Πρέπει να σας ενημερώσω ότι από το Εθνικό Συμβούλιο Χωροταξικού Σχεδιασμού έχουν συζητηθεί και τα ειδικά πλαίσια -Ανανεώσιμες Πηγές Ενέργειας και Βιομηχανία- και σύντομα θα δημοσιοποιηθούν και θα αποκτήσουν πλέον τη μορφή κοινής υπουργικής απόφασης. 
      Επίσης, είναι έτοιμα τα ειδικά πλαίσια για τον ορεινό παράκτιο χώρο και το επόμενο διάστημα θα δοθούν για διαβούλευση.
Και βεβαίως, θα αρχίσει σύντομα η κατάρτιση και η αναθεώρηση των περιφερειακών πλαισίων. 
	Με τον ολοκληρωμένο χωροταξικό σχεδιασμό που προωθούμε, κυρίες και κύριοι συνάδελφοι, θωρακίζεται το φυσικό και πολιτιστικό μας περιβάλλον και η χώρα μας αποκτά πλέον νέες αναπτυξιακές προοπτικές. 
	Τέλος, θέλω να ευχαριστήσω –έστω και αργά- όλους όσους συμμετείχαν στο διάλογο  και, βεβαίως, θέλω να ευχαριστήσω όλους αυτούς που συνεργάστηκαν μαζί μου. Έγινε πάρα πολλή δουλειά, για να παρουσιάσουμε αυτό το έργο που είναι πάρα πολύ σημαντικό για τον τόπο μας. 
	Θέλω να τονίσω ότι το κείμενο που έχετε σήμερα στα χέρια σας είναι ένα κείμενο καλά δουλεμένο. Αποτέλεσμα ευρείας διαβούλευσης και εμπεριστατωμένης μελέτης, με την ειλικρινή διάθεση της πολιτικής ηγεσίας του Υπουργείου να βελτιωθεί ανάλογα με τις προτάσεις που κατατέθηκαν. 
	Δεν ταιριάζουν σ’ ένα τέτοιο κείμενο ούτε οι φανατικοί αφορισμοί ούτε οι κορόνες χωρίς αντίκρισμα και έρεισμα. Αυτό ελπίζω να το τεκμηρίωσα. 
	ΘΕΟΔΩΡΟΣ ΠΑΓΚΑΛΟΣ: Δεν τολμάς!
    	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πάγκαλε. 
      Με την ψήφισή του το Εθνικό Xωροταξικό Σχέδιο θα έχει τα χαρακτηριστικά μιας ευρείας προγραμματικής πολιτικής, κοινωνικής και οικονομικής συμφωνίας για τα επόμενα δεκαπέντε χρόνια. Η ψήφισή του από τη Βουλή αποτελεί ένα εξαιρετικό, σημαντικό σταθμό στην πορεία της χώρας και δεν σας κρύβω ότι όλοι εμείς που εργαστήκαμε για την κατάρτισή του είμαστε υπερήφανοι, όπως  υπερήφανη είναι και η Κυβέρνηση γι’ αυτό το έργο. Θέλω να πιστεύω ότι ανεξάρτητα από τις όποιες επιφυλάξεις ορισμένων υπερήφανη θα είναι στο μέλλον και η σημερινή Βουλή με την ψήφιση του σχεδίου νόμου. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Θεόδωρος Πάγκαλος έχει το λόγο. 
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κυρίες και κύριοι συνάδελφοι, δεν είχαμε την τύχη να βλέπουμε στο παρελθόν, συχνά τον Υπουργό ΠΕ.ΧΩ.Δ.Ε. στη Βουλή, αλλά νομίζω ότι αυτή τη φορά ικανοποιηθήκαμε όλοι. Μίλησε χθες -παίρνοντας το λόγο για λίγα λεπτά- δεκαπέντε λεπτά και σήμερα –έχοντας το λόγο για είκοσι πέντε λεπτά- μας μίλησε τριάντα πέντε λεπτά. Δηλαδή, συνολικά έχει μιλήσει πενήντα λεπτά. 
    Βεβαίως, ήταν πολύ ειλικρινής και πιστεύω ότι εξεδήλωσε με γνησιότητα τη χαρά του για το πνευματικό του τέκνο, αυτό το σχέδιο που όλοι έχουμε υπ’ όψιν μας. 
    Το πρόβλημα είναι ότι εδώ είμαστε Βουλή. Δεν είμαστε διαγωνισμός τεχνικών γραφείων. Μια τέτοια προσέγγιση, δηλαδή η προσέγγιση από κάποιον που μόνος του με ένα στενό αριθμό συνεργατών θεωρεί ότι μπορεί να σχεδιάσει το Χωροταξικό Σχέδιο μιας ολόκληρης χώρας, είναι για μένα μια λαμπρή απόδειξη μιας άποψης που μονίμως υποστηρίζω, ότι δεν πρέπει στα Υπουργεία να βάζει κανείς Υπουργούς από τον ίδιο κλάδο. Διότι οι Υπουργοί από τον ίδιο κλάδο ασκούν τα καθήκοντά τους κατά τρόπο επαγγελματικό και συντεχνιακό και όχι πολιτικό. 
    Ο κύριος Υπουργός μας εξέθεσε ποιες είναι οι προσωπικές του απόψεις για τον χωροταξικό σχεδιασμό της χώρας. Όμως, αυτό το έργο δεν μπορεί να είναι έργο ενός ανθρώπου, όσο σοφός και αν είναι αυτός, ούτε έργο μιας μικρής ομάδας ανθρώπων, όσο αποτελεσματική και ικανή να είναι και όσο λαμπρό κι αν είναι το αποτέλεσμα των εργασιών τους. 
    Ζούμε σε δημοκρατία και, βεβαίως, χρειάζονται ευρύτατες συναινέσεις, για να μη συμβεί, κυρίες και κύριοι συνάδελφοι, αυτό που συμβαίνει μονίμως και σε ένα μεγάλο αριθμό των νομοθετημάτων που περνούν από τη νομοθετική μας βούληση, δηλαδή να υπάρχουν οι νόμοι και να μην εφαρμόζονται, να υπάρχουν τα πλαίσια και να μην έχουν καμμία σχέση με την πραγματικότητα. 
    Βέβαια, θα μου πείτε πως το ότι όλα –χωρίς εξαίρεση- τα κόμματα της Αντιπολίτευσης ζήτησαν από τον κύριο Υπουργό να αποσύρει αυτό το πλαίσιο και να το επαναφέρει μπορεί να οφείλεται στην αντιπολιτευτική τους διάθεση.
      Αλλά δεν μιλάμε μόνο για τα κόμματα. Η αντιπροσωπεία  του Τεχνικού Επιμελητηρίου Ελλάδος  λίγες μέρες  πριν έρθει αυτό το πλαίσιο του Χωροταξικού Σχεδιασμού της χώρας στην επιτροπή, μας ζήτησε την απόσυρσή του. Το  ανώτατο όργανο που μπορεί να έχει γνώμη για μια τέτοιου είδους διαδικασία.  Ο Δικηγορικός Σύλλογος ζήτησε την απόσυρσή του,  όπου δεν κυριαρχούν όπως ξέρετε, δεν έχουν την Πλειοψηφία οι δυνάμεις της Αντιπολίτευσης. Ο σύλλογος των αρχιτεκτόνων, ο σύλλογος των δασολόγων, ο σύλλογος των αρχαιολόγων, όλοι όσοι μπορούν να έχουν άποψη για ένα τέτοιο χωροταξικό σχεδιασμό, έχουν ζητήσει την απόσυρση του σχεδίου του κυρίου Υπουργού. Τρελάθηκαν όλοι αυτοί; Ξαφνικά αποφάσισαν να γίνουν κομματικοί εγκάθετοι δικοί μου, του κ. Μανιάτη, της κ. Φιλίνη ή δεν ξέρω ποιου άλλου από τους λαμπρούς συναδέλφους της Αντιπολίτευσης; Δεν νομίζω ότι είναι σοβαρή η προσέγγιση. Νομίζω ότι εδώ υπάρχει πραγματικό πρόβλημα. Και θα σας πω ποιο είναι το πρόβλημα. 
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Κατ΄ αρχάς και πριν από όλα ο σχεδιασμός, αυτά τα μικρά υπέροχα σχεδιάκια τα οποία όλοι πήραμε και επεξεργαστήκαμε, αλλά και ό,τι αναφέρεται πριν το σκεπτικό που οδήγησε σ’ αυτήν, αν θέλετε, τη διευθέτηση του χώρου, ξεκινάει πρώτα από όλα από τις οικονομικές και κοινωνικές δραστηριότητες και από τις κοινωνικές εξελίξεις. Δεν είναι τα κεφάλαια, οι άνθρωποι, οι επιχειρήσεις, οι κοινωνικές ομάδες που θα έρθουν να πουν, «τι λέει ο Σουφλιάς» και θα πάνε εκεί που λέει ο Σουφλιάς να ανοίξουν επιχείρηση, να οργώσουν χωράφι, να χτίσουν σπίτι και να μεγαλώσουν παιδιά. Δεν είναι έτσι η ζωή. Αυτό λέγεται τεχνοκρατική αυταπάτη! Πολύ μεγάλη ασθένεια. Και βεβαίως είναι πολύ μεγάλη ασθένεια όταν παίρνει πολιτική μορφή και εισάγεται στο Κοινοβούλιο. 
      Αλλιώς είναι τα πράγματα. Θα λειτουργήσουν οι νόμοι της αγοράς, θα λειτουργήσουν οι κοινωνικές ομάδες με τις συνήθειές τους, τις προτιμήσεις τους, τις αντιστάσεις τους, τις παραδόσεις τους. Θα λειτουργήσει τέλος η παρέμβαση του κράτους σε διάφορα άλλα επίπεδα, πέραν του Χωροταξικού Σχεδίου. Στο επίπεδο της παιδείας, της υγείας, της διαμόρφωσης δικτύων.
      Όλος αυτός ο προβληματισμός που έπρεπε να προϋπάρχει ή τουλάχιστον να υπάρχει παράλληλα με τον Χωροταξικό Σχεδιασμό να εμφανιστεί μπροστά μας, δεν υπάρχει. Εδώ κάνουμε το εξής. Βλέπουμε τη χώρα όπως διαμορφώθηκε, χωρίς χωροταξικό στη διάρκεια των αιώνων και των δεκαετιών και λέμε πού είναι η Ελλάδα; Κατά μήκος της Εθνικού Οδού Αθήνας-Θεσσαλονίκης. Πολύ ωραία! Κατά μήκος της Οδού Καρδίτσας-Τρίκαλα, Λάρισας-Βόλου. Κατά μήκος της Εθνικής Οδού Αθήνας-Πάτρας κ.λπ. Άξονας ανάπτυξης οι δρόμοι, τα τραίνα. Οι μεταφορικές οδοί γίνονται άξονες ανάπτυξης επειδή υπάρχουν. Δηλαδή, περιγράφουμε αυτό που υπάρχει και το θεωρούμε σχεδιασμό. 
      Περιγράφουμε το γεγονός ότι ο μισός πληθυσμός μένει στο Νομό Αττικής και στο Νομό Θεσσαλονίκης και αυτό το θεωρούμε σχεδιασμό. Περιγράφουμε τις δραστηριότητες, όπως έχουν δημιουργηθεί με μια ιδιαίτερα στρεβλή ανάπτυξη, με έντονα εξαρτημένο χαρακτήρα από την παγκόσμια αγορά και το θεωρούμε σχεδιασμό. Δεν είναι αυτό σχεδιασμός. Σχεδιασμός είναι αντίθετα να αντιπαλέψεις τις αυθόρμητες, ζωώδεις για να μη πω, κτηνώδεις δυνάμεις της αγοράς! Να περιορίσεις αυτές τις κινήσεις που οδηγούν σε μεγάλες συγκεντρώσεις πληθυσμού, αλόγιστες, εκεί που δεν υπάρχουν υποδομές. Να προβλέψεις για τους κενούς χώρους, για να μην εγκαταλειφθούν και να μην υπάρξει έρημος σ’ ένα μικρό χώρο όπως είναι η σημερινή Ελλάδα και όπως αρχίζει να διαμορφώνεται σε ορισμένα ορεινά διαμερίσματα ή και στο εσωτερικό μερικών νησιών εάν θέλετε, όπου όλος ο πληθυσμός έχει μεταφερθεί στην ακτή και δεν υπάρχει πια κάτοικος πουθενά. Αυτά τα αντιπαλεύεις, αυτό σχεδιάζεις αν θέλεις να σχεδιάσεις.
     Εδώ έχουμε τη διαχείριση μιας δυστυχέστατης ιστορίας, η οποία εδώ και χρόνια παρακολουθείται από την πολιτεία με μερικές προσπάθειες επέμβασης, που τελικά δεν μπόρεσε να αποτρέψει τις δυσμενέστατες αυτές εξελίξεις. Έχουμε τη διαχείριση αυτής της ιστορίας με νέα τεχνικά μέσα και την πρόταση το υφιστάμενο γεγονός να θεωρηθεί πρότυπο και κανόνας για το μέλλον.
     Κυρίες και κύριοι συνάδελφοι, χαίρομαι αν στο διοικητικό σχεδιασμό της Νέας Δημοκρατίας υπάρχει η πρόθεση για αιρετή περιφέρεια. Υπάρχει; Όταν κάναμε τον αιρετό νομάρχη κηρύξατε επανάσταση. Και απ’ ό,τι ξέρω, επειδή δεν έχετε μάθει την τέχνη της αυτοκριτικής από την Αριστερά –καλό είναι να μαθαίνετε και κάτι από την Αριστερά- δεν έχετε πει ποτέ ότι αυτή η θέση σας υπέρ του διορισμένου νομάρχη ήταν λάθος. Ή μήπως το έχετε πάρει πίσω και δεν το έχω προσέξει; Πάντα, αν λαμβάνω υπ’ όψιν μου με σεβασμό αυτά που λέτε, η πρόθεσή σας είναι να καταργήσετε τους αιρετούς νομάρχες και να επαναφέρετε το νομάρχη που διορίστηκε από το κράτος. Αυτή είναι η τελευταία θέση σας. 
     Είστε υπέρ της αιρετής περιφέρειας, με αιρετό περιφερειακό συμβούλιο; Τότε τι ρόλο παίζουν αυτά τα αιρετά περιφερειακά συμβούλια και τι είδους αποφάσεις θα παίρνουν μέσα σε τέτοιο συγκεντρωτικό σχεδιασμό σαν κι αυτόν που μας περιέγραψε ο κύριος Υπουργός; Εδώ, αυτό το κείμενο είναι ένα κράτος, η Ελλάς, ένα Υπουργείο, το Υ.ΠΕ.ΧΩ.Δ.Ε., ένας Υπουργός, ο Σουφλιάς. Εάν κάτι απ’ αυτό εκλείψει, η αντίληψη για τη διακυβέρνηση της χώρας ή ο Υπουργός –και για όνομα του Θεού δεν εννοώ την υγεία του, εννοώ μήπως τον βάλει ο Πρωθυπουργός κάπου αλλού- δεν στηρίζεται τίποτα. Δεν μπορεί να στηρίξει τίποτα αυτού του είδους το σχεδιασμό.
     Είστε υπέρ -ακούμε- νέου «ΚΑΠΟΔΙΣΤΡΙΑ»; Μα, ηχούν ακόμη οι λόγγοι και τα φαράγγια της χώρας από την πρόθεσή σας να καλέσετε τους πληθυσμούς που υπετάγησαν στο σοσιαλιστικό καταναγκασμό του ΠΑ.ΣΟ.Κ. να ανακτήσουν την αυτονομία τους. Έχετε γράψει άρθρα και βιβλία για τις «κοινότητες των Ελλήνων». Τελικά το μόνο που κάνατε είναι ένα ρουσφέτι σε ένα φίλο του Πρωθυπουργού. Το Σίσι και το Βραχάσι δεν θα δίνουν τα έσοδά τους από τον τουρισμό…
     ΒΑΣΙΛΕΙΟΣ ΚΕΓΚΕΡΟΓΛΟΥ: Και τα Ζωνανιά. 
     ΘΕΟΔΩΡΟΣ ΠΑΓΚΑΛΟΣ: Και τα Ζωνανιά δεν θα δίνουν πλέον τα έσοδά τους από τις διάφορες δραστηριότητες, τις οποίες ασκούν, στον κεντρικό δήμο. 
     Αυτά τα δύο κάνατε. Γιατί δεν τολμήσετε να ζητήσετε από τον πληθυσμό όλης της χώρας να επανέλθει στα παλιά πλαίσια; Πώς, λοιπόν, να σας έχουμε εμπιστοσύνη για μια νέα διοικητική διάρθρωση και να πούμε ότι θα ακολουθήσετε αυτόν το σχεδιασμό;
     Έχετε έρθει σε αντίθεση με την Ευρωπαϊκή Ένωση και δεν θα μιλήσω τώρα περί του κ. Δήμα, ο οποίος φαίνεται ότι σας έχει κηρύξει τον πόλεμο και εσείς έχετε κηρύξει τον πόλεμο σ’ αυτόν. Δεν νομίζω ότι θα υπάρξει σε καμμία άλλη χώρα της Ευρώπης κατάσταση τέτοιας εμπολέμου, αν θέλετε, αντιπαράθεσης μεταξύ του αρμοδίου Επιτρόπου και του αρμοδίου Υπουργού.  
     Αλλά εδώ υπάρχει το Κιότο, υπάρχουν οι μετρήσεις. Πού είναι η ανάλυσή σας, η οποία προβλέπει διαφορετικό τύπο ενέργειας σε σχέση με τις κλιματικές αλλαγές; Πού είναι η πρόβλεψή σας για τα όρια εκμετάλλευσης του λιγνίτη; Υπάρχουν όρια; Ή θα συνεχίσουμε με το λιγνίτη στο βαθμό που τον χρησιμοποιούμε τώρα; 
     Και τι είναι αυτά τα εργοστάσια, κύριε Υπουργέ, τα οποία σκοπεύετε να εγκαταστήσετε στο Λεκανοπέδιο μέσα, δηλαδή στην Ελευσίνα, στο χώρο της Χαλυβουργικής; Υπό τας ευλογίας σας σκοπεύετε να εγκαταστήσει η Χαλυβουργική και οι διάφοροι ξένοι κερδοσκόποι παραγωγής ηλεκτρικής ενέργειας από καρβουνόσκονη μέσα στο λεκανοπέδιο. 
     Σας έχουμε προειδοποιήσει, σας έχει προειδοποιήσει όλη η κοινωνία της περιοχής. Και σας καλώ το Σάββατο το βράδυ στις 19.00’ σε πάρτι που θα κάνουμε μπροστά στην «ΠΕΤΡΟΛΑ», το οποίο κατ’ ανάγκη θα γίνει επί της εθνικής οδού Αθηνών-Κορίνθου γιατί δεν υπάρχει άλλος χώρος, για να μπορέσουμε να σταματήσουμε αυτήν την εξέλιξη. Πέρασαν τρεις γενεές για να καθαρίσει –στο βαθμό που καθάρισε- το περιβάλλον. Δεν θα μας γυρίσετε πίσω στον καιρό της χούντας.
      Δεν έχετε άποψη για το λιγνίτη, δεν έχετε άποψη για τις νέες τεχνολογίες, δεν έχετε άποψη για τις βασικές, κοινωνικώς, υποδομές, για το σχεδιασμό της υγείας και της παιδείας, δεν έχετε άποψη για τη συνοχή και την επάρκεια των πόρων, σε σχέση με την αγροτική παραγωγή. 
      Για το άρθρο 24 πρέπει, επιτέλους, να λήξει η υποκρισία, γιατί το άρθρο 24 είναι αυτό που σας ενοχλεί. Αντιλαμβάνομαι ότι η υποκρισία για σας είναι να υπάρχει ένα άρθρο 24, το οποίο επιτέλους πρέπει να καταργήσουμε, για να επανέλθουν τα πράγματα εκεί που τα έφερε η ανομία και η παραβίαση των νόμων. Όλοι ξέρουμε –το είπα στην αρχή- ότι  υπάρχουν νόμοι που δεν εφαρμόζονται. Η λύση είναι η κατάργηση των νόμων που δεν εφαρμόζονται και η επιβράβευση  αυτών που τόσα χρόνια δεν εφαρμόζουν τους νόμους;  Εφόσον θέλετε να δώσετε ένα παράδειγμα για να σταματήσει η υποκρισία, γιατί δεν ακούτε το Νομάρχη της Ανατολικής Αττικής, που ανήκει στο κόμμα σας, τον κ. Κουρή, ο οποίος λέει ότι έχει στα χέρια του χίλια οκτακόσια τελεσίδικα πρωτόκολλα κατεδάφισης αυθαιρέτων, τα οποία δεν μπορεί να εφαρμόσει, γιατί δεν τον βοηθάει το κράτος, δεν τον βοηθάνε οι κρατικές αρχές και δεν διαθέτει μέσα καταναγκασμού και τεχνικά μέσα για να εφαρμόσει τις αποφάσεις της δικαιοσύνης; Τι Συμβούλιο της  Επικρατείας και Άρειο Πάγο μας λέτε εδώ πέρα; Υπάρχουν χίλια οκτακόσια τελεσίδικα πρωτόκολλα κατεδάφισης. Ξεκινήστε από τους πιο γνωστούς σας, γιατί θα βρείτε εκεί μέσα εκλεκτούς γνωστούς της Κυβέρνησης και των στελεχών της.
      Κυρίες και κύριοι συνάδελφοι –τώρα, κύριε Πρόεδρε, θα μπορούσα να μιλήσω άλλα δέκα λεπτά, αλλά δεν θα το κάνω αυτό στους συναδέλφους, γιατί είμαι άνθρωπος με καλή καρδιά και δεν ρέπω προς τη φλυαρία-   τι είναι αυτές οι φωτογραφίες, τις πρέπει να αλλάξουμε και να βρούμε καινούργιες; Προσέξτε καλά. Το άρθρο 24 οδήγησε σε ναυάγιο λόγω των μεθοδεύσεων που χρησιμοποιήθηκαν στη Συνταγματική Αναθεώρηση. Το άρθρο 24 δημιούργησε σοβαρότατο πρόβλημα στο κόμμα σας. Δεν είναι παίγνιο το άρθρο 24.
      Και τέλος, σε ό,τι αφορά την εκτός  σχεδίου δόμηση και τους χωροταξικούς σχεδιασμούς, τις μεγάλες αγροτικές περιφέρειες που περιβάλλουν τις μεγάλες πόλεις: κύριε Υπουργέ, δεν αρκεί να παίρνετε το χάρτη να βλέπετε πού δεν υπάρχουν οικισμοί και να λέτε «πολύ ωραία εδώ, αγροτική περιοχή». Πρέπει να δείτε -και απορώ πώς  δεν το σκεφτήκατε αυτό όταν το σχεδιάζατε- αν υπάρχουν αγρότες. Γιατί αν υπάρχουν αγρότες, θα παραμείνουν οι αγρότες εκεί. Πώς είναι δυνατόν στην Αττική να παίρνετε το χάρτη, να βλέπετε πού δεν έχουν ανεγερθεί κατοικίες, οικισμοί, αποθήκες, επιχειρήσεις πάσης φύσεως και να λέτε «πολύ θαυμάσια, να, ένας υπέροχος αμπελώνας και ελαιώνας δεκαπέντε χιλιάδων στρεμμάτων». Μα, ποιοι αγρότες  θα μαζέψουν τα σταφύλια, τις ελιές; Κι αν  υπάρχουν αγρότες τέτοιοι, με ποια κριτήρια, με ποιες πριμοδοτήσεις, με ποιο πλαίσιο παραγωγικό θα οργανώσουμε τέτοια δραστηριότητα; Όταν, λοιπόν, προβλέπετε τέτοια εδάφη κι έχετε την αξίωση να σας πάρει στα σοβαρά ο πληθυσμός, ιδιαίτερα ο αγροτικός πληθυσμός, πρέπει όχι μόνο να μας πείτε τι προβλέπετε εσείς να είναι αγροτικός, με βάση την αρμονία του σχεδίου σας -και εννοώ του σχεδίου σας επί του χάρτου- αλλά και τις οικονομικές και κοινωνικές  προϋποθέσεις που μπορεί να οδηγήσουν σε μία τέτοια συντηρητική πολιτική.
      Κύριε Υπουργέ, εμείς θα είμαστε πρόθυμοι, όπως ήμασταν και στο παρελθόν και με βάση το σχέδιο που υπήρχε το 2003 και με τις αναγκαίες τροποποιήσεις που έπρεπε να γίνουν, να μετάσχουμε σε μία δημιουργική, εποικοδομητική συζήτηση. Αυτή η δημιουργική και εποικοδομητική συζήτηση δεν υπήρξε η δυνατότητα να γίνει. Αν απόψε ψηφιστεί το σχέδιό σας, θα είναι ακόμη μία επιβεβαίωση ότι η τυφλή χρήση της πλειοψηφίας δεν μπορεί να λύσει τα κοινωνικά και οικονομικά προβλήματα, τα οποία θα βρείτε μπροστά σας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος έχει το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σας παρακαλώ το λόγο για μία παρέμβαση.
      ΠΡΟΕΔΡΟΣ (Δημήτριος Σιούφας): Κύριε Υπουργέ, προηγείται ο Κοινοβουλευτικός Εκπρόσωπος. Μας μένουν τρία λεπτά, κύριε Υπουργέ.
      Ορίστε, κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, πολλά θα μπορούσε κανείς να συζητήσει και επί πολλών θα μπορούσε να προβληματιστεί από αυτά που είπε ο αξιότιμος Κοινοβουλευτικός Εκπρόσωπος του ΠΑ.ΣΟ.Κ., εάν κάναμε την υπόθεση ότι το κόμμα το οποίο εκπροσωπεί το ΠΑ.ΣΟ.Κ. δεν είχε ποτέ κυβερνήσει. Διότι αποτελεί πρόκληση στη νοημοσύνη των μελών του Κοινοβουλίου αλλά και στη νοημοσύνη της κοινής γνώμης να κατηγορεί ο εκπρόσωπος του ΠΑ.ΣΟ.Κ. την Κυβέρνηση για μία σειρά από αβελτηρίες, παραλήψεις, αλλά -επιτρέψτε μου να πω- και εγκλήματα κατά του περιβάλλοντος στην Ελλάδα, που διεπράχθησαν διά πράξεων ή παραλήψεων επί των ημερών του ΠΑ.ΣΟ.Κ.. 
      Εάν σε μία συγκεκριμένη περίοδο τα θέματα του περιβάλλοντος εγκαταλείφθηκαν, το θέμα του Κτηματολογίου παραπέμφθηκε στις ελληνικές καλένδες, το θέμα του Δασολογίου έμεινε μετέωρη υπόθεση, τα θέματα χωροταξίας, πολεοδομίας και περιβάλλοντος παραπέμφθηκαν στο χρόνο μετά την εικοσαετία, όλα αυτά έγιναν επί των κυβερνήσεων του ΠΑ.ΣΟ.Κ.. 
      Καλό, λοιπόν, είναι τώρα που η Κυβέρνηση τολμά και προχωρεί και παράγει συγκεκριμένο έργο, οι καλοί συνάδελφοι του ΠΑ.ΣΟ.Κ. να μην προκαλούν. Διότι ακόμα και η κριτική που αρθρώνεται από την πλευρά τους, θα είχε νόημα όταν κανείς θα μπορούσε να την συναρτήσει με την αξιοπιστία των έργων και τα αποτελέσματα που παρήγαγαν οι κυβερνήσεις τους. Μέτρο της αξιοπιστίας, της κριτικής του σήμερα είναι τα έργα του χθες και τα έργα δεν έγιναν τότε που έπρεπε να γίνουν. 
      Το Εθνικό Χωροταξικό Σχέδιο, το οποίο καλούμεθα να εγκρίνουμε -και πρέπει να εγκρίνουμε μακριά από μικροκομματικές και μικροπολιτικές σκοπιμότητες- αποτελεί ένα εφαλτήριο προς το μέλλον, προάγει τη βιώσιμη ανάπτυξη, προστατεύει το περιβάλλον και ενισχύει την περιβαλλοντική πολιτική, διευκολύνει τις ξένες επενδύσεις στον τόπο και προωθεί τη χωρική αειφόρο ανάπτυξη. 
      Ταυτόχρονα, είναι κανείς να απορεί πώς οι χθεσινοί ολετήρες του περιβάλλοντος –και δεν μιλάω για τους συναδέλφους της Κοινοβουλευτικής Ομάδας του ΠΑ.ΣΟ.Κ., μιλάω για τα μέλη της ηγετικής ομάδας, γι’ αυτούς που έβαζαν υπογραφές ως Υπουργοί και Πρωθυπουργοί- εμφανίζονται σήμερα σαν αμύντορες του περιβάλλοντος στον τόπο μας.
       Η Κυβέρνηση είναι αποφασισμένη να προχωρήσει, ο Υπουργός ΠΕΧΩΔΕ εξήγησε πριν το συνολικό εθνικό σχεδιασμό. Είπε ότι αμέσως μετά θα εξειδικεύσει με ειδικά σχέδια χωροταξικής ανάπτυξης ανά τομείς.
      Κατά συνέπεια, κύριε Πρόεδρε, ούτε η αμφιβολία δικαιολογείται και σε καμμία περίπτωση δεν δικαιολογείται η κακοπιστία με την οποία το επίσημο ΠΑ.ΣΟ.Κ. –δεν μιλάω για συναδέλφους οι οποίοι κατέθεσαν προτάσεις, μελέτησαν, προβληματίστηκαν, διαφώνησαν ή συμφώνησαν με την πολιτική ηγεσία του Υπουργείου, μιλάω για την κακοπιστία και το πνεύμα αρνητισμού και μηδενισμού- αντιμετώπισε το συγκεκριμένο, το υπό συζήτηση Εθνικό Χωροταξικό Σχέδιο.
      Εμείς, ως Νέα Δημοκρατία, είμαστε αποφασισμένοι να το στηρίξουμε, γιατί και διάλογος έγινε και η προσπάθεια είναι εθνική προσπάθεια και όπως είπα πριν είναι εφαλτήριο προς το μέλλον. Και στο κάτω-κάτω εάν κανείς πραγματικά ενδιαφέρεται πέρα από σκοπιμότητες, πέρα από ρητορείες από τηλεοπτικού και κοινοβουλευτικού άμβωνος, για την ανάπτυξη του τόπου με ισόρροπη κλίμακα και με σεβασμό προς το περιβάλλον και τις ανθρώπινες απαιτήσεις στο κέντρο και στην περιφέρεια, οφείλει να το δείξει απόψε. Σε λίγο ψηφίζουμε και η ψήφος μας θα έχει μία ιστορική σημασία για τον παρόντα και τον μέλλοντα χρόνο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Ο κύριος Υπουργός έχει το λόγο για δύο λεπτά.
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αφού έχει αυτήν την άποψη ο κ. Πάγκαλος, όταν γίνει Πρωθυπουργός να μην βάζει Υπουργούς από τον ίδιο κλάδο, αλλά θα του συνιστούσα αν γίνει στο Υ.ΠΕ.ΧΩ.Δ.Ε., να βάλει πολιτικό μηχανικό.
	Εξάλλου πρέπει να σκεφθεί το εξής πράγμα: ότι το Χωροταξικό δεν το έκανα εγώ. Έγινε κατόπιν μελέτης με διεθνή διαγωνισμό και οι μελετητές είχαν σαράντα πέντε στελέχη όλων των ειδικοτήτων, όπως και ο Υπουργός που ομιλεί αυτήν τη στιγμή είχε ως συνεργάτες και συμβούλους γύρω στους είκοσι όλων των ειδικοτήτων. Δεν έγινε λοιπόν από έναν πολιτικό μηχανικό που είμαι εγώ. Επομένως είναι λίγο διαφορετικά τα πράγματα απ’ ό,τι τα είπατε.
	Είπατε ότι στο Δικηγορικό Σύλλογο είναι ειδικοί φορείς πάνω στο θέμα -εγώ δεν καταλαβαίνω πώς ο Δικηγορικός Σύλλογος είναι ειδικός για το Χωροταξικό- ή ότι διαφωνεί ο Σύλλογος Δασολόγων. Ο Σύλλογος Δασολόγων υπάγεται στο Γεωτεχνικό Επιμελητήριο το οποίο είναι υπέρ του Χωροταξικού. Παραδείγματος χάριν, το Γεωτεχνικό Επιμελητήριο, ο Σ.Ε.Π., η Ε.Ν.Α.Ε., η Κ.Ε.Δ.Κ.Ε., το Οικονομικό Επιμελητήριο, όλοι αυτοί είναι υπέρ του Χωροταξικού. Υπάρχουν φορείς που είναι υπέρ, υπάρχουν και φορείς που είναι κατά.
	Εν πάση περιπτώσει, για το θέμα των αυθαιρέτων, κύριε Πάγκαλε, θα σας έλεγα ότι το φαινόμενο αυτό δεν είναι τωρινό και σωστά σας το είπε ο Κοινοβουλευτικός Εκπρόσωπος. Είστε στη Βουλή τόσα χρόνια, ήσασταν στην Κυβέρνηση τόσα χρόνια. Το φαινόμενο να μην κατεδαφίζονται τα αυθαίρετα δεν είναι τωρινό. Εγώ δεν είπα μόνο για το Συμβούλιο της Επικρατείας. Είπα ότι υπάρχουν πολλοί λόγοι για τους οποίους δεν γίνονται οι κατεδαφίσεις, αλλά φταίει και το ότι καθυστερούν οι αποφάσεις με προσφυγές στο Συμβούλιο της Επικρατείας. Εάν ο Νομάρχης της Ανατολικής Αττικής λέει ότι έχει χίλια οκτακόσια αυθαίρετα –δεν το ξέρω αυτό- εν πάση περιπτώσει, η βοήθεια από την πολιτεία υπάρχει. Ο νομάρχης εποπτεύεται από το Υπουργείο Εσωτερικών. Ας ζητούσε βοήθεια. Κατά την άποψή μου όχι τώρα αλλά και παλιότερα δεν υπήρχε η βούληση από τους αιρετούς να προβαίνουν σε τέτοιες πράξεις και αυτό είναι ένα τεράστιο πρόβλημα που δεν είναι θέμα του Χωροταξικού, αλλά είναι θέμα ρύθμισης άλλης μορφής.
	ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Υπουργέ.
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, υπάρχουν φορείς που στηρίζουν το Χωροταξικό και φορείς που δεν το στηρίζουν.
	Η ουσία του πράγματος είναι ότι αυτό είναι το πλαίσιο. Εγώ λυπάμαι που τα κόμματα της Αντιπολίτευσης τηρούν μία ακραία στάση. Πιστεύω ότι είναι ένας μεγάλος σταθμός για τη χώρα η ψήφιση του Χωροταξικού που έλειπε εδώ και δεκαετίες απ’ αυτόν τον τόπο.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η συζήτηση για την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης.	
	Από τους εξήντα τρεις συναδέλφους Βουλευτές που γράφτηκαν στο κατάλογο μίλησαν πενήντα εννέα Βουλευτές.
	Έχει υποβληθεί αίτηση διεξαγωγής ονομαστικής ψηφοφορίας Βουλευτών του ΠΑ.ΣΟ.Κ. για την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης, της οποίας το κείμενο έχει ως εξής:
      « ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί του Γενικού Πλαισίου Χωροταξικού Σχεδιασμού και Αειφόρου Ανάπτυξης:
      Οι Βουλευτές
      Πάγκαλος Θεόδωρος
      Μανιάτης Γιάννης
      Κουβέλης Σπύρος
      Ρέππας Δημήτρης
      Κώστας Σπηλιόπουλος
      Κουσελάς Δημήτρης
      Σκουλάκης Μανώλης
      Νικητιάδης Γιώργος
      Κουτμερίδης Στάθης
      Κουτσούκος Γιάννης
      Μαγκριώτης Γιάννης
      Σηφουνάκης Νίκος
      Μπεγλίτης Παναγιώτης
      Σκραφνάκη Μαρία
      Τιμοσίδης Μιχάλης
      Σαχινίδης Φίλιππος
      Χυτήρης Τηλέμαχος
      Νιώτης Γρηγόρης
      Καρχιμάκης Μιχάλης
      Χατζή Οσμάν Αχμέτ
      Κατσιφάρας Απόστολος
      Μερεντίτη Σούλα
      Ρήγας Παναγιώτης
      Λαμπίρης Ηλίας
      Καρανίκας Ηλίας
      Παπουτσής Χρήστος
      Βέρρας Μιλτιάδης
      Βασίλης Τόγιας»
	Θα αναγνώσω και τον κατάλογο των υπογραφόντων την αίτηση ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
	Ο  κ. Θεόδωρος Πάγκαλος. Παρών.
	Ο κ. Ιωάννης Μανιάτης. Παρών.
	Ο κ. Σπυρίδων Κουβέλης. Παρών.
	Ο κ. Δημήτριος Ρέππας. Παρών.
	Ο κ. Κωνσταντίνος Σπηλιόπουλος. Παρών.
	Ο κ. Δημήτριος Κουσελάς. Παρών.
	Ο κ. Εμμανουήλ Σκουλάς. Παρών.
	Ο κ. Ευστάθιος Κουτμερίδης. Παρών.
	Ο κ. Γεώργιος Νικητιάδης. Παρών.
	Ο κ. Ιωάννης Κουτσούκος. Παρών.
	Ο κ. Ιωάννης Μαγκριώτης. Παρών.
	Ο κ. Παναγιώτης Μπεγλίτης. Παρών.
	Η κ. Μαρία Σκραφνάκη. Παρούσα.
	Ο κ. Μιχαήλ Τιμοσίδης. Παρών.
	Ο κύριος Φίλιππος Σαχινίδης. Παρών.
	Ο κ. Τηλέμαχος Χυτήρης. Παρών.
	Ο κ. Γρηγόριος Νιώτης. Παρών.
	Ο κ. Μιχαήλ Καρχιμάκης. Παρών.
	Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
	Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
(ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Θα διεξαχθεί ονομαστική ψηφοφορία για την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης.
      Οι δεχόμενοι την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης λέγουν «ΝΑΙ».
      Οι μη δεχόμενοι την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Φίλιππος Σαχινίδης από το ΠΑ.ΣΟ.Κ.
      Σας ενημερώνω ότι έχουν έλθει στο Προεδρείο τηλεμοιοτυπίες (φαξ) συναδέλφων, σύμφωνα με το άρθρο 70 Α του Κανονισμού της Βουλής, με τις οποίες γνωστοποιούν την ψήφο τους επί της έγκρισης του Γενικού Πλαισίου Χωροταξικού Σχεδιασμού και Αειφόρου Ανάπτυξης. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία θα ακολουθήσει.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
    (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
    ΠΡΟΕΔΡΟΣ (Δημήτριος Σιούφας): Υπάρχει συνάδελφος, ο οποίος δεν άκουσε το όνομά του; Κανείς. 
    Οι επιστολές, οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70 Α του Κανονισμού της Βουλής, καταχωρίζονται στα Πρακτικά και έχουν ως εξής:
    (Να φωτογραφηθούν οι σελίδες 329 έως 361)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, οι επιστολές, οι οποίες απεστάλησαν στο Προεδρείο από τους συναδέλφους και εκφράζουν πρόθεση ψήφου, καταχωρίζονται στα Πρακτικά και έχουν ως εξής:
    
    ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
    (ΚΑΤΑΜΕΤΡΗΣΗ)
    (PE)
    (ΜΕΤΑ ΤΗΝ ΚΑΤΑΜΕΤΡΗΣΗ)
    ΠΡΟΕΔΡΟΣ (Δημήτριος Σιούφας): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας. 
    Ψήφισαν συνολικά 288 Βουλευτές.
    Υπέρ της έγκρισης του Γενικού Πλαισίου Χωροταξικού Σχεδιασμού και Αειφόρου Ανάπτυξης, δηλαδή «ΝΑΙ», ψήφισαν 152 Βουλευτές.
    (Όρθιοι οι Βουλευτές της Νέας Δημοκρατίας χειροκροτούν ζωηρά)
    Κατά της έγκρισης, δηλαδή «ΟΧΙ», ψήφισαν 136 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
ΟΝΟΜΑΣΤΙΚΗ ΨΗΦΟΦΟΡΙΑ ΓΙΑ ΤΗΝ ΕΓΚΡΙΣΗ ΤΟΥ ΓΕΝΙΚΟΥ ΠΛΑΙΣΙΟΥ ΧΩΡΟΤΑΞΙΚΟΥ ΣΧΕΔΙΑΣΜΟΥ ΚΑΙ ΑΕΙΦΟΡΟΥ ΑΝΑΠΤΥΞΗΣΝαιΟΧΙEΠIKPATEIAΣΈβερτ Μιλτιάδης	+Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	+Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	Καφαντάρη Ευθαλία (Λίλα)	+Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	Χαλβατζής Σπυρίδων	+Μαυρίκος Γεώργιος	+Πρωτούλης Ιωάννης	+Μελά Παναγιώτα - Εύα	+Κουβέλης Φώτιος-Φανούριος	Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	+Γεωργιάδης Σπυρίδων - Άδωνις	+Αϊβαλιώτης Κωνσταντίνος 	ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρήστος	+Γιαννακά Σοφία	+Μωραΐτης Νικόλαος	+	ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Γκιόκας Ιωάννης+Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	+Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	+Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	+ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	+Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	Καλαντίδου Σοφία	Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	+ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Βίβιαν+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	Σαχινίδης Φίλιππος	+Σκυλλάκος Αντώνιος+Ροντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	Γκατζής Νικόλαος 	+ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	Μανωλάκου Διαμάντω+Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	+Λαφαζάνης Παναγιώτης	+Αράπογλου Δήμητρα	ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	+				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	+ΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΣΥΝΟΛΟ : 288
«ΝΑΙ»: 152
«ΟΧΙ»: 136
O ΠΡΟΕΔΡΟΣ						ΟΙ ΓΡΑΜΜΑΤΕΙΣ»
    ΠΡΟΕΔΡΟΣ (Δημήτριος Σιούφας): Συνεπώς, η έγκριση του «Γενικού Πλαισίου Χωροταξικού Σχεδιασμού και Αειφόρου Ανάπτυξης» έγινε δεκτή, κατά πλειοψηφία και έχει ως εξής:
    (Να καταχωριστεί το κείμενο του γενικού πλαισίου)
    ΠΡΟΕΔΡΟΣ (Δημήτριος Σιούφας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση για την έγκριση του Γενικού Πλαισίου Χωροταξικού Σχεδιασμού και Αειφόρου Ανάπτυξης. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης 12 Ιουνίου 2008 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
     ΠΡΟΕΔΡΟΣ (Δημήτριος Σιούφας): Συνεπώς τα Πρακτικά της Πέμπτης 12 Ιουνίου 2008 επικυρώθηκαν. 
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 0.39’ λύεται η συνεδρίαση για σήμερα Τετάρτη 25 Ιουνίου 2008 ώρα 10.30΄, με αντικείμενο εργασιών του Σώματος ειδική ημερήσια διάταξη Αποφάσεις Βουλής, συζήτηση και ψήφιση,  σύμφωνα με τις διατάξεις του άρθρου 76 του Συντάγματος, της πρότασης του Προέδρου της Βουλής «Για την τροποποίηση των διατάξεων του Κανονισμού της Βουλής, «Μέρος Κοινοβουλευτικό και Μέρος Β΄», σύμφωνα με την ειδική ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



