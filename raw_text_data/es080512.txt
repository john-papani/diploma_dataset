(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΛΖ΄
 Δευτέρα 12 Μαΐου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Κ. Σημίτη, Φ. Πιπιλή, Κ. Μπαντουβά, Π. Μπούζαλη και Π. Κοροβέση, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Λευκάδας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 13 Μαΐου 2008, σελ.
4. Συζήτηση επικαίρων ερωτήσεων.
α) Προς τον Υπουργό Πολιτισμού σχετικά με τη διάσωση των μνημείων της Άρτας κ.λπ., σελ.  
β) Προς τον Υπουργό Υγείας και Κοινωνικής Αλληλεγγύης i) σχετικά με τη λήψη μέτρων για τη στελέχωση  των περιφερειακών ιατρείων του Νομού Λάρισας κ.λπ., σελ 
ii) σχετικά με τη βελτίωση του ισχύοντος νομοθετικού πλαισίου για τις μεταμοσχεύσεις κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εγκατάσταση μονάδας χημικών στους Αγ. Θεοδώρους Κορινθίας κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με τους περιορισμούς και τις εξαιρέσεις στην καταβολή αποζημιώσεων, στους γεωργοκτηνοτρόφους που επλήγησαν από τις πυρκαγιές του 2007 κ.λπ., σελ.
ε) Προς τον Υπουργό Εσωτερικών i) σχετικά με την αντιμετώπιση των προβλημάτων των μεταναστών στην Πάτρα κ.λπ., σελ.
 ii) σχετικά με τις αποσπάσεις αστυνομικών από τμήματα της Ανατολικής και Δυτικής Αττικής κ.λπ., σελ.  

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Ανάπτυξης: «Μέτρα για τη μείωση της ενεργειακής κατανάλωσης των κτιρίων και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΔΙΑΜΑΝΤΙΔΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΦΑΝΤΑΡΗ Λ., σελ.
ΚΟΝΤΟΣ Α., σελ.
ΛΙΑΠΗΣ Μ., σελ.
ΝΑΣΙΩΚΑΣ Ε., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΤΣΟΥΚΑΛΗΣ Ν., σελ.
ΧΗΝΟΦΩΤΗΣ Π., σελ.

Β. Επί του σχεδίου νόμου του Υπουργείου Ανάπτυξης:
ΑΓΟΡΑΣΤΟΣ Κ., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΑΡΒΑΡΙΓΟΣ Δ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΛΑΦΑΤΗΣ Σ., σελ.
ΚΟΝΤΟΓΙΑΝΝΗΣ Γ., σελ.
ΠΑΠΑΧΡΗΣΤΟΣ Ε., σελ.
ΠΑΠΟΥΤΣΗΣ Χ., σελ.
ΠΙΠΙΛΗ Φ., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΤΣΟΥΚΑΛΗΣ Ν., σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛΖ΄
      Δευτέρα 12 Μαΐου 2008
      Αθήνα, σήμερα στις 12 Μαΐου 2008, ημέρα Δευτέρα  και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Σπυρίδωνα-Άδωνι Γεωργιάδη, Βουλευτή Β΄ Αθηνών τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Πανελλήνια Ομοσπονδία Εργαζομένων στις δημόσιες οικονομικές υπηρεσίες ζητεί την πρόσληψη προσωπικού για τη σωστή λειτουργία των Δ.Ο.Υ. κ.λπ..
2) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία ο Δήμος Κλειτορίας Νομού Αχαΐας διαμαρτύρεται για την απεμπλοκή των μισθωτών της υπομονάδας της Δ.Ε.Η. Κλειτορίας, από κάθε προσφερόμενη υπηρεσία στην εμπορία.
3) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά, με την οποία το Σωματείο Συμβασιούχων Εργαζομένων Πυροσβεστικού Σώματος των Νομών Αργολίδας και Αρκαδίας ζητεί την καταβολή στα μέλη του του δασικού επιδόματος κ.λπ..
4) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά, με την οποία οι Σύλλογοι Γονέων και Κηδεμόνων του 4ου και 37ου Δημοτικού Σχολείου Λάρισας ζητεί την αποκατάσταση της ασφαλούς λειτουργίας του συγκροτήματος που στεγάζονται τα εν λόγω σχολεία.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ένωση Αγροτικών Συνεταιρισμών Ιεράπετρας ζητεί να διασφαλιστεί η μεταφορά στην αγορά, των ευπαθών αγροτικών προϊόντων της περιοχής.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Ανθοπαραγωγών Ιεράπετρας ζητά να εξασφαλιστεί η ομαλή εμπορία των ανθέων, εν όψει της γιορτής της μητέρας.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου Κρήτης ζητά να εξασφαλιστεί η ομαλή μεταφορά και εμπορία των ευπαθών αγροτικών προϊόντων του Νομού.
8) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά, με την οποία ο Όμιλος Αντισφαίρισης Ρεθύμνου ζητεί τη χρηματοδότηση του  διεθνούς τουρνουά τένις στο Ρέθυμνο.
9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Σερίφου ζητεί να επιτραπεί η εκτέλεση μικρών έργων στους μικρούς Ο.Τ.Α. και τα νησιά που δεν διαθέτουν διαμερίσματα.
10) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Δήμος Τυρνάβου Λάρισας ζητεί την οικονομική στήριξη των αγροτών της περιοχής του, που οι καλλιέργειές αχλαδιών, βερυκόκων και δαμασκήνων επλήγησαν από καρπόπτωση.
11) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία η Ενωτική Ομοσπονδία Αγροτικών Συλλόγων Νομού Λάρισας ζητεί την αποζημίωση των μηλοπαραγωγών του Νομού Λάρισας, που οι καλλιέργειές τους επλήγησαν από ακαρπία.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο καταγγέλλεται η διαφήμηση της ΝΕΤ στις επικίνδυνες για την οδική ασφάλεια πινακίδες υπαίθριας διαφήμισης.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Αποφοίτων Μουσικών Σπουδών Αθήνας ζητεί την άμεση προκήρυξη διαγωνισμού του Α.Σ.Ε.Π. για τους αποφοίτους πανεπιστημιακών μουσικών ιδρυμάτων.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Λασιθίου ζητεί την άμεση χρηματοδότηση της επαναλειτουργίας των αρχαιολογικών χώρων του Νομού Λασιθίου.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η τοποθέτηση προσωπικού για την επαναλειτουργία του Μουσείου Αγίου Νικολάου Λασιθίου και της νήσου Σπιναλόγκας.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η επίσπευση των εργασιών κατασκευής του Βόρειου Οδικού Άξονα στο Νομό Λασιθίου.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Ζαχαρίας Καψαλάκης αναφέρεται στο θέμα της μοριοδότησης των Σχολείων της Α/θμιας Εκπαίδευσης στην Κρήτη.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία  ζητεί την επίλυση συνταξιοδοτικού προβλήματος του κ.Στεφ. Παπαδάκη,πρώην προέδρου κοινότητας.
19) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Δήμος Βαρθολομιού Νομού Ηλείας ζητεί την ίδρυση στην περιοχή του Ι.Ε.Κ., με τις ειδικότητες Λουτροθεραπείας και Θαλασσοθεραπείας.
20) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία το Πνευματικό-Πολιτιστικό Κέντρο του Δήμου Κάστρου-Κυλλήνης Νομού Ηλείας ζητεί οικονομική ενίσχυση για τη διεξαγωγή συναυλίας.
21) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά, με την οποία ο Σύνδεσμος Τουριστικών και Ταξιδιωτικών Γραφείων Κρήτης ζητεί την ενίσχυση της αστυνομικής δύναμης του αεροδρομίου Ηρακλείου «Ν. Κατζαντζάκης».
22) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά, με την οποία ο Σύλλογος Νεφροπαθών Βενιζελείου Νοσοκομείου Ηρακλείου Κρήτης ζητεί την επάνδρωση με ιατρικό προσωπικό της Μονάδας Τεχνητού Νεφρού του εν λόγω Νοσοκομείου.
23) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας, το οποίο αναφέρεται στην έλλειψη γιατρού γαστρεντερολόγου από το Νοσοκομείο της Πάτρας ο «Aγιος Ανδρέας».
24) Η Βουλευτής Ρεθύμνου κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά, με την οποία το Δημοτικό Συμβούλιο του Δήμου Λάμπης Νομού Ρεθύμνης ζητεί την αφαίρεση από τον εθνικό χωροταξικό σχεδιασμό ενός λιμένα εμπορευματοκιβωτίων στην περιοχή της νότιας Κρήτης και τη δημιουργία ενός μικρού επιβατικού-ήπιου εμπορικού λιμένα.
25) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά, με την οποία το Κέντρο Αποθεραπείας - Αποκατάστασης Διημέρευσης - Ημερήσιας Φροντίδας Α.μ.Ε.Α. ζητεί να ισχύσουν ειδικοί όροι στη σύμβαση του Ι.Κ.Α.-Ε.Τ.Α.Μ. με το Κέντρο Αποκατάστασης.
26) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά, με την οποία ο Δήμος Ερινέου Αχαΐας ζητεί τη χρηματοδότηση της κατασκευής κτηρίου για τη στέγαση του Δημαρχείου Ερινέου.
27) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία η Ομοσπονδία Ενώσεων Συλλόγων Γονέων Νομού Θεσσαλονίκης ζητεί την τήρηση των συμβάσεων μεταφοράς των μαθητών στο Νομό Θεσσαλονίκης.
28) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε δημοσίευμα εφημερίδας, στο οποίο ζητείται η δωρεάν διέλευση από τα διόδια των αναπήρων ατόμων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9177/27-3-08 ερώτηση του Βουλευτή κ. Μιχαήλ Μπεκίρη δόθηκε με το υπ’ αριθμ. 39576/ΙΗ/14-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9177/27-3-08, την οποία κατέθεσε ο Βουλευτής κ. Mιxάλης Β. Μπεκίρης σχετικά με την ένταξη των αποφοίτων του Τμήματος Γεωγραφίας του Πανεπιστημίου Αιγαίου σε εκπαιδευτικό κλάδο Π.Ε. και τη συμμετοχή τους στο διαγωνισμό του ΑΣΕΠ των εκπαιδευτικών, σας γνωρίζουμε ότι η εν λόγω νομοθετική ρύθμιση βρίσκεται σε εξέλιξη.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     2. Στην με αριθμό 9211/27-3-08 ερώτηση του Βουλευτή κ. Ελευθέριου Αυγενάκη δόθηκε με το υπ’ αριθμ. 39055/ΙΗ/14-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9211 /27 -3-08, την οποία κατέθεσε ο Βουλευτής κ. Λευτέρης Αυγενάκης σχετικά με την "Εκπαίδευση των Παιδιών με Προβλήματα Όρασης", σας γνωρίζουμε τα ακόλουθα:
     Η βιβλιοθήκη του Κ.Ε.Α.Τ. (Κέντρο Εκπαίδευσης και Αποκατάστασης Τυφλών) διαθέτει σε ακουστική μορφή περί τους 1850 τίτλους πανεπιστημιακών συγγραμμάτων, 60 τίτλους βιβλίων Γυμνασίου και Λυκείου και συνεχώς εμπλουτίζεται. Επίσης, διαθέτει 100 τίτλους παραμυθιών για μικρά παιδιά. Κατάλογος με τους τίτλους των πανεπιστημιακών συγγραμμάτων βρίσκεται στη ιστοθέση του ΚΕΑΤ (www.keat.gr). από όπου μπορούν να υποβληθούν αιτήματα δανεισμού.
     Το 2005 ξεκίνησε μια προσπάθεια από το ΥΠΕΠΘ, προκειμένου να ενσωματωθεί στο ελληνικό σύστημα Braίlle ο κώδικας Nemeth για μαθηματικά και επιστημονικά σύμβολα. Ταυτόχρονα με την μεταγραφή των πρώτων βιβλίων Μαθηματικών, Φυσικής, Γεωμετρίας και άλλων, κατασκευάστηκαν και τα αντίστοιχα σχήματα. Η βιβλιοθήκη, όσον αφορά στους τίτλους σε ακουστική μορφή, λειτουργεί δανειστικά, τα δε βιβλία Braille διατίθενται δωρεάν.
     Σε ότι αφορά τα νέα εγχειρίδια των Μαθηματικών, Μελέτης του Περιβάλλοντος, Φυσικής και Γεωγραφίας του Δημοτικού Σχολείου, υπάρχει δυσκολία στη μεταφορά σε γραφή Braille εξαιτίας των πολλών σχημάτων που έχουν. Έχει συγκροτηθεί όμως ομάδα από το ΥΠΕΠΘ, προκειμένου να αφαιρεθούν όσες εικόνες δε θεωρούνται απαραίτητες, και έτσι η μεταφορά να γίνει πιο εύκολα.
     Τέλος, με το νέο Νομοσχέδιο της Ειδικής Αγωγής προβλέπεται σύσταση οργανικών θέσεων πολλών ειδικοτήτων στα ΚΔΑΥ (Κέντρα Διάγνωσης, Αξιολόγησης και Υποστήριξης), μεταξύ αυτών και του εκπαιδευτή κινητικότητας και προσανατολισμού.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
     3. Στην με αριθμό 10916/18-4-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 52545/ΙΗ/6-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 10916/18-4-08 την οποία κατέθεσε ο Βουλευτής κ. Μανόλης Σοφ. Στρατάκης, σχετικά με την αντιμετώπιση σχολικής βίας, σας γνωρίζουμε τα ακόλουθα:
     Το ΥΠ.ΕΠ.Θ. έχει θέσει ως βασικό στόχο τη διαπαιδαγώγηση των νέων και την καλλιέργεια του πνεύματός τους με ανθρωπιστικά ιδανικά, στοχεύοντας όχι μόνο στην απόκτηση γνώσεων αλλά και σε πρότυπα ζωής και αγάπης για το συνάνθρωπο, προκειμένου να αντιμετωπιστεί σε προληπτικό επίπεδο η οποιαδήποτε βίαιη συμπεριφορά των νέων χωρίς να χρησιμοποιηθούν κατασταλτικά μέτρα τα οποία θα έφεραν αντίθετα αποτελέσματα.
     Ι. Τα φαινόμενα βίαιης συμπεριφοράς στα Δημοτικά Σχολεία από μαθητές, αντιμετωπίζονται σε επίπεδο σχολείου, όπου λαμβάνονται παιδαγωγικά μέτρα, ώστε η βία να προλαμβάνεται και να αντιμετωπίζεται:
     α) από τους εκπαιδευτικούς, οι οποίοι επιτηρούν τους μαθητές κατά τα διαλείμματα στον αύλειο χώρο.
     β) από τους εκπαιδευτικούς στην τάξη, οι οποίοι με τις παιδαγωγικές τους γνώσεις, ενισχύουν τις θετικές μορφές συμπεριφοράς περιορίζοντας τις αρνητικές εκδηλώσεις που σχετίζονται με τη βία.
     γ) με την ευαισθητοποίηση των μαθητών στο συγκεκριμένο θέμα, αξιοποιώντας διδακτικές ευκαιρίες ή εκπονώντας σχέδια εργασίας.
     Στο πλαίσιο, επίσης, της πρόληψης βίαιης συμπεριφοράς και της αντιμετώπισής της, εάν αυτή εκδηλωθεί, οι εκπαιδευτικοί συνεργάζονται με το Σχολικό Σύμβουλο και την οικογένεια, σκιαγραφώντας τις σχέσεις και τους ρόλους, διερευνώντας τις αιτίες και προτείνοντας τρόπους για την από κοινού αντιμετώπισή της. Όπου κρίνεται απαραίτητο μπορεί το σχολείο και η οικογένεια να συνεργάζονται με τοπικούς ή κοινωνικούς φορείς (ψυχολόγους και κοινωνιολόγους),προς το συμφέρον των μαθητών.
     Σε επίπεδο εκπαιδευτικού συστήματος στην πρόληψη και καταπολέμηση της βίας στα δημοτικά σχολεία οι διατάξεις της παρ. 8 του άρθρου 13 του Π.Δ. 201/98 (ΦΕΚ 161/τ.Α') αναφέρουν ότι: «... Προβλήματα συμπεριφοράς αποτελούν αντικείμενο συνεργασίας μεταξύ του διευθυντή και των εκπαιδευτικών με τους γονείς και με τους σχολικούς συμβούλους, για την καλύτερη δυνατή παιδαγωγική αντιμετώπιση του θέματος.
     Σε κάθε περίπτωση και πριν από οποιαδήποτε απόφαση, λαμβάνεται σοβαρά υπόψη η βασική αρχή του σεβασμού της προσωπικότητας και των δικαιωμάτων του παιδιού.
     Οι σωματικές ποινές δεν επιτρέπονται.
     Η αλλαγή περιβάλλοντος του μαθητή είναι μέτρο παιδαγωγικού ελέγχου και μπορεί να γίνει με απόφαση του συλλόγου διδασκόντων, όταν πρόκειται για αλλαγή τμήματος ή με τη συναίνεση του γονέα, όταν πρόκειται για αλλαγή σχολείου.»
     ΙΙ. Όσον αφορά στην Β/θμια Εκπαίδευση σύμφωνα με τις διατάξεις των άρθρων 27 και 28 του Π.Δ. 104/79 (ΦΕΚ 23/07-02-1979/τ.Α') η συμπεριφορά μαθητή ο οποίος παρεκκλίνει από την προσήκουσα διαγωγή, νοούμενη ως έμπρακτη συμμόρφωση προς τους κανόνες που διέπουν τη σχολική ζωή και τις ηθικές αρχές του κοινωνικού περιβάλλοντος μέσα στο οποίο ζει, αποτελεί αντικείμενο παιδαγωγικού ελέγχου και αντιμετωπίζεται με την επιβολή σχολικών κυρώσεων.
     Ο Υφυπουργός
     ΑΝΔΡΕΑΣ Θ. ΛΥΚΟΥΡΕΝΤΖΟΣ»
      4. Στην με αριθμό 1259/30-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/7541/22-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι την 25-10-2007 στο 70 χλμ. της παλαιάς εθνικής οδού Βόλου-Λάρισας από την Υποδιεύθυνση Ασφαλείας Βόλου συνελήφθησαν 63 λαθρομετανάστες, υπήκοοι Πακιστάν, εκ των οποίων 5 ανήλικοι, στερούμενοι παντελώς ταξιδιωτικών εγγράφων. Κατόπιν τούτου ενημερώθηκε αυθημερόν ο Εισαγγελέας Πλημμελειοδικών Βόλου, ο οποίος γνωστοποίησε την αποχή από την ποινική δίωξή τους και από την Αστυνομική Διεύθυνση Μαγνησίας εκδόθηκαν ισάριθμες αποφάσεις διοικητικής απέλασης με κράτηση για τους 58 ενηλίκους και χωρίς κράτηση για τους 5 ανήλικους. Εν συνεχεία, οι ανωτέρω κρατήθηκαν για μία ημέρα στο Εκθεσιακό Κέντρο του Δήμου Βόλου, που λειτουργεί ως προσωρινό κέντρο διαμονής, λόγω φθορών και βλαβών στο κέντρο υποδοχής λαθρομεταναστών της Ν.Α. Μαγνησίας και την επομένη, 26-10-2007, προωθήθηκαν για συνέχιση της κράτησής τους οι μεν ενήλικοι στα Τρίκαλα (15), στην Καρδίτσα (15) και στην Ελασσόνα (28), ενώ οι 5 ανήλικοι μεταφέρθηκαν για φιλοξενία στον ξενώνα της μη κυβερνητικής οργάνωσης «ΑΡΣΙΣ» στη Μακρινίτσα Μαγνησίας, οι οποίοι, όπως διαπίστωσε η Υπηρεσία μας, τον εγκατέλειψαν στη συνέχεια.
      Αναφορικά με το θέμα της φιλοξενίας και μεταχείρισης των λάθρα εισερχομένων αλλοδαπών πρέπει να επισημάνουμε ότι, για πρώτη φορά, ολοκληρωμένη αντιμετώπιση του προβλήματος της διαχείρισης της ροής των λαθρομεταναστών υπήρξε από τον Μάρτιο του 2004, ιδίως με την ίδρυση των δύο πρότυπων Κέντρων Φιλοξενίας Λαθρομεταναστών, τα οποία ανταποκρίνονται πλήρως στις προδιαγραφές που έχουν τεθεί από την Ύπατη Αρμοστεία του Ο.Η.Ε., του Δήμου Κυπρίνου στον νομό Έβρου που λειτουργεί ήδη από τον Απρίλιο 2007 και της Σάμου, με χωρητικότητα τουλάχιστον 300 ατόμων.
      Με τον τρόπο αυτόν, μέσα σε τρία μόλις χρόνια, αντιμετωπίζουμε δραστικά, σε μεγάλο βαθμό, ένα χρόνιο πρόβλημα, όπως είναι η διαχείριση και φιλοξενία των παράνομων μεταναστών της περιοχής, υπό συνθήκες που αναμένει κανείς από ένα σύγχρονο ευρωπαϊκό κράτος. Και μάλιστα η λύση αυτή είναι προϊόν αρμονικής συνεργασίας της Κεντρικής Διοίκησης με την Τοπική Αυτοδιοίκηση. Γιατί η διασφάλιση ανθρωπίνων συνθηκών διαβίωσης στα Κέντρα Φιλοξενίας Λαθρομεταναστών είναι ενδεικτική του επιπέδου των εγγυήσεων τόσο για την προστασία των Δικαιωμάτων του Ανθρώπου όσο και για τον σεβασμό στην αξία και αξιοπρέπεια του Ανθρώπου. Αυτό επιβάλλει, άλλωστε, η παράδοση και ο πολιτισμός μας.
      Πέραν αυτών πρέπει να επισημάνουμε ότι σταθερή επιδίωξη των ελληνικών Υπηρεσιών παραμένει η δημιουργία κατάλληλων συνθηκών προσωρινής κράτησης των παρανόμως εισερχομένων στη χώρα. Για το λόγο αυτό προωθούμε την έκδοση Κοινής Υπουργικής Απόφασης, βάσει της νομοθετικής εξουσιοδότησης του άρθρου 81 του ν. 3386/2005. Με τις διατάξεις της απόφασης αυτής προβλέπεται η δημιουργία ειδικών χώρων παραμονής των υπό απέλαση αλλοδαπών, κυρίως στα σημεία εισόδου, ενώ θα εξασφαλίζονται ανθρώπινες συνθήκες παραμονής και διαβίωσης των φιλοξενουμένων. Οι όροι υγιεινής θα τηρούνται πλήρως και επαρκώς, θα υπάρχουν ειδικές διατάξεις για την παραμονή οικογενειών και ανηλίκων και θα προβλέπονται επίσης χώροι αναψυχής, αθλοπαιδιών και θρησκευτικής λατρείας. Πέραν του προβλεπόμενου διοικητικού προσωπικού, οι ειδικοί χώροι θα στελεχωθούν με το κατάλληλο ιατρικό και νοσηλευτικό προσωπικό.
      Σε ό,τι αφορά το θέμα του πολιτικού ασύλου, σας πληροφορούμε ότι η χώρα μας, όπως άλλωστε έχει υποχρέωση, αντιμετωπίζει τους αιτούντες πολιτικό άσυλο σύμφωνα με τις διατάξεις του διεθνούς προσφυγικού δικαίου (Συνθήκη Γενεύης του 1951, συναφές πρωτόκολλο της Ν. Υόρκης 1967) και της ισχύουσας εθνικής νομοθεσίας (Π.Δ. 61/99). Τα αιτήματα αυτά εξετάζονται πάντα σε ατομική βάση, εντός του απολύτως αναγκαίου χρόνου και χορηγείται άσυλο μετά από αξιολόγηση των προβαλλομένων από τον αιτούντα λόγων και εφόσον συντρέχουν στο πρόσωπό του οι νόμιμες προϋποθέσεις. Πάντως κανένας από τους αιτούντες άσυλο δεν απομακρύνεται από τη χώρα μας εάν δεν ολοκληρωθεί η διαδικασία εξέτασης του αιτήματός του, κατ' εφαρμογή της ισχύουσας νομοθεσίας, ενώ και στις περιπτώσεις απόρριψης των αιτημάτων ασύλου δεν επαναπροωθούνται αλλοδαποί σε χώρα που κρίνεται ότι η ζωή ή η ελευθερία τους απειλείται (εφαρμογή ρήτρας μη επαναπροώθησης-nοn refoulement).
      Οι Υπηρεσίες μας, δίνοντας ιδιαίτερη βαρύτητα στο «δικαίωμα στο άσυλο», σε κάθε περίπτωση άφιξης αλλοδαπών προβαίνουν στη διερεύνηση των υποθέσεων, προκειμένου να διαπιστώσουν τα πραγματικά αίτια εγκατάλειψης της χώρας τους και εξετάζουν αν κάποιοι από αυτούς ανήκουν σε ευάλωτες ομάδες που χρήζουν ειδικής προστασίας, όπως αυτοί που προέρχονται από εμπόλεμες ζώνες κ.ο.κ.. Επίσης ενημερώνουν τους αλλοδαπούς για τα δικαιώματά τους και ειδικότερα για το δικαίωμα επικοινωνίας με δικηγόρο, ο οποίος τον επικουρεί κατά τη διάρκεια της διαδικασίας ασύλου, το δικαίωμα και την δυνατότητα επικοινωνίας με διεθνείς οργανώσεις, όπως η Υπάτη Αρμοστεία του ΟΗΕ για τους πρόσφυγες ή με Μη Κυβερνητικές Οργανώσεις. Για το σκοπό δε αυτό, πέραν της προφορικής ενημέρωσης, έχουν αναρτηθεί πληροφοριακά δελτία στους χώρους κράτησης όπου αναγράφονται τα δικαιώματά τους. Στα πλαίσια δε του προγράμματος Equal, η Υπηρεσία κατάρτισε νέο βελτιωμένο ενημερωτικό φυλλάδιο για τις διαδικασίες ασύλου σε 70.000 αντίτυπα, σε πέντε (5) κυριότερες ξένες γλώσσες των αιτούντων άσυλο (αραβικά, τουρκικά, περσικά, αγγλικά και γαλλικά), το οποίο διανεμήθηκε σε όλες τις αρμόδιες αστυνομικές Υπηρεσίες.
      Στο σημείο αυτό πρέπει να επισημάνουμε ότι μεγάλος αριθμός αλλοδαπών εισέρχεται λάθρα και μαζικά στη χώρα μας και αιτείται τη χορήγηση πολιτικού ασύλου, ενώ στερείται παντελώς αποδεικτικών στοιχείων ταυτότητας και προέλευσης. Πολλοί δε από αυτούς δηλώνουν ψευδή στοιχεία ταυτότητας και υπηκοότητας, επικαλούμενοι συνήθως χώρα προέλευσης που στην επικράτειά της υφίστανται εμφύλιες συρράξεις ή αυταρχικά καθεστώτα, με σκοπό να τύχουν καλύτερης αντιμετώπισης από τις αρχές. Στις περιπτώσεις δε αυτές, όπου βάσιμα δημιουργούνται θέματα δημόσιας τάξης και ασφάλειας και μέχρι να διερευνηθούν πλήρως όλες οι υποθέσεις (screening), δικαιολογείται οι αστυνομικές Υπηρεσίες να προβαίνουν αρχικά στη σύλληψη και κράτηση των αλλοδαπών, σύμφωνα με τις διαδικασίες περί διοικητικής απόφασης απέλασης, που προβλέπουν οι διατάξεις του ν. 3386/2005.
      Για τους αλλοδαπούς που προέρχονται από εμπόλεμες ζώνες, εύλογο είναι ότι δεν μπορεί να γίνει de facto αναγνώριση ως προσφύγων όλων αυτών των περιπτώσεων που έρχονται στη χώρα μας και αιτούνται τη χορήγηση ασύλου, αφού για την κάθε περίπτωση αιτήματος ασύλου εξετάζεται αν οι λόγοι δίωξης που ισχυρίζεται ο αλλοδαπός είναι αιτιολογημένοι, αξιόπιστοι και αν έχει υποστεί παραβίαση των δικαιωμάτων του, σε σχέση με την κατάσταση που επικρατεί σήμερα στη χώρα καταγωγής του. Σε κάθε όμως περίπτωση, ακόμα και όταν δεν χορηγείται άσυλο, εξετάζεται η χορήγηση άδειας παραμονής για ανθρωπιστικούς λόγους, όταν υπάρχει η πιθανότητα να υποστεί ο αλλοδαπός κάθε είδους κακομεταχείριση εάν επιστρέψει στη χώρα καταγωγής του.
      Στο πλαίσιο αυτό υποβάλλονται και από τους προαναφερόμενους αλλοδαπούς σε καθημερινή βάση αιτήματα ασύλου, τα οποία θα εξετασθούν σύμφωνα με τις κείμενες διατάξεις, ενώ ουδείς εξ αυτών έχει απελαθεί. Ήδη μέχρι την 12-11-2007 είχαν υποβάλει αιτήματα ασύλου οι 42 εξ αυτών.
      Σε ό,τι αφορά τις ευάλωτες ομάδες αλλοδαπών και ειδικότερα τους ασυνόδευτους ανήλικους, όταν αυτοί υποβάλλουν αίτηση χορήγησης ασύλου, οι Υπηρεσίες μας μεριμνούν για την ενημέρωση του Εισαγγελέα Ανηλίκων και όπου δεν υπάρχει του κατά τόπο αρμόδιου Εισαγγελέα Πρωτοδικών, προκειμένου να ενεργήσει ως προσωρινός Επίτροπος του ανηλίκου, μέχρι την οριστική κρίση του αιτήματός του. Μέσω των αρμοδίων Υπηρεσιών του Υπουργείου Υγείας και Κοινωνικής Αλληλεγγύης διασφαλίζονται και ικανοποιούνται οι ανάγκες στέγασης των ανηλίκων σε Κέντρα φιλοξενίας με ειδικές ρυθμίσεις για ανηλίκους, ενώ ανάλογες ρυθμίσεις ισχύουν και για τις γυναίκες που είναι μόνες. Σε κάθε δε αίτημα ασύλου γυναίκας λαμβάνεται μέριμνα η εξέτασή της να γίνεται από γυναίκα αστυνομικό και διερμηνέα.
      Στο σημείο αυτό πρέπει να σημειώσουμε ότι, σε σχέδιο π.δ. που προωθείται από το Υπουργείο μας, σχετικά με την υποδοχή των αιτούντων άσυλο, προς υιοθέτηση της Οδηγίας 2003/9/ΕΚ του Συμβουλίου, προβλέπονται ειδικότερες ρυθμίσεις για τις ευάλωτες ομάδες και ιδίως για τις περιπτώσεις των ασυνόδευτων ανήλικων.
      Αναφορικά με τα κέντρα υποδοχής αιτούντων άσυλο, σας γνωρίζουμε ότι στην επικράτεια λειτουργούν συνολικά τα παρακάτω κέντρα:
      - Κέντρο υποδοχής αιτούντων άσυλο αλλοδαπών Σπερχειάδας Φθιώτιδας, το οποίο χρηματοδοτείται από τον κρατικό προϋπολογισμό, έχει δυναμικότητα 130 ατόμων και φιλοξενεί γυναίκες και οικογένειες.
      - Κέντρο υποδοχής αιτούντων άσυλο αλλοδαπών Λαυρίου, το οποίο χρηματοδοτείται από τον κρατικό προϋπολογισμό και έχει δυναμικότητα 350 ατόμων.
      - Κέντρο υποδοχής ανηλίκων αλλοδαπών αιτούντων άσυλο Ανωγείων Ρεθύμνης, το οποίο χρηματοδοτείται από τον κρατικό προϋπολογισμό, έχει δυναμικότητα 25 ατόμων και διοικείται από το Εθνικό Ίδρυμα Νεότητας.
      - Ελληνικό ινστιτούτο αλληλεγγύης και συνεργασίας στον Ασπρόπυργο, το οποίο χρηματοδοτείται από το Ευρωπαϊκό Ταμείο Προσφύγων και έχει δυναμικότητα 130 ατόμων, ανηλίκων και ενηλίκων.
      - Κέντρο κοινωνικής αλληλεγγύη Θεσσαλονίκης, χρηματοδοτείται από το ευρωπαϊκό ταμείο προσφύγων και είναι δυναμικότητας 90 ατόμων.
      - Κέντρα φιλοξενίας σε ενοικιαζόμενα διαμερίσματα στην Αθήνα, χρηματοδοτείται μέσω προγραμμάτων υποδοχής και ένταξης αιτούντων άσυλο με μέριμνα Μ.Κ.Ο. και εποπτεύονται από το Υπουργείο Υγείας και Κοινωνικής Αλληλεγγύης.
      Επιπρόσθετα το Υπουργείο Υγείας και Κοινωνικής Αλληλεγγύης, στο πλαίσιο του Ευρωπαϊκού Ταμείου Προσφύγων οικονομικού έτους 2006, χρηματοδοτεί την υλοποίηση του σχεδίου της Μ.Κ.Ο. «ΑΡΣΙΣ»", η οποία σε συνεργασία με άλλους φορείς λειτουργεί ξενώνες ασυνόδευτων ανηλίκων και γυναικών αιτούντων άσυλο στη Μακρινίτσα Μαγνησίας, δυναμικότητας 40 ατόμων σε ετήσια βάση, καθώς και στην περιοχή Εξαρχείων της Αθήνας, με δυνατότητα εξυπηρέτησης σε ετήσια βάση 10 ασυνόδευτων ανηλίκων αιτούντων άσυλο.
      Τέλος σας πληροφορούμε ότι το Υπουργείο μας, με σχέδιο Κοινής Υπουργικής Απόφασης που προωθεί για συνυπογραφή από τους συναρμόδιους Υπουργούς, προχωρά στην εφαρμογή ενός ολοκληρωμένου προγράμματος (ΕΣΤΙΑ) δράσης για την ομαλή προσαρμογή και κοινωνική ένταξη των υπηκόων τρίτων χωρών που διαμένουν νόμιμα στην ελληνική επικράτεια. Για την πληρέστερη ενημέρωσή σας, ως προς το πρόγραμμα αυτό, σας διαβιβάζουμε σε φωτοτυπία το από 12-11-2007 δελτίο τύπου του Γραφείου Τύπου του Υπουργείου μας.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
	5. Στην με αριθμό 7150/364/25-2-08 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 362/19-3-08 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κύριο συνάδελφο για τα εξής:
     Η προκήρυξη του διαγωνισμού ΣΔΙΤ για τα Καταστήματα Κράτησης Αττική ΙΙ, Κεντρική Μακεδονία Ι και Θεσσαλία ΙΙ διατίθεται σε όποιον πολίτη εmθυμεί να λάβει γνώση σχετικά, στην ιστοσελίδα της εποπτευόμενης από το Υπουργείο Δικαιοσύνης εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε» www.themis.com.gr. Επιπροσθέτως, η συγκεκριμένη προκήρυξη έχει δημοσιευθεί σε περίληψη στις εφημερίδες «Ελευθεροτυπία», «Ελεύθερος Τύπος», «Ναυτεμπορική» και «Ημερησία» και σε πλήρη ανάπτυξη στα Ελληνικά και Αγγλικά στην εφημερίδα της Ευρωπαϊκής Ένωσης.
      Η διαφάνεια διασφαλίζεται καθ' όλη τη διαδικασία των ΣΔΙΤ για την κατασκευή των επιλεγέντων έργων, ενώ παράλληλα παρέχεται μια σειρά από πλεονεκτήματα σε σύγκριση με τον τρόπο που εκτελούνταν στο παρελθόν αντίστοιχα έργα. Ειδικότερα:
      Η υλοποίηση έργων υποδομής με τη μορφή ΣΔΙΤ είναι αποτέλεσμα της από 6-9-2006 Διυπουργικής Απόφασης και προβλέπει σαφείς και νομικά κατοχυρωμένες διαδικασίες, οι οποίες ελέγχονται από την αρμόδια Ειδική Γραμματεία ΣΔΙΤ του Υπουργείου Οικονομικών.
      Στο προαναφερθέν πλαίσιο, που ορίζεται από το Ν. 3389/2005, ο ιδιωτικός τομέας αναλαμβάνει την ανέγερση, λειτουργία, παροχή υπηρεσιών και συντήρηση του έργου έναντι τιμήματος που καταβάλλει το Δημόσιο προς τον Ιδιώτη για συγκεκριμένο χρονικό διάστημα και για μετρούμενη κάθε φορά ποιότητα των παρεχομένων υπηρεσιών. Ο ιδιώτης απολαμβάνει εσόδων από την λειτουργία έναντι της επένδυσης και της χρηματοδότησης την οποία έχει αναλάβει. Το συμβατικό πλαίσιο ΣΔΙΤ καλύπτει το σύνολο της επένδυσης (κατασκευή, λειτουργία, τεχνική διαχείριση και συντήρηση) εκ μέρους του ιδιώτη. Το πλέγμα αυτών των δραστηριοτήτων καλύπτεται από Ανώνυμη Εταιρεία Ειδικού Σκοπού με συμμετοχές που ορίζονται κατά περίπτωση από τους ενδιαφερόμενους ιδιώτες. Στην εταιρεία Ειδικού Σκοπού, συμμετέχει το Δημόσιο. Σήμερα η τεχνική διαχείριση και συντήρηση γίνεται από την «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.».
      Το κόστος του έργου ΣΔΙΤ προϋπολογίστηκε με βάση μελέτες που εκπονήθηκαν και εκπονούνται από την «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» (Αρχιτεκτονικά σχέδια, Εμβαδοποιήσεις και υπολογισμό του άριστου μεγέθους των κτιρίων για την αριστοποίηση του κόστους κατασκευής). Η μεταφορά τεχνογνωσίας από άλλες χώρες της Ε.Ε. και η προσαρμογή της στα ελληνικά δεδομένα έχουν λάβει πλήρη μορφή χάρη στη συνεργασία μεταξύ των στελεχών της εταιρείας και εξωτερικών συμβούλων επιλεγμένων μετά από σύννομες και ισχύουσες διαδικασίες.
      Η νομοθεσία των δημοσίων έργων γίνεται σεβαστή σε ό,τι αφορά τα προβλεπόμενα από τα αρμόδια Υπουργεία. Αυτά ακριβώς τα προβλεπόμενα υποχρεώνουν τον ιδιώτη να προχωρήσει στην υλοποίηση των έργων, δηλαδή ολοκλήρωση τριών Καταστημάτων Κράτησης των 800 ατόμων έκαστο και επιτρέπουν την ολοκλήρωσή τους στο ταχύτερο χρονικό διάστημα, έργο για το οποίο η «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» δεν έχει την ανάλογη δυνατότητα κάλυψης των σύνθετων αναγκών του έργου. Ενδεικτικά αναφέρεται ότι ο συνολικός χρόνος κατασκευής και παράδοσης ενός τέτοιου έργου στους χρήστες υπολογίζεται να ανέλθει σε 2 έτη, όταν για αντίστοιχου μεγέθους έργα χρειάζονταν πλέων των 8 ετών με τη χρηματοδότηση από το ΠΔΕ. Ο λόγος είναι ότι με το σύστημα των συμπράξεων οι ιδιώτες έχουν κίνητρο σύντομης ολοκλήρωσης της κατασκευής των υποδομών, αφού η αποπληρωμή τους ξεκινά με τη λειτουργία του έργου. Τέλος, σημειώνεται ότι το θεσμικό πλαίσιο προβλέπει την είσπραξη ανταλλάγματος εκ μέρους του δημόσιου φορέα, πράγμα που προγραμματίζεται να ισχύσει για την «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.».
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      6. Στην με αριθμό 7543/28-2-08 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1532Β/20-3-08 έγγραφο από τον Υφυπουργό ΠΕ.Χ.Ω.Δ.Ε. η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα, στο πλαίσιο των αρμοδιοτήτων του ΥΠΕΧΩΔΕ:
      Το ΥΠΑΝ, ως επισπεύδον υπουργείο έχει έτοιμο το Σ/Ν για την ενσωμάτωση της κοινοτικής οδηγίας 2002 Ι 91 Ι ΕΚ στο εθνικό, μας δίκαιο και μετά από τη σχετική επεξεργασία της επιτροπής που είχε συγκροτηθεί.
      Ως προς το θέμα που αφορά στην συμμετοχή εμπειρογνωμόνων σε θέματα ενεργειακής απόδοσης, σας γνωρίζουμε ότι στην ως άνω συσταθείσα από το ΥΠΑΝ επιτροπή συμμετείχαν αξιόλογοι επιστήμονες (καθηγητής ΕΜΠ, εκπρόσωποι ΚΑΠΕ, ΤΕΕ, ΕΛΟΤ, εκπρόσωπος ΥΠΕΧΩΔΕ κλπ.).
      Σε ό, τι αφορά την «συσσωρευμένη γνώση και εμπειρία του ΥΠΕΧΩΔΕ όπως και αν ελήφθησαν υπόψη οι σχετικές μελέτες αυτού», σας ενημερώνουμε ότι πράγματι είχαν εκπονηθεί μελέτες μέσω ερευνητικών προγραμμάτων, όμως δεν είναι πλέον επίκαιρες, δεδομένου ότι είχαν συνταχθεί στο πλαίσιο της προηγούμενης οδηγίας SAVE (93/76/ ΕΟΚ), η οποία ενσωματώθηκε στο εθνικό μας δίκαιο με την έκδοση της ΚΥΑ 21475/4707/1998 (ΦΕΚ 880Β/ 19-08-1998).
      Για τον ως άνω λόγο δεν μπορούσε να προωθηθεί ο ΚΟΧΕΕ, ενώ σήμερα σύμφωνα με τη νέα οδηγία 2002/91/ ΕΚ προωθείται αντί του ΚΟΧΕΕ, «Κανονισμός» βάσει του οποίου καθορίζεται συγκεκριμένη μεθοδολογία για τον υπολογισμό της συνολικής ενεργειακής κατανάλωσης ενός κτιρίου, καθορίζονται ελάχιστες απαιτήσεις ενεργειακής απόδοσης ανά κατηγορία χρήσης κτιρίων καθώς και η διαδικασία διενέργειας των ενεργειακών επιθεωρήσεων και πιστοποίησης των κτιρίων.
      Σχετικά με το θέμα των αλλαγών που θα επέλθουν με την εφαρμογή της οδηγίας 2002/91/ΕΚ στον τομέα της οικοδομής (οικοδομικές άδειες, κατασκευή, έλεγχοι - ενεργειακή πιστοποίηση κλπ.) και στις οικονομικές και φορολογικές ρυθμίσεις, σας κάνουμε γνωστό ότι το Σχέδιο Νόμου εξουσιοδοτεί την έκδοση ΠΔ. και ΚΥΑ οι οποίες θα περιγράφουν λεπτομερώς τη διαδικασία εφαρμογής του νόμου (ενεργειακοί επιθεωρητές, πιστοποίηση κτιρίων, έλεγχοι κλπ.).
      Για την υποστήριξη της εφαρμογής της νέας οδηγίας για τη βελτίωση της ενεργειακής απόδοσης των κτιρίων, θα δοθεί έμφαση σε δράσεις ευαισθητοποίησης του κοινού, ενημέρωση του τεχνικού κόσμου (όπως έκδοση εντύπων, διοργάνωση ημερίδων κ.λ.π.) καθώς και οικονομικά κίνητρα.
      Σήμερα, με το Νόμο 3522/2006 (ΦΕΚ 276 Α'/22-12-2006) «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» έχει εισαχθεί το κίνητρο της φοροελάφρυνσης για εγκαταστάσεις φυσικού αερίου και ΑΠΕ στον οικιακό και τριτογενή τομέα, το οποίο επεκτάθηκε και σε άλλους βασικούς τομείς που συμβάλλουν στη βελτίωση της ενεργειακής απόδοσης των κτιρίων, όπως η θερμομόνωση, με έμφαση στα υφιστάμενα κτίρια. Ειδικότερα, σύμφωνα με το άρθρο 2 παρ. 2 του προαναφερόμενου νόμου εισήχθηκαν ρυθμίσεις σχετικά με εκπτώσεις δαπανών από το εισόδημα σε ποσοστό 20% της δαπάνης για τις παρακάτω περιπτώσεις:
      α) Την αλλαγή εγκατάστασης κεντρικού κλιματισμού χρήσης καυσίμου από πετρέλαιο σε  φυσικό αέριο ή για νέα εγκατάσταση φυσικού αερίου.
      β) Την αντικατάσταση του λέβητα πετρελαίου για την εγκατάσταση τηλεθέρμανσης ή για νέα εγκατάσταση τηλεθέρμανσης.
      γ) Την αγορά ηλιακών συλλεκτών και την εγκατάσταση κεντρικού κλιματισμού με χρήση ηλιακής ενέργειας.
      δ) Την αγορά αποκεντρωμένων συστημάτων παραγωγής ηλεκτρικής ενέργειας που βασίζονται σε Ανανεώσιμες Πηγές Ενέργειας (φωτοβολταϊκά, μικρές ανεμογεννήτριες) και συμπαραγωγής ηλεκτρισμού και ψύξης-θέρμανσης με χρήση φυσικού αερίου ή ανανεώσιμων πηγών.
      ε) Τη θερμομόνωση σε υφιστάμενα κτίρια.
      Με την εφαρμογή της οδηγίας 2002/91/ΕΚ για την ενεργειακή απόδοση των κτιρίων θα προκύψουν πολλαπλά οφέλη σε' κάθε επίπεδο (οικονομικό, κοινωνικό, περιβαλλοντικό) μέσω της ανάπτυξης και χρήσης καινοτόμων καθαρών περιβαλλοντικών τεχνολογιών (τεχνικών και συστημάτων εξοικονόμησης ενέργειας, ανανεώσιμων πηγών ενέργειας, κ.λπ.) που θα συμβάλουν στην επίτευξη των στόχων του Πρωτοκόλλου του Κιότο, καθώς και στην κατασκευή νέων, ενεργειακά αποδοτικών «πράσινων» κτιρίων αλλά και στη βελτίωση των υφιστάμενων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     7. Στις με αριθμό 5370/30.1.08 και 6348/14.2.08 ερωτήσεις των Βουλευτών κ. Μιχάλη Μπεκίρη και Αθανασίας Μερεντίτη δόθηκε με το υπ’ αριθμ.7017/4/7876/21.2.08  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Μ. ΜΠΕΚΙΡΗΣ και κ. Σ. ΜΕΡΕΝΤΙΤΗ, σας γνωρίζουμε ότι η προστασία των ανηλίκων από την χρήση αλκοόλ, αλλά και γενικότερα από κάθε λογής εξαρτησιογόνων ουσιών, αποτελεί, για το Υπουργείο μας και το Αρχηγείο της Αστυνομίας, μια από τις πρωταρχικές προτεραιότητες και αντιμετωπίζεται με ιδιαίτερη ευαισθησία και υπευθυνότητα, σε συνεργασία με τις Υπηρεσίες των συναρμοδίων Υπουργείων και άλλων φορέων. Λαμβάνονται δε, όλα τα αναγκαία μέτρα, με στόχο κυρίως την πρόληψη, αλλά και την καταστολή του φαινομένου αυτού, καθώς και την εξάλειψη των κοινωνικών συνεπειών που προκαλεί.
      Ειδικότερα, με το σχεδιασμό του Προγράμματος Πολιτικής Δημόσιας Τάξης και Ασφάλειας 2008-2010, για την πρόληψη της εγκληματικότητας και εμπέδωση του αισθήματος ασφαλείας στους πολίτες, προωθούνται, μεταξύ άλλων, τα ακόλουθα μέτρα:
      -Εμφανής αστυνόμευση-επιτήρηση και έλεγχοι σε πολυσύχναστους χώρους και ιδιαίτερα σε χώρους όπου κινούνται ανήλικοι.
      -Ανάπτυξη επαφών και συνεργασίας με εξειδικευμένους σε θέματα ανηλίκων, ιδιωτικούς και δημόσιους φορείς.
      -Ευαισθητοποίηση της κοινής γνώμης και ιδίως της νεολαίας και ενημέρωση για τα ναρκωτικά και την παιδική πορνογραφία.
      -Ενημέρωση για το ηλεκτρονικό έγκλημα και την ψηφιακή ασφάλεια, καθώς και για τους κινδύνους χρήσης του διαδικτύου από ανηλίκους (σεξουαλική εκμετάλλευση" παρότρυνσή τους σε ακραίες ενέργειες όπως αυτοκτονίες, λήψη ναρκωτικών κ.λπ.).
      Από τις Υπηρεσίες μας εφαρμόζονται με αυστηρότητα οι ισχύουσες διατάξεις, σύμφωνα τις οποίες σε ανηλίκους κάτω των 17 ετών, που δεν συνοδεύονται από τους γονείς ή κηδεμόνες τους, δεν επιτρέπεται η είσοδος και παραμονή σε κέντρα διασκέδασης και αμιγή μπαρ, καθώς και η κατανάλωση οινοπνευματωδών ποτών στα λοιπά δημόσια κέντρα. Οι παραβάτες ιδιοκτήτες ή διευθυντές των εν λόγω καταστημάτων διώκονται τόσο ποινικά όσο και διοικητικά. Επίσης, για την αποτελεσματικότερη προστασία των ανηλίκων από την είσοδό τους σε δημόσια κέντρα, στο π.δ. 350/2003 προβλέπεται ότι σε εμφανές σημείο των εισόδων των ανωτέρω καταστημάτων πρέπει να τοποθετούνται ευανάγνωστες πινακίδες, στις οποίες αναγράφεται ότι απαγορεύεται η είσοδος και η παραμονή σε άτομα κάτω των 17 ετών που δεν συνοδεύονται από γονείς ή κηδεμόνες, καθώς και ότι απαγορεύεται η κατανάλωση οινοπνευματωδών ποτών από άτομα κάτω των 17 ετών που δεν συνοδεύονται από γονείς ή κηδεμόνες.
      Στα πλαίσια αυτά, κατά το παρελθόν έτος, πραγματοποιήθηκαν από τις αρμόδιες Υπηρεσίες μας συνολικά 182.552 έλεγχοι σε καταστήματα υγειονομικού ενδιαφέροντος και βεβαιώθηκαν συνολικά 1.396 παραβάσεις του Υγειονομικού Κανονισμού, εκ των οποίων οι 162 αφορούν σε είσοδο ανηλίκων σε κέντρα διασκέδασης και αμιγή μπαρ, οι 991 στη μη ανάρτηση πινακίδας για απαγόρευση εισόδου ανηλίκων και οι 243 στη διάθεση αλκοόλ σε ανηλίκους.
      Πέραν αυτών σας πληροφορούμε ότι, από τις Υπηρεσίες μας, έχει δοθεί βαρύτητα στην ενημέρωση των νέων για τις καταστρεπτικές συνέπειες του αλκοόλ, αλλά και τους τρόπους προστασίας τους από αυτό και κυρίως τη συμβολή του στην πρόκληση των τροχαίων ατυχημάτων, καθόσον έχει παρατηρηθεί ότι αρκετοί νέοι κάνουν συστηματική χρήση αλκοόλ, συνδέουν τη χρήση αυτή με τη χρήση ναρκωτικών ουσιών και παραγνωρίζουν ότι ο αλκοολισμός αποτελεί μορφή τοξικομανίας. Η ενημέρωση αυτή πραγματοποιείται από εξειδικευμένους αξιωματικούς σε σχολεία, αλλά και σε άλλους φορείς, με ομιλίες, διαλέξεις και σεμινάρια, με θέμα τις ψυχοδραστικές ουσίες (ναρκωτικά και αλκοόλ), καθώς και την κυκλοφοριακή διαπαιδαγώγηση των νέων αυτών.
      Τέλος, στις Υπηρεσίες μας δόθηκαν, πρόσθετες εντολές και οδηγίες για περαιτέρω δραστηριοποίησή τους και τη διενέργεια εντατικότερων ελέγχων στα εν λόγω καταστήματα και εφαρμογή της ισχύουσας νομοθεσίας σε κάθε περίπτωση. Πρέπει, όμως, να επισημάνουμε ότι το θέμα της κατανάλωσης αλκοόλ δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (οικογένειας, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κ.λ.π.).
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     8. Στις με αριθμό 5336/30-1-08 και 5374/30-1-08 ερωτήσεις των Βουλευτών κυρίων Φώτη Κουβέλη και Θάλειας Δραγώνα δόθηκε με το υπ’ αριθμ. 7017/4/7871/21.2.08 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Φ. ΚΟΥΒΕΛΗΣ και κα Θ. ΔΡΑΓΩΝΑ, σας γνωρίζουμε ότι πάγια πολιτική μας είναι όπως κάθε καταγγελία ή πληροφορία, για ανάρμοστη συμπεριφορά αστυνομικού, κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας και γενικά για ενέργεια ή παράλειψη των αστυνομικών αντίθετη με το Σύνταγμα, τους ισχύοντες νόμους και κανονισμούς και την ηθική τάξη, εξετάζεται σε βάθος, με ιδιαίτερη προσοχή και σχολαστικότητα και εφόσον διαπιστωθεί παράβαση αυτών εφαρμόζεται με αυστηρότητα η κείμενη νομοθεσία. Η ευαισθησία μας αυτή για την πάταξη κάθε πράξης ή παράλειψης που δεν συμβιβάζεται με το λειτούργημα του αστυνομικού έχει επανειλημμένα δηλωθεί και έμπρακτα αποδειχθεί.
      Στα πλαίσια αυτά, την 29-01-2008, διετάχθη από την Υπηρεσία η διενέργεια προκαταρκτικής έρευνας, σύμφωνα με το άρθρο 22 του π.δ. 22/1996, προκειμένου να εξακριβωθεί η βασιμότητα ή όχι των καταγγελλομένων από την ομάδα των δικηγόρων και εφόσον προκύψουν πειθαρχικές ευθύνες σε βάρος των εμπλακέντων αστυνομικών, αυτές θα καταλογιστούν. Αν κατά την πορεία της εν λόγω έρευνας προκύψουν στοιχεία τέτοιας βαρύτητας που να δικαιολογούν τη διενέργεια Ένορκης Διοικητικής Εξέτασης, αυτή θα διαταχθεί.
      Σε ό,τι αφορά το θέμα της χορήγησης πολιτικού ασύλου, σας πληροφορούμε ότι η χώρα μας, όπως άλλωστε έχει υποχρέωση, αντιμετωπίζει τους αιτούντες πολιτικό άσυλο σύμφωνα με τις διατάξεις του διεθνούς προσφυγικού δικαίου (Συνθήκη Γενεύης του 1951, συναφές πρωτόκολλο της Ν. Υόρκης 1967) και της ισχύουσας εθνικής νομοθεσίας (Π.Δ. 61/99). Τα αιτήματα αυτά εξετάζονται πάντα σε ατομική βάση, εντός του απολύτως αναγκαίου χρόνου και χορηγείται άσυλο μετά από αξιολόγηση των προβαλλομένων από τον αιτούντα λόγων και εφόσον συντρέχουν στο πρόσωπό του οι νόμιμες προϋποθέσεις. Πάντως κανένας από τους αιτούντες άσυλο δεν απομακρύνεται από τη χώρα μας εάν δεν ολοκληρωθεί η διαδικασία εξέτασης του αιτήματός του, κατ' εφαρμογή της ισχύουσας νομοθεσίας, ενώ και στις περιπτώσεις απόρριψης των αιτημάτων ασύλου δεν επαναπροωθούνται αλλοδαποί σε χώρα. που κρίνεται ότι η ζωή ή η ελευθερία τους απειλείται (εφαρμογή ρήτρας μη επαναπροώθησης-nοn refoulement).
      Πέραν αυτών πρέπει να επισημάνουμε ότι, εξαιτίας της συγκέντρωσης σε καθημερινή βάση, έξωθι και εγγύς της Διεύθυνσης Αλλοδαπών Αττικής, μεγάλου αριθμού αλλοδαπών για την υποβολή αιτημάτων ασύλου, δημιουργήθηκαν σοβαρά ζητήματα ασφάλειας, απασχόλησης σημαντικού αριθμού αστυνομικών δυνάμεων για τη διαχείρισή τους, αλλά και προβλήματα υγιεινής και καθαριότητας, τα οποία ανάγκασαν την εν λόγω Υπηρεσία να λάβει απόφαση αλλαγής της διαδικασίας υποδοχής των αλλοδαπών και παραλαβής των αιτημάτων τους.
      Στο πλαίσιο αυτό, από τις αρχές του μηνός Νοεμβρίου 2007, καθιερώθηκε νέα διαδικασία καταγραφής, κάθε Κυριακή, των προσερχόμενων για κατάθεση αιτήματος ασύλου αλλοδαπών και ο καθορισμός ραντεβού σε έναν έκαστο, για την εξέταση του αιτήματός του, εντός της επόμενης εβδομάδας, γεγονός που εξάλειψε τα εμφανισθέντα μέχρι τότε προβλήματα.
      Με βάση την προαναφερθείσα διαδικασία, γίνονται δεκτοί - καταγράφονται συνολικά τριακόσιοι (300) αλλοδαποί, οι οποίοι κατανέμονται ισομερώς (ανά εξήντα) στις πέντε (5) εργάσιμες ημέρες κάθε εβδομάδας. Όπως εκτιμάται ο αριθμός των προσερχομένων κάθε Κυριακή αλλοδαπών κυμαίνεται μεταξύ 700 και 1000, ενώ η είσοδός τους και η καταγραφή διενεργούνται με απόλυτη σειρά προτεραιότητας. Οι εισερχόμενοι αλλοδαποί δηλώνουν τα στοιχεία τους, παραδίδουν μία (1) φωτογραφία και παραλαμβάνουν σημείωμα με ημερομηνία ραντεβού, για την προσέλευσή τους στην Υπηρεσία, συγκεκριμένη ώρα της ημέρας. Κατ' εξαίρεση, εισέρχονται και καταγράφονται, χωρίς σειρά προτεραιότητας, άτομα ευπαθών ομάδων, όπως ασυνόδευτοι ανήλικοι, ασθενείς, εγκυμονούσες, οικογένειες κ.λπ.
      Περιστασιακά και μόνο σε περίπτωση που ο αριθμός των πρώτων τριακοσίων (300) προς καταγραφή και καθορισμό ραντεβού αλλοδαπών αποτελείται από υπηκόους μόνο μίας χώρας (π.χ. Πακιστάν ή Μπαγκλαντές), επειδή ο αριθμός των διερμηνέων για κάθε εθνικότητα είναι συγκεκριμένος, εισέρχονται όσοι αλλοδαποί μπορούν να εξεταστούν από την Υπηρεσία με βάση τον διαθέσιμο αριθμό διερμηνέων ανά ημέρα και εν συνεχεία εισέρχονται υπήκοοι άλλων χωρών κατά σειρά προτεραιότητας. Στο σημείο αυτό πρέπει να σημειώσουμε ότι, σύμφωνα με τα υφιστάμενα στοιχεία, το 85% των προσερχομένων στην ανωτέρω Υπηρεσία, για υποβολή αιτήματος ασύλου αλλοδαπών, προέρχεται από τις χώρες Πακιστάν και Μπαγκλαντές.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     9. Στην με αριθμό 4417/15.1.08 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 24773/21.2.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.4417/15-1-2008 ερώτηση, που κατατέθηκε στη Βουλή από τον Βουλευτή κ. Σκουλά με θέμα: «Ελλιπείς οι έλεγχοι για AIDS στις φιάλες αίματος» σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης για την ασφαλέστερη διάθεση του αίματος και συνεπώς την προστασία της Δημόσιας Υγείας, αποφάσισε τη διενέργεια κεντρικού διαγωνισμού για την προμήθεια αντιδραστηρίων αιμοδοσίας για τον έλεγχο του αίματος με τη μοριακή τεχνική νουκλεϊνικών οξέων - ΝΑΤ.
      Το αναφερόμενο έργο ήταν σύνθετο και περιλαμβάνει τα κάτωθι:
      Διαμόρφωση των χώρων, στους οποίους θα πραγματοποιείται ο έλεγχος των δειγμάτων αίματος, προμήθεια, εγκατάσταση και συντήρηση εξοπλισμού, προμήθεια αντιδραστηρίων, εκπαίδευση προσωπικού, καθώς και διακίνηση των δειγμάτων αίματος.
      Η προϋπολογισθείσα αξία για την πενταετή πρόβλεψη προσδιορίστηκε στο ύψος των διακοσίων οκτώ εκατομμυρίων διακοσίων πενήντα χιλιάδων (208.250.000,00€). Λόγω του ύψους της δαπάνης και βάσει των κείμενων διατάξεων συστήθηκε Επιτροπή για την προμήθεια αγαθών Σημαντικής Οικονομικής ή Τεχνολογικής Αξίας (Διακομματική), η οποία είναι αρμόδια για την ολοκλήρωση της διαγνωστικής διαδικασίας.
      Ο διαγωνισμός διενεργήθηκε στις 24-4-2007. Υπέβαλαν προσφορές δύο εταιρείες η SAFE BLOOD BIOTECHNOLOGY και η ROCHE HELLAS DIAGNOSΤΙCS. Έγινε η αξιολόγηση των προσφορών από την Επιτροπή Διενέργειας και Αξιολόγησης και στο στάδιο του ανοίγματος των οικονομικών προσφορών διαπιστώθηκε από την αναφερόμενη Επιτροπή και αποφασίστηκε από την Διακομματική Επιτροπή, ότι οι οικονομικές προσφορές ήταν μη συμφέρουσες για το Ελληνικό Δημόσιο.
      Για το λόγο αυτό τα αποτελέσματα του ανοικτού διαγωνισμού ματαιώθηκαν και αποφασίστηκε από την Διακομματική Επιτροπή ο διαγωνισμός να γίνει με τη διαδικασία της διαπραγμάτευσης για την επίσπευση ολοκλήρωσης του έργου. Κατόπιν αυτού ζητήθηκε από τις εταιρείες, οι οποίες είχαν υπoβάλλει προσφορές στην ανοικτή διαδικασία, να καταθέσουν νέες προσφορές. Οι προσφορές κατατέθηκαν στις 20-8-2007. Στη συνέχεια, έγινε αξιολόγηση των δικαιολογητικών και των τεχνικών προσφορών και των δύο εταιρειών. Το αναφερόμενο πρακτικό της τεχνικής αξιολόγησης κατατέθηκε στην Διακομματική Επιτροπή στις 24-8-2007. Λόγω της προκήρυξης των εθνικών εκλογών στις 16-9-2007 διακόπηκε η λειτουργία της Διακομματικής Επιτροπής. Για τη συνέχιση του έργου της αναφερόμενης Επιτροπής ζητήθηκε από το Υπουργείο Ανάπτυξης (το οποίο είχε αρμοδιότητα για τη σύσταση της Διακομματικής Επιτροπής) η τροποποίηση και η συμπλήρωσή της, λόγω του αποτελέσματος των πρόσφατων εκλογών.
      Η νέα Διακομματική Επιτροπή, η οποία έχει συγκληθεί, έχει ως έργο της, την ολοκλήρωση του Διαγωνισμού με διαδικασίες εθνικές, απολύτως διαφανείς και νόμιμες.
      Όσον αφορά το δεύτερο ερώτημα, σας γνωρίζουμε ότι, η προμήθεια αντιδραστηρίων αιμοδοσίας, όπως και κάθε άλλου υλικού, πραγματοποιείται σύμφωνα με τις κείμενες διατάξεις.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ».)
      ΠΡΟΕΔΡΕΥΟΥΣΑ (Έλσα Παπαδημητρίου): Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 13 Μαΐου 2008:
      «Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 8376/13-3-2008 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Αγροτικής Ανάπτυξης και Τροφίμων, σχετικά με την έγκαιρη ενεργοποίηση των δικαιωμάτων των σταφιδοπαραγωγών στα πλαίσια αναθεώρησης της Κοινής Αγροτικής Πολιτικής (Κ.Α.Π.) της Ευρωπαϊκής Ένωσης.
      2.- Η με αριθμό 8415/13-3-2008 ερώτηση του Βουλευτή του Κομμουνιστικού Κόμματος Ελλάδας κ. Νικόλαου Καραθανασόπουλου προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των κτηνοτρόφων της περιοχής Οινόης του Νομού Ηλείας.
      3.- Η με αριθμό 2476/27-11-2007 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την επιστροφή δεδουλευμένων από τους εργαζόμενους του Θριάσιου νοσοκομείου στο κράτος.
      B. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 5828/7-2-2008 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των αγροτών για τα κατεστραμμένα από τις πυρκαγιές γεωργικά μηχανήματα και εφόδια».
      Να μου επιτρέψετε να κάνω κάποιες ανακοινώσεις. 
      Με επιστολή του προς τον Πρόεδρο της Βουλής ο τέως Πρωθυπουργός κ. Σημίτης ζητεί άδεια απουσίας από τις εργασίες της Βουλής για το διάστημα από 14 μέχρι 23 Μαΐου λόγω μετάβασής του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια. 
      Η Βουλευτής Α΄ Αθηνών κ. Πιπιλή ζητεί άδεια για συμμετοχή της σε αποστολή του ΥΦΥΠ.ΕΞ στη Μόσχα από 1η μέχρι 3 Ιουνίου 2008. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      Ο συνάδελφος κ. Κωνσταντίνος Μπαντουβάς, Βουλευτής Νέας Δημοκρατίας παρακαλεί να του εγκριθεί η άδεια απουσίας του στις Ηνωμένες Πολιτείες από 22 Μαΐου έως και 30 Μαΐου για προσωπικούς λόγους. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      Η κυρία Μπουζάλη, Βουλευτής Καστοριάς ζητεί άδεια απουσίας στο εξωτερικό από 1 μέχρι 3 Ιουνίου 2008, για να συμμετάσχει σε επιχειρηματική αποστολή που θα πραγματοποιηθεί στη Ρωσία.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Παρακαλώ τους κυρίους συναδέλφους να επιτρέψουν τη συζήτηση της τέταρτης επίκαιρης ερώτησης λόγω μεγίστης ανάγκης του Υπουργού κ. Λιάπη να επιστρέψει στο Υπουργείο όσο νωρίτερα γίνεται.
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα συμφώνησε.
      Θα συζητηθεί η με αριθμό 891/6-5-2008 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Πολιτισμού, σχετικά με τη διάσωση των μνημείων της Άρτας κ.λπ.. 
      Η επίκαιρη ερώτηση του κ. Γεωργιάδη έχει ως εξής:
      «Σε πρόσφατη επίσκεψή μου στην Άρτα κατόπιν συναντήσεως με τους τοπικούς φορείς (Δήμαρχο - Νομάρχη κ.λπ.) πληροφορήθηκα ότι τα μνημεία της πόλεως, όπως το Κάστρο της Άρτας, που είναι μέσα στην πόλη, αλλά και η εκπληκτική βυζαντινή εκκλησία της Παναγίας της Παρηγορήτισσας του 13ου μ.Χ. αιώνος, βρίσκονται σε πλήρη εγκατάλειψη. Αυτό συμβαίνει παρ’ όλο που το Φεβρουάριο του 2004 ο τότε Υπουργός Πολιτισμού κ. Ευάγγελος Βενιζέλος είχε υπογράψει προγραμματική συμφωνία με το Δήμο Άρτας, όπου και προβλέπονταν όλες οι υποχρεώσεις του ΥΠ.ΠΟ., αλλά και οι δράσεις που θα έκαναν οι τοπικοί φορείς. Εν τούτοις, από  την αλλαγή της διακυβερνήσεως της χώρας το Μάρτιο του 2004, η υλοποίηση της προγραμματικής αυτής συμφωνίας πάγωσε, με αποτέλεσμα την περαιτέρω φθορά των μνημείων. 
      Συνεπώς ερωτάται ο αρμόδιος Υπουργός:
      Έχει το ελληνικό κράτος συνέχεια; Και άρα η υπογραφή του προηγουμένου Υπουργού δεσμεύει και τον επόμενο; Και αν ναι, πότε σκοπεύετε να εφαρμόσετε τη συμφωνία με το Δήμο Άρτας και πώς θα παρέμβετε σε κάθε περίπτωση, ώστε να σωθούν τα μνημεία;».
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για τρία λεπτά.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Αγαπητέ κύριε Γεωργιάδη, πράγματι η συγκεκριμένη προγραμματική σύμβαση με το Δήμο Άρτας παραμένει ανενεργή. Υπεγράφη το Φεβρουάριο του 2004 -επιτρέψτε μου εδώ να θυμίσω- ένα μήνα πριν από τις εκλογές. Ήταν μια υπερβολικά φιλόδοξη σύμβαση, όπως και πολλές άλλες που έχουν υπογραφεί στο παρελθόν. Δεν υπήρχε κανένας σχεδιασμός, καμμιά μελέτη πίσω απ’ αυτήν τη σύμβαση και ήταν εκτός των πραγματικών οικονομικών δεδομένων του Υπουργείου Πολιτισμού. Και θα το καταλάβετε γιατί το λέω αυτό, εάν συνυπολογίσετε ότι προέβλεπε 20.000.000 ευρώ ετησίως, για δέκα μάλιστα χρόνια, ένα ιδιαίτερα μεγάλο ποσό για μια τέτοιου είδους προγραμματική συμφωνία, και όλα αυτά χωρίς να έχει εξασφαλιστεί καμμία ωρίμανση για τα απαιτούμενα έργα, καμμία έγκαιρη προετοιμασία, αλλά ούτε και για τις απαιτούμενες τοπικές υποδομές διαχείρισης. Ωραίες είναι οι υπογραφές, αλλά, αν δεν  έχουν εξασφαλιστεί και οι απαραίτητοι πόροι, οι υπογραφές γίνονται μόνο για δημόσιες σχέσεις –φοβάμαι- ή για προεκλογικές σκοπιμότητες με τοπικούς παράγοντες, διότι δεν πρέπει να ξεχνάμε ότι υπάρχουν για όλες αυτές τις προγραμματικές συμφωνίες συγκεκριμένες προδιαγραφές, συγκεκριμένες προϋποθέσεις για την ενεργοποίηση αυτών των συμβάσεων, αλλά δυστυχώς σήμερα δεν τηρείται ούτε μία προδιαγραφή. Ακούγονται αιτήματα, αλλά δεν γίνονται ουσιαστικές προτάσεις. Δεν υπάρχει, κύριε Γεωργιάδη, ούτε καν ο φορέας υλοποίησης. Το ειδικό γραφείο από το δήμο που ήταν υποχρεωμένο να τον συστήσει δεν έχει συσταθεί ακόμη κ.ο.κ.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα πάρω και από τη δευτερολογία μου, κυρία Πρόεδρε.
      Πρέπει επίσης να πω ότι συνολικά αντιμετωπίζουμε ένα μεγάλο πρόβλημα για όλες τις προγραμματικές συμβάσεις, συμβάσεις οι οποίες σχεδόν έχουν όλες τα ίδια προβλήματα. Το έχω πει εξάλλου πολλές φορές και απ’ αυτό το Βήμα, ακόμη και για την Άρτα. Για το λόγο αυτό έχουμε συστήσει στο Υπουργείο μία επιτροπή, η οποία αυτήν την εποχή αξιολογεί τους όρους και τη λειτουργία του προγράμματος συνολικά των προγραμματικών συμβάσεων, αποτιμά τα πραγματικά δεδομένα και τις οικονομικές ανάγκες στο πλαίσιο πάντα μιας χρηστής και ρεαλιστικής διαχείρισης. Στόχος είναι να διατυπώσει το επόμενο διάστημα μια  νέα πλήρη, αξιόπιστη και αποτελεσματική πρόταση. Πρέπει να σας πω, όμως, ότι τα έργα του Υπουργείου προχωρούν κανονικά. Ενδεικτικά να σας πω ότι για την Άρτα το 2007 δόθηκαν από το Υπουργείο και ειδικότερα από τον τακτικό προϋπολογισμό περίπου 1.300.000 ευρώ για έργα ανασκαφών, συντήρησης, ανάδειξης αρχαιολογικών χώρων, ενώ υπάρχει και ένα ποσό περίπου 62.000 ευρώ που έχει δοθεί και από τον ειδικό λογαριασμό. 
      Τώρα, για το Κάστρο της Άρτας να αναφέρω ότι έχει συνταχθεί μελέτη, ώστε να είναι δυνατόν να ενταχθεί στο Δ΄ Κοινοτικό Πλαίσιο Στήριξης, κάτι το οποίο θα αποφασιστεί τους επόμενους τρεις μήνες. Όσον αφορά τώρα το βυζαντινό ναό της Παναγίας της Παρηγορήτισσας, που είναι πράγματι ένα από τα  σημαντικότερα μνημεία του Δεσποτάτου της Ηπείρου του 13ου αιώνα, πρέπει να αναφέρω τα εξής:
      Έχει γίνει μελέτη και έχει εγκριθεί δαπάνη 250.000 ευρώ για να προβεί στην απαραίτητη παρέμβαση η αρμόδια Διεύθυνση Βυζαντινών και Μεταβυζαντινών Μνημείων του Υπουργείου. Έχει ενταχθεί στο Πρόγραμμα Δράσεων του 2008. 
      Ως εκ τούτου, κύριε Γεωργιάδη, θέλω να διαβεβαιώσω και εσάς και τους κατοίκους της Άρτας ότι γνωρίζουμε τα ζητήματα, αρκετά απ’ αυτά είναι ανοιχτά και τα αντιμετωπίζουμε βάσει των δυνατοτήτων που υπάρχουν. Όποιες απαραίτητες παρεμβάσεις αν είναι να γίνουν, θα γίνουν προγραμματισμένα, συντονισμένα, μεθοδευμένα και πάντοτε σε αγαστή συνεργασία με το Υπουργείο Οικονομικών, για να βρούμε τους απαραίτητους πόρους. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Κύριε Γεωργιάδη, έχετε το λόγο για δύο λεπτά. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, δεν θα έκανα αυτή την επίκαιρη ερώτηση αν δεν πίστευα πραγματικά στην ευαισθησία και τη λογική σας. 
      Είμαι έτοιμος να κατανοήσω το επιχείρημα το οποίο θέτετε, ότι για προεκλογικούς λόγους –γιατί αυτό στην ουσία λέτε- έγινε μια προγραμματική σύμβαση, την οποία θέλω να καταθέσω για τα Πρακτικά της Βουλής, μεταξύ του Δήμου της Άρτας και του τότε Υπουργείου Πολιτισμού, μια σύμβαση που εσείς λέτε ότι είναι εξαιρετικά μεγαλεπήβολη και κοστοβόρα. 
      Πρέπει να σας πληροφορήσω, αν δεν το γνωρίζετε –θα το καταθέσω και αυτό στα Πρακτικά της Βουλής- ότι στις 14 Απριλίου του 2008, περίπου δηλαδή πριν από ένα μήνα, συνήλθε το δημοτικό συμβούλιο του Δήμου της Άρτας, με τη συμμετοχή όλων των δημοτικών συμβούλων και εξέδωσε μια ομόφωνη απόφαση για το θέμα της υλοποιήσεως αυτής της προγραμματικής συμβάσεως. 
      Μέσα σ’ αυτήν την ομόφωνη απόφαση, κύριε Υπουργέ, που πρέπει να σας πω ότι τη συνυπογράφουν και όλοι οι δημοτικοί σύμβουλοι της δικής σας παρατάξεως, εννοώ του συνδυασμού που υποστηρίχτηκε από τη Νέα Δημοκρατία –και το λέω για να γίνει αντιληπτό ότι εδώ δεν χωράνε κομματικές σκοπιμότητες- υπάρχουν διάφορα στοιχεία που απορρίπτουν τους ισχυρισμούς γι’ αυτή την ιδιαίτερα κοστοβόρα σύμβαση, όπως εσείς την περιγράψατε και στην απάντησή σας προς το συνάδελφό μου τον κ. Μπανιά, σε προηγούμενη επίκαιρη ερώτηση σ’ αυτήν εδώ την Αίθουσα. 
      Πρέπει δε να σας πω ότι όσον αφορά το κάστρο υπάρχουν ήδη και άμεσα υλοποιήσιμες και χρηματοδοτούμενες από το δήμο προτάσεις. Σας λέω συγκεκριμένα ότι το δημοτικό συμβούλιο σας προτείνει, αν δεν μπορείτε να εντάξετε άμεσα το θέμα του κάστρου στο Ε.Σ.Π.Α., να δώσετε στο δήμο την ευθύνη, υπό την εποπτεία σας, να χρηματοδοτήσει από τον προϋπολογισμό του τον καθαρισμό του περιβάλλοντος χώρου, ώστε να γίνει επισκέψιμο και να λειτουργεί και το αναψυκτήριο, υπό την προϋπόθεση βεβαίως ότι θα παραχωρηθεί στο δήμο η χρήση του αναψυκτηρίου.
      Το λέω αυτό μόνο και μόνο απαντώντας στο θέμα των χρημάτων…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      …ότι χρήματα μπορούν να βρεθούν και αν το Υπουργείο σας έχει τη διάθεση, μπορείτε να παρέμβετε. 
      Και σας το λέω, κύριε Υπουργέ, για τον εξής λόγο. Διότι αν πάτε εσείς ο ίδιος στην Άρτα, είμαι βέβαιος πως –εγώ πήγα και τα είδα- όταν θα δείτε την κατάσταση στην οποία βρίσκεται το Κάστρο και την κατάσταση στην οποία βρίσκεται και το παλαιό Ξενία και ο περιβάλλων χώρος του αναψυκτηρίου, θα κλάψετε. 
      Για την πόλη της Άρτας να ξέρετε ο πολιτισμός είναι ένας μοχλός για την ανάπτυξη αυτής της περιοχής της Ελλάδας…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κλείνω αμέσως, σε λίγα δευτερόλεπτα, κυρία Πρόεδρε. 
      Σας ευχαριστώ. 
      Όσον αφορά την Παρηγορήτισσα, θα πρέπει να σας πω ότι –επειδή ως αρχαιολόγος και αυτήν την επισκέφτηκα- καταρρέει ο τρούλος. Το ξέρετε; Μιλάμε για ένα μνημείο μοναδικό στην Ελλάδα –για να μη σας πω μοναδικό στην Ευρώπη- το οποίο βρίσκεται ουσιαστικά υπό κατάρρευση. Για να μπει κάποιος μέσα, μπαίνει με δική του ευθύνη. 
      Δεν νομίζω, κλείνοντας, ότι ο Υπουργός Πολιτισμού Μιχάλης Λιάπης θέλει να πει σ’ αυτήν την Αίθουσα ότι ένα οικονομικό και μόνο πρόβλημα μπορεί να σταματήσει τη λύση αυτών των ζητημάτων. 
      Θα σας καταθέσω, λοιπόν, τις ομόφωνες προτάσεις του δημοτικού συμβουλίου που είναι πολύ ενδιαφέρουσες και σας δίνουν λύση. Εφόσον είναι ομόφωνες, δεν υπάρχει θέμα κομματικής εμπλοκής. Να πω μόνο ότι θα δώσω ακόμη…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γεωργιάδη, έχετε διπλασιάσει το χρόνο σας!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κλείνοντας, να σας πω και ένα τελευταίο και ξένο προς αυτά. 
      Να διαβάσετε καλά τις χθεσινές δηλώσεις του κ. Πετράκου, του Γενικού Γραμματέα της Αρχαιολογικής Εταιρείας για το θέμα του νέου Μουσείου της Ακροπόλεως και της μεταφοράς των γλυπτών εκεί, γιατί έχουν πολύ μεγάλο ενδιαφέρον. 
      Σας ευχαριστώ πολύ, κύριε Υπουργέ. 
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Δύο κουβέντες επιτρέψτε μου να πω, κύριε Γεωργιάδη. 
      Κατ’ αρχάς ευχαριστώ πάρα πολύ που μου πιστώνετε και ευαισθησία και λογική, αλλά δεν αρκούν. Στο Υπουργείο Πολιτισμού έχουμε ανοιχτά πολλά προβλήματα σ’ όλη την επικράτεια και όπως αναφέρατε αυτά για την Άρτα, υπάρχουν πολλαπλάσια σ’ όλους τους νομούς. Πρέπει, λοιπόν, να τα ιεραρχήσουμε και βάσει των υπαρχόντων πόρων να δούμε τι θα μπορέσουμε να κλείσουμε ως πληγές. 
      Δεύτερον, πρέπει να σας πω ότι το κάστρο ήδη καθαρίζεται και δεν χρειάζεται μία διακομματική απόφαση από το δημοτικό συμβούλιο.  Συμφωνούμε κι εμείς ότι πράγματι είναι διακομματικό θέμα, εθνικής σημασίας, και κάνουμε ό,τι μπορούμε στο μέτρο των δυνατοτήτων μας. Και πρέπει να σας πω -και μ’ αυτό θα ολοκληρώσω- ότι τους επόμενους τρεις-τέσσερις μήνες θα διαμορφώσουμε το τουριστικό πρόγραμμα για το Δ΄ Κοινοτικό Πλαίσιο Στήριξης. Δικιά μου προτεραιότητα είναι τέτοια έργα, όπως μου αναφέρατε εσείς σήμερα για την Άρτα, να τα εντάξω. Δώστε μου, λοιπόν, αυτό το περιθώριο χρόνου, να τα βάλουμε μέσα σε μια λογική, σ’ ένα σχεδιασμό, να τα ιεραρχήσουμε. Διότι, κύριε Γεωργιάδη, η βούληση υπάρχει. Τις δυνατότητες να δούμε. Δεν μπορούμε να τα επιλύσουμε όλα. Χρειάζεται μια ιεράρχηση κι αυτό θα κάνουμε τους επόμενους μήνες.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε Υπουργέ.
      Συνεχίζουμε με την με αριθμό 878/6-5-2008 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για τη στελέχωση των περιφερειακών ιατρείων του Νομού Λαρίσης κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Παρά τις επανειλημμένες παρεμβάσεις Βουλευτών του ΠΑ.ΣΟ.Κ. στη Βουλή και τις επισημάνσεις για τα προβλήματα που θα δημιουργηθούν, η Κυβέρνηση προχώρησε σε δραστική μείωση του χρόνου θητείας των αγροτικών ιατρών, που είναι υποχρεωμένοι να κάνουν οι πτυχιούχοι της Ιατρικής, χωρίς να λάβει υπ’ όψιν της τα κενά που θα δημιουργηθούν.
      Σύμφωνα με τη νέα ρύθμιση της Κυβέρνησης, η υποχρεωτική υπηρεσία υπαίθρου για όλους τους γιατρούς από τους δεκαπέντε μήνες γίνεται εννέα. Πριν πάρει η Κυβέρνηση την απόφαση αυτή δεν προέβλεψε τα κενά (δυόμισι χιλιάδες περίπου) που θα δημιουργηθούν στα κέντρα υγείας και στα περιφερειακά ιατρεία αφού οι γιατροί που εκτελούσαν το αγροτικό τους έφυγαν, χωρίς να προλάβουν οι καινούργιοι να κάνουν την τρίμηνη υποχρεωτική εκπαίδευση και μετά να τοποθετηθούν στα κέντρα υγείας και στα περιφερειακά ιατρεία.
      Επειδή παραμένουν κενά τα περισσότερα περιφερειακά ιατρεία του Νομού Λάρισας, επειδή το καλοκαίρι στις παράλιες περιοχές αλλά και σ’ ολόκληρο το νομό υπάρχουν αυξημένες ανάγκες και επειδή οι πρώτοι ιατροί που διορίσθηκαν αναμένεται να αναλάβουν υπηρεσία στα περιφερειακά ιατρεία τον Αύγουστο, ερωτάται ο κύριος Υπουργός:
      Σε ποια μέτρα θα προβεί για την άμεση στελέχωση των περιφερειακών ιατρείων του Νομού Λαρίσης;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Παπαγεωργίου για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
      Είναι έντονο και συνεχές το ενδιαφέρον του συναδέλφου κ. Νασιώκα για τα θέματα της υγείας γενικά και ιδιαίτερα για τα θέματα που αφορούν το Νομό της Λάρισας, την ιδιαίτερη εκλογική του περιφέρεια. 
      Κύριε συνάδελφε, θα είναι η τρίτη ή η τέταρτη φορά που κουβεντιάζουμε σ’ αυτήν την Αίθουσα, σ’ αυτήν την περίοδο της Βουλής και ειλικρινά οφείλω να σας συγχαρώ, αλλά και να δηλώσω ότι πάντα η συζήτηση μαζί σας είναι πολύ καλή, σε πολύ υψηλό επίπεδο και κινείται προς την κατεύθυνση που και εσείς επιδιώκετε για την προώθηση των θεμάτων, αλλά κι εμείς από την πλευρά μας, από την πλευρά της Κυβέρνησης, δηλαδή, στο να επιταχύνουμε τις διαδικασίες.
      Μονάδες πρωτοβάθμιας φροντίδας υγείας σήμερα, περιφερειακά ιατρεία και κέντρα υγείας: Στο σχεδιασμό της πολιτείας, του Υπουργείου και της 5ης υγειονομικής περιφέρειας -μια υγειονομική περιφέρεια που η διοίκησή της κατά το προηγούμενο χρονικό διάστημα αλλά και τώρα κάνει πάρα πολύ καλά τη δουλειά της- ο στόχος είναι να αναβαθμιστεί η λειτουργία τους, έτσι ώστε το επίπεδο των παρεχομένων υπηρεσιών στο λαό της Λάρισας να είναι αυτό που του αρμόζει, αυτό που δικαιούται. Δηλαδή: Εκσυγχρονισμός των υποδομών, οργάνωση πληροφοριακών συστημάτων, στελέχωση με προσωπικό ιατρικό, νοσηλευτικό και κάθε άλλης μορφής, αλλά και μία προσπάθεια να γίνει μια αναμόρφωση των οργανισμών, έτσι ώστε να προσαρμόζονται στις σύγχρονες ανάγκες, στις απαιτήσεις αλλά και στα καινούργια δεδομένα που δημιουργούνται, επειδή και το τοπίο το συγκοινωνιακό, το γεωγραφικό αλλά και το επιδημιολογικό, αν θέλετε, σε τοπικό πάντα επίπεδο, αλλάζει. Και προς αυτήν την κατεύθυνση τα πράγματα πηγαίνουν πάρα πολύ καλά.
      Θα έλεγα ακόμη ότι για την αντιμετώπιση αυξημένων αναγκών, όπως πολύ σωστά αναφέρετε, κατά τη θερινή περίοδο, έχει προβλεφθεί, έχει οργανωθεί –δεν είναι σημερινό, έρχεται και από παλαιότερα- η δημιουργία πέντε συγκεκριμένων κέντρων εφημερίας σε πέντε περιφερειακά ιατρεία, τα οποία κάνουν πάρα πολύ καλή δουλειά. 
      Μπορούμε να πούμε ότι από τα συμπεράσματα τα οποία βγάζουμε, πέρσι το καλοκαίρι διπλασιάστηκε ο αριθμός σε σχέση με την προηγούμενη χρονιά. Στοχεύουμε από εδώ και στο εξής να τα ενισχύσουμε περισσότερο και με γιατρούς ειδικοτήτων, αλλά και ορισμένα από αυτά να λειτουργούν ως κέντρα εφημερίας ολόκληρο το χρόνο. 
      Όσον αφορά το θέμα της στελέχωσης των περιφερειακών ιατρείων, γνωρίζετε πάρα πολύ καλά ότι η μείωση έγινε με σκοπό να αποσυμφορήσει λίγο και τη λίστα που υπάρχει στους ειδικευόμενους. Ίσως δεν υπήρξε ο ανάλογος σχεδιασμός, έτσι ώστε στο χρονικό διάστημα που ο νεοδιοριζόμενος βρίσκεται για την πρακτική του στο νοσοκομείο να παραμένει καλυμμένο και το περιφερειακό ιατρείο. Αυτήν τη στιγμή καταλήξαμε. Θα προχωρήσουμε στη δυνατότητα του πρώτου τριμήνου με σχέση εργασίας ιδιωτικού δικαίου και ταυτόχρονη παρουσία και του παλαιού γιατρού, αλλά και του νέου στο νοσοκομείο, έτσι ώστε η αποχώρηση του παλαιού γιατρού να συμπίπτει απολύτως με την παρουσία του νέου γιατρού. 
      Όσον αφορά τα κενά τα οποία υπάρχουν στη Λάρισα θα πω ότι τα πέντε κέντρα υγείας και τα τριάντα εννιά περιφερειακά ιατρεία είναι πάρα πολύ καλά στελεχωμένα. Στη δευτερολογία μου θα σας δώσω πλήρη στοιχεία για την πλήρωση αυτών των ιατρείων.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, ευχαριστώ για τα καλά σας λόγια. Το επίπεδο της συζήτησης μαζί σας είναι πάντα πολύ υψηλό. Χαίρομαι που αναγνωρίσατε το πρόβλημα, έστω και αν το περιγράψατε με την έννοια ότι, τώρα μελετάμε μία αβλεψία που έγινε στην ψήφιση του νόμου να την καλύψουμε με κάποιον τρόπο. Αυτό είναι θεμιτό να το μελετήσουμε και να το  κάνουμε.
      Εγώ όμως, θέλω να σας περιγράψω λίγο το πρόβλημα και να σας δώσω και μία πρόταση, η οποία μπορεί να είναι πρόταση διεξόδου. Χρειάζεται όμως μια γενναία απόφαση της Κυβέρνησης. Βέβαια, δεν είναι μόνο δική μου πρόταση, αλλά είναι και πρόταση του προγράμματος του ΠΑ.ΣΟ.Κ.. Υπάρχουν πάρα πολλά κενά. Δεν ήσασταν εσείς στο Υπουργείο τότε, αλλά νομοθετήσατε με τέτοιο πρόχειρο τρόπο, ώστε έχουμε τα σημερινά αδιέξοδα. Δηλαδή πάρα πολλά ιατρεία είναι ακάλυπτα. Έχουν διοριστεί πάρα πολλοί συνάδελφοι γιατροί, οι οποίοι είναι στο νοσοκομείο και οι πρώτοι που θα αναλάβουν στο Νομό της Λάρισας στα κενά είναι μετά την 8η Αυγούστου, εκτός αν τους στείλατε νωρίτερα, χωρίς να τους εκπαιδεύσετε στο νοσοκομείο. Μακάρι να μπορέσετε να κρατήσετε τους άλλους, αλλά έχουν φύγει κύριε Υπουργέ οι περισσότεροι, γιατί δεν μπορείτε να το καλύψετε αυτό το κενό.
      Μια υπηρεσία ενός ανειδίκευτου γιατρού είναι υποβαθμισμένη σε μια περιοχή και σ’ ένα χωριό. Στην ουσία καταλήγει να είναι μια επαναλαμβανόμενη συνταγογραφία, δυστυχώς. Γι’ αυτό το καλοκαίρι η υπηρεσία αυτή καταργείται. Το καλοκαίρι είναι πολύ δύσκολο για όλες τις περιοχές και για τη Θεσσαλία. Τα κέντρα υγείας δεν έχουν τους αγροτικούς γιατρούς που χρειάζονται, αφού ξέρετε ότι δουλεύουν και με τους αγροτικούς γιατρούς. Δεν αναβαθμίζονται με νέες προσλήψεις, ειδικών γιατρών ή με άλλο εξοπλισμό. Να σας πω ότι στην Αγιά και στα Φάρσαλα εδώ και πολλούς μήνες και για πολλούς μήνες ακόμη το νέο ακτινολογικό μηχάνημα βρίσκεται στα κουτιά και δεν έχει τοποθετηθεί. Δεν αναβαθμίζεται το προσωπικό ούτε η κοινωνική υπηρεσία. Ζήτησαν στα Φάρσαλα μια κοινωνική λειτουργό που τη χρειαζόμαστε, αλλά δεν εγκρίθηκε.
      Στα πολυδύναμα περιφερειακά ιατρεία που στο Νομό είναι τρία ένα στο Συκούριο, ένα στο Στόμιο και ένα στο Λιβάδι, δεν προκηρύχθηκε ούτε μια θέση μόνιμου προσωπικού. Καλύπτονται εκ των ενόντων, εκτός αν υπάρχει κάποιος επικουρικός γιατρός, που προσλαμβάνεται. Τα δε παράλια όλα, από την Αγιά και τη Μελιβοία μέχρι τον Πυργετό και τον Πλαταμώνα και τα ορεινά, η Βερδικούσα, το Λιβάδι, η Κρανιά, η Καρυά πολύ δύσκολα θα καλυφθούν το καλοκαίρι.
      Ποια είναι η πρόταση; Είναι ώρα να ξεπεράσουμε αυτήν την υποβαθμισμένη υπηρεσία με μία άλλη. Μόνο ειδικευμένοι γιατροί να πηγαίνουν πλέον στα περιφερειακά ιατρεία πέρα από τους γενικούς γιατρούς που συνεχίζεται μια προσπάθεια που γινόταν και πριν. Υπάρχει η εξής σημαντική πρόταση: Να προχωρήσουμε σε κάλυψη με συμβάσεις των γιατρών με το δημόσιο από ένα χρόνο που είναι η υποχρέωση, έως πέντε χρόνια και να πάρουμε ειδικευμένους γιατρούς παθολογικής ειδικότητας κατά προτεραιότητα, άλλης ειδικότητας μετά ή γιατρούς που βρίσκονται στο μέσον τις ειδικότητάς τους και έχουν μεγάλα κενά, γιατί μένουν.
      Και έτσι, σταδιακά εφαρμόζοντας αυτό, μετά από πολύ λίγα χρόνια –πέντε χρόνια- να επιτύχουμε να μην υπάρχει κανένας ανειδίκευτος γιατρός στα περιφερειακά ιατρεία. 
      Αναβαθμίζοντας τα κέντρα υγείας και αναβαθμίζοντας τα πολυδύναμα ιατρεία, πραγματικά θα δώσουμε μια πνοή σιγουριάς για τους κατοίκους της περιφέρειας, αλλά και ανάπτυξης γιατί είναι τουριστικές περιοχές και γιατί είναι πρώτος στόχος να έχουμε καλές υπηρεσίες υγείας, για να μπορούμε να λειτουργήσουμε εκεί. Και αυτό που σας λέω, ισχύει για το Νομό της Λάρισας. Για τα νησιά, τα πράγματα είναι ακόμα πιο σημαντικά και πιο δύσκολα. 
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ.
      Πάντως, είναι αλήθεια ότι προχωρήσαμε στη μείωση του χρόνου –συμφωνώντας σχεδόν όλες οι πτέρυγες- διότι βλέπαμε τη μεγάλη πίεση που υπάρχει από τις λίστες αναμονής για τους ειδικευόμενους.
      ΕΚΤΟΡΑΣ ΝΑΣΙΩΚΑΣ: Είχατε υποχρέωση, κύριε Υπουργέ, για τις λίστες!
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Συμφωνώ. Θεωρώ όμως ότι αυτό μπορεί να αναθεωρηθεί και μπορεί να πάει προς μία κατεύθυνση, η οποία θα εξασφαλίζει μονιμότερη παρουσία των γιατρών εκεί με οπωσδήποτε περισσότερες γνώσεις. Όμως θα εξασφαλίσει και το γεγονός ότι τη στιγμή που αποχωρεί ο ένας, θα έρχεται και να συμπληρώνει το κενό ο άλλος. Νομίζω ότι σύντομα θα καταθέσουμε τη σχετική τροπολογία, έτσι ώστε να μπορέσουμε αυτό να το καλύψουμε. 
      Όμως, για τη συγκεκριμένη περιοχή της Λάρισας, αυτήν τη στιγμή, κύριε Νασιώκα, από τις ογδόντα δύο θέσεις αγροτικών γιατρών, κέντρων υγείας και περιφερειακών ιατρείων, υπηρετούν εξήντα εννέα και για τους υπόλοιπους δέκα τρεις έχουν ανακοινωθεί τα ονόματα διορισμού τους. Από τις  20 Μαΐου μέχρι –ο τελευταίος- τις 8 Αυγούστου θα ορκιστούν και θα αναλάβουν υπηρεσία. Επομένως, είναι καλυμμένα. 
      Εκεί που υπάρχουν τα κενά, είναι –και ευτυχώς ήρθαν τα πράγματα έτσι-όπου υπάρχουν διπλές θέσεις σε περιφερειακά ιατρεία ή σε πολυδύναμα ιατρεία ή στα κέντρα υγείας. Δηλαδή, εξ αυτών των δεκατριών θέσεων, οι τέσσερις είναι για την έδρα του κέντρου υγείας είτε του Τυρνάβου είτε της Ελασσώνας είτε των Φαρσάλων είτε των Γόνων είτε της Αγιάς. Έτσι, δεν αντιμετωπίζεται ευτυχώς κανένα απολύτως πρόβλημα.
      ΕΚΤΟΡΑΣ ΝΑΣΙΩΚΑΣ: Είναι στα νοσοκομεία, κύριε Υπουργέ και κάνουν το τρίμηνο. Δεν καλύπτουν τα χωριά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Βεβαίως, κάνουν το τρίμηνο, αλλά θεωρούμε ότι μέχρις ότου υπάρξει η αναγκαιότητα για να κληθούν να πάνε στα αγροτικά ιατρεία και να καλύψουν το κενό, θα έχουμε φέρει την τροπολογία, έτσι ώστε να υπάρχει η δυνατότητα, μετατρέποντας τη σχέση εργασίας ιδιωτικού δικαίου, να μην έχουμε προβλήματα και από πλευράς Παρέδρων του Ελεγκτικού Συνεδρίου. 
      Και πάλι δεν αποκλείω –και το δηλώνω- να μελετήσουμε και την αύξηση κατά τρεις μήνες το χρόνο, ώστε να είναι εννέα μήνες η καθαρή παρουσία στο περιφερειακό ιατρείο ή στο κέντρο υγείας και, αν θέλετε, αυξάνοντας πιθανότατα και κατά ένα μικρό χρονικό διάστημα –ενός, δύο μηνών- την πρακτική άσκηση στο νοσοκομείο, αφού καλύψουμε την ταυτόχρονη παρουσία, έτσι ώστε με περισσότερες γνώσεις και με περισσότερες δυνατότητες και για τον ίδιο τον αγροτικό ιατρό –αφού θα μπορεί να γράψει και περισσότερη ειδικότητα- να ξεπεράσουμε τα όποια προβλήματα μπορεί να υπάρξουν.
      Για την αντιμετώπιση, όπως είπαμε, των αυξημένων αναγκών για τους θερινούς μήνες, τα πέντε κέντρα εφημερίας στελεχώνονται από γιατρούς, οι οποίοι θα είναι σε υπηρεσία όλο το χρονικό διάστημα και έτσι δεν θα αντιμετωπίσουμε κανένα απολύτως πρόβλημα.
      Η νέα περίοδος πιστεύω ότι θα μας βρει καλά οργανωμένους, έτσι ώστε να μην υπάρχει κανένα πρόβλημα.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Θα συζητηθεί η με αριθμό 885/6.5.2008 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εγκατάσταση μονάδας χημικών στους Αγίους Θεοδώρους Κορινθίας κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Σοβαρούς κινδύνους για την ανθρώπινη υγεία και για την ασφάλεια των κατοίκων της περιοχής θα προκαλέσει, εάν υλοποιηθεί, η εγκατάσταση μονάδας αποθήκευσης και διακίνησης, μέσω βυτιοφόρων και πλοίων, επικίνδυνων χημικών ουσιών στη θέση Σουσσάκι του Δήμου Αγίων Θεοδώρων Κορινθίας.
      Ήδη το Υ.ΠΕ.ΧΩ.Δ.Ε., ο Γενικός Διευθυντής Περιβάλλοντος, προχώρησε στην έκδοση θετικής Γνωμοδότησης -Προκαταρτικής Περιβαλλοντικής Εκτίμησης και Αξιολόγησης- για τη χωροθέτηση της μονάδας στην εν λόγω θέση, χωρίς να πάρει υπόψη του τις σοβαρές διαφωνίες της Διεύθυνσης Βιομηχανίας της Νομαρχιακής Αυτοδιοίκησης Κορινθίας και τις επιφυλάξεις των Υπηρεσιών, που αναδεικνύουν εξαιρετικά σοβαρά προβλήματα σε βάρος της ανθρώπινης υγείας και της ασφάλειας των κατοίκων. Επισημαίνεται ιδιαίτερα ότι:
      Η γειτνίαση με άλλες επικίνδυνες εγκαταστάσεις που υπάγονται στην Οδηγία «SEVEZO» (MOTOR OIL, SULPHUR, FULGOR), αυξάνει τις πιθανότητες Βιομηχανικού Ατυχήματος Μεγάλης Έκτασης (Β.Α.Μ.Ε.), με το επιβαρυντικό ενδεχόμενο να εκδηλωθεί το φαινόμενο DOMINO.
      Η όδευση των αγωγών μεταφοράς των επικίνδυνων χημικών ουσιών, τόσο κατά μήκος της σιδηροδρομικής γραμμής, όσο και εγκάρσια της δημοτικής οδού, είναι απαγορευτικού πλάτους.
      Ύστερα από τα παραπάνω, ερωτάται ο κύριος Υπουργός τι μέτρα προτίθεται να πάρει, ώστε να αποτραπεί η δημιουργία μιας ακόμη επικίνδυνης μονάδας, που μπορεί να αποτελέσει, πέραν των άλλων σοβαρών επιπτώσεων, θρυαλλίδα για την εκδήλωση τεράστιας έκτασης βιομηχανικού ατυχήματος σε απόσταση αναπνοής από την Εθνική Οδό και μάλιστα, σε μια περιοχή που περιλαμβάνει, επίσης, οικισμούς, παραθεριστικές κατοικίες και παραλίες λουομένων;»
      Στην επίκαιρη ερώτηση της κ. Καφαντάρη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Κύριε Υπουργέ, έχετε το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Η εταιρεία «Σουσσάκι Logistics Α.Ε.» κατέθεσε στην αρμόδια Διεύθυνση Αντιμετώπισης Ατμοσφαιρικής Ρύπανσης του Υ.ΠΕ.ΧΩ.Δ.Ε. φάκελο προμελέτης περιβαλλοντικών επιπτώσεων, προκειμένου να ιδρύσει εγκατάσταση αποθήκευσης και διακίνησης χημικών προϊόντων στην περιοχή Σουσσάκι του Δήμου Αγίων Θεοδώρων του Νομού Κορινθίας.
      Σύμφωνα με την κείμενη περιβαλλοντική νομοθεσία, ο σχετικός φάκελος κοινοποιήθηκε στις συναρμόδιες υπηρεσίες και σε τοπικό επίπεδο, αφού αξιολογήθηκε από το Υ.ΠΕ.ΧΩ.Δ.Ε., έτσι ώστε οι συναρμόδιοι φορείς να εκφράσουν τις απόψεις τους. Αυτό έγινε. Επέστρεψαν στο Υ.ΠΕ.ΧΩ.Δ.Ε. οι παρατηρήσεις, ελήφθησαν υπόψη, και με απόφαση του Γενικού Διευθυντού Περιβάλλοντος του Υ.ΠΕ.ΧΩ.Δ.Ε., του κ. Βουρνά, δόθηκε στις 8-2-2008 θετική γνωμοδότηση επί της υποβληθείσας προκαταρκτικής μελέτης περιβαλλοντικών επιπτώσεων. Σε αυτή τη θετική γνωμοδότηση πρέπει να τονίσω ότι έχουν ληφθεί υπόψη και αναφέρονται ρητώς όλες οι παρατηρήσεις που έχουν γίνει από τους συναρμόδιους φορείς.
      Αυτό, όμως, το οποίο, επίσης, θέλω να τονίσω είναι ότι η τελική απόφαση, εκείνη, δηλαδή, η οποία δεσμεύει την πολιτική ηγεσία του Υπουργείου, δίδεται στην επόμενη φάση, στο επόμενο στάδιο, όταν, δηλαδή, κατατεθεί στο Υ.ΠΕ.ΧΩ.Δ.Ε. ο σχετικός φάκελος της μελέτης περιβαλλοντικών επιπτώσεων του έργου. Μέχρι στιγμής, δεν έχει κατατεθεί ο σχετικός φάκελος στο Υ.ΠΕ.ΧΩ.Δ.Ε..
      Θέλω να επισημάνω, επίσης, ότι με την απόφαση έγκρισης περιβαλλοντικών όρων, είναι δυνατόν να τίθενται περιορισμοί, προϋποθέσεις, όροι κ.λπ. σε ό,τι αφορά τη συγκεκριμένη δραστηριότητα. Είναι, επίσης, δυνατόν να μην εκδοθεί τελικώς απόφαση έγκρισης περιβαλλοντικών όρων για μία δραστηριότητα, εφόσον από τα στοιχεία τα οποία έχουν υποβληθεί στο Υ.ΠΕ.ΧΩ.Δ.Ε. προκύπτει η ανάγκη να μη δοθεί τελικώς η σχετική έγκριση των περιβαλλοντικών όρων.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Κυρία συνάδελφε, έχετε το λόγο.
      ΛΙΛΑ ΚΑΦΑΝΤΑΡΗ: Ευχαριστώ, κυρία Πρόεδρε.
      Κύριε Υπουργέ, κατ’ αρχήν, θα ήθελα να σας πω ότι δε νομίζω ποτέ -και εάν έχει γίνει, θυμίστε μου- το να έχει υπάρξει μια θετική γνωμοδότηση από το Διευθυντή Περιβάλλοντος, μία μελέτη και να μην έχει προχωρήσει σε άδεια. Απ’ ό,τι ξέρω δεν έχει γίνει ποτέ.
      Όμως, αυτό που είναι πάρα πολύ σημαντικό να γίνει γνωστό, είναι ότι πολύ παράτυπα προχώρησε αυτή η διαδικασία. Και λέω παράτυπα, γιατί δε ρωτήθηκε το Δημοτικό Συμβούλιο του Δήμου και μάλιστα, για τη χωροθέτηση της εγκατάστασης. Και μάλιστα, αυτό προβλέπεται ρητά από το Δημοτικό και Κοινοτικό Κώδικα, ν. 3463/2006, άρθρο 77 παράγραφος 1.
    Αναγκάστηκε, λοιπόν, να συνέλθει σε έκτακτη και κατ’ επείγουσα συνεδρίαση το δημοτικό συμβούλιο και να καταγγείλει αυτές τις αποφάσεις και τη διαδικασία και να καλέσει την τοπική κοινωνία να ξεσηκωθεί, πράγμα που έγινε.
    Είναι όλη η τοπική κοινωνία ενάντια σ’ αυτή την εγκατάσταση. Και εδώ δεν μιλάμε απλώς για μεγάλο κίνδυνο μόλυνσης του περιβάλλοντος, την ίδια στιγμή μάλιστα που, κατά τη γνώμη μας, απολύτως υποκριτικά το Υ.ΠΕ.ΧΩ.Δ.Ε. κινείται, δίνοντας την ατομική ευθύνη στους πολίτες, διαμοιράζοντας σακουλίτσες και κάνοντας περίπτερα. Εδώ μιλάμε για κίνδυνο εκδήλωσης τεράστιας έκτασης βιομηχανικού ατυχήματος και μάλιστα, σε απόσταση αναπνοής από την εθνική οδό, σε μια περιοχή με οικισμούς, παραθεριστικές κατοικίες και παραλίες λουομένων. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Έχετε κινηθεί απολύτως παράτυπα. Ζητάμε, λοιπόν, να μας απαντήσετε, γιατί κινηθήκατε έτσι και τι σκοπεύετε να κάνετε και σε σχέση μ’ αυτό και για τον πραγματικό κίνδυνο. 
    Ευχαριστώ πολύ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
    Ο κύριος Υπουργός έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
    Σε ό,τι αφορά την εφαρμογή του νόμου που προαναφέρατε, που αφορά στην κύρωση του Κώδικα Δήμων και Κοινοτήτων, την οποία επίσης επικαλείται το δημοτικό συμβούλιο, θέλω να σας πω ότι έχουμε λάβει στο Υπουργείο αυτή την απόφαση. Η αρμοδιότητα γνωμοδότησης των δημοτικών και κοινοτικών αρχών αφορά σε κανονιστικές πράξεις, στις οποίες βεβαίως δεν περιλαμβάνονται οι αποφάσεις έγκρισης περιβαλλοντικών όρων.
    ΛΙΛΑ ΚΑΦΑΝΤΑΡΗ: Έχω εδώ μπροστά μου το νόμο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θέλω να επισημάνω το γεγονός ότι σε καμμία απολύτως περίπτωση ως Υπουργείο δεν έχουμε κινηθεί παράτυπα. Αυτό, άλλωστε, δεν έχει γίνει ποτέ μέχρι σήμερα. Επιτρέψτε μου επίσης να το τονίσω. Η κείμενη περιβαλλοντική νομοθεσία προβλέπει συγκεκριμένη διαδικασία, η οποία ακολουθείται κάθε φορά που υποβάλλεται στο Υπουργείο ένας φάκελος είτε προκαταρκτικής μελέτης περιβαλλοντικών επιπτώσεων είτε οριστικής μελέτης περιβαλλοντικών επιπτώσεων. Η διαδικασία αυτή ακολουθήθηκε και στη συγκεκριμένη περίπτωση.
    ΛΙΛΑ ΚΑΦΑΝΤΑΡΗ: Πώς, κύριε Υπουργέ;
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Να σας πω επίσης, ότι είναι αρκετές οι φορές κατά τις οποίες, ενώ έχει δοθεί θετική γνωμοδότηση στην πρώτη φάση –επισημαίνω και πάλι το γεγονός ότι η θετική γνωμοδότηση δίνεται από τη διοίκηση, φθάνει σε επίπεδο γενικού διευθυντού, δεν ανεβαίνει δηλαδή για υπογραφή στην πολιτική ηγεσία- τελικά δεν εκδόθηκε η άδεια περιβαλλοντικής αδειοδότησης συγκεκριμένου έργου.
    Μπορώ να σας αναφέρω πολύ συγκεκριμένα παραδείγματα. Εγώ ο ίδιος, έχω επιστρέψει φακέλους που εμπίπτουν στην περίπτωση την οποία αναφέρετε, διότι κρίναμε πραγματικά ότι δεν θα έπρεπε να προχωρήσουμε στην οριστική περιβαλλοντική αδειοδότηση ενός έργου.
    Ευχαριστώ πολύ, κυρία Πρόεδρε.
    ΛΙΛΑ ΚΑΦΑΝΤΑΡΗ: Να ελπίζουν δηλαδή οι κάτοικοι. 
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθήτριες και μαθητές και πέντε συνοδοί-καθηγητές από το Γυμνάσιο Πλαταμώνα Πιερίας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Η με αριθμό 882/6.5.2008 τρίτη επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με το νέο διεθνές αεροδρόμιο στο Καστέλι του Νομού Ηρακλείου, δεν θα συζητηθεί λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου.
      Πρώτη είναι η με αριθμό 877/6.5.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον Υπουργό Υγείας και Κοινωνικής Αλληλεγγύης, σχετικά με τη βελτίωση του ισχύοντος νομοθετικού πλαισίου για τις μεταμοσχεύσεις κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Στις 13 Μαρτίου 2008, Παγκόσμια Ημέρα Νεφρού, συμπληρώθηκε ήδη ένας χρόνος από τη συζήτηση στην αρμόδια Επιτροπή της Βουλής πρότασης νόμου που είχαν καταθέσει οι Βουλευτές της Αξιωματικής Αντιπολίτευσης Γιάννης Διαμαντίδης και Δημήτρης Πιπεργιάς για συμπλήρωση του ν. 2737/99 «περί μεταμοσχεύσεων ανθρωπίνων ιστών», με στόχο την αύξηση των μεταμοσχευμάτων και η οποία τελικά δεν έγινε δεκτή, παρά τις αρχικές διαβεβαιώσεις της Κυβέρνησης ότι περιλαμβάνει καλές διατάξεις και θετικές προτάσεις.
      Είχε δοθεί όμως η διαβεβαίωση, δια στόματος του τότε αρμόδιου Υφυπουργού κ. Αθανασίου Γιαννόπουλου, ότι ήδη η Κυβέρνηση είχε επεξεργαστεί σχετικές διατάξεις προς αυτήν την κατεύθυνση, με παρεμβάσεις, ρυθμίσεις και τροποποιήσεις του ισχύοντος νόμου, το οποίο θα κατατίθετο ως νομοσχέδιο μέσα σ’ ένα μήνα, ενσωματώνοντας και τις δικές μας προτάσεις, ώστε να υπάρξει το καλύτερο πλαίσιο για το μεταμοσχευτικό μέλλον της πατρίδας μας.
      Δεδομένου ότι η Ελλάδα κατέχει μία από τις τελευταίες θέσεις στην Ευρωπαϊκή Ένωση στη δωρεά οργάνων, τη στιγμή που πάρα πολλοί συνάνθρωποί μας περιμένουν εναγωνίως, σε λίστες αναμονής για μεταμοσχεύσεις νεφρού, καρδιάς ή ήπατος.
      Ερωτάται ο κύριος Υπουργός Υγείας και Κοινωνικής Αλληλεγγύης τα εξής:
      1.Γιατί καθυστέρησε αδικαιολόγητα επί τόσο διάστημα η σχετική νομοθετική πρωτοβουλία της Κυβέρνησης, που θα βοηθούσε τον Εθνικό Οργανισμό Μεταμοσχεύσεων;
      2.Υπάρχει τελικά πρόθεση βελτίωσης του υφιστάμενου νομοθετικού πλαισίου για τις μεταμοσχεύσεις, τη στιγμή μάλιστα που οι ανάγκες των ασθενών στη χώρα μας, αλλά και παγκοσμίως, τροφοδοτούν τα απαράδεκτα κρούσματα εμπορίας ανθρωπίνων οργάνων για μεταμόσχευση και πότε;».
       Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Είναι ιδιαιτέρως ενδιαφέρον το περιεχόμενο της επίκαιρης ερώτησης του συναδέλφου κ. Διαμαντίδη και με δεδομένο ότι καταθέτει –και σήμερα, αλλά και στο παρελθόν- την προσωπική του εμπειρία την οποία γνωρίζουμε, αποκτά ακόμα μεγαλύτερο ενδιαφέρον. Θα έλεγα δε ότι αυτή η προσπάθειά σας για τη βελτίωση και την ενίσχυση του νομοθετικού πλαισίου, με σκοπό να αυξηθούν οι δυνατότητές μας μέσα απ’ αυτή τη θεαματική εξέλιξη στον τομέα των μεταμοσχεύσεων, είναι πολύ σημαντική και σας τιμά ιδιαίτερα, κύριε συνάδελφε.
      Είχα συμμετάσχει κι εγώ στη συζήτηση η οποία έγινε για την πρόταση νόμου που καταθέσατε μαζί με άλλους συναδέλφους. Και δεν είναι ότι απορρίψαμε την πρόταση νόμου, αλλά είχαμε συμφωνήσει ότι πέρα από τα θετικά στοιχεία, τα οποία υπάρχουν, υπάρχουν και πάρα πολλά άλλα στοιχεία, τα οποία δεν θα μπορούσαν να συμπεριληφθούν μέσα σ’ ένα νομοθετικό πλαίσιο για μία σειρά από λόγους –κινδύνους, θα έλεγα- οι οποίοι μπορούν να μετακυλήσουν το όλο θέμα των μεταμοσχεύσεων από το συγκεκριμένο χαρακτήρα που έχει σήμερα, σε κάποιον άλλο. Και έτσι, είπαμε ότι αυτό θέλει μία επεξεργασία και πολύ σύντομα θα έρθει για συζήτηση το νέο νομοσχέδιο.
      Θα έλεγα ακόμα –και θα συμφωνήσουμε όλοι- ότι η διασφάλιση και της ποιότητας και της διαφάνειας και της αποτελεσματικότητας στο σύστημα των μεταμοσχεύσεων και σε όλα τα επίπεδα ιστών και οργάνων, είναι μία πολύ σημαντική παράμετρος, ένας από τους εγκυρότερους δείκτες, θα έλεγα, για κάθε σύγχρονη χώρα και για τη δική μας, η οποία φιλοδοξεί να έχει ένα οργανωμένο, σύγχρονο και πολύ καλό από πλευράς αποδόσεων συστήματος υγείας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Ο λόγος είναι ότι οι μεταμοσχεύσεις χρησιμοποιούνται όλο και περισσότερο πλέον στην ιατρική επιστήμη. Είναι μία πολύ αποτελεσματική θεραπευτική μέθοδος σ’ αυτές τις καταστάσεις. Και επιπλέον, η όλη διαδικασία βασίζεται στην εθελοντική προσφορά, στη γενναιοδωρία του δότη, στην έλλειψη κέρδους απ’ αυτόν. Δικαιολογημένα, η όλη διαδικασία περιβάλλεται από μία κοινωνική αίγλη.
      Θα έλεγα ακόμα ότι το θέμα των μεταμοσχεύσεων δεν είναι απλό, διότι εκτός από ένα πολύ σοβαρό ιατρικό πρόβλημα, είναι και νομικό και ηθικό και κοινωνικό πρόβλημα. Θεωρώ, λοιπόν, όπως και όλοι μας, ότι μία οργανωμένη κοινωνία δεν μπορεί να το προσπερνά έτσι.
      Μάλιστα, σε οποιαδήποτε συζήτηση γύρω απ’ αυτά τα θέματα, πολύ περισσότερο όταν θα φέρουμε για ψήφιση ένα καινούριο νομοθετικό πλαίσιο, δεν ξέρω αν θα μπορέσουμε με επάρκεια να απαντήσουμε σ’ αυτά τα δεδομένα που δημιουργεί αυτή η θεαματική εξέλιξη και εφαρμογή της επιστήμης, όπως και άλλες που ανατρέπουν την υφιστάμενη τάξη πραγμάτων και απαιτούν αναθεώρηση ακόμα και των κανόνων της ηθικής.
      Πάντως, θα έλεγα ότι το υπάρχον νομοθετικό πλαίσιο είναι επαρκές σε πολύ μεγάλο βαθμό και επιπλέον, καλύπτει σε πολύ μεγάλο βαθμό και τα όρια του σεβασμού της ανθρώπινης αξιοπρέπειας. 
      Είναι όντως αληθές ότι η χώρα μας υπολείπεται σ’ αυτήν την πορεία των μεταμοσχεύσεων για πολλούς και διάφορους λόγους.
      Υπολείπεται κυρίως στον τομέα των μοσχευμάτων από ετοιμοθάνατους ανθρώπους και εκεί θα πρέπει να καταβληθεί μεγαλύτερη προσπάθεια με μία σειρά από κίνητρα, που άλλες προηγμένες κοινωνίες έχουν αναπτύξει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ενώ αντίθετα γνωρίζετε πολύ καλά ότι στις μεταμοσχεύσεις από ζώντες δότες είμαστε σχεδόν από τις πρώτες ευρωπαϊκές χώρες. 
      Επομένως θα πρέπει να έρθει σύντομα το νέο νομοθετικό πλαίσιο, το οποίο δεν καθυστέρησε, απλά περιμέναμε και το πόρισμα της επιτροπής εμπειρογνωμόνων της Ευρωπαϊκής Ένωσης, η οποία δημοσιεύθηκε τέλος Μαρτίου, υπογράφηκε από όλα τα κράτη-μέλη της Ευρωπαϊκής Ένωσης και διευρύνει τον κύκλο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, θα πρέπει να ολοκληρώσετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Βεβαίως, κυρία Πρόεδρε. Θα σταματήσω εδώ, για να ακούσω και τα καινούργια στοιχεία του κυρίου συναδέλφου. Στη συνέχεια, θα συμπληρώσω τις προτάσεις. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Διαμαντίδη, έχετε το λόγο. 
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κυρία Πρόεδρε. 
      Αυτή η επίκαιρη ερώτηση κατετέθη με αφορμή -όπως λέει και η ερώτηση- την παγκόσμια ημέρα νεφρού, αλλά και την ενημέρωση που έκανε ο Ε.Ο.Μ. μέσα από τον τρίμηνο απολογισμό μεταμοσχευτικής δραστηριότητας στη χώρα μας. 
      Επίσης, αυτή η επίκαιρη ερώτηση κατετέθη και για έναν άλλο λόγο. Κύριε Υπουργέ, από τις 29 Μαρτίου του 2007 που είχε γίνει η συζήτηση στην πρόταση νόμου που είχαμε καταθέσει ο κ. Πιπεργιάς και εγώ, συμπληρώθηκε ένας χρόνος. Ξέρετε, κυρία Πρόεδρε, ότι εμείς βιώσαμε το θέμα των μεταμοσχεύσεων και γνωρίζουμε πολλά πράγματα από μέσα. Κυρία Πρόεδρε, είναι τελείως διαφορετικό να μιλάμε θεωρητικά –και ξέρετε πόσο σας εκτιμώ- και τελείως διαφορετικά να βιώνουμε το θέμα από μέσα. 
      Επίσης, θέλω να υπενθυμίσω αυτά που είπε ο κύριος Υπουργός, ο κ. Αβραμόπουλος, τότε, στις 29 Μαρτίου 2007, που δεν είναι ακριβώς όπως τα είπατε τώρα. Εσείς είπατε ότι υπάρχει ένα επαρκές νομοθετικό πλαίσιο. 
      Ο κ. Αβραμόπουλος είχε πει τότε ότι ο ν. 2737/99 περί των μεταμοσχεύσεων είναι ένα πολύ σημαντικό νομοθέτημα, το οποίο όμως ξεπεράστηκε από τους καιρούς και από τα νέα δεδομένα που έχουν διαμορφωθεί, γιατί από άλλοτε μέχρι τώρα έχουν αλλάξει πολλά σ’ αυτό το πεδίο, ενώ και η δυναμική του ίδιου του αντικειμένου που εξαρτάται από τις καινούργιες επιστημονικές εξελίξεις καθιστά απαραίτητη τη νομοθετική του συμπλήρωση. 
      Και όταν ρωτήσαμε τον κ. Αβραμόπουλο –και εγώ, αλλά και άλλοι συνάδελφοι- πότε θα γίνει αυτό το νομοθέτημα -γιατί ξέρετε πολύ καλά ότι στην Επιτροπή είχε αποδεχθεί και η Κυβέρνηση την πρόταση νόμου και άλλαξε θέση στην Ολομέλεια- δήλωσε ότι θα έρθει μέσα σ’ ένα μήνα. Επί λέξει είπε τα εξής: «Το νομοσχέδιο θα έρθει, ενσωματώνοντας τις προτάσεις των συναδέλφων, σε ένα μήνα από τώρα». Δηλαδή, το Μάιο, άντε τον Ιούνιο του 2007. Πέρασε ένας χρόνος.  
      Και βεβαίως, είχε πει και στον Αντιπρόεδρο της Βουλής -ο οποίος είχε κάνει μία πρόταση, την οποία είχαμε και εμείς τότε στην πρότασή μας- να χαρακτηρισθεί ο επόμενος χρόνος, δηλαδή ο χρόνος που «τρέχει» τώρα, το 2008, σαν έτος μεταμοσχεύσεων. Όμως, δεν έγινε τίποτα απ’ όλα αυτά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βέβαια, ξέρετε πολύ καλά –και ίσως καλύτερα από εμένα, σαν γιατρός που είστε- ότι μέσα από ένα δότη μπορούν να σωθούν πολλά άτομα, δέκα άτομα τουλάχιστον. Μπορούν να δοθούν τα νεφρά, η καρδιά, οι πνεύμονες, το ήπαρ, ο κερατοειδής, τα οστά, το δέρμα. Πρόκειται, λοιπόν, για κάτι πάρα πολύ σημαντικό. 
      Δεν είναι δυνατόν, λοιπόν, να ευαισθητοποιείται η Βουλή και όλοι εμείς, και η Κυβέρνηση και οι πάντες, μόνο όταν έχουμε ένα περιστατικό, το οποίο συνήθως προβάλλεται από τα Μέσα Μαζικής Ενημέρωσης. Δεν είναι δυνατόν μόνο τότε να δείχνουμε ευαισθητοποίηση. 
      Εγώ θέλω να δεσμευθεί η Κυβέρνηση και να υλοποιήσει αυτό που είχε δηλώσει ο κύριος Υπουργός. Δεν μπορεί να λέμε ότι αυτό θα γίνει πολύ σύντομα, γιατί πρόκειται για κάτι αόριστο και μπορεί και να μη γίνει. 
      Θέλω, λοιπόν, να δεσμευθείτε εσείς μέσα στη Βουλή –θα περίμενα να ήταν εδώ ο κύριος Υπουργός να επαναλάβει αυτά που είχε πει τότε- όσον αφορά το σε πόσο χρονικό διάστημα θα υλοποιήσετε αυτά που είπατε, δηλαδή, ότι πολύ σύντομα θα αλλάξετε αυτό το ξεπερασμένο νομοθετικό πλαίσιο που υπήρχε από το 1999 και ότι θα φέρετε ένα νέο νομοθετικό πλαίσιο, ενσωματώνοντας και κάποιες δικές μας προτάσεις.
      Συμφωνώ μ’ αυτό που είπατε, δηλαδή, ότι υπήρξαν κάποιες αντιρρήσεις σε κάποιες διατάξεις της πρότασης νόμου, αλλά αυτό δεν σημαίνει ότι πρέπει να απορρίψουμε την πρόταση νόμου και να μη φέρουμε ένα νέο νομοθετικό πλαίσιο, το οποίο θα δώσει ελπίδα και ζωή σε πάρα πολλούς συνανθρώπους μας οι οποίοι εναγωνίως περιμένουν στη σειρά για να πάρουν είτε νεφρό είτε καρδιά είτε ήπαρ είτε πνεύμονες ή οτιδήποτε άλλο. 
      Θα ήθελα, παρακαλώ πολύ, μία δέσμευση από την Κυβέρνηση για το τι σκοπεύει να κάνει σ’ αυτό το θέμα. 
      Ευχαριστώ πολύ, κυρία Πρόεδρε.  
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για δύο λεπτά. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Η τοποθέτησή μου είναι πως το νομοθετικό πλαίσιο είναι επαρκές. Καλύπτει σε πολύ μεγάλο βαθμό τις ανάγκες. Και ο κύριος Υπουργός πριν από μερικούς μήνες είχε δηλώσει ότι είναι πολύ καλό νομοθέτημα, αλλά κάποια πράγματα πρέπει να εξεταστούν. 
    Επιπλέον να θυμίσω ότι στη συζήτηση που ήταν πολύ σχολαστική, βασανιστική –θα έλεγα- σχεδόν όλοι καταλήξαμε σε ομοφωνία σχετικά με αυτό που η Ευρωπαϊκή Ένωση έφερε στο τέλος Μαρτίου-αρχές Απριλίου, ότι δηλαδή μπορούμε να πάμε στη διεύρυνση του κύκλου των δοτών. Μπορούμε να πάμε πέρα από τον δεύτερο βαθμό συγγενείας. Προς Θεού, όλοι συμφωνούν! 
    Θέλει μεγάλη συζήτηση –και η προσωπική μου άποψη είναι αντίθετη- για να αποφασιστεί να πάμε σε αυτό που λέγεται «συναισθηματικός δότης», «συναισθηματική σχέση». Διότι η πιθανότητα αθέμιτου εκβιασμού από πλευράς των συγγενικών προσώπων ή προς τα συγγενικά πρόσωπα είναι ανεξέλεγκτη, αφού το αλτρουιστικό κίνημα, όπως και να το κάνουμε, δεν μπορεί να ελεγχθεί και αν είναι ισχυρό. 
    Επιπλέον, στην πρότασή σας γίνονταν αναφορές και για την πρόταξη στη λίστα. Αυτό πάλι μπορεί να δημιουργήσει προβλήματα, δεδομένου ότι η διαδικασία των μεταμοσχεύσεων βασίζεται στην ισότητα και σε αυτήν την αίγλη που υπάρχει γύρω από τη διαδικασία που ακολουθείται μέχρι τώρα, χωρίς να χρειάζεται ιδιαίτερη ανταμοιβή και να προτάσσεται στη λίστα κάποιος που με τον οποιονδήποτε τρόπο εξασφαλίζει κάποιο όργανο. Αυτό δεν ακολουθείται πουθενά. Παρά το γεγονός ότι υπογράψαμε τη διεύρυνση της λίστας μέχρι και το συναισθηματικό δότη, αυτό δεν μας δεσμεύει και δεν μας υποχρεώνει να φθάσουμε μέχρις αυτού του σημείου και δεν θα φθάσουμε μέχρι αυτού του σημείου. 
    Θεωρώ ότι προς την κατεύθυνση των ζώντων δοτών η αύξηση του κύκλου μέχρι και του τετάρτου βαθμού συγγενείας μπορεί πράγματι να υλοποιηθεί και θα διευρύνει πάρα πολύ τη δεξαμενή αυτών των δοτών. Ωστόσο, το μεγαλύτερο βάρος θα πρέπει να πέσει προς την κατεύθυνση των πτωματικών μοσχευμάτων, αυτά στα οποία υστερούμε. Θα έλεγα ότι προς αυτήν την κατεύθυνση θα πρέπει να δοθεί ιδιαίτερο βάρος από την πολιτεία. 
    Πρέπει να ρίξουμε ιδιαίτερο βάρος στη μικροκοινωνία τω Μονάδων Εντατικής Θεραπείας και γενικότερα του νοσοκομειακού χώρου. Δεν είναι μόνο θέμα αυτών που ασχολούνται με τις μεταμοσχεύσεις. Να γίνουν καμπάνιες διαφημιστικές και με τη συμμετοχή επωνύμων, δεδομένου ότι έρευνες έχουν αποδείξει πως με βάση τη μονάδα, ανά εκατομμύριο πιθανών δοτών ένα νούμερο ικανοποιητικό άνω του τριάντα είναι δυνατόν να συμβεί στη χώρα μας. 
    Έχουμε μάλιστα αποτελέσματα πολύ σημαντικά από το πρώτο τετράμηνο του 2008, όπου ο αριθμός έχει διπλασιαστεί σε σχέση με αυτό που είχαμε την προηγούμενη χρονιά. Δηλαδή είχαμε σαράντα οκτώ πτωματικούς δότες και έτσι μπορέσαμε και πενήντα δύο νεφρά και τρεις καρδιές να μεταμοσχεύσουμε και να διενεργηθούν και δεκαέξι μεταμοσχεύσεις ήπατος. Έγινε πολύ σημαντική δουλειά. 
    Είμαστε σε στενή εργασία με τον Εθνικό Οργανισμό Μεταμοσχεύσεων, που κάτω από την ευθύνη του καθηγητή κ. Κωστάκη κάνει πολύ καλή δουλειά και το ξέρετε. 
    Επιπλέον σας λέω ότι θέλουμε να ολοκληρώσουμε και τη διαδικασία που έχουμε ξεκινήσει για τη δημιουργία ενός διεθνούς μεταμοσχευτικού κέντρου στην Ελλάδα, ώστε από κοινού όλα αυτά να έρθουν για συζήτηση. Αν καθυστερήσει το θέμα του διεθνούς μεταμοσχευτικού κέντρου –και δεν εννοώ να καθυστερήσει πολύ καιρό, αλλά έστω και λίγους μήνες- τότε είμαστε έτοιμοι να φέρουμε το καινούργιο νομοθετικό πλαίσιο, που θα δίνει κίνητρα και θα βελτιώνει την κατάσταση και προς την πλευρά των ζώντων δοτών -με αυτήν τη διεύρυνση που ανέφερα και ούτε και εσείς νομίζω πως συμφωνείτε ότι θα πρέπει να πάμε- παραπέρα αλλά και προς την πλευρά των πτωματικών δοτών, όπου έχουμε τη μεγάλη υστέρηση. Θα πρέπει να βελτιώσουμε κάποια πράγματα που έχουν ξεπεραστεί. 
    Να σας πω ότι αυτήν τη στιγμή είμαστε σε κριτήρια διαπίστωσης εγκεφαλικού θανάτου που θεσπίστηκαν…
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, ολοκληρώστε. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Με συγχωρείτε, κυρία Πρόεδρε, αλλά πρέπει να το καλύψω και αυτό. 
    Αυτά τα κριτήρια θεσπίστηκαν το 1986. Δεν μπορεί να παραμένουμε σε αυτά τα κριτήρια. Έχουμε ζητήσει και περιμένουμε καινούργιες προτάσεις, έτσι ώστε να αξιοποιήσουμε στο μέγιστο βαθμό τη δυνατότητα που υπάρχει. Θα το πράξουμε πάρα πολύ σύντομα, κύριε συνάδελφε. 
    Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Εισερχόμαστε στη συζήτηση της υπ’ αριθμόν 886/6-5-2008 δεύτερης επίκαιρης ερώτησης του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Αγροτικής Ανάπτυξης και Τροφίμων, σχετικά με τους περιορισμούς και τις εξαιρέσεις στην καταβολή αποζημιώσεων, στους γεωργοκτηνοτρόφους που επλήγησαν από τις πυρκαγιές του 2007 κ.λπ..
      Το περιεχόμενο της επίκαιρης ερώτησης έχει ως εξής:
      «Η Κοινή Υπουργική Απόφαση (Κ.Υ.Α. 258379/11-4-08) με τίτλο «Μέτρα υπέρ των παραγωγών της χώρας που οι γεωργοκτηνοτροφικές τους εκμεταλλεύσεις ζημιώθηκαν από τις πυρκαγιές κατά το έτος 2007» είναι ψευδεπίγραφη και έχει στόχο να αποδεκατίσει τους δικαιούχους αγροτοκτηνοτρόφους, όπως, επίσης και τα ποσά των αποζημιώσεών τους.
      Η εκτίμηση αυτή απορρέει από τους δεκαοκτώ γενικούς περιορισμούς και τριάντα μία εξαιρέσεις στο φυτικό κεφάλαιο –φυτική παραγωγή, στο ζωικό κεφάλαιο- ζωική παραγωγή, στο πάγιο κεφάλαιο- μηχανολογικό εξοπλισμό και στα αποθηκευμένα προϊόντα, οι περισσότερες από τις οποίες είναι παράλογες και άλλες εμπεριέχουν σκόπιμα ασαφείς προϋποθέσεις. Χαρακτηριστικά παραδείγματα αποτελούν οι εξαιρέσεις των αποθηκευμένων αγροτικών εφοδίων όπως λιπάσματα, φυτοφάρμακα, των μεταποιημένων αγροτικών προϊόντων όπως λάδι, κρασί, των αιγοπροβάτων άνω των έξι ετών, οι περιφράξεις των αγροτικών εκμεταλλεύσεων, τα πηγάδια, οι γεωτρήσεις, οι γεννήτριες, κά..
      Ερωτάται ο κύριος Υπουργός:
      Τι ενέργειες θα κάνει για να καταργηθούν οι παράλογοι περιορισμοί και εξαιρέσεις που αποδεκατίζουν τους δικαιούχους αγροτοκτηνοτρόφους και τα ποσά των αποζημιώσεών τους;
      Τι ενέργεια θα κάνει για να καταργηθούν οι ασαφείς προϋποθέσεις για να περιοριστούν οι αυθαίρετες και μεροληπτικές εξαιρέσεις δικαιούχων αγροτοκτηνοτρόφων;».
      Το λόγο έχει ο Υπουργός Αγροτικής Ανάπτυξης και Τροφίμων κ. Κοντός για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι, με βάση την Πράξη Νομοθετικού Περιεχομένου που εκδόθηκε στις 29/8/2007 που ισχύει για τους πυρόπληκτους αγρότες και κτηνοτρόφους, σε ενενήντα μία χιλιάδες πληγέντες καταβλήθηκαν 69.000.000 ευρώ. Αυτά τα 69.000.000 ευρώ αφορούσαν προκαταβολή για το πάγιο, το φυτικό, το ζωικό κεφάλαιο και τα αποθηκευμένα προϊόντα, καθώς επίσης και την απώλεια της παραγωγής του έτους 2007.
      Στη συνέχεια υποβάλλαμε στην Ευρωπαϊκή Ένωση το Πρόγραμμα Π.Σ.Ε.Α. για τις πυρκαγιές του 2007, στις αρχές Νοεμβρίου του 2007 και εγκρίθηκε εντός ολίγων μηνών. Αξίζει να σημειωθεί ότι Προγράμματα Π.Σ.Ε.Α. προ του 2004, εγκρίνονταν μετά από ενάμιση έως και δύο χρόνια από την υποβολή τους.
      Προκειμένου να μην υπάρξουν καθυστερήσεις στην έγκριση του Προγράμματος ο φάκελος των Π.Σ.Ε.Α. υπεβλήθη σύμφωνα με τις ισχύουσες κοινοτικές κατευθυντήριες γραμμές. Στόχος μας ήταν να πετύχουμε την άμεση έγκρισή του και εκ των υστέρων να καλύψουμε με δικές μας αποφάσεις τις περιπτώσεις εκείνες τις οποίες ο κοινοτικός κανονισμός εξαιρεί, που όμως κρίνεται ότι λόγω του μεγέθους της καταστροφής πρέπει να ενισχυθούν. Άλλωστε, η δυνατότητα αυτή παρέχεται μέσα από το άρθρο 12 της Πράξης Νομοθετικού Περιεχομένου, το οποίο σαφώς αναφέρει ότι με κοινή απόφαση του Υπουργού Οικονομίας και Οικονομικών και του κατά περίπτωση αρμόδιου Υπουργού, μπορεί να χορηγούνται επιπλέον έκτακτες οικονομικές ενισχύσεις, να διευρύνεται ο κύκλος των δικαιούχων, να θεσπίζονται νέες κοινωνικές παροχές και νέα είδη οικονομικών ενισχύσεων και να ρυθμίζεται κάθε θέμα εφαρμογής της ανωτέρω πράξης για την οποία δεν έχει χορηγηθεί εξουσιοδότηση, στα προηγούμενα άρθρα.
      Αυτή η Κοινή Υπουργική Απόφαση αναμένεται να εκδοθεί μόλις ολοκληρωθεί η εξατομίκευση των ζημιών και προσδιοριστούν οι επιμέρους κατηγορίες αυτών που εξαιρούνται. Πρέπει, όμως, να διευκρινιστεί ότι δεν είναι δυνατόν να αντιμετωπιστούν θετικά όλες οι εξαιρούμενες περιπτώσεις, για το λόγο ότι πρέπει να προστατευτούν δασικές εκτάσεις, ότι υπάρχουν ζημιωθέντες οι οποίοι έχουν υψηλά εξωγεωργικά εισοδήματα, καθώς επίσης και ότι υπάρχουν πυρόπληκτοι οι οποίοι ενώ έλαβαν προκαταβολή αποζημίωσης, δεν υπέβαλαν όπως είχαν υποχρέωση, δηλώσεις ζημίας. Παράλληλα, θέλω να σας πω ότι συντάχθηκε ολοκληρωμένη μελέτη σε συνεργασία με τα πανεπιστήμια της χώρας για την ανασυγκρότηση των περιοχών αυτών, η οποία υλοποιείται κανονικά.
     Έχουν ολοκληρωθεί οι εκτιμήσεις στο πάγιο, στο ζωικό κεφάλαιο και στα αποθηκευμένα προϊόντα και προχωρεί η εξατομίκευση των ζημιών. Εντός των επομένων ημερών αρχίζει η αποστολή των πορισμάτων.
     Στο φυτικό κεφάλαιο οι εκτιμήσεις πραγματοποιούνται από τριακόσιους γεωτεχνικούς εκτιμητές του ΕΛ.Γ.Α. και αναμένεται να ολοκληρωθούν το ταχύτερο δυνατό. 
     Το ενδιαφέρον της Κυβέρνησης για τους πυρόπληκτους αγρότες είναι συνεχές. Δρομολογούμε όλες τις διαδικασίες με γρήγορους ρυθμούς έτσι ώστε οι ενισχύσεις να δοθούν με τρόπο δίκαιο, αντικειμενικό και όσο το δυνατόν γρηγορότερα.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Καραθανασόπουλος έχει το λόγο.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Φαίνεται ότι ο κύριος Υπουργός ζει σε μια παράλληλη πραγματικότητα, γιατί αυτά που περιέγραψε δεν έχουν καμμία σχέση με την κατάσταση την οποία βιώνουν οι φτωχοί και μεσαίοι πυρόπληκτοι αγρότες της περιοχής της Πελοποννήσου. Και το λέμε αυτό γιατί η κατάσταση έχει φθάσει και έχει υπερβεί τα όρια.
     Να θυμίσουμε τις τρομακτικές καθυστερήσεις; Να θυμίσουμε ότι έχουν να αντιμετωπίσουν συσσωρευτικά προβλήματα μιας κοινής αντιαγροτικής πολιτικής, που τους οδηγεί με μαθηματική ακρίβεια στο ξεκλήρισμα; Να θυμίσουμε ότι οι περιορισμοί των νόμων που και εσείς αλλά και οι προηγούμενες κυβερνήσεις, στους κανονισμούς του ΕΛ.Γ.Α. και των Π.Σ.Ε.Α. ουσιαστικά συμβάλατε ώστε να συγκεντρώνεται η αγροτική παραγωγή και η γη σε όλο και λιγότερα χέρια, να εγκαταλείπονται αγροτοκτηνοτροφικές δραστηριότητες της φτωχής και μεσαίας αγροτιάς;
     Δεν φθάνει μόνο αυτό. Φέρνετε και μια Κοινή Υπουργική Απόφαση, για την οποία δεν τοποθετήστε. Αυτά τα οποία είπατε περί προστασίας των δασικών εκτάσεων, περί προστασίας για να μη δοθούν χρήματα σε αυτούς που έχουν υψηλά εισοδήματα από άλλες πηγές, δεν έχουν καμμία σχέση με την Κοινή Υπουργική Απόφαση που έχετε εκδώσει, η οποία περιέχει απαράδεκτους, γενικούς περιορισμούς, δεκαοκτώ τον αριθμό και ειδικές εξαιρέσεις πάνω από τριάντα, που επιδεινώνουν την ήδη τραγική κατάσταση των πυρόπληκτων φτωχομεσαίων αγροτών. Να διαβάσω ορισμένες, οι οποίες είναι ασαφείς και μπορούν να οδηγήσουν σε αυθαίρετες κατευθύνσεις; Παράδειγμα: Στο άρθρο 5 «σε παραγωγούς για ζημιές σε γεωκτηνοτροφικές εκμεταλλεύσεις εφόσον οι ζημιές οφείλονται σε αμέλεια, υπαιτιότητα, παράληψη του αιτούντος ή για ζημιές κατά το ποσοστό που προέκυψαν, διευρύνθηκαν ή επεκτάθηκαν επειδή οι πληγέντες δεν έλαβαν έγκαιρα τα κατάλληλα μέτρα για την πρόληψη, τον περιορισμό και την αποκατάσταση των ζημιών αυτών». Δηλαδή επειδή δεν καθάρισαν το χωράφι τους γύρω-γύρω θέλετε να πείτε; Και ποιος θα το βεβαιώσει αυτό;
     Δεύτερο ζήτημα απαράδεκτων και παράλογων περιορισμών. Δεν αποζημιώνονται τα εφόδια που είχαν αποθηκευμένα σε λιπάσματα ή φάρμακα. Δεν αποζημιώνονται για ζημιές τις οποίες έχουν σε αποθηκευμένα προϊόντα που έχουν υποστεί μεταποίηση όπως κρασί, λάδι, που μπορούσαν να είχαν στο κατώι τους. Δεν αποζημιώνετε τους κτηνοτρόφους για τις περιφράξεις. Δεν τους αποζημιώνετε για τις ζημιές σε πηγάδια και γεωτρήσεις. Δεν αποζημιώνετε τους φτωχούς και τους πλέον εξαθλιωμένους αγρότες, όπως αυτούς για παράδειγμα των οποίων τα γεωργικά τους μηχανήματα ήταν πολύ παλιά γιατί δεν μπορούσαν να τα αντικαταστήσουν. Δεν αποζημιώνετε πολύ φτωχούς, όπως αυτούς που έχουν θερμοκήπια μικρότερα των διακοσίων τ.μ. Εάν αυτοί είναι οι προνομιούχοι, εάν αυτοί είναι οι αγρότες οι οποίοι έχουν εισόδημα απ’ άλλες πηγές, να βγείτε και να το δηλώσετε καθαρά. 
     Από αυτήν την άποψη λοιπόν, αυτή η Κοινή Υπουργική Απόφαση είναι βαθιά άδικη, βαθιά αντιλαϊκή και όχι μόνο δεν πρόκειται να προσφέρει ουσιαστικές αποζημιώσεις, αλλά θα επιταχύνει τις αντιλαϊκές, αντιαγροτικές αναδιαρθρώσεις και σχεδιασμούς στις πυρόπληκτες περιοχές, θα οδηγήσει στη συγκέντρωση της γης σε όλο και λιγότερο χέρια και στο ξεκλήρισμα της φτωχομεσαίας αγροτιάς. 
     Πάνω σ’ αυτά πρέπει να τοποθετηθείτε σαφέστατα, κύριε Υπουργέ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για δύο λεπτά.
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, με απόλυτη σαφήνεια πάνω σ’ αυτά απήντησα. Και με όλη την εκτίμηση που έχω στο συνάδελφο θέλω να του πω ότι ή δεν με παρακολούθησε ή δεν κατάλαβε αυτά που του είπα.
     Οι περισσότεροι απ’ αυτούς που υπέστησαν ζημιές, πήραν προκαταβολή της αποζημίωσης. Σας το είπα αυτό. Επίσης, χωρίζονται σε τέσσερις κατηγορίες. Για όσους εγκρίνονται οι αποζημιώσεις με βάση τον κανονισμό, κοινοποιούνται ήδη τα πορίσματα για το ζωικό, το πάγιο κεφάλαιο και τα αποθηκευμένα προϊόντα. Μία δεύτερη κατηγορία είναι για όσους δεν εγκρίνονται επειδή υπάρχουν κάποια λάθη στα δικαιολογητικά. 
      Σε όλους αυτούς αποστέλλονται επιστολές, έτσι ώστε να υποβάλουν τα δικαιολογητικά που απαιτούνται για να εγκριθούν και να τύχουν αποζημίωσης.
      Μία τρίτη κατηγορία είναι όσοι απορρίπτονται με βάση τις εξαιρέσεις του Κανονισμού, οι οποίοι όμως θα ενισχυθούν με βάση Κοινή Υπουργική Απόφαση που θα εκδώσουμε μόλις ξεκαθαρίσουμε ποιοι είναι αυτοί που εξαιρούνται. 
      Μία τέταρτη κατηγορία είναι όσοι απορρίπτονται και δεν πρόκειται να ενισχυθούν, είτε γιατί έρχονται σε αντίθεση με την προστασία του περιβάλλοντος και των δασών. Και αναφέρομαι σε ποιμνιοστάσια που ήταν μέσα σε δασικές εκτάσεις και που είναι αδύνατο να ξανακατασκευαστούν. Θα μπορέσουν να τα κατασκευάσουν εφόσον βρουν άλλες εκτάσεις, όπου δεν θα υπάρχει πρόβλημα στο δάσος, αυτοί που έχουν υψηλά εξωγεωργικά εισοδήματα και βέβαια όσοι δεν έχουν υποβάλλει αίτηση για να γίνει εκτίμηση της ζημίας τους. Διότι υπάρχουν και αρκετοί οι οποίοι ήταν πυρόπληκτοι, ήταν αγρότες, είχαν δηλώσει στο ολοκληρωμένο σύστημα των επιδοτήσεων είτε γη είτε καλλιέργειες είτε κτηνοτροφία, που όμως δεν υπέβαλαν αίτηση ζημιάς.
       Σας λέω, λοιπόν, ότι θα εκδοθεί Κοινή Υπουργική Απόφαση. Προβλέπεται από την πράξη του νομοθετικού περιεχομένου, που εκδόθηκε για να καλύψει τους πυρόπληκτους αγρότες, έτσι ώστε οι περισσότερες των εξαιρέσεων που προβλέπει η Κοινή Υπουργική Απόφαση να καλυφθούν.
      Με πολύ μεγάλη υπευθυνότητα εξετάζουμε μία-μία την κάθε περίπτωση. Και όλοι αυτοί οι οποίοι υπέστησαν ζημιές που είναι αγρότες, που πραγματικά πρέπει να στηριχθούν, σας διαβεβαιώνω και διαβεβαιώνουμε και τους αγρότες ότι θα τύχουν της καλύτερης δυνατής αντιμετώπισης από την Κυβέρνηση.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σε ποια κατηγορία εντάσσεται η …
      ΠΡΟΕΔΡΕΥΟΥΣΑ (Έλσα Παπαδημητρίου):  Μην κάνετε διάλογο, κύριε συνάδελφε!
      Ευχαριστώ, κύριε Υπουργέ.
      Τρίτη είναι η με αριθμό 880/6-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Εσωτερικών, σχετικά με την αντιμετώπιση των προβλημάτων των μεταναστών στην Πάτρα κ.λπ..
      Το περιεχόμενο της επίκαιρης ερώτησης του κυρίου Βουλευτή σε περίληψη έχει ως εξής:
      «Το δυστύχημα με θύματα δύο ανήλικους Αφγανούς στην Εθνική Οδό Αθηνών Πατρών την 1η Απριλίου επαναφέρει με τον πλέον τραγικό τρόπο το πρόβλημα των μεταναστών και προσφύγων της Πάτρας, οι κάτοικοι της οποίας έχουν συγκλονιστεί με το περιστατικό αυτό.
      Δύο μήνες μετά το επιχειρησιακό σχέδιο «σκούπα» που εφαρμόστηκε ανεπιτυχώς στο λιμάνι της Πάτρας βελτιώνοντας μόνο την «αισθητική» της πόλης, η κατάσταση εξακολουθεί να παραμένει ως είχε. Όπως μάλιστα δήλωσε ο αστυνομικός διευθυντής εξακολουθεί να παραμένει ως είχε. Όπως μάλιστα δήλωσε ο Αστυνομικός Διευθυντής Αχαΐας, θα υπάρξει συνέχεια των μέτρων απομάκρυνσης, αν και όπως παραδέχτηκε τα μέτρα είναι ουσιαστικά ατελέσφορα καθώς οι περισσότεροι αλλοδαποί επιστρέφουν στην Πάτρα.
      Δεδομένου ότι ο Συνήγορος του πολίτη σε πόρισμά του το Φεβρουάριο μίλησε για μικρής κλίμακας ανθρωπιστική κρίση στην Πάτρα, υπογραμμίζοντας σειρά προβλημάτων μεταξύ των οποίων τις συνθήκες διαβίωσης των ανηλίκων, ερωτάται ο κύριος Υπουργός:
      -Σκοπεύετε να αντιμετωπίσετε το πρόβλημα της Πάτρας ενιαία είτε με την χορήγηση του καθεστώτος του πρόσφυγα είτε με τη χορήγηση επικουρικής προστασίας;
      -Πως θα αντιμετωπίσει η Κυβέρνηση την ανθρωπιστική κρίση σε τοπικό επίπεδο;»
      Στην επίκαιρη ερώτηση του κ. Τσούκαλη θα απαντήσει ο Υφυπουργός Εσωτερικών κ. Χηνοφώτης. 
      Ορίστε κύριε Υφυπουργέ έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Θα αναφέρω ορισμένα θέματα στον συνάδελφο κ. Τσούκαλη και στους παρισταμένους, ο κ. Τσούκαλης τα γνωρίζει αναφορικά με το θεσμικό πλαίσιο που διέπει, επειδή ασχολείται με αυτό το θέμα συνεχώς, αλλά προς ενημέρωση και των υπολοίπων κυρίων συναδέλφων.
      Σε ό,τι αφορά το πρώτο ερώτημά σας, κύριε Τσούκαλη, ως προς το καθεστώς πρόσφυγα και την επικουρική προστασία για τη διεθνή προστασία των μεταναστών ή τη χορήγηση καθεστώτος πρόσφυγα ή καθεστώτος επικουρικής προστασίας εφαρμόζονται η Συνθήκη της Γενεύης βέβαια, το Πρωτόκολλο της Νέας Υόρκης, καθώς επίσης και το προεδρικό διάταγμα 61/1999.
      Τα αιτήματα εξετάζονται πάντα σε ατομική βάση. Στις περιπτώσεις απόρριψης των αιτημάτων ασύλου δεν επαναπροωθούνται αλλοδαποί σε χώρα που κρίνεται ότι η ζωή ή η ελευθερία τους απειλείται. 
      Στο πλαίσιο αυτό αντιμετωπίζονται όλες οι περιπτώσεις αιτούντων άσυλων στην Πάτρα από τις αρμόδιες υπηρεσίες μας. 
     Όπως πολύ καλά γνωρίζετε -είστε τοπικός Βουλευτής και ασχολείστε με αυτά τα θέματα- οι περισσότεροι αλλοδαποί που βρίσκονται στην Πάτρα, βρίσκονται με την ελπίδα να βρουν ένα τρόπο διεκπεραιώσεώς τους προς τις χώρες της δυτικής Ευρώπης. Αυτό, βέβαια, δημιουργεί ένα πρόβλημα, υπό την έννοια ότι  ένας πολύ μικρός αριθμός από τα άτομα αυτά προσφεύγει στη διαδικασία ασύλου, αν και σε συνεργασία με την Ύπατη Αρμοστεία του Ο.Η.Ε. και άλλους φορείς προσκλήθηκαν προς τούτο, δεδομένου ότι οι ίδιοι δηλώνουν ότι  δεν έχουν ως τελικό προορισμό την Ελλάδα. Ενδεικτικά, σημειώνεται ότι κατά το πρώτο τετράμηνο υποβλήθηκαν είκοσι έξι τέτοια αιτήματα και ήδη έχει αρχίσει η εξέτασή τους.  Από την άλλη πλευρά η χώρα μας, όπως και κάθε χώρα-μέλος της Σύμβασης της Γενεύης, δεν μπορεί να προβαίνει σε παροχή διεθνούς προστασίας σε άτομα που δεν τη ζητούν ατομικώς και δεν συντρέχουν οι προϋποθέσεις της Σύμβασης. 
     Για τη χορήγηση ανθρωπιστικού καθεστώτος και επικουρικής προστασίας λαμβάνεται υπ’ όψιν ιδίως η αντικειμενική αδυναμία απομάκρυνσης ή επιστροφής του αλλοδαπού στη χώρα καταγωγής για λόγους ανωτέρας βίας, λόγους υγείας, διεθνούς αποκλεισμού της χώρας τους, εμφύλιες συρράξεις κ.λπ.. 
     Κατά το έτος 2007 χορηγήθηκε ανθρωπιστικό καθεστώς σε εβδομήντα πέντε αλλοδαπούς συνολικά.
     Σε ό,τι αφορά το δεύτερο ερώτημά σας, όντως την Κυβέρνηση την απασχολεί η ανθρωπιστική πλευρά του θέματος σε τοπικό επίπεδο και γι’ αυτό το λόγο καταβάλλει κάθε προσπάθεια και ήδη έχουν ενεργοποιηθεί οι συναρμόδιοι φορείς κατά περίπτωση λειτουργίας του καθενός. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κυρία Πρόεδρε, επιτρέψτε μου ένα λεπτό ακόμη.
     Για την επίτευξη του στόχου αυτού συνεργαζόμαστε με τις υπηρεσίες των άλλων Υπουργείων Υγείας και Κοινωνικής Αλληλεγγύης, Εμπορικής Ναυτιλίας, Αιγαίου και Νησιωτικής Πολιτικής, τη Γενική Γραμματεία Περιφέρειας Δυτικής Ελλάδος, τους Ο.Τ.Α. και την Ύπατη Αρμοστεία του Ο.Η.Ε., καθώς και με Μη Κυβερνητικές Οργανώσεις. Η πρόθεση για δημιουργία ειδικού χώρου παραμονής έχει συζητηθεί και σε συναντήσεις φορέων της περιοχής, με συμμετοχή της Περιφέρειας του Δήμου Πατραίων και δεν βρίσκει αντίθετο το Υπουργείο Εσωτερικών. Ίσα-ίσα το Υπουργείο Εσωτερικών υπερθεματίζει γι’ αυτήν την πρόταση. Όμως, δεν μπορεί να αποτελέσει μία ουσιαστική λύση, καθώς αυτοί οι χώροι μπορούν να στεγάζουν μικρό μόνο αριθμό αλλοδαπών, οι οποίοι, δυστυχώς, λόγω της μη αιτήσεως ασύλου ονομάζονται «παράνομοι», και παράλληλα δεν μπορούν να ενταχθούν σε οποιοδήποτε πρόγραμμα, το οποίο έχει διεθνή επιχορήγηση, είτε ευρωπαϊκή είτε από τα Ηνωμένα Έθνη. Απλά και μόνο οι ανάγκες καλύπτονται με προϋπολογισμό του Υπουργείου Εσωτερικών και των υπολοίπων Υπουργείων. Θα συνεχίζουμε να εφαρμόζουμε ιδιαίτερα μέτρα προστασίας ειδικά για τους ανηλίκους. 
     Εδώ, επιτρέψτε μου να προσθέσω ότι με βάση και την κίνηση όλων των αρμοδίων φορέων και τοπικών Βουλευτών πριν από τρεις μήνες, το Κέντρο Ελέγχου Πρόληψης Νοσημάτων έχει αρχίσει κάθε Σαββατοκύριακο να μεταβαίνει στην Πάτρα με κινητή μονάδα, αποτελούμενη από γιατρούς, ψυχολόγους, νοσηλευτές, η οποία προβαίνει στη δωρεάν εξέταση όσων αλλοδαπών προσέρχονται οικειοθελώς, ενώ χορηγούνται και φάρμακα δωρεάν. Εφόσον από την εξέταση διαπιστωθούν προβλήματα υγείας νοσοκομειακής περίθαλψης, αυτοί παραπέμπονται στο νοσοκομείο. Δεν έχουν διαγνωστεί μεταδοτικά νοσήματα μέχρι σήμερα. Επιφυλάσσομαι να αναφερθώ σε άλλα θέματα στη δευτερολογία μου.
     Ευχαριστώ.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Τσούκαλης έχει το λόγο.
     ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κυρία Πρόεδρε.
     Κύριε Υπουργέ, σας έχουμε καλέσει σχεδόν όλοι οι Βουλευτές και όλοι οι τοπικοί φορείς να κάνουμε από κοινού μία επίσκεψη στο χώρο του άθλιου καταυλισμού της Πάτρας, προκειμένου να κατανοήσετε ότι όσα λέτε για τις αποσπασματικές παρεμβάσεις αρμοδίων φορέων υγείας,πρόνοιας, μέριμνας, δεν αντιμετωπίζουν το πρόβλημα που αντιμετωπίζει η Πάτρα. Ο χαρακτηρισμός «ανθρωπιστική κρίση μικρής κλίμακας» του Συνηγόρου του Πολίτη είναι κοινή πεποίθηση-άποψη όλων των φορέων, ακόμα και αυτών που επισκέπτονται την πόλη κατόπιν εντολής σας.
	Αυτό, λοιπόν, το οποίο τίθεται ενώπιόν σας είναι ότι για το θέμα της Πάτρας πρέπει να υπάρξει ριζική λύση και αντιμετώπιση εκ μέρους της Κυβέρνησης. Δεν υπάρχει περίπτωση να αντιμετωπιστεί με τέτοια ημίμετρα. 
      Το τραγικό στην όλη υπόθεση, κύριε Υπουργέ, είναι ότι υπάρχει παντελής θεσμική απουσία του επίσημου κράτους στην αντιμετώπιση του συγκεκριμένου προβλήματος. Οι ίδιοι, οι πολίτες της πόλης θα σας το πουν, οι περίοικοι του καταυλισμού, θα σας το πουν και οι ίδιοι οι μετανάστες, θα σας το πουν και οι Μη Κυβερνητικές Οργανώσεις που ασχολούνται με το ζήτημα. Υπάρχει παντελής απουσία ολοκληρωμένης αντιμετώπισης. 
      Ποιο λόγο και σκοπό είχε η δική μας παρέμβαση; Σας είπαμε ότι σχεδόν όλοι οι μετανάστες, σε ποσοστό 95% περίπου, για να μην πω 100%, είναι Αφγανοί. Το καθεστώς που επικρατεί στη συγκεκριμένη χώρα το γνωρίζετε πάρα πολύ καλά. Γνωρίζετε ότι επαναπροώθηση δεν μπορεί να γίνει, γνωρίζετε πάρα πολύ καλά ότι δεν μπορούν να φυλαχθούν -όπως το έχουμε συζητήσει και άλλες φορές- ή να κλειστούν σε άλλους χώρους υποδοχής στην υπόλοιπη Ελλάδα. 
      Αυτό, λοιπόν, το οποίο σας λέμε είναι να εφαρμόσετε ειδικά για τους μετανάστες αυτούς ένα ειδικό καθεστώς το οποίο άλλες χώρες της Ευρώπης αναγνωρίζουν. Θα σας πω χαρακτηριστικά την περίπτωση της Σουηδίας όπου ανεξαρτήτως ειδικών προσωπικών χαρακτηριστικών κάθε πρόσφυγα ξεχωριστά χορηγεί άσυλο σε όλους τους Ιρακινούς λαμβάνοντας υπ΄όψιν την κατάσταση που επικρατεί στη χώρα. Σας λέω ότι ο θεσμός της επικουρικής προστασίας ταιριάζει απόλυτα στους μετανάστες από το Αφγανιστάν. 
      Αυτό, λοιπόν, το οποίο σας λέμε είναι πρώτον να αντιμετωπίσετε το θέμα μ’ αυτόν τον τρόπο, ανεξαρτήτως ποιες είναι οι προθέσεις των συγκεκριμένων. Αυτό που θέλουμε εμείς είναι να εφαρμόσουμε τις υποχρεώσεις μας απέναντι στις διεθνείς συνθήκες, δηλαδή να νομιμοποιήσουμε την παραμονή τους με κάποιον τρόπο, ανεξαρτήτως αν αυτοί επιθυμούν να διεκπεραιωθούν σε άλλες χώρες της Ευρώπης. Αυτό είναι το πρώτο. 
      Το δεύτερο είναι η αντιμετώπιση με συγκεκριμένο τρόπο της ανθρωπιστικής κρίσης σε τοπικό επίπεδο, δηλαδή με δημιουργία χώρων υποδοχής, ενός, δύο ή τριών, προκειμένου να καταμεριστεί και το κοινωνικό κόστος, αν θέλετε, ή οι κοινωνικές αντιδράσεις. Οι προτάσεις είναι συγκεκριμένες, όμως επί των συγκεκριμένων προτάσεων, δυστυχώς, δεν υπάρχει μία συντονισμένη παρέμβαση είτε εκ μέρους της Κυβέρνησης είτε εκ μέρους των τοπικών φορέων, με αποτέλεσμα η μοναδική κίνηση η οποία φροντίζει και μεριμνά για τους πρόσφυγες που είναι η Κίνηση για την Υπεράσπιση των Δικαιωμάτων των ανθρώπων αυτών, που τους χορηγεί τροφές, φάρμακα και οτιδήποτε άλλο, να βρίσκεται «στο μάτι του κυκλώνα» μεταξύ μεταναστών, κατοίκων, φορέων και Κυβέρνησης. 
      Αυτό που σας καλούμε, λοιπόν, να κάνετε είναι να λάβετε θεσμικό ρόλο ολοκληρωτικής και συνολικής αντιμετώπισης και διαχείρισης του συγκεκριμένου προβλήματος.
    ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Υπουργός έχει το λόγο για να δευτερολογήσει.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε Τσούκαλη, ευχαριστώ για τις προτάσεις σας. Δεν αρνούμαι ούτε εγώ ούτε κανένας άλλος ούτε κανείς μπορεί να αρνηθεί ότι στην Πάτρα έχει δημιουργηθεί ένα πρόβλημα το οποίο, βέβαια, επιτρέψτε μου να προσθέσω ότι αντιμετωπίζεται από δύο διαφορετικές κατευθύνσεις. Η μία κατεύθυνση είναι αυτοί οι οποίοι θέλουν να απομακρυνθούν από κει οι αλλοδαποί και η άλλη κατεύθυνση είναι αυτοί οι οποίοι επιδιώκουν, τουλάχιστον όσο βρίσκονται εκεί οι αλλοδαποί, να έχουν διαβίωση υπό καθαρά ανθρώπινες και απόλυτα ασφαλείς συνθήκες. Όντως εγώ δεσμεύομαι να επεξεργαστώ αυτήν την πρόταση που κάνατε για το θέμα της επικουρικής προστασίας. 
    Θα ήθελα όμως να επισημάνω το εξής κι εσείς το ξέρετε επειδή ασχολείστε για αρκετό καιρό με τα θέματα των αλλοδαπών. Δεν μπορεί να αναγνωριστεί πάντα η επικαλούμενη ταυτότητα εκ μέρους τους και θα έλθουν μετά από λίγο και θα δηλώνουν όλοι Αφγανοί. Βέβαια, έχουμε και το καθεστώς για ορισμένους άλλους –Ιράκ κ.λπ.- λόγω γεωπολιτικών ιδιαιτεροτήτων στις περιοχές τους και ως εκ τούτου επιτείνεται το πρόβλημα.
    Παρ’ όλα αυτά όμως εγώ δεν μειώνω την αξία της προτάσεώς σας και από την άλλη πλευρά τη δική μου υποχρέωση να δω το θέμα της επικουρικής προστασίας.
    Θα ήθελα όμως να πω και το εξής: Μην παραγνωρίζουμε την προσπάθεια της Κυβέρνησης, ειδικά από το 2004, για να βελτιωθεί η όλη κατάσταση σε όλη την επικράτεια. Ήδη έχουν δημιουργηθεί αρκετά νέα κέντρα φιλοξενίας αλλοδαπών, κέντρα φιλοξενίας ανηλίκων, έχουν γίνει νομοθετικές ρυθμίσεις, έχουν γίνει νομοθετικές παρεμβάσεις προκειμένου να συνταχθούμε και να εφαρμόσουμε κανονισμούς και από την Ευρωπαϊκή Ένωση αλλά και επιταγές των Ηνωμένων Εθνών. 
    Από την άλλη πλευρά, βέβαια, δεν μπορούμε να μην βλέπουμε αυτές τις γεωπολιτικές ιδιαιτερότητες που υπάρχουν στον ευρύτερο χώρο μας ως προς τις χώρες προελεύσεως των συγκεκριμένων αλλοδαπών. 
    Και τελειώνω επισημαίνοντας δύο σημεία. Το πρώτο είναι η επιστολή που είχε κάνει στις 8 Ιουνίου 2006 ο τότε Υπουργός Δημοσίας Τάξεως, ο κ. Πολύδωρας, αναφορικά με την παρέμβασή  του για την βελτίωση θεμάτων που αφορούν στους αλλοδαπούς. 
    Λόγω χρόνου δεν μπορώ να αναφερθώ σε όλα τα σημεία. Θα τα καταθέσω στα Πρακτικά της Βουλής προκειμένου να λάβετε γνώση. 
    Ευχαριστώ. 
    ΝΙΚΟΛΑΟΣ ΤΣΟΥΚΑΛΗΣ: Πάντως μια επίσκεψη θα ήταν προτιμότερη.
     ΠΡΟΕΔΡΕΥΟΥΣΑ (Έλσα Παπαδημητρίου): Όχι διάλογο, κύριε συνάδελφε. 
     Ευχαριστώ, κύριε Υπουργέ.
     Ερχόμαστε τέλος, last but not least, στη με αριθμό 890/6-5-2008 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εσωτερικών, σχετικά με τις αποσπάσεις αστυνομικών από τμήματα της Ανατολικής και Δυτικής  Αττικής κ.λπ..
     Συγκεκριμένα η επίκαιρη ερώτηση του κ. Βορίδη έχει ως εξής:
     «Οι αστυνομικοί που εργάζονται στις μη αστικές περιοχές των Νομαρχιών Ανατολικής και Δυτικής Αττικής, υποχρεώνονται συχνά από τις υπηρεσίες τους να ενισχύουν θέσεις και να αναλαμβάνουν καθήκοντα που απέχουν πολύ από την έδρα τους (π.χ. φρουρές σε ποδοσφαιρικούς αγώνες, μέτρα τάξεως στο κέντρο των Αθηνών) αναγκαζόμενοι να διανύουν μεγάλες αποστάσεις ως επί τω πλείστον με τα Ι.Χ. τους, καθόσον τα δρομολόγια του Κ.Τ.Ε.Λ., σπανίως εξυπηρετούν συγκοινωνιακά, παρά ορισμένες μόνο ώρες.
     Το παραπάνω γεγονός έχει ως συνέπεια τα μεν τμήματα να παρουσιάζουν μονίμως ελλιπή επάνδρωση», εννοείται στελέχωση φαντάζομαι, «οι δε αστυνομικοί να εξαντλούνται σωματικά και οικονομικά, με αποζημίωση 7 ευρώ ημερησίως η οποία φορολογείται, όπως όλα τα υπερωριακά επιδόματα σε ποσοστό 40%.
     Ερωτάται ο Υπουργός: 
1. Υπάρχει σχεδιασμός για την αντιμετώπιση του παραπάνω φαινομένου από την ηγεσία του Υπουργείου και αν ναι, πώς θα καταστεί αυτός λειτουργικός;
2. Θα προβλεφθεί απαγόρευση διάθεσης των αστυνομικών που υπηρετούν στις Υπηρεσίες του άρθρου 2 παράγραφος 3 β του Π.Δ. 100/2003, σε υπηρεσίες που απέχουν άνω των 30 χλμ από την έδρα τους, ή έστω με ημερήσια αποζημίωση που να ανταποκρίνεται στοιχειωδώς στα έξοδα και την ταλαιπωρία που υφίστανται;»
     Την επίκαιρη ερώτηση του κ. Βορίδη θα απαντήσει ο Υφυπουργός Εσωτερικών, κ. Χηνοφώτης. 
     Κύριε Υπουργέ, έχετε το λόγο για 3 λεπτά. 
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Κύριε συνάδελφε, όντως έχετε δίκιο. Αυτή είναι η κατάσταση. 
    Οι υποχρεώσεις τις αστυνομίας είναι πολλαπλές και επιβαρύνονται ιδίως από την διάθεση αστυνομικών δυνάμεων για αθλητικές εκδηλώσεις, κατά την μετακίνηση αθλητικών ομάδων από μια πόλη σε άλλη -φερ’ ειπείν Αθήνα-Θεσσαλονίκη- όπου πρέπει να παρέχεται συνεπώς και αδιαλείπτως συνοδεία, είτε συνεχόμενη είτε κατά τμήματα.
    Ως προς το δεύτερο που αναφέρατε έχω να πω ότι όντως αυτή είναι η κατάσταση σχετικά με την αποζημίωση με βάση κοινή υπουργική απόφαση από το 2001 και η αποζημίωσή τους είναι της τάξεως περίπου των 8 ευρώ όπως και εσείς αναφέρετε στην ερώτησή σας. 
    Το 2007 είχαμε περί τους εκατόν εβδομήντα χιλιάδες αστυνομικούς οι οποίοι διετέθησαν για διάφορες εκδηλώσεις αθλητικής φύσεως ή συναφείς εκδηλώσεις και αντιλαμβάνεστε ότι αυτά μειώνουν και τα μέτρα αστυνόμευσης και ασφάλειας και από την άλλη πλευρά, βέβαια, δημιουργούν μια επίπονη κατάσταση όχι μόνο σ’ αυτούς που απασχολούνται αλλά και στους υπολοίπους οι οποίοι επιβαρύνονται με τέτοιου είδους έργα.
    Θεωρώ ότι πρέπει να υπάρξει μια νέα κοινή υπουργική απόφαση η οποία να συμπεριλαμβάνει όχι μόνο τους αστυνομικούς αλλά και τα στελέχη των Ενόπλων Δυνάμεων, καθώς επίσης και τους υπόλοιπους δημοσίους υπαλλήλους, προκειμένου να επικαιροποιηθεί η αποζημίωση ως εκτός έδρας σε ημερήσια βάση. 
    Επιπρόσθετα, μετά από το ερώτημα το δικό σας έχει δοθεί εντολή, προκειμένου περιπτώσεις από απομακρυσμένες περιοχές του ιδίου νομού, όπως είναι ο Νομός Αττικής και κατά τις εξαιρέσεις που προβλέπονται στο προεδρικό διάταγμα (Θεσσαλονίκης και άλλες), να καλύπτονται με το αντίτιμο της χιλιομετρικής αποστάσεως, όπως προβλέπεται κατά την περίπτωση μετακίνησης με Ι.Χ. αυτοκίνητο, εφόσον δεν διατίθεται υπηρεσιακό μέσο.
    Σας ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Βορίδης έχει το λόγο.
     ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
    Κύριε Υπουργέ, ευχαριστώ και για την ειλικρίνεια της απαντήσεως, αλλά και για την ευαισθησία που κατ’ αρχήν δεικνύετε. 
    Είναι δύο θέματα, τα οποία κατά τη γνώμη μου πρέπει να αντιμετωπιστούν. Πρώτα απ’ όλα, αυτές οι μετακινήσεις δεν έχουν τελικώς το χαρακτήρα του εκτάκτου. Καταλήγουν να είναι τακτικές, υπό την έννοια ότι συχνά, συχνότατα, υπάρχουν μέτρα –δεν είναι σπάνιο το φαινόμενο να υπάρχουν μέτρα στην Αθήνα- και βέβαια οι αθλητικές διοργανώσεις είναι κάτι το οποίο συμβαίνει συνεχώς. 
    Άρα, κακώς υπάγονται με αυτήν την έννοια στην έκτακτη περίπτωση που ορίζει το προεδρικό διάταγμα, διότι δεν είναι κάτι εξαιρετικό, είναι κάτι σχεδόν τρέχον. Θα έπρεπε, λοιπόν, σε ό,τι αφορά το ζήτημα της ασφάλειας, που νομίζω ότι είναι και το σημαντικότερο, να υπάρξει μια ριζικότερη πρόβλεψη, προφανώς με την αύξηση των αστυνομικών δυνάμεων -εγώ δεν βλέπω άλλη λύση- γιατί οι υπηρεσίες αυτές υπάρχουν. Δεν είναι έκτακτες, είναι τακτικές. 
    Δεύτερον, τουλάχιστον οι άνθρωποι που υπηρετούν σ’ αυτές τις πλευρές του Νομού –μιλώ για την Εκλογική Περιφέρεια της Αττικής, ουσιαστικά για τις Νομαρχίες Ανατολικής και Δυτικής Αττικής- ναι μεν παίρνουν αυτά τα 7 ευρώ, 8 ευρώ ημερησίως, όμως έχουν και φορολογία επί της αποζημιώσεως 40%, δηλαδή, καταλήγει η αποζημίωσή τους η καθαρή να είναι στα 4,2 ευρώ για μετακινήσεις της τάξεως των εξήντα χιλιομέτρων, των εβδομήντα χιλιομέτρων, πολλές φορές και των ογδόντα χιλιομέτρων. Άρα, είναι σαφές ότι αυτή η αποζημίωση ούτε τα έξοδα της βενζίνης δεν καλύπτει. 
    Επομένως, ακούω θετικά τη δέσμευσή σας κατ’ αρχάς για αύξηση αυτής της αποζημιώσεως, αλλά είναι σαφές ότι θα πρέπει κατά τη γνώμη μου να κινηθείτε σε μια ριζικότερη και μονιμότερη λύση του προβλήματος. Η ριζικότερη και μονιμότερη λύση σε ό,τι αφορά το ζήτημα της ασφάλειας είναι η αύξηση της αστυνομικής δυνάμεως. Σε ό,τι αφορά τουλάχιστον το ζήτημα των αποζημιώσεων, είναι ότι θα πρέπει να αποζημιώνονται μάλλον με τα άρθρα 20 και 21 του προεδρικού διατάγματος, δηλαδή, να πηγαίνουν στις μετακινήσεις που έχουν τα κανονικά οδοιπορικά τους χιλιόμετρα και όχι με αυτήν τη συγκεκριμένη αποζημίωση. 
    ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ.
    Δεν είναι ανάγκη να επεκταθώ ούτε σε χρόνο ούτε ως προς αυτά που θα πω. Λέω ένα και μόνο πράγμα. Θα κινηθούμε προς αυτή την κατεύθυνση.
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ για τη συντομία.
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
    Υπουργείου Ανάπτυξης.
    Συνέχιση της συζήτησης επί των άρθρων και του συνόλου του σχεδίου νόμου: «Μέτρα για τη μείωση της ενεργειακής κατανάλωσης των κτηρίων και άλλες διατάξεις».
    Το νομοσχέδιο θα συζητηθεί κατά τη σημερινή συνεδρίαση.
    Υπουργείου Δικαιοσύνης.
    Μόνη συζήτηση επί της αρχής, των άρθρων και του συνόλου του σχεδίου νόμου: «Ευρωπαϊκή Μονάδα Δικαστικής Συνεργασίας (EUROJUST), Κοινές Ομάδες Έρευνας και λοιπές διατάξεις».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατείται και θα συζητηθεί κατά τη συνήθη διαδικασία.
    Του ιδίου Υπουργείου.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση και εφαρμογή της Σύμβασης των Ηνωμένων Εθνών κατά της Διαφθοράς και αντικατάσταση συναφών διατάξεων του Ποινικού Κώδικα».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατείται και θα συζητηθεί κατά τη συνήθη διαδικασία.
    Υπουργείου Απασχόλησης και Κοινωνικής Προστασίας.
    Μόνη συζήτηση επί της αρχής, των άρθρων και του συνόλου του σχεδίου νόμου: «Θέματα Ειδικών Επιδοτήσεων Ανεργίας και άλλες διατάξεις».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατείται και θα συζητηθεί κατά τη συνήθη διαδικασία.
      Υπουργείου Μεταφορών και Επικοινωνιών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στους τομείς των ταχυδρομείων, των τηλεπικοινωνιών και των τεχνολογιών πληροφορικής μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Επικοινωνιών και Τεχνολογιών Πληροφορικής της Αραβικής Δημοκρατίας της Αιγύπτου».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για συνεργασία στους τομείς των ταχυδρομείων και ηλεκτρονικών επικοινωνιών».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Έλσα Παπαδημητρίου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Ανάπτυξης.
      Συνέχιση της συζήτησης επί των άρθρων και του συνόλου του σχεδίου νόμου: «Μέτρα για τη μείωση της ενεργειακής κατανάλωσης των κτηρίων και άλλες διατάξεις».
      Το νομοσχέδιο του Υπουργείου Ανάπτυξης έχει ψηφιστεί επί της αρχής. Στην προηγούμενη συνεδρίαση άρχισε η συζήτηση του νομοσχεδίου επί των άρθρων και των τροπολογιών ως μια ενότητα και στη σημερινή συνεδρίαση θα συνεχιστεί η συζήτηση του νομοσχεδίου επί των άρθρων και των τροπολογιών ως μια ενότητα με τους εναπομείναντες εγγεγραμμένους στο κατάλογο ομιλητών.
      Κυρίες και κύριοι συνάδελφοι, θα ήθελα, πριν δώσω το λόγο στους εγγεγραμμένους ομιλητές, να ανακοινώσω ότι το σχέδιο νόμου του Υπουργείου Δικαιοσύνης: «Κύρωση και εφαρμογή της Σύμβασης των Ηνωμένων Εθνών κατά της Διαφθοράς και αντικατάσταση συναφών διατάξεων του Ποινικού Κώδικα», το οποίο επρόκειτο να συζητηθεί την Πέμπτη 15 Μαΐου 2008 στις 18.00΄, θα συζητηθεί την Τετάρτη 21 Μαΐου 2008 –αντί, δηλαδή, για τις 15 Μαΐου 2008- και ώρα 10.30΄. 
      Το λόγο έχει ζητήσει ο Υφυπουργός Ανάπτυξης κ. Καλαφάτης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ.
      Κυρία Πρόεδρε, απλώς θα ήθελα να καταθέσω για τα Πρακτικά κάποιες νομοτεχνικές βελτιώσεις που αφορούν το υπό συζήτηση νομοσχέδιο.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Να κατατεθούν και να διανεμηθούν στους συναδέλφους.
      (Στο σημείο αυτό ο Υφυπουργός Ανάπτυξης κ. Σταύρος Καλαφάτης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να φωτογραφηθεί το κείμενο)
      
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ είμαι, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Εσείς είστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είδα πριν έναν τυπωμένο κατάλογο, στον οποίον προηγείτο ο κ. Αγοραστός. Εγώ, βέβαια, δεν έχω αντίρρηση να μιλήσω τώρα.
      ΠΡΟΕΔΡΕΥΟΥΣΑ (Έλσα Παπαδημητρίου): Έχουν γίνει αλλαγές εν γνώσει σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. Εγώ με χαρά αποδέχομαι να μιλήσω πρώτος.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γείτονα, είστε πάντα έτοιμος, από καιρό.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, βλέπω ότι χαμογελάτε, αλλά η συζήτηση αυτού του νομοσχεδίου, αρμοδιότητας του Υπουργείου σας, δεν συμπίπτει με καλή συγκυρία. Είναι σε πανικό όλη η αγορά για τα τρόφιμα και για τα καύσιμα. Η αγορά είναι αρμοδιότητα του Υπουργείου σας και αυτά είναι τα επίχειρα της πολιτικής σας, της ανεύθυνης κυβερνητικής σας πολιτικής. 
      Παρέλυσε όλη η χώρα με την απεργία των φορτηγών και των βυτιοφόρων. Η Κυβέρνηση αδυνατεί να δώσει λύση, δεν κάθεται να κάνει διάλογο. Τώρα φυσικά τρέχει και δεν φθάνει, αλλά το μάρμαρο το πληρώνουν και οι πολίτες και η οικονομία. Αυτή είναι ανεύθυνη πολιτική, δεν είναι πραγματικά σοβαρή πολιτική για την Κυβέρνηση, η οποία αποδεικνύει ότι το μόνο που ξέρει να κάνει καλά είναι το ξεπούλημα. Η Κυβέρνησή σας θα μείνει στη μνήμη ως ένας γυρολόγος χονδρέμπορος ξεπουλήματος. 
      Το νομοσχέδιο, που συζητάμε για την ενεργειακή απόδοση των κτηρίων, με την ενσωμάτωση της οδηγίας, είναι ένα ακόμα χαρακτηριστικό δείγμα της γενικότερης κυβερνητικής πρακτικής και της ολιγωρίας της Κυβέρνησης για πολλά ζητήματα, όπως και για το περιβάλλον. 
      Τι κάνετε, κύριε Υπουργέ; Αφήνετε τα πράγματα να φθάσουν στα άκρα και μετά τρέχετε. Καταδικάστηκε η χώρα για την οδηγία και τώρα μας φέρνετε άρπα – κόλλα αυτό το νομοσχέδιο. Αποβλήθηκε η χώρα από το Πρωτόκολλο του Κιότο. Και δεν είναι η μόνο η ρητή οδηγία στα αζήτητα, είναι και άλλες δεκατρείς οδηγίες για το περιβάλλον. Έπρεπε να έχουν ενσωματωθεί.
    Στο συγκεκριμένο δε νομοσχέδιο τα αμαρτήματά σας είναι «τρία σε ένα», θα έλεγα. Πρώτον, ενσωματώνουμε καθυστερημένα την οδηγία και καταδικαστήκαμε γι’ αυτό. Δεύτερον, επιχειρήθηκε λαθροχειρία από μέρους σας, σε σχέση με τις βασικές αρχές της οδηγίας. Αναφέρομαι στην αρχική εξαίρεση, η οποία διορθώθηκε έως ένα σημείο με τις τροποποιήσεις που κάνατε. Και, τρίτον,  δεν προηγήθηκε κανένας διάλογος –αναφέρομαι για παράδειγμα στην τροπολογία με τους οπτικούς- και στη συνέχεια έγινε ένα παζάρι. Τρία ανομήματα σε ένα νομοσχέδιο. Νομοθετείτε, πρόχειρα, και στο πόδι!
    Όσον αφορά δε την εφαρμογή των διατάξεων του νομοσχεδίου αυτού, ουσιαστικά απαιτείται η έκδοση ενός προεδρικού διατάγματος και έξι υπουργικών αποφάσεων. Δηλαδή ετεροχρονισμένη εξ υπαρχής είναι η εφαρμογή του. Μας λέτε εδώ ότι η έκδοση όλου αυτού του παραγώγου δικαίου θα γίνει σε έξι μήνες, ενώ κάνατε τέσσερα χρόνια να μας φέρετε τα δεκατρία άρθρα του νομοσχεδίου! Δεν σας πιστεύουμε, δεν σας εμπιστευόμαστε. 
    Όσον αφορά τώρα τα άρθρα 3 και 6 και τις τροποποιήσεις  που φέρατε στην προηγούμενη συνεδρίαση στην ολομέλεια, μετά από τις προτάσεις μας και την κατακραυγή. Επιβεβαιώνεται αυτό που είπα, στην αρχή, ότι προσπαθήσατε με σκοπιμότητες να νομοθετήσετε, παρακάμπτοντας βασικές αρχές και στόχους της οδηγίας. Δεν επανέρχομαι σ’ αυτά τα άρθρα, μίλησα επί της αρχής. 
    Θέλω στο λίγο χρόνο που έχω, κυρία Πρόεδρε, να κάνω ορισμένα σχόλια για τα επόμενα άρθρα. Είχα μιλήσει για τα άρθρα 3, 6 και 10, θα αναφερθώ τώρα στο άρθρο 9. Με διάταγμα προσδιορίζονται τα θέματα των επιθεωρητών των κτηρίων και των λεβήτων. Μεταξύ αυτών και τα της πιστοποίησης, κύριε Υπουργέ. Εγώ πιστεύω ότι έτσι όπως είναι διατυπωμένη η διάταξη για το προεδρικό διάταγμα είναι ευρεία εξουσιοδότηση, μη επιτρεπομένη. Εν πάση περιπτώσει, η εξουσιοδότηση αυτή, όπως είναι διατυπωμένη και με την ευρύτητά της, αφήνει πολλά ερωτηματικά. Δεν είναι ξεκάθαρο επί παραδείγματι πώς θα γίνει και ποιος θα κάνει τη διαπίστευση. Η διαπίστευση των επιθεωρητών θα γίνει από δημόσιο ή όχι φορέα; Δεν είναι ξεκάθαρο. 
    Επίσης, κρίσιμα ζητήματα, όσον αφορά τους όρους και τις  προϋποθέσεις για τους επιθεωρητές, κύριε Υπουργέ, αφήνονται σε υπουργικές αποφάσεις. Ουσιαστικά ζητάτε εν λευκώ εξουσιοδότηση. Και εδώ μπαίνει το απλό ερώτημα: Μα, τέσσερα χρόνια πέρασαν για να αποφασίσετε και να επεξεργαστείτε την ενσωμάτωση της οδηγίας, γιατί πρέπει να έχουμε ευρείες εξουσιοδοτήσεις για ορισμένα βασικά ζητήματα, δεν θα μπορούσαν και έπρεπε να λυθούν με ευθείες διατάξεις; 
    Στο άρθρο 11, εκεί που υπάρχουν οι εξαιρέσεις. Δεν αναφέρομαι φυσικά στους ναούς, αναφέρομαι στις εξαιρέσεις που αφορούν εξοχική κατοικία. Δεν θα πρέπει αυτό να συνεκτιμηθεί, κύριε Υπουργέ, με την προβλεπόμενη στα δικά σας σχέδια -αναφέρομαι στο χωροταξικό, στο ειδικό σχέδιο για τον τουρισμό-  ανάπτυξη της παραθεριστικής κατοικίας για τον τουρισμό; Φαίνεται ότι αυτή είναι η τάση, την οποία προωθεί η Κυβέρνηση. Πώς, λοιπόν, όταν θα προχωρήσουμε στην ανάπτυξη παραθεριστικής κατοικίας για τον τουρισμό, θα την εξαιρούμε από ενεργειακό έλεγχο, ως εξοχική κατοικία; Πέραν του ότι και εγώ δεν κατάλαβα, πώς θα βρείτε αντικειμενική βάση -πραγματικά προσπάθησα να το ψάξω, αλλά δεν μπόρεσα να βρω- για τη διακρίβωση του χρόνου πραγματικής κατοίκησης. Το λέω γιατί βάζετε το τετράμηνο, ως κριτήριο εάν θυμάμαι καλά.
    Τέλος, όσον αφορά την τροπολογία για τους οπτικούς. Είχα αναφερθεί και στην ομιλία μου επί της αρχής και είχα ζητήσει ουσιαστικά την απόσυρση αυτής της τροπολογίας. Εσείς επιχειρήσατε αιφνιδιαστικά σε άσχετο νομοσχέδιο -αυτός είναι ο τρόπος που νομοθετείτε- να περάσετε τη ρύθμιση για το άνοιγμα της αγοράς των οπτικών. Ένα μεγάλο ζήτημα που έχει σχέση, όχι μόνο με τη λειτουργία της αγοράς αλλά και με τη δημόσια υγεία. Ερήμην, όπως απεδείχθη, των οπτικών το κάνατε, χωρίς κανένα διάλογο μαζί τους. Ανοίξατε τον ασκό του Αιόλου, βάζοντας σε κίνδυνο και τη δημόσια υγεία. Ευτυχώς που αντιδράσαμε. 
      Στη συνέχεια, απ’ ό,τι έμαθα όψιμα συζητήσατε μαζί με τους οπτικούς, αλλά δεν έγινε συμφωνία, όπως είπατε. Έγινε ένας αναγκαστικός συμβιβασμός. Τους βάλατε «το μαχαίρι στο λαιμό» και ουσιαστικά συμβιβάστηκαν με τις διατυπώσεις. Ασφαλώς, όπως διατυπώθηκε τελικά, η τροπολογία έχει ορισμένες θετικές διασφαλίσεις, παραμένει όμως το βασικό αίτημα, για το ποιος ουσιαστικά θα μπορεί να εποπτεύει και να ελέγχει την αγορά. Οι οπτικοί έχουν το γνωστό αίτημα να γίνει ο σύλλογός τους νομικό πρόσωπο δημοσίου δικαίου, έτσι ώστε να υπάρχει από τους ίδιους, τους ειδικούς η εποπτεία όσον αφορά τις άδειες και τη λειτουργία της αγοράς. 
      Με αυτό, λοιπόν, το σχόλιο κλείνοντας, κυρία Πρόεδρε, την ομιλία μου για το νομοσχέδιο, επαναλαμβάνω όπως είπα και στην αρχή, ότι η Κυβέρνηση αποδεικνύει για μια ακόμα φορά ότι δεν ενδιαφέρεται ούτε για το περιβάλλον ούτε για την ποιότητα του νομοθετικού έργου. Εξακολουθεί τον κοινοβουλευτικό κατήφορο με αιφνιδιαστικές τροπολογίες και προσπαθεί να λύσει τα θέματα πυροσβεστικά, αφού για πολύ καιρό «αγρόν αγοράζει» και ερήμην της κοινωνίας. Αυτό είναι σε βάρος της κοινωνίας και της οικονομίας. Και αυτό καθημερινά, όσο και αν δεν σας αρέσει, κύριοι της Κυβέρνησης, όσο και αν δεν φαίνεται, σας χρεώνεται από τον ελληνικό λαό και θα χρεωθεί οριστικά και στις επόμενες εκλογές με την ήττα σας, όποτε και να γίνουν.
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Γείτονα. 
      Ο κ. Βαρβαρίγος έχει το λόγο. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, πολλές φορές για να δικαιολογηθούν μέτρα που θίγουν τα συμφέροντα των πολιτών, γίνεται επίκληση της Ευρωπαϊκής Ένωσης από την κάθε κυβέρνηση ότι δεν μπορεί να κάνει διαφορετικά, αφού το επιβάλλει η ευρωπαϊκή νομοθεσία. 
      Μία μορφή κοινοτικής νομοθεσίας είναι και οι οδηγίες, τις οποίες τα κράτη-μέλη οφείλουν να ενσωματώσουν στο εθνικό τους δίκαιο. Οι οδηγίες, όμως, προβλέπουν στόχους τους οποίους τα κράτη-μέλη οφείλουν να πετύχουν, αλλά το καθένα -μέσα στα είκοσι επτά κράτη υπάρχουν διαφορετικές συνθήκες- έχει τη δυνατότητα να επιλέξει τα μέσα για να επιτευχθούν οι κοινοί στόχοι, για να επιτευχθεί κοινό αποτέλεσμα. 
      Το γεγονός αυτό επισημαίνεται και στην έκθεση του Επιστημονικού Συμβουλίου της Βουλής, το οποίο αναφέρει επί λέξει: «Έκδοση των οδηγιών από τα αρμόδια κοινοτικά όργανα προβλέπεται στο άρθρο 249 της Συνθήκης, συμφώνως προς το οποίο η οδηγία δεσμεύει κάθε κράτος-μέλος στο οποίο απευθύνεται, όσον αφορά το επιδιωκόμενο αποτέλεσμα, αλλά αφήνει την επιλογή του Τύπου και των μέσων στην αρμοδιότητα των εθνικών αρχών».
      Με την ενσωμάτωση της οδηγίας 91/2002 στόχος είναι η συνολική εξοικονόμηση ενέργειας κατά 11% με καλύτερη ενεργειακή απόδοση των κτηρίων, όπου για τις ανάγκες ψύξης, θέρμανσης, φωτισμού, εξαερισμού και παραγωγής ζεστού νερού δαπανάται το 40% της τελικής κατανάλωσης σε ενέργεια. 
      Στο άρθρο 1 της οδηγίας αναφέρεται ότι στα μέτρα που θα πάρουν τα κράτη-μέλη για να πετύχουν το στόχο, πρέπει να ληφθούν υπ’ όψιν οι σχέσεις κόστους-οφέλους. Είναι προφανές ότι προτεραιότητα πρέπει να δοθεί στα νέα κτήρια που κατασκευάζονται, ώστε η ποιότητα κατασκευής τους να επιτρέπει καλύτερη ενεργειακή απόδοση και σε όσα από τα υφιστάμενα κτήρια ανακατασκευάζονται ή ανακαινίζονται, ώστε να καταναλώνουν λιγότερη ενέργεια για την κάλυψη των αναγκών. 
      Το νομοσχέδιο ήρθε στην επιτροπή με μία μορφή που προσέγγιζε αυτά τα ζητήματα σε ένα βαθμό, γι’ αυτό είπαμε ότι θα ψηφίσουμε επί της αρχής, αλλά επιμέναμε σε βελτιώσεις στα άρθρα, γιατί οι περισσότερες ρυθμίσεις αφήνονταν σε προεδρικά διατάγματα και υπουργικές αποφάσεις, οκτώ τον αριθμό, σε ένα νομοσχέδιο με δεκατρία άρθρα. Στην ουσία δινόταν εξουσιοδότηση στους Υπουργούς να εξειδικεύσουν το συγκεκριμένο νομοσχέδιο. Όμως, ήρθε ξαφνικά ο κ. Φώλιας στην Ολομέλεια και άλλαξε το άρθρο 6 του νομοσχεδίου, που επιβάλλει έκδοση πιστοποιητικών ενεργειακής απόδοσης σε όλα τα κτήρια, υφιστάμενα και νέα, το οποίο είναι απαραίτητο για τις μεταβιβάσεις και τις ενοικιάσεις των κτηρίων. Η πρώτη διατύπωση του άρθρου προέβλεπε έκδοση αυτού του πιστοποιητικού για νέα κτήρια και σε όσα είναι πάνω από χίλια τετραγωνικά και υφίστανται ριζική ανακαίνιση, που σημαίνει ότι το κόστος ανακαίνισης υπερβαίνει το 25% της συνολικής αξίας του κτηρίου. 
      Αποτέλεσμα αυτής της αλλαγής είναι να υποχρεώσετε όλους τους Έλληνες πολίτες, όταν θα μεταβιβάσουν ή όταν θα ενοικιάσουν το σπίτι τους, να χρειάζονται αυτό το πιστοποιητικό, το οποίο θα πληρώσουν πανάκριβα. 
      Στη χώρα μας υπάρχουν τέσσερα εκατομμύρια κτήρια, τα οποία κάποια στιγμή μεταβιβάζονται και ένα μέρος απ’ αυτά ενοικιάζονται. Το κόστος αυτού του πιστοποιητικού θα είναι ανάλογο των τετραγωνικών του κτηρίου και εκτιμάται κατά μέσο όρο ότι θα υπερβαίνει τα 500 ευρώ. Συνολικά θα πληρώσουν οι Έλληνες τα επόμενα χρόνια 2.000.000.000 ευρώ χωρίς κανένα αποτέλεσμα σε σχέση με το στόχο της οδηγίας που είναι η εξοικονόμηση ενέργειας.
      Πείτε μου γιατί ο αγρότης, ο υπάλληλος, ο συνταξιούχος, ο ελεύθερος επαγγελματίας, ο κάθε Έλληνας πολίτης πρέπει να πληρώσει ένα ακόμη χαράτσι, όταν θα έρθει η ώρα να μεταβιβάσει το σπίτι του στα παιδιά του ή αν θελήσουν να το πουλήσουν ή εάν θέλουν να το νοικιάσουν. Πώς θα προκύψει το περιβαλλοντικό όφελος; Ποιος θα εισπράξει αυτό το υπέρογκο ποσό των 700.000.000.000 δραχμών τα επόμενα χρόνια; Να σας πω ποιος. Θα το εισπράξει μια νέα γραφειοκρατία, η οποία θα ενσωματωθεί στο ήδη διεφθαρμένο κράτος, την οποία θα δημιουργήσουμε με βάση το άρθρο 9. Εσείς θα πείτε ποιοι θα έχουν το δικαίωμα της επιθεώρησης των κτηρίων, ποιοι θα είναι οι ενεργειακοί επιθεωρητές. Θα είναι δυο τρεις χιλιάδες άτομα. Και βεβαίως και το κράτος θα πάρει το μερτικό του, γιατί θα πληρώνεται ένα παράβολο για την έκδοση αυτού του πιστοποιητικού. Έτσι επανιδρύετε το κράτος, έτσι πηγαίνουμε προς τα εμπρός!
      Ο πολίτης θα πληρώσει την υπογραφή αυτού που θα ονομάσετε ενεργειακό επιθεωρητή και θα μοιράζεται το τίμημα, κράτος συν ενεργειακός επιθεωρητής.
      Εξηγείστε μας, οφείλετε να το κάνετε, πώς με αυτό το μέτρο θα υπάρξει εξοικονόμηση ενέργειας; Ποια είναι η σχέση κόστους-οφέλους που προβλέπει το άρθρο 1  της οδηγίας; Υπάρχει μελέτη γι’ αυτό το πράγμα; Να την καταθέσετε να τη δούμε. Λάβατε υπ’ όψιν σας ότι στην Ελλάδα έχουμε 80% ιδιοκατοίκηση και από τα τέσσερα εκατομμύρια κτίρια τουλάχιστον τα τρία εκατομμύρια είναι κατοικίες στα οποία κάθονται μέσα άνθρωποι; Στην Ευρωπαϊκή Ένωση –γι’ αυτό δίνει και το περιθώριο η οδηγία- το ποσοστό ιδιοκατοίκησης είναι στο 25%. Τα ακίνητα, τα σπίτια είναι κυρίως ιδιοκτησίες μεγάλων εταιρειών και των δήμων που έχουν τη δυνατότητα να κάνουν οικονομίες κλίμακος, να τα ανακατασκευάσουν και να πετύχουν ένα συνολικό θετικό αποτέλεσμα. Στην Ελλάδα μπορεί να υπάρξει αυτή η οικονομία κλίμακας; Προς τι θα βγει αυτό το πιστοποιητικό; Απλώς θα υποχρεώσει τον πολίτη να πληρώσει, να λαδώσει, γιατί η διαβάθμιση της κατηγορίας που θα του δώσει το πιστοποιητικό θα καθορίσει και την αξία του κτηρίου. Επομένως, εάν θέλει να το μεταβιβάσει και το πιστοποιητικό είναι κακό, θα πληρώσει όχι 500 ευρώ αλλά και 5.000 και 10.000 ευρώ για να είναι σε καλύτερη κατηγορία. Άρα δημιουργείτε εκ των πραγμάτων ένα μηχανισμό διαφθοράς χωρίς να έχει καμμία σχέση με εξοικονόμηση ενέργειας και προστασίας του περιβάλλοντος.
      Εγώ θα σας πω μερικές σκέψεις για εξοικονόμηση ενέργειας, πολύ απλές, πρακτικές, εφαρμόσιμες και με άμεσο αποτέλεσμα.
      Για το φωτισμό, για τη λειτουργία των ηλεκτρικών συσκευών και για τον κλιματισμό δαπανάται το 18% της συνολικής ποσότητας ενέργειας που καταναλώνουμε στη χώρα μας. Απ’ αυτό το 18%, περίπου το 3% είναι για το φωτισμό. Εάν θεσπίσουμε την επιβολή μέτρου να καταργηθούν οι λαμπτήρες πυρακτώσεως και να χρησιμοποιήσουν όλοι λαμπτήρες χαμηλής κατανάλωσης ενέργειας, θα έχουμε μια εξοικονόμηση της τάξης του 70%. Δηλαδή, ένα 2% στο σύνολο από τα 11.000 MW που είναι η αιχμή, αν ο μέσος όρος συνολικά της χώρας είναι 10.000 MW, είναι περίπου 200 MW. Κερδίζουμε μια μονάδα παραγωγής το χρόνο. Φεύγει μια μονάδα λιθάνθρακα.
      Ένα άλλο μέτρο. Από το υπόλοιπο 15% που μένει –βγάζοντας έξω το 3% του φωτισμού- το μισό απ’ αυτό είναι για κλιματισμό. Ο κλιματισμός χρησιμοποιείται κυρίως το καλοκαίρι για την ψύξη των κτηρίων και είναι η μεγαλύτερη πηγή κατανάλωσης ενέργειας. Γιατί επιτρέπουμε στη χώρα μας την κυκλοφορία κλιματιστικών παλιάς τεχνολογίας; Υπάρχουν τα inverter τα οποία καταναλώνουν 30% λιγότερο. Αν πάμε εμείς στη Γερμανία να πουλήσουμε αγροτικά προϊόντα φορτωμένα με φυτοφάρμακα, θα τα πουλήσουμε; Θα μας τα γυρίσουν πίσω. Γιατί εμείς επιτρέπουμε την κυκλοφορία αυτών των ενεργοβόρων συσκευών στη χώρα μας; Καταργήστε, απαγορέψτε την κυκλοφορία τους και επιτρέψτε μόνο της νέας τεχνολογίας και επιδοτήστε όσους έχουν παλιάς τεχνολογίας να τις αλλάξουν με νέας τεχνολογίας, με έναν πολύ απλό τρόπο. Καταργήστε το Φ.Π.Α.. Ο Φ.Π.Α. είναι 19%. Θα τις αλλάξουν και θα πληρώσουν 19% λιγότερο. Θα έχουμε 30% όφελος. Στο 8% που είναι το σύνολο, θα έχουμε 3% όφελος, 240 MW ενέργειας, μείον ένα ακόμα εργοστάσιο λιθάνθρακα. Πρόκειται για άμεσα εφαρμόσιμα μέτρα με εντελώς άμεσο αποτέλεσμα. Γιατί δεν τα κάνετε αυτά τα πράγματα, παρά μας λέτε πιστοποιητικό για όλα τα κτήρια! Θα πληρώσουν οι πολίτες ένα χαράτσι χωρίς να υπάρχει κανένα αποτέλεσμα.
      Κυρίες και κύριοι συνάδελφοι, αν ο ελληνικός λαός επληροφορείτο έγκαιρα τι νόμους ψηφίζουμε στο ελληνικό Κοινοβούλιο, θα έβγαιναν στους δρόμους και θα επαναστατούσαν. Η πληροφόρηση φτάνει πολύ αργότερα, όταν θα έρθει αντιμέτωπος με το νόμο και θα έχει αρχίσει η εφαρμογή του. Θα το πάρει είδηση στη συγκεκριμένη περίπτωση μετά από μερικά χρόνια, όταν θα πάει να μεταβιβάσει το σπίτι του. 
      Οι νόμοι ψηφίζονται με συνοπτικές διαδικασίες, τα κόμματα αδυνατούν να επικοινωνήσουν και να ενημερώσουν άμεσα τον πολίτη, τα μέσα ενημέρωσης δεν ασχολούνται με το Κοινοβούλιο και αυτό είναι ένα από τα μεγάλα προβλήματα της δημοκρατίας μας. Το Κοινοβούλιο λειτουργεί ουσιαστικά με αδιαφάνεια, οι νόμοι ψηφίζονται με συνοπτικές διαδικασίες και τα δικαιώματα των πολιτών στραγγαλίζονται χωρίς να αντιληφθούν έγκαιρα και να αντιδράσουν. Γι’ αυτό το ΠΑ.ΣΟ.Κ. και ο Πρόεδρός μας Γιώργος Παπανδρέου ένα από τα μεγάλα ζητήματα που προτάσσει για την ποιότητα της δημοκρατίας είναι η αναβάθμιση του ρόλου του Κοινοβουλίου και η διαφάνεια στη λειτουργία του, η δημόσια διαβούλευση για τα νομοσχέδια που θα ψηφιστούν και επαρκής χρόνος για συζήτηση μέχρι την τελική ψήφιση.
      Κυρίες και κύριοι συνάδελφοι, θέλω να εκφράσω τη συνολική διαφωνία με το νομοσχέδιο, παρά το γεγονός ότι είπαμε πως θα ψηφίσουμε επί της αρχής. Κάνατε αυτήν την αλλαγή ξαφνικά στην Ολομέλεια και γι’ αυτόν το λόγο εγώ διαχωρίζω τη θέση μου και καταψηφίζω συνολικά και επί της αρχής και στα άρθρα, γιατί επιβάλλετε ένα ακόμη χαράτσι στον ελληνικό λαό χωρίς αποτέλεσμα. Είναι ιεροσυλία. Επικαλείστε την Ευρωπαϊκή Ένωση, επικαλείστε το περιβάλλον χωρίς να υπάρχει καμμία προστασία του περιβάλλοντος, χωρίς να υπάρχει εξοικονόμηση, χωρίς να εναρμονίζεστε με το στόχο της οδηγίας. Το κάνετε απλώς για εισπρακτικούς λόγους και για να εξυπηρετήσετε τα συμφέροντα μιας συγκεκριμένης συντεχνίας. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ.
      Κυρίες και κύριοι συνάδελφοι, οφείλω να αναφέρω ότι με επιστολή του ο συνάδελφος κ. Περικλής Κοροβέσης, Βουλευτής Α’ Αθηνών του ΣΥ.ΡΙΖ.Α. ζητά την έγκριση αδείας απουσίας στο εξωτερικό από 12 Μαΐου έως 15 Μαΐου.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, σημαντικότερη και αποδοτικότερη εναλλακτική μορφή ενέργειας είναι η μείωση της κατανάλωσης. Ωστόσο η εξοικονόμηση ενέργειας δεν είναι δραστηριότητα η οποία αφορά μόνο την πολιτεία όπως συμβαίνει στην προώθηση των ανανεώσιμων πηγών ενέργειας. Για την εξοικονόμηση ενέργειας στον κτηριακό τομέα χρειάζεται και η συμμετοχή των πολιτών. 
      Μέχρι σήμερα το πρόβλημα της υπερβολικής κατανάλωσης ενέργειας στα κτήρια ήταν υποβαθμισμένο ίσως γιατί δεν είχαμε συνειδητοποιήσει το βαθμό συμβολής των κτηρίων στη ρύπανση την ατμόσφαιρας είτε γιατί ηθελημένα ή αθέλητα δεν θέλαμε να το δούμε. Έτσι, λοιπόν, με τη βοήθεια επιστημονικών μετρήσεων γνωρίζουμε ότι η βασική πηγή ρύπανσης της ατμόσφαιρας δεν είναι η βιομηχανία αλλά τα αστικά κέντρα τα οποία συγκεντρώνουν το 80% του πληθυσμού και καταναλώνουν το 75% της ενέργειας. Σύμφωνα με στοιχεία της Ευρωπαϊκής Επιτροπής η κατανάλωση της ενέργειας για θέρμανση και ψύξη και φωτισμό στα κτήρια αναλογεί στο 40% της συνολικής ενεργειακής κατανάλωσης της Ευρώπης. 
      Στην Ελλάδα, σύμφωνα με στοιχεία της ομάδας μελετών κτηριακού περιβάλλοντος του Πανεπιστημίου Αθηνών, σε ένα νοικοκυριό με ετήσιο εισόδημα κάτω από 9.000 ευρώ, η κατανάλωση για θέρμανση ανά άτομο το τετραγωνικό μέτρο ξεπερνά τα δέκα λίτρα το χρόνο, τη στιγμή που για εισόδημα πάνω από 100.000 ευρώ δεν υπερβαίνει τα τεσσεράμισι λίτρα. Αλλά και για κλιματισμό για τα χαμηλά εισοδήματα είναι περίπου 197 ευρώ το χρόνο ενώ ο μέσος όρος είναι 100 ευρώ το χρόνο. 
     Οι διαφορές αυτές, αγαπητές και αγαπητοί συνάδελφοι, έχουν σχέση με την ποιότητα των οικοδομικών υλικών, τη μόνωση αλλά και την ποιότητα των μηχανημάτων θέρμανσης και κλιματισμού που χρησιμοποιούνται ανάλογα με την οικονομική δυνατότητα, μόνο που στην προκειμένη περίπτωση τα φθηνά υλικά είναι περισσότερο ενεργοβόρα με χαρακτηριστικότερη περίπτωση τα κλιματιστικά. Ένα ακόμα στοιχείο που πρέπει να έχουμε υπ' όψιν μας είναι η ποιότητα περιβάλλοντος στο εσωτερικό των κτηρίων. Σύμφωνα με μελέτες, το λεγόμενο «σύνδρομο των ασθενούντων κτηρίων» με κακής ποιότητας αέρα -εκτός από το ότι είναι ενεργοβόρα- επιφέρει και μακροχρόνιες επιπτώσεις στην ευεξία των εργαζομένων, στην υγεία τους αλλά και στην απόδοσή τους. Στα κτήρια δε, είτε πρόκειται για εργασία είτε πρόκειται για κατοικία, αναλώνουμε περίπου το 80% του βίου μας.
     Μέσα σ’ αυτήν τη νέα πραγματικότητα που επιτάσσει την προστασία και ασφάλεια των πολιτών αλλά και τη γρήγορη προσαρμογή της Ελλάδος σε μία φιλοπεριβαλλοντική και αποδοτική ενεργειακή πολιτική και παραγωγή και κατανάλωση, η Κυβέρνηση της Νέας  Δημοκρατίας τα τελευταία τέσσερα χρόνια έχει φέρει μια σειρά πολιτικών μέτρων και δράσεων, κινούμενη προς τρεις κατευθύνσεις: Πρώτον, την προώθηση ενός διαφανούς και αποτελεσματικού πλαισίου στον τομέα της ενέργειας μέσα από την απελευθέρωση των αγορών ηλεκτρισμού και φυσικού αερίου και εδώ, κύριε Υπουργέ, θα πρέπει να δούμε ξανά τον τρόπο του προσδιορισμού της τιμής του αερίου, γιατί η τιμή του φυσικού αερίου, πλέον, είναι συνδεδεμένη με την τιμή του πετρελαίου και μάλιστα της τιμής του μπρεντ. Αυτό δεν δημιουργεί ανταγωνιστικό πλεονέκτημα στο φυσικό αέριο και, δεδομένων και άλλων επιβαρύνσεων που έχει λόγω της διαφορετικότητας της λειτουργίας του, δημιουργεί πρόβλημα στην ανταγωνιστικότητα του φυσικού αερίου. Πρέπει να απεξαρτηθεί ο προσδιορισμός της τιμής του φυσικού αερίου από την τιμή του πετρελαίου μπρεντ. Δεύτερον, την προώθηση μεγάλων διεθνών έργων για την ένταξη της χώρας μας στα μεγάλα δίκτυα που την καθιστούν διεθνή ενεργειακό δίαυλο και αναβαθμίζουν τη γεωστρατηγική της θέση και, τρίτον, τον περιορισμό της πετρελαϊκής εξάρτησης της χώρας με την παράλληλη προώθηση μέτρων για την εξοικονόμηση ενέργειας και την αξιοποίηση των εναλλακτικών και ανανεώσιμων, φιλικών προς το περιβάλλον, πηγών ενέργειας. Χρειάζεται μεγαλύτερη ταχύτητα στα αιολικά πάρκα και κάτι που παρατηρούμε τον τελευταίο καιρό είναι μία μικρή επιβράδυνση στο θέμα της λειτουργίας και της δημιουργίας τους. 
     Με το προτεινόμενο νομοσχέδιο η πολιτεία ανταποκρίνεται στις εθνικές της δεσμεύσεις που απορρέουν από το κοινοτικό δίκαιο και έρχεται να μεταφέρει στο εσωτερικό δίκαιο την οδηγία 2002/91 του Ευρωπαϊκού Κοινοβουλίου και Συμβουλίου για την ενεργειακή απόδοση των κτηρίων, ενώ παράλληλα θεσπίζονται αναγκαία μέτρα για τη βελτίωση της ενεργειακής απόδοσης των κτηρίων στην Ελλάδα. Βέβαια, εδώ δεχόμαστε μία κριτική από την πλευρά της Αντιπολίτευσης ότι έχει αργήσει να γίνει αυτή η εναρμόνιση. Κοιτάξτε, το θέμα δεν είναι πόσο έχει αργήσει ή αν έχει αργήσει, το θέμα είναι πώς θα εφαρμοστεί, γιατί στο παρελθόν είδαμε να έχουν αργήσει και δέκα χρόνια. Υπήρξε μια αργοπορία εκ μέρους σας από το 2000 έως το 2004 και υπήρξε η ταχύτατη διαδικασία πλέον να εναρμονιστούμε από το 2004 μέχρι σήμερα, το 2008, να γίνει η εναρμόνιση. Το θέμα είναι η αποτελεσματικότητα, γιατί η απλή εναρμόνιση δεν λέει τίποτα. Εκείνο που λέει είναι η αποτελεσματικότητα της εναρμόνισης και η σωστή εφαρμογή στην πράξη. 
     Σήμερα η Ελλάδα βρίσκεται σε μια κρίσιμη φάση στον τομέα της ανάπτυξης, όμως στη σημερινή εποχή δεν νοείται ανάπτυξη χωρίς προστασία του περιβάλλοντος. Σήμερα υπάρχει μια πολιτική βούληση που επιτρέπει στην Ελλάδα να συμπορευτεί με άλλα κράτη-μέλη της Ευρωπαϊκής Ένωσης στην κοινή προσπάθεια για την πράσινη ενεργειακή επανάσταση. Η υλοποίηση άλλωστε του στόχου μείωσης κατά 20% της ετήσιας κατανάλωσης πρωτογενούς ενέργειας έως το 2020 θα επιτρέψει τον περιορισμό των επιπτώσεων στις κλιματικές αλλαγές και την εξάρτηση της Ευρωπαϊκής Ένωσης από την εισαγωγή ορυκτών καυσίμων. 
     Το σχέδιο νόμου που συζητούμε σήμερα για την ενεργειακή απόδοση των κτηρίων έχει σαν στόχο να μειώσει την τελική κατανάλωση ενέργειας στον κτηριακό τομέα κατά 11% και εκεί θα κριθούμε. Το σχέδιο νόμου προβλέπει τη θέσπιση ελάχιστων απαιτήσεων ενεργειακής απόδοσης για τα νέα κτήρια, βελτίωση της ενεργειακής απόδοσης όλων των υφισταμένων κτηρίων όταν ανακαινίζονται και την ενεργειακή πιστοποίηση των κτηρίων. Καθορίζεται η υποχρέωση κατάρτισης ενεργειακής μελέτης και η υποβολή της στην αρμόδια πολεοδομία πριν την έκδοση της απαραίτητης οικοδομικής άδειας κατασκευής νέου κτηρίου ή ριζικής ανακαίνισης και εδώ θα πρέπει να βάλουμε έναν αστερίσκο να μην κάνει τον ίδιο χρόνο που παίρνει και η οικοδομική άδεια, που πολλές φορές ολοκληρώνεται το κτήριο και μετά παίρνουν την οικοδομική άδεια, και αυτό πρέπει να το διασφαλίσουμε. 
      Ακόμη η ύπαρξη ενεργειακής μελέτης, είναι πλέον όρος υποχρεωτικός για την έκδοση νέας άδειας οικοδομής. Η ύπαρξη ενεργειακής μελέτης να είναι όρος υποχρεωτικός για την έκδοση άδειας οικοδομής αλλά να μην είναι τροχοπέδη στην κατασκευή νέων κατοικιών ή να μην δημιουργεί εκείνες τις προϋποθέσεις για να υπάρξουν συναλλαγές διαφορετικού είδους. Βέβαια, πρέπει να πούμε ότι πρέπει να δούμε και την προσαρμογή. Μιλάμε για κτήρια και για ενοικιάσεις μικρών διαμερισμάτων πενήντα τετραγωνικών. Για να πετύχουμε πρέπει να πάμε πιλοτικά και σιγά-σιγά. Να ξεκινήσουμε από τα νέα κτήρια, να δούμε πώς εφαρμόζεται, να δούμε αυτοί οι επιθεωρητές που δίνουν τα πιστοποιητικά πως λειτουργούν. Και εσείς, κύριε Υπουργέ, έχετε μια καλή μέθοδο σε αυτή τη διαδικασία η οποία είναι σωστή και αποδοτική γιατί πιάνει το σφυγμό του απλού πολίτη ο οποίος πολλές φορές καταταλαιπωρείται όχι από το κράτος αλλά από εκείνους που θέλουν να εφαρμόσουν τους νόμους του κράτους στην πράξη. Έτσι πρέπει να προχωρήσει αυτό για να δούμε πόσο είναι αποτελεσματικό. 
      Ολοκληρώνοντας, θέλω να πω ότι πρέπει να δοθούν φορολογικές ελαφρύνσεις και κίνητρα στα νοικοκυριά που χρησιμοποιούν εναλλακτικές πηγές ενέργειας και να θεσπιστεί δια νόμου ότι όλα να νοικοκυριά και όλες οι επιχειρήσεις πρέπει να έχουν ηλιακό θερμοσίφωνα. Δεν νοείται στην Ελλάδα να υπάρχει σπίτι ή επιχείρηση χωρίς ηλιακό θερμοσίφωνα. Είναι ανεπίτρεπτο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Πιπιλή. 
      ΦΩΤΕΙΝΗ ΠΙΠΙΛΗ: Καλησπέρα στο Προεδρείο,  καλησπέρα κυρίες και κύριοι συνάδελφοι. Θέλω να ευχηθώ στους Έλληνες ανακοινώνοντας μια πολύ ευχάριστη κατά τη γνώμη μου είδηση, να μας ζήσουν. Θα σας φανεί λίγο παράξενο αυτό που θα πω και έχει άμεση σχέση με αυτό που συζητάμε και με αυτό που οφείλουμε να συζητάμε συνέχεια στο μέλλον. Η Αλέκα, κυρίες και κύριοι συνάδελφοι, έκανε δίδυμα. Η Αλέκα είναι μια από τις τρεις θηλυκές αρκούδες της Πίνδου που κυκλοφορούν ελεύθερες και η οποία έχει ραδιοσημανθεί από την περιβαλλοντική οργάνωση «ΚΑΛΛΙΣΤΩ». 
      Η Αλέκα λοιπόν γέννησε δίδυμα μέσα σε καθεστώς ελευθερίας στην Πίνδο. Είναι μόλις πέντε ετών και ενενήντα δύο κιλά και γιατί το λέω αυτό; Ότι είναι μια είδηση που πρέπει να μας χαροποιεί; Γιατί μέχρι πριν από είκοσι χρόνια όλους όσους ησχολούντο  με θέματα του περιβάλλοντος και κυρίως με την προστασία των κατοικίδιων και πόσο μάλλον των αγρίων ζώων, η πλειονότης των Ελλήνων τους θεωρούσε μίνιμουμ ως γραφικούς και μάξιμουμ ως νούμερα. Χειροκροτεί ο κ. Βαϊτσης. 
      (Χειροκροτήματα στην Αίθουσα)
      ΠΡΟΕΔΡΕΥΟΥΣΑ (Έλσα Παπαδημητρίου):  Όλες οι πτέρυγες περίπου χειροκροτούν. 
      ΦΩΤΕΙΝΗ ΠΙΠΙΛΗ: Θέλω να πω ότι είναι πολύ ευχάριστο μέσα σε μια Ελλάδα με τα καθημερινά της  προβλήματα που γίνεται αυτή η συζήτηση εδώ στο Κοινοβούλιο, με τη δριμεία κριτική από ορισμένους, με την συγκατάβαση από άλλους, με την αποδοχή από εμάς. Και είναι θετικό γιατί ακόμα και αν δεν έχει συνειδητοποιήσει ο κόσμος τι ακριβώς εξυπηρετεί για το μέλλον αυτό το νομοσχέδιο και μόνο που το συζητάμε και ανταλλάσσουμε απόψεις, δίνει την ευκαιρία σε όλους όσους παρακολουθούν το κανάλι της Βουλής ή διαβάζουν εφημερίδες να συνειδητοποιήσουν αυτό που δεν γνωρίζει ο πολύς κόσμος. 
      Δεν είναι ούτε μόνο οι κακοί Αμερικάνοι ούτε ο κακός Αμερικανός πρόεδρος ούτε οι κακοί βιομήχανοι, αυτοί που όλα αυτά τα χρόνια συνήργησαν ώστε να δημιουργηθούν αυτές οι εγκληματικές και απαράδεκτες καταστάσεις στην παγκόσμια κοινότητα. 
      Άκουσα πολλά, κυρίως από την Αξιωματική Αντιπολίτευση. Θα σταθώ στην τελευταία παρουσίαση ενός συναδέλφου που μίλησε για χαράτσι. Είναι ντροπή στην εποχή μας, για λαϊκιστικούς ή πολιτικάντικους λόγους, να χρησιμοποιούμε τέτοιου είδους εκφράσεις και να δίνουμε παραδείγματα όπως ότι ο φτωχός συνταξιούχος ή μικρομεσαίος από πού και ως πού να πληρώνει αυτό το χαράτσι, όπως το χαρακτήρισε ο συνάδελφος, για να έχει το κτήριο, το οποίο αγοράζει ή νοικιάζει, ενεργειακή πολιτική, διότι οι πολύ πλούσιοι, αγαπητοί συνάδελφοι, δεν πεθαίνουν από τον καύσωνα, οι πολύ πλούσιοι δεν πνίγονται στην Βιρμανία, οι πολύ πλούσιοι -αυτοί δηλαδή που μπορούν να πληρώσουν για να έχουν οικολογικά σπίτια- δεν κινδυνεύουν απ’ αυτά που κινδυνεύει κάθε καλοκαίρι -και θα ξανακινδυνεύσει και φέτος και του χρόνου- ο ηλικιωμένος, ο φτωχός, ο μικροσυνταξιούχος. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Κύριε Υπουργέ, θα ήθελα με την ευκαιρία αυτής της γενικής τοποθέτησης να πω και το εξής: Ακούω Βουλευτές, ειδικά από το κόμμα του ΠΑ.ΣΟ.Κ., να επιρρίπτουν ευθύνες για την καταστροφή του περιβάλλοντος στην Ελλάδα, βασικά στον Κώστα Καραμανλή, πολύ περισσότερο στον Γιώργο Σουφλιά. 
      Έχω την εντύπωση ότι έχουμε χάσει το μέτρο. Δεν φταίει κανείς πρωθυπουργός ή συγκεκριμένος υπουργός για μια διαχρονική πολιτική, η οποία χαρακτηρίζει την παλαιά Βουλή τουλάχιστον σε βάθος εικοσαετίας, για να ξεκαθαρίζουμε αυτά τα πράγματα. 
      Θα υπενθυμίσω ότι το 2002 η Ελλάδα είχε τη χρυσή ευκαιρία να είναι πρωτοπόρος, γιατί η οδηγία, όπως λέτε, προϋπήρξε της Ευρωπαϊκής Κοινότητας. Όταν κτίστηκαν, τσιμεντώθηκε η Αττική για την ακρίβεια, με τα κτήρια των Ολυμπιακών Αγώνων και η τότε κυβέρνηση, ενώ γνώριζε την περιβαλλοντική οδηγία γενικότερα της Ευρωπαϊκής Επιτροπής και Κοινότητας, δεν έδωσε τη χρυσή δυνατότητα στην Ελλάδα όλα αυτά τα τσιμεντένια μεγαθήρια -που χτίστηκαν, επαναλαμβάνω, το 2002 έως και το 2004- να είναι οι πιλότοι για τα οικολογικά και σύγχρονα οικήματα. 
      Άρα, λοιπόν, όταν μιλάμε για το παρελθόν, να μιλάμε οι άνθρωποι που γνωρίζουμε τι σημαίνει περιβάλλον και αγωνιστήκαμε γι’ αυτό και από άλλα «μετερίζια», που λένε. Όταν πρωτομπήκα στη Βουλή, κοίταξα ψηλά την πρώτη μέρα της ορκωμοσίας και είδα με μεγάλη ικανοποίηση ότι οι περισσότεροι λαμπτήρες είναι λαμπτήρες, οι λεγόμενοι οικονομικοί. 
      Όμως θα σας πω κάτι, κύριε Υπουργέ. Η μεγαλύτερη σπατάλη γίνεται στα δημόσια κτήρια, όπου δεν υπάρχουν θερμοστάτες. Το κυριότερο, κύριε Υπουργέ, πρέπει ειδικά στο άρθρο 9, που μιλάτε για τους ενεργειακούς επιθεωρητές, να θεσπίσετε τον επόπτη που θα έχει ποινικές ευθύνες, ακόμα και μέσα στο κτήριο της Βουλής των Ελλήνων, όταν διαπιστώνεται ότι, με θερμοκρασία 24 ή 22 βαθμών εξωτερικά, μέσα καίνε οι λέβητες, με αποτέλεσμα η πλειονότητα των δημοσίων υπαλλήλων, επειδή σκάει, ανοίγει τα παράθυρα. Επίσης πρέπει να βάλετε τη διαρροή νερού, που είναι επίσης ενεργειακό υλικό, το οποίο δεν το έχετε μέσα στο νομοσχέδιο. 
      Να σας δώσω ακόμα ένα παράδειγμα. Πηγαίνετε στις γυναικείες τουαλέτες του κτηρίου της Βουλής, όπου δεν υπάρχουν αισθητήρες ούτε για να ανάβουν τα φώτα ούτε για να πλένουμε τα χέρια μας. 
Επιβάλλεται, κύριε Υπουργέ, να βάλετε ως απαράβατο όρο κάθε ξενοδοχειακή μονάδα, μεγάλη επιχείρηση, δημόσιο κτήριο, να έχει αυτό που έχουν ήδη ξενοδοχεία, όπως ένα στη Δράμα, που ακόμη κι όταν βγαίνεις από το δωμάτιο για να πας στο ασανσέρ ο αισθητήρας ανάβει τα φώτα ή όταν βάζεις το χέρι κάτω από τη βρύση τότε μόνο τρέχει το νερό.
      Εγώ συμφωνώ και υπερψηφίζω το νομοσχέδιο, με την παράκληση να συνειδητοποιήσουμε ότι έχουμε ευθύνη όλοι οι πολίτες για το οτιδήποτε. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς, κυρία Πιπιλή.
      Για την άρση κάθε παρεξηγήσεως και για να μην φορτώνουμε στον Υπουργό ευθύνες που δεν του ανήκουν, θα ήθελα να πω ότι τα της Βουλής ανήκουν στη Βουλή κι επομένως σημειώνουμε τα όσα παρατηρήσατε και θα τα λάβουμε υπ’ όψιν. 
      Το λόγο έχει η συνάδελφός μας του ΣΥ.ΡΙΖ.Α. κ. Αμμανατίδου-Πασχαλίδου.
      ΛΙΤΣΑ ΑΜΜΑΝΑΤΙΔΟΥ- ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, πολλά είναι τα ζητήματα που ετέθησαν και συζητήσαμε σ’ αυτό το νομοσχέδιο για την εξοικονόμηση ενέργειας στον τομέα των κτηρίων. Η Κυβέρνηση έχει τη δυνατότητα να προχωρήσει σε επιπρόσθετα μέτρα, αλλά δεν το έχει κάνει. 
      Θα ήθελα τώρα να συζητήσουμε λίγο επί των άρθρων. Η όλη φιλοσοφία για το πώς θα χειριστεί η χώρα μας τα μέτρα για τη μείωση της ενεργειακής κατανάλωσης των κτηρίων δεν καθορίζεται με την ενσωμάτωση, αλλά αφήνεται για μετέπειτα υπουργικές αποφάσεις, τις οποίες βέβαια γνωρίζουμε ότι το συγκεκριμένο νομοσχέδιο τις προβλέπει και είναι επτά. 
      Όσον αφορά το άρθρο 1 που μιλάει για το σκοπό, πρέπει να αποφύγουμε τη διατύπωση ότι ο σκοπός του νομοσχεδίου είναι να προσαρμόσει την νομοθεσία μας στην οδηγία. Ο σκοπός πρέπει να δηλώνει ότι εναρμονίζεται η ελληνική νομοθεσία λαμβάνοντας τα κατάλληλα μέτρα για το σχεδιασμό των κτηρίων και συγκεκριμένα να βάλει το στόχο αυτόν καθεαυτόν. 
	Όσον αφορά το άρθρο 2 και τους ορισμούς, η διατύπωση ορισμένων ορισμών έρχεται σε αντίθεση με τα προβλεπόμενα από την οδηγία. Πιστεύουμε ότι οι ορισμοί θα μπορούσαν να έχουν βελτιωθεί. Σημαντικό είναι να υπάρχει ο ορισμός της ενεργειακής και της βιοκλιματικής μελέτης, που επιδιώκει ο σχεδιασμός του κτηρίου να προσαρμόζεται στο τοπικό κλίμα και το φυσικό περιβάλλον με την αξιοποίηση των τοπικών, ευνοϊκών συνθηκών. Άλλωστε οι συνάδελφοί μου εκτενέστερα αναφέρθηκαν στα δύο θέματα που ανέφερα πριν από λίγο. 
      Στο άρθρο 3, στην περίπτωση των κτηρίων κατοικίας η ενεργειακή απόδοση δεν αφορά και στη χρήση φωτισμού, με αποτέλεσμα να μην κατευθύνει το νομοσχέδιο προς λύσεις που θα ευνοούν το φυσικό φωτισμό και άρα δεν θα επιτυγχάνεται το μέγιστο της εξοικονόμησης της ενέργειας. Δεν πρέπει να εξαιρεθούν οι κατοικίες, που είναι η παράγραφος 2 εδάφιο ε΄, γιατί έτσι εξαιρείται η χρήση του φωτισμού για τις κατοικίες, όπου γίνεται μεγάλη σπατάλη. 
      Στο άρθρο 11, στις εξαιρέσεις, είμαστε εναντίον στο να υιοθετούνται όλες οι ευκολίες που δίνονται άκριτα. Πρέπει να υπάρχουν, ώστε κάθε χώρα να προσαρμοστεί με την αρχή της επικουρικότητας, όμως δεν κατανοούμε ορισμένα πράγματα. Γιατί εξαιρούνται οι χώροι λατρείας και θρησκευτικών δραστηριοτήτων; Είμαστε αντίθετοι στην εξαίρεση για τα κτήρια κατοικιών, τα οποία προορίζονται για χρήση που δεν υπερβαίνει τους τέσσερις μήνες κάθε έτος. Αυτό είναι αυθαίρετο και ανοίγει «παράθυρα» στην ιστορία των συγκροτημάτων κατοικίας που ορίζονται ως «κατοικίες» και όχι «ξενοδοχεία». Άλλωστε αυτή είναι η νέα τάση στην ανάπτυξη του τουρισμού. Στα συγκροτήματα αυτά καταναλίσκονται τεράστιες ποσότητες ενέργειας και θα έλεγα ορισμένες φορές με πολύ προκλητικό τρόπο. Χρησιμοποιούμενα ως επί το πλείστον το καλοκαίρι και κλιματιζόμενα πλέον σχεδόν στο σύνολό τους, επιβαρύνουν σημαντικά την ενεργειακή ζήτηση τις περιόδους αιχμής του φορτίου. Άρα η ένταξή τους είναι επιβεβλημένη.
      Τέλος, θέλω να πω ότι η εξοικονόμηση ενέργειας –έχει ειπωθεί προσφυώς από κάποιον- είναι το μεγαλύτερο κοίτασμα ενέργειας που υπάρχει στον κόσμο. Ξέρετε παρά πολύ καλά ότι πολλές χώρες έχουν κάνει πολλές προόδους προς τα εκεί. Φαίνεται και από τους δείκτες και τη σχέση κατανάλωσης ενέργειας σε σχέση με την αύξηση του Ακαθάριστου Εγχώριου Προϊόντος. Στην Ελλάδα έχουν την αντίθετη τάση και δεν διαφαίνεται κυβερνητική πολιτική βούληση για ανατροπή της τάσης αυτής. 
      Είναι γνωστό ότι καταψηφίζουμε το άρθρο 1, το άρθρο 2, το άρθρο 3, το άρθρο 6 και το άρθρο 11. 
      Όσον αφορά τις τροπολογίες, τις δύο τις  ψηφίσαμε.  Όμως για την τροπολογία που έχει να κάνει με τους οπτικούς και τους οπτομέτρες, που είναι του Υπουργείου Υγείας κι έχει περάσει μέσα στο συγκεκριμένο νομοσχέδιο του Υπουργείου Ανάπτυξης, αρχικά δηλώσαμε ότι θα την καταψηφίσουμε. Εσείς κάνατε μια επαναδιατύπωση. Επαναδιατυπώσατε τη διάταξη λέγοντας ότι την αποδέχεται η Πανελλήνια Ένωση Οπτικών Οπτομετρών. Η αποδοχή αυτή όμως είναι πλασματική, αφού τους δηλώσατε ρητά και κατηγορηματικά ότι πρέπει να προσαρμόσετε την οδηγία στο εθνικό δίκαιο. Όμως αυτό που σας είπαμε εμείς είναι ότι δεν διαπραγματευτήκατε σωστά, ούτως ώστε να προασπίσετε τα επαγγελματικά δικαιώματα των οπτικών-οπτομετρών αλλά και των σπουδαστών των Τ.Ε.Ι., που κι αυτοί θα βγουν οπτικοί - οπτομέτρες. Κατόπιν αυτού παραμένουμε στην αρχική μας τοποθέτηση και βέβαια καταψηφίζουμε τη συγκεκριμένη τροπολογία. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
      Εισερχόμαστε στις δευτερολογίες. Υπάρχει κανείς εκ των συναδέλφων που θέλει να δευτερολογήσει; Κύριε Κοντογιάννη, έχετε να πείτε κάτι;
      ΓΕΩΡΓΙΟΣ ΚΟΝΤΟΓΙΑΝΝΗΣ: Υπάρχουν αρκετά θέματα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, η συζήτηση που έγινε όχι μόνο σήμερα αλλά και τις προηγούμενες μέρες πιστεύω ότι ήταν χρήσιμη αλλά και διαφωτιστική για το ρόλο του καθενός μας από τη θέση που ο λαός μας έχει τάξει. Επιτρέψτε μου να επισημάνω ως θετική τη στάση των κομμάτων της Αντιπολίτευσης που υπερψήφισαν, τουλάχιστον επί της αρχής, το συγκεκριμένο σχέδιο νόμου. Επιτρέψτε μου όμως να επισημάνω επίσης ότι η Αξιωματική Αντιπολίτευση το έπραξε με μισή καρδιά. Δεν εξηγείται αλλιώς το γεγονός ότι συνεχώς εφεύρισκε προφάσεις και τις προέβαλε, με στόχο να προκαλέσει εντάσεις. Έτσι λοιπόν από την αρχικώς προβληθείσα θέση περί αργοπορίας στην κατάθεση του νομοσχεδίου περάσαμε στα περί προχειρότητας, φθάσαμε στα γνωστά περί ίδρυσης Υπουργείου Περιβάλλοντος και στη δριμύτατη κριτική για τα όσα λέχθηκαν εκτός αυτής της Αιθούσης περί πυρηνικής ενέργειας. 
      Φθάσαμε στο σημείο πριν από λίγο να ακούσουμε Βουλευτή της Αξιωματικής Αντιπολίτευσης να δηλώνει ότι καταψηφίζει επί της αρχής το νομοσχέδιο, ενώ το κόμμα του το έχει ψηφίσει επί της αρχής. Θέλω να πιστεύω ότι αυτά είναι μια υπερβολική δόση πλουραλισμού που επικρατεί στο κόμμα της Αξιωματικής Αντιπολίτευσης κι όχι κάποια θολή γραμμή. Εν πάση περιπτώσει έτσι μπορεί να εξηγηθεί ίσως και η στάση στο άρθρο 16 όπου είδαμε να μην υπάρχει μια ενιαία γραμμή. 
      Θα ήθελα να επισημάνω δυο-τρία ζητήματα που αφορούν το νομοσχέδιο σε ό,τι αφορά την εφαρμογή του. Ξανάρχομαι λοιπόν, κύριε Υπουργέ, στο εξής γεγονός, ότι αποτελεί αδήριτη ανάγκη η χρήση εναλλακτικών μορφών ενέργειας για την παραγωγή ηλεκτρισμού ή καυσίμων κι όλοι όσοι αγαπάμε το περιβάλλον οφείλουμε να το πράξουμε το συντομότερο. Είναι ανάγκη να επιταχυνθούν οι ρυθμοί για την υλοποίηση της πράσινης ενεργειακής πολιτικής της Κυβερνήσεως της Νέας Δημοκρατίας κι αυτό θα γίνει πιο γρήγορα και πιο επιτυχημένα αν δοθούν κίνητρα προς εκείνους που θέλουν να μετάσχουν στην εφαρμογή αυτής της πράσινης ενεργειακής πολιτικής. Είναι σαφές ότι θα χρειαστεί μια εκστρατεία ενημέρωσης ώστε να αποφευχθούν δυσλειτουργίες. 
      Κύριε Υπουργέ, είναι ενθαρρυντικό ότι το νομοσχέδιο προβλέπει στο άρθρο 12 ότι οι αρμόδιοι Υπουργοί Ανάπτυξης και ΠΕ.ΧΩ.Δ.Ε. έχουν τη δυνατότητα να λαμβάνουν τα κατάλληλα μέτρα για την ενημέρωση των πολιτών και πιστεύω ότι είναι ακόμη πιο ενθαρρυντικό το γεγονός ότι το Υπουργείο Ανάπτυξης σε συνεργασία με τους εποπτευόμενους φορείς έχει ήδη δρομολογήσει όλες τις απαιτούμενες ενέργειες. Συγκεκριμένα έχει ήδη υπογραφεί και προχωράει τάχιστα η υλοποίηση έργου δημοσιότητας του Υπουργείου Ανάπτυξης με αντικείμενο τις ανανεώσιμες πηγές ενέργειας και τη συμπαραγωγή ηλεκτρισμού και θερμότητας. Η Ρ.Α.Ε. έχει ήδη ξεκινήσει την υλοποίηση έργου πληροφόρησης και δημοσιότητας με κύριο αντικείμενο την εξοικονόμηση ενέργειας κυρίως στον κτηριακό, οικιακό τομέα. Το Υπουργείο Ανάπτυξης υπέγραψε μνημόνιο συνεργασίας με την Κεντρική Ένωση Δήμων και Κοινοτήτων για την εκπόνηση προγράμματος δράσεων εξοικονόμησης ενέργειας και ορθολογικής χρήσης ενέργειας, βάσει του οποίου οι ενδιαφερόμενοι Οργανισμοί Τοπικής Αυτοδιοίκησης θα μπορούν να χρηματοδοτήσουν και υλοποιήσουν συγκεκριμένες δράσεις στους προαναφερθέντες τομείς.
      Κύριε Πρόεδρε, το μνημόνιο αυτό περιέχει σημαντικό κομμάτι πληροφόρησης του ευρύ κοινού  για θέματα ενέργειας, αλλά πριν κλείσω θα ήθελα να σταθώ σε μία από τις τροποποιήσεις-διορθώσεις που έκανε στην προηγούμενη συνεδρίαση ο κύριος Υπουργός. Πρότεινε να καθιερωθεί το πιστοποιητικό ενεργειακής απόδοσης για όλα τα κτήρια που μισθώνονται ή πωλούνται. Κύριε Υπουργέ, νομίζω ότι εάν αυτή η διάταξη ισχύσει γενικά και άμεσα για όλα τα κτήρια που μισθώνονται πιθανότατα δεν υπάρχει κατάλληλη υποδομή για να εξυπηρετηθεί ο όγκος της δουλειάς  που θα προκύψει για όλους  τους επιθεωρητές. Ίσως πρέπει να ισχύσει κατ’ αρχάς για όλα τα  κτήρια που πωλούνται και σταδιακά για αυτά που μισθώνονται. Πιθανότατα να προκληθεί αναστάτωση στην αγορά που θα επηρεάσει και τις τιμές των ενοικίων και τους πολίτες που ενοικιάζουν τα σπίτια. 
      Εκτίμησή  μου είναι ότι ίσως πρέπει να υπάρξει μια μεταβατική περίοδος τρία με πέντε χρόνια –ανάλογα τι θα αποφασίσετε- για την εφαρμογή του μέτρου ή να εξουσιοδοτηθεί η πολιτική ηγεσία του Υπουργείου για την  εφαρμογή του συγκεκριμένου μέτρου μόλις κριθεί ότι η αγορά μπορεί να αντέξει την εφαρμογή του. 
      Κύριε Υπουργέ, συνηθίζουμε να λέμε ότι το περιβάλλον είναι μια περιουσία που έχουμε δανειστεί από τα παιδιά μας και οφείλουμε να την παραδώσουμε, τουλάχιστον όπως την παραλάβαμε από τους πατεράδες μας. Ο καλύτερος τρόπος προστασίας του περιβάλλοντος είναι η μείωση της  κατανάλωσης ενέργειας που το μεγαλύτερο ποσοστό της ξοδεύεται στα  κτήρια. Το παρόν σχέδιο νόμου αποτελεί ένα πρώτο, αλλά ουσιαστικό βήμα προς την  κατεύθυνση αυτή και γι’ αυτό αποτελεί χρέος όλων μας, ανεξαρτήτως κομματικής ταυτότητας να το στηρίξουμε! 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Σώμα ότι από τα άνω δυτικά θεωρεία  παρακολουθούν τη συνεδρίασή μας , αφού πρώτα ξεναγήθηκαν στους χώρους του Μεγάρου της Βουλής των Ελλήνων,  σαράντα οκτώ μαθήτριες και μαθητές με πέντε  συνοδούς - καθηγητές από το Β΄ Γυμνάσιο Λευκάδας. 
      Η Βουλή τους καλωσορίζει!
      (Χειροκροτήματα από όλες τις πτέρυγες της Βουλής)
      Υπάρχει κάποιος από τους Κοινοβουλευτικούς Εκπροσώπους, εισηγητές και ειδικούς αγορητές που θέλει να δευτερολογήσει;
      ΕΥΑΓΓΕΛΟΣ ΠΑΠΑΧΡΗΣΤΟΣ: Εγώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παπαχρήστο. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν θα ακούσουμε πρώτα τον κύριο Υπουργό; 
      ΠΡΟΕΔΡΕΥΩΝ (Αναστάσιος Νεράντζης): Θα κλείσει ο κύριος Υπουργός. 
      Ορίστε, κύριε Παπαχρήστο, έχετε το λόγο. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, νομίζω ότι από αυτή την τριήμερη συζήτηση που κάναμε στην Ολομέλεια, έγινε καθαρό ότι το ζήτημα της εξοικονόμησης ενέργειας στα κτήρια είναι ο πιο φθηνός, ο πιο αποτελεσματικός και ο πιο αποδοτικός τρόπος εξοικονόμησης και θα έπρεπε να ήταν προτεραιότητα της πολιτικής μας. Αντί γι’ αυτό είχαμε από την πλευρά της Κυβέρνησης την προσχηματική, όπως είπαμε και στην πρωτολογία μας, προσαρμογή στην οδηγία. Κανονικά θα έπρεπε αυτός ο στόχος της εξοικονόμησης ενέργειας να είναι ο δικός μας αυτοτελής στόχος ανεξάρτητα από την οδηγία. Θα  έπρεπε εμείς οι ίδιοι να τον είχαμε αναγάγει και θα έπρεπε να φροντίζαμε να πάρουμε όλα εκείνα τα μέτρα  που να κατευθύνονται σε  αυτή την κατεύθυνση. 
      Είπαν οι συνάδελφοι της Συμπολίτευσης ότι εμείς εφηύραμε το επιχείρημα της καθυστέρησης. Μα, κύριοι συνάδελφοι, η οδηγία προέβλεπε την εφαρμογή από τις 4 Ιανουαρίου 2006. Την καταδίκη στο Ευρωπαϊκό δικαστήριο μετά από δύο επιστολές, δεν την εφηύρε η Αντιπολίτευση. Σας πήγαν στο δικαστήριο, καταδικαστήκατε και από τη στιγμή που καταδικαστήκατε δεν  έχετε πάρει κανένα συγκεκριμένο μέτρο. Μας φέρατε μία απλή αντιγραφή της οδηγίας. Επιχειρήσατε να πείτε ότι από εδώ και πέρα θα είστε αποτελεσματικοί. Μα για να έχεις αποτελεσματική πολιτική, πρέπει αυτή να είναι συγκεκριμένη. Με γενικότητες δεν υπάρχει αποτελεσματική πολιτική.
      Και σας είπαμε ότι με αυτήν τη διατύπωση του νομοσχεδίου χρησιμοποιείτε έναν προσχηματικό τρόπο, που στην ουσία αφήνει απ΄έξω τα ζητήματα της εξοικονόμησης της ενέργειας. Και σας δείξαμε άρθρο προς άρθρο, γιατί προσπαθείτε να αποφύγετε να πάρετε συγκεκριμένα μέτρα. 
      Με αυτές τις διατυπώσεις που έχετε σε αυτό το νομοσχέδιο ανοίγετε μεγάλα παράθυρα, για να μπορούν να διαφύγουν όσοι επιδιώκουν να διαφύγουν από τις υποχρεώσεις που θα έπρεπε να βάζει αυτό το νομοσχέδιο. 
      Σας το είπαμε, σε σχέση με την έννοια της ριζικής ανακαίνισης κατά 25%. Το αφήσατε έτσι όπως είναι. Σας είπαμε για τα κτήρια του δημόσιου τομέα, ότι η διατύπωση όχι μόνο δεν είναι με βάση την οδηγία, αλλά δεν παίρνετε κανένα συγκεκριμένο μέτρο δέσμευσης, έτσι ώστε τα κτήρια του δημόσιου τομέα να εξοικονομήσουν ενέργεια. 
      Δεν υποχρεώνετε κανέναν δημόσιο φορέα να νοικιάζει ή να κτίζει κτήρια που θα έχουν υψηλή ενεργειακή απόδοση. Απλά, ζητάτε να έχουν ένα πιστοποιητικό! Αν το θέλατε, τότε αυτό θα φαινόταν και στην έκθεση του Γενικού Λογιστηρίου του Κράτους, όπου θα γίνονταν οι ανάλογες προσαρμογές. Χωρίς λεφτά, το δημόσιο θα εξοικονομήσει ενέργεια ή θα χρησιμοποιήσει τα πιο αποτελεσματικά ενεργειακά κτήρια; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα στο τέλος να σας πω ότι οι συνάδελφοι που έθιξαν το θέμα, σας είπαν ότι με τον τρόπο που το εφαρμόζετε, χωρίς να δώσετε κίνητρα, χωρίς να σκεφτείτε υποχρεωτικούς τρόπους εφαρμογής Ανανεώσιμων Πηγών Ενέργειας, στην ουσία με αυτό το νομοσχέδιο θα καταλήξει απλά να γίνεται μία γραφειοκρατική διαδικασία, όπου θα αυξήσει το κόστος για τις οικοδομές, αλλά δεν πρόκειται να βελτιώσει την ενεργειακή απόδοση των κτηρίων.
      Σύντομα θα αποκαλυφθεί ότι είχαμε δίκιο, γιατί πουθενά στην πολιτική σας δεν έχετε αυτήν τη λογική της εξοικονόμησης ενέργειας. Απλά, επιχειρείτε προσχηματικά να υπάρχει ένα γραπτό κείμενο, το οποίο να έχει ψηφιστεί από τη Βουλή, έτσι ώστε να ισχυριστείτε στην Ευρωπαϊκή Ένωση ότι προσαρμόζεστε στην οδηγία. 
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, έχετε υπερβεί το χρόνο κατά ένα λεπτό. Σας παρακαλώ! 
      ΕΥΑΓΓΕΛΟΣ ΠΑΠΑΧΡΗΣΤΟΣ: Τέλος, θα ήθελα να μιλήσω για τις τροπολογίες που μας φέρατε. 
      Την τροπολογία των οπτικών –σας είπαμε- πάρτε την πίσω! Εσείς πήγατε και κάνατε μακριά από τη Βουλή –και χωρίς την άμεση γνώση όλων των πτερύγων της Βουλής- ένα συμβιβασμό με απειλές. Και χωρίς καμμία συζήτηση φέρνετε την τροπολογία για τους οπτικούς.
      ΠΡΟΕΔΡΕΥΩΝ (Αναστάσιος Νεράντζης):  Ολοκληρώστε παρακαλώ!
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτήν την τροπολογία εμείς θα την καταψηφίσουμε!
      Σας είπαμε και κατά την τοποθέτηση επί των άλλων τροπολογιών ότι θα ψηφίσουμε την τροπολογία για το Τ.Ε.Μ.Π.Μ.Ε. και την τροπολογία που αφορά...
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώστε!
      ΕΥΑΓΓΕΛΟΣ ΠΑΠΑΧΡΗΣΤΟΣ: Τέλος, εμείς πολιτικά το ψηφίζουμε επί της αρχής, όχι γιατί...
      ΠΡΟΕΔΡΕΥΩΝ (Αναστάσιος Νεράντζης): Πρέπει να ολοκληρώσετε, κύριε Παπαχρήστο! Δεν βλέπω να συγκινήστε ούτε από την έκκλησή μου, ούτε από το κουδούνι!
      ΕΥΑΓΓΕΛΟΣ ΠΑΠΑΧΡΗΣΤΟΣ: Μισό λεπτό, κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Τι θα πει «μισό λεπτό»; Κοιτάξτε, μιλάτε παραπάνω δυόμισι λεπτά! Ολοκληρώστε τώρα παρακαλώ!
      ΕΥΑΓΓΕΛΟΣ ΠΑΠΑΧΡΗΣΤΟΣ: Εμείς το ψηφίζουμε επί της αρχής, μόνο και μόνο για να δώσουμε το νόημα ότι θέλουμε να προχωρήσει η χώρα στην εξοικονόμηση της ενέργειας. Και γι’ αυτό θα καταψηφίσουμε όλα τα άρθρα, γιατί δεν εκπληρώνουν κανέναν απ’ αυτούς τους σκοπούς!
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής έχει το λόγο.
      Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Υπουργέ, είστε άραγε ικανοποιημένος και λέτε ότι με αυτό το νομοσχέδιο θα έχουμε μία εξοικονόμηση ενέργειας; Είναι πραγματικά η βούληση της Κυβέρνησης και της Ευρωπαϊκής Ένωσης που έχει ψηφίσει αυτήν την οδηγία να μειώσει πραγματικά το ενεργειακό πρόβλημα;
      Κύριε Πρόεδρε, άποψή μας είναι ότι το πρόβλημα της εξοικονόμησης της ενέργειας δεν μπορεί να εντοπιστεί ανεξάρτητα και ξεκομμένο τελείως από το γενικότερο πρόβλημα της αντιμετώπισης της ενεργειακής πολιτικής.
      Θα σας φέρω ένα παράδειγμα. Θα μπορούσε, παραδείγματος χάριν, να χρησιμοποιηθεί το φυσικό αέριο κατευθείαν στις κατοικίες, αντί να παράγει ενέργεια, να χρησιμοποιείται, δηλαδή, στα εργοστάσια παραγωγής ενέργειας, για να έρχεται στο σπίτι μετά και να χρησιμοποιείται η ενέργεια αυτή για την κατοικία, όταν ξέρουμε ότι θα χάνει το 40% με το 50% της ενέργειας; Να μία μεγάλη εξοικονόμηση!
      Θα ήταν δυνατόν, παραδείγματος χάριν, να απαλλάξετε από το κόστος της φορολογίας, από τις δαπάνες κ.λπ. του ηλιακού θερμοσίφωνα; Γιατί δεν το κάνετε;
      Θα μπορούσε, παραδείγματος χάριν, την ανάπτυξη των οικιακών εφαρμογών φωτοβολταϊκών συστημάτων να την κάνει το κράτος και οι κρατικές επιχειρήσεις και όχι τελικά ο ιδιωτικός τομέας, όπου δίνετε σε αυτούς αυτήν τη δυνατότητα μέσω του ν. 3468/2006;
      Θα μπορούσε, από την άλλη μεριά, κύριοι Βουλευτές, το ενεργειακό πρόβλημα να αντιμετωπιστεί στη βάση του μέσα σε ένα γενικό εθνικό σχεδιασμό, όπου εκεί τελικά θα γίνονται οι μονάδες, εκεί που πρέπει και απαιτούνται, με την ανάλογη πρώτη ύλη που μπορεί τελικά να χρησιμοποιηθεί και που θα είναι η συμφέρουσα σε κάθε περίπτωση; Κυρίως, όμως, μη χρησιμοποιείτε δήθεν το πρόβλημα της εξοικονόμησης ενέργειας για να επιβάλετε ένα ακόμα χαράτσι στα φτωχά και λαϊκά στρώματα.
      Κύριε Πρόεδρε, θα χρειάζονται 300 με 400 ευρώ για να πάρει το χαρτί αυτό που θα λέει ότι η κατοικία -μιλάμε για τις μικρές κατοικίες- πληροί τις προϋποθέσεις της εξοικονόμησης ενέργειας. Και το ποσό αυτό φθάνει μέχρι τα 800 και 1.000 ευρώ στις μεγάλες οικοδομές. Δεν μας ενδιαφέρει για τις μεγάλες, γιατί αυτοί έχουν να πληρώσουν. Μας ενδιαφέρει για τις μικρές οικοδομές, για τα φτωχά λαϊκά στρώματα, όταν από τα 50 τ.μ. -και όταν και σήμερα ακόμα λέει ότι ισχύει αυτό το μέτρο- και το ότι θα πρέπει όλες ουσιαστικά οι οικοδομές, είτε αυτές που ενοικιάζονται, είτε αυτές που πωλούνται, να έχουν αυτήν τη βεβαίωση.
      Φαντάζεστε ο ενοικιαστής να θέλει να πληρώνει αυτό το χαράτσι; Διότι από εκεί μέσα θα περάσει. Κανένας από αυτούς οι οποίοι έχουν τις μεγάλες περιουσίες και τα ακίνητα δεν το χρεώνεται στο δικό του λογαριασμό. Το μεταφέρει στο χρήστη. Το ένα είναι αυτό. Κατά την άποψή μας, λοιπόν, είναι ένας ακόμα τρόπος για να πέσει το χαράτσι.
      Είχαμε πει διάφορα άλλα παραδείγματα και για το πώς μπορεί να γίνει τελικά η βελτίωση της ενεργειακής απόδοσης των κτηρίων, που δεν αφορά μόνο τα τεχνικά χαρακτηριστικά, δεν είναι, δηλαδή, τεχνικό πρόβλημα, αλλά έχει πολλές παραμέτρους. Αυτά τα είπαμε και επί της αρχής, αλλά και στη δευτερολογία μας.
      Θα ήθελα να έλθω τώρα και να πω δύο λόγια, κύριε Πρόεδρε, για τις τροπολογίες.
      Κύριε Υπουργέ, αυτές οι τροποποιήσεις που κάνετε για τα οπτικά δεν λύνουν ουσιαστικά το πρόβλημα. Το πρόβλημα σήμερα είναι, έτσι ακριβώς όπως το φέρατε, με την ελεύθερη αγορά, όπως είναι η ενέργεια, το ένα, το άλλο κ.λπ., οι τηλεπικοινωνίες. Και μπήκαμε τώρα με τις τέσσερις, ουσιαστικά, αρχές του Μάαστριχτ. Έρχεστε εδώ να απελευθερώσετε και αυτό το επάγγελμα, στο οποίο είναι τρεις με τρεισήμισι χιλιάδες άνθρωποι, οι οποίοι έχουν εξειδικευθεί στο αντικείμενο. Κατ΄ αρχάς, το είπαμε και στην πρωτολογία μας, ότι δεν είναι θέμα δικό σας. Είναι θέμα άλλου Υπουργείου και έρχεται άσχετα και θα πρέπει και τυπικά, κύριε Πρόεδρε, να αποσυρθεί το νομοσχέδιο αυτό.
      Όμως και επί της ουσίας, σας είπαμε να το αποσύρεται. Γιατί; Σήμερα, οι μεγάλοι καρχαρίες της αγοράς που ελέγχουν ουσιαστικά το 50% με 60% στα τρόφιμα και που μπαίνουν συνέχεια και στο χώρο της υγείας και της παιδείας, ε, αυτοί οι μεγαλοκαρχαρίες μέσα στα πολυκαταστήματά τους θα έχουν και ένα οπτικό κατάστημα, θα έχουν έναν υπάλληλο για όλα και άμα τον ζητήσει κάποιος ελεγκτής θα πουν ότι έφυγε. Θα του τηλεφωνούν και θα έρχεται.
      Τι γίνεται, λοιπόν, με αυτούς τους ανθρώπους; Πώς θα αντιμετωπίσουν το πρόβλημα; Η άποψή μας, λοιπόν, είναι ότι πρέπει τελικά να αποσυρθεί αυτό το νομοσχέδιο.
      Την τροπολογία με γενικό αριθμό 206 και ειδικό αριθμό 34, κύριε Πρόεδρε, εμείς θα την ψηφίσουμε, διότι είναι ουσιαστικά, τυπικό το θέμα και πάει να λύσει αυτά τα προβλήματα σχετικά με τις συμβάσεις και τις συμφωνίες που έχουν προηγηθεί.
      Ερχόμαστε τώρα στην τροπολογία με γενικό αριθμό 208 και ειδικό αριθμό 35. Προσέξτε. Και όταν ψηφίστηκε αυτός ο νόμος, εμείς είχαμε τις επιφυλάξεις μας και τις αντιρρήσεις μας για το γεγονός ότι, με βάση τα στοιχεία της Ευρωπαϊκής Ένωσης, μικρή επιχείρηση είναι μέχρι διακόσια πενήντα απασχολούμενα άτομα. Μιλάω για το Τ.Ε.Μ.Π.Μ.Ε., που αναφέρεται στις μικρές επιχειρήσεις της Ευρωπαϊκής Ένωσης.
    Και στην Ελλάδα έτσι θεωρούνται. Κοιτάξτε, μία επιχείρηση που έχει ένα-δύο άτομα προσωπικό, να δείτε αν ωφελήθηκε κανένας, αν πήρε κάποια από αυτά τα χρήματα να τα χρησιμοποιήσει. Όχι. 
    Εγώ τουλάχιστον στο Βόλο –έφυγε και η κ. Ροδούλα Ζήση που ήταν εδώ- που έκανα έναν έλεγχο στις βιοτεχνίες και στην αγορά, δεν βρήκα ούτε μία τέτοια επιχείρηση που να έχει κάτω από πέντε με δέκα άτομα προσωπικό.  Μόνο μία βρήκα με δεκαπέντε άτομα προσωπικό, που έχει ανανεώσει τον τεχνολογικό εξοπλισμό της.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Όλες οι πολύ μικρές επιχειρήσεις είναι κάτω από εννέα άτομα.
    ΝΙΚΟΛΑΟΣ ΓΚΑΤΖΗΣ: Όλες οι άλλες επιχειρήσεις είναι στο μέτρο της Ευρωπαϊκής Ένωσης, κύριε Υπουργέ. Προσέξτε το και θα το δείτε. Γι’ αυτό και δεν συμφωνούμε.
    Δεύτερον, έρχεσθε εδώ για το προσωπικό των Τ.Ε.Μ.Π.Μ.Ε. κ.λπ.. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε.
    Μπαίνουν και άλλα προβλήματα. Δεν είναι μόνο αυτό. Μπαίνει επίσης, η μείωση του εταιρικού κεφαλαίου στις Ε.Π.Ε., που από 18.000 το κάνατε 4.500. Δεν ξέρω γιατί θέλετε να το εφαρμόσετε αυτό, δεν ξέρω τι εξυπηρετεί, όπως επίσης και διάφορα άλλα στοιχεία με το μητρώο.
    Ως προς τις δύο αυτές τροπολογίες, εμείς ζητάμε τη μία οπωσδήποτε να την αποσύρετε, αν επιμείνετε θα την καταψηφίσουμε –μιλάω για τα οπτικά- και τη δεύτερη την καταψηφίζουμε. Επίσης, καταψηφίζουμε και τα άρθρα του νομοσχεδίου. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Το λόγο έχει ο ειδικός αγορητής του ΣΥ.ΡΙΖ.Α. κ. Νικόλαος Τσούκαλης.
    ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ.
    Κύριε Πρόεδρε, κλείνοντας αυτήν τη συζήτηση πρέπει να επαναλάβουμε ότι αυτό που συμβαίνει στο ελληνικό Κοινοβούλιο είναι πρωτοφανές. Συμβαίνει μόνο στην Ελλάδα και σε κανένα άλλο Κοινοβούλιο της Ευρώπης.
    Ενώ συζητάμε αυτό το συγκεκριμένο νομοσχέδιο για την ενεργειακή απόδοση των κτηρίων, δηλαδή το κρίσιμο ζήτημα που έχει σχέση με τη διαχείριση ενέργειας και κυρίως με την προσαρμογή μας στις διατάξεις της Συνθήκης του Κιότο, αντί να έχουμε απέναντί μας –και συγγνώμη, κύριε Υπουργέ, δεν αφορά εσάς προσωπικά- τον Υπουργό ΠΕ.ΧΩ.Δ.Ε., έχουμε τον Υφυπουργό Ανάπτυξης. Δηλαδή συνομιλούμε με το Υπουργείο Ανάπτυξης. 
    Ο παρών Υπουργός, όμως, είναι αδύνατον να μας απαντήσει ως αναρμόδιος επί της ουσίας της ενεργειακής πολιτικής της χώρας, γιατί τα ερωτήματα τα οποία τέθηκαν κατά τις ομιλίες και εμού προσωπικά, αλλά και των άλλων αγορητών μας, δεν είναι δυνατόν να τα απαντήσει ο κύριος Υφυπουργός.
    Κύριε Υφυπουργέ, σας είπαμε παραδείγματος χάριν ότι ενώ καταργήθηκε η οδηγία 76 του ‘93 για την ενεργειακή απόδοση των κτηρίων, η οποία δεν εφαρμόστηκε σημειωτέον ποτέ στη χώρα μας, έχετε υποχρέωση να ενσωματώσετε μέχρι τις 17 Μαρτίου την οδηγία 32 του 2006 για την ενεργειακή απόδοση κατά την τελική χρήση και τις ενεργειακές υπηρεσίες. 
    Συγχρόνως, είχατε υποχρέωση να προσαρμοστείτε και να εκπονήσετε γενικό διαχειριστικό σχέδιο, βάσει της ανακοίνωσης της επιτροπής της 19ης Οκτωβρίου 2006 με τίτλο: «Σχέδιο δράσης για την ενεργειακή απόδοση, αξιοποίηση του δυναμικού», ένα σχέδιο δράσης που καλύπτει περίοδο έξι ετών από την 1η Ιανουαρίου 2007 –ήδη βρισκόμαστε ενάμιση χρόνο μετά την έναρξη- έως τις 31 Δεκεμβρίου 2012. Η επιτροπή θεωρεί ότι η περίοδος αυτή θα επαρκέσει για την έγκριση των περισσοτέρων μέτρων που προτείνει και την ενσωμάτωσή τους στο εσωτερικό δίκαιο των κρατών-μελών. Περί αυτού εμείς έχουμε πλήρη άγνοια. 
    Τέλος, η «Πράσινη Βίβλος» της επιτροπής της 22ας Ιουνίου 2005 έχει τίτλο «Ενεργειακή απόδοση ή περισσότερα αποτελέσματα με λιγότερα μέτρα». Αυτός είναι ο τίτλος. Με την ευκαιρία της «Πράσινης Βίβλου» πραγματοποιήθηκε εκτεταμένη δημόσια διαβούλευση και τα αποτελέσματά της χρησίμευσαν για την κατάρτιση σχεδίου δράσης. Αυτή είναι η κατάσταση της διαχείρισης του ενεργειακού δυναμικού και η μεγαλύτερη πηγή εξοικονόμησης προέρχεται από την ενεργειακή απόδοση των κτηρίων.
      Είναι γεγονός, κύριε Υπουργέ, ότι θα κληθούμε σύντομα σαν χώρα να λογοδοτήσουμε και είναι βέβαιες οι συνεχείς καταδίκες, όσον αφορά όχι μόνο τις ενσωματώσεις των oδηγιών, αλλά και την εφαρμογή τους.
      Έχουμε φθάσει σε μία περίοδο πλήρους αδιεξόδου. Όμως, υπάρχουν παραδείγματα, κύριε Υπουργέ. Και η Γαλλία είχε το ίδιο πρόβλημα. Το 2007, όμως, ο νυν Πρόεδρος της Δημοκρατίας, ο κ. Σαρκοζί, δημιούργησε εκ των πραγμάτων για να αντιμετωπίσει την κατάσταση, ένα «υπερυπουργείο» Περιβάλλοντος, στο οποίο ανέθεσε όλες τις αρμοδιότητες για όλα τα έργα υποδομής, χωροταξίας και περιβάλλοντος και για την εξοικονόμηση ενέργειας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και όχι μόνο αυτό, αλλά ανέθεσε σε ειδικό φορέα το σχέδιο διαχείρισης και εξασφάλισε τεράστια κονδύλια από την Ευρωπαϊκή Τράπεζα Επενδύσεων, προκειμένου να προσαρμοστεί στις νέες συνθήκες.
      Αντ’ αυτού, όμως, κύριε Υπουργέ- και κλείνω, κύριε Πρόεδρε- ενώ βρισκόμαστε σ’ αυτήν την τριτοκοσμική κατάσταση όσον αφορά την ενεργειακή απόδοση των κτηρίων και τη διαχείριση της ενέργειας και ενώ έχουμε το διασυρμό μας στον Οργανισμό Ηνωμένων Εθνών για παραβίαση των διατάξεων της Συνθήκης του Κιότο, ο κ. Σιουφλιάς –θα μου επιτρέψετε να πω μια βαριά έκφραση- ως «αβανταδόρος» του παγκόσμιου πυρηνικού λόμπι, λανσάρει την ιδέα πυρηνικής ενέργειας στην Ελλάδα.
      ΠΡΟΕΔΡΕΥΩΝ (Αναστάσιος Νεράντζης):  Σας παρακαλώ, κύριε συνάδελφε, ολοκληρώστε και αποφεύγετε τέτοιες εκφράσεις και μάλιστα για απόντες. Δεν είναι έκφραση τώρα αυτή, ο «αβανταδόρος». Σας παρακαλώ πάρα πολύ, η ελληνική γλώσσα είναι πλουσιότατη.
      ΝΙΚΟΛΑΟΣ ΤΣΟΥΚΑΛΗΣ: Δηλαδή, κύριε Πρόεδρε, πρέπει να μιλάμε κάθε φορά που είναι κάποιος παρών; Τότε, έχουμε πρόβλημα.
      ΕΥΑΓΓΕΛΟΣ ΠΑΠΑΧΡΗΣΤΟΣ: Απουσία μας το είπε. Δεν το είπε στη Βουλή.
      ΠΡΟΕΔΡΕΥΩΝ (Αναστάσιος Νεράντζης): Δεν έχει ανάγκη συνηγόρων. Είναι δικηγόρος ο ίδιος, κύριε συνάδελφε.
      ΝΙΚΟΛΑΟΣ ΤΣΟΥΚΑΛΗΣ: Είστε υποχρεωμένος, κατά την ταπεινή μας άποψη, να ξεκαθαρίσετε τη θέση της Κυβέρνησης, όσον αφορά τη χρήση της πυρηνικής ενέργειας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης.
      Ορίστε, κύριε Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
       Μένουμε κατάπληκτοι, διότι βλέπουμε ότι οι συνάδελφοι του ΣΥ.ΡΙΖ.Α. παίρνουν μαθήματα από το Σαρκοζί και αυτό θεωρούμε ότι είναι προς μία σωστή κατεύθυνση. 
      Όμως, από την πλευρά της Νέας Δημοκρατίας, ενώ ακούσαμε τόσα ωραία λόγια και ευχές για την Αλέκα, την αρκούδα και για τα γεννητούρια, θα περιμέναμε να ακούσουμε, πράγμα που δεν έγινε…
      ΠΡΟΕΔΡΕΥΩΝ (Αναστάσιος Νεράντζης): Πώς το είπατε αυτό, κύριε Ροντούλη; Αν έχετε την καλοσύνη, να το επαναλάβετε, γιατί είναι αξιοσημείωτο.
      ΑΣΤΕΡΙΟΣ ΡΟΝΤΟΥΛΗΣ: Δεν το είπα εγώ, η κ. Πιπιλή το είπε.
      ΠΡΟΕΔΡΕΥΩΝ (Αναστάσιος Νεράντζης): Α, μάλιστα. Δεν το ήξερα, επειδή δεν ήμουν στην Έδρα.
      Συνεχίστε. Συγγνώμη.
      ΑΣΤΕΡΙΟΣ ΡΟΝΤΟΥΛΗΣ: Θα περιμέναμε, λοιπόν, να ακούσουμε και για τη μάχη της αρκούδας που γίνεται στις εθνικές οδούς για 10 ευρώ και 20 ευρώ βενζίνη, διότι αυτή είναι η πραγματικότητα, καθώς η αγορά έχεις στεγνώσει, κύριε Πρόεδρε, λόγω της απεργίας των αυτοκινητιστών που προχωρά μάλλον προς τη δεύτερη εβδομάδα.
      Γι’ αυτό, γι’ αυτούς τους ανθρώπους πρέπει να ειπωθούν ορισμένα πράγματα, τουλάχιστον να ειπωθούν τα βασικά τους αιτήματα εντός του ελληνικού Κοινοβουλίου.
      Ένα θεμελιώδες ζήτημα είναι το θέμα του κομίστρου. Αυτήν τη στιγμή, η Κυβέρνηση δίνει μία αύξηση στο κόμιστρο 5% περίπου, κύριε Υφυπουργέ. Εγώ δεν θα μείνω στο αν είναι 5%, 10% ή 15%. Ας το βρει η Κυβέρνηση με τους ενδιαφερομένους. Θα πρέπει, όμως, να πω την αλήθεια και την πραγματικότητα. Οπωσδήποτε η αύξηση του κομίστρου θα πρέπει να είναι σε τέτοιο ύψος που να καλύπτει την αύξηση του πετρελαίου. 
      Σε κάθε περίπτωση δε, εμείς έχουμε μία πρόταση, η οποία είναι και πρόταση της Ομοσπονδίας των Αυτοκινητιστών. Μειώστε τον Ειδικό Φόρο Κατανάλωσης Καυσίμου γι’ αυτήν την κατηγορία των επαγγελματιών, όπως κάνετε για κάποιες άλλες κατηγορίες και μη δίνετε αύξηση. Γιατί δεν μελετάτε την πρόταση αυτή, που μπορεί να δώσει και λύση σ’ αυτό το θέμα;
      Έρχομαι τώρα στο δεύτερο πρόβλημα που προτάσσουν, το συναξιοδοτικό. Παρατηρείται η εξής κατάσταση, κύριε Υφυπουργέ. Ένας εργαζόμενος, ασφαλισμένος στο Τ.Ε.Β.Ε. πληρώνει τα ίδια μ’ έναν αυτοκινητιστή. Όμως, ως δια μαγείας, όταν φθάνουν στη σύνταξη, ο μεν αυτοκινητιστής παίρνει 510 ευρώ με 550 ευρώ μετά από τριάντα πέντε έτη, ενώ ο αντίστοιχος ασφαλισμένος στο ΤΕΒΕ παίρνει 1150 ευρώ περίπου. Δεν είναι άδικο να καταβάλλω τις ίδιες εισφορές και η αντιπαροχή να είναι ανόμοια; Άρα, λοιπόν, πρόκειται για μία κραυγαλέα αδικία που πρέπει να διορθωθεί.
      Έρχομαι στο τρίτο αίτημα που αφορά την απαγόρευση της Παρασκευής. 
      Κύριε Υφυπουργέ, αυτοί οι άνθρωποι ζητούν να ισχύσει στην Ελλάδα ό,τι ισχύει και την Ευρώπη. Στην Ευρώπη δεν υφίσταται αυτό το καθεστώς. Κατανοούμε πιθανόν τα προβλήματα που θα εμφανιστούν, αλλά σε κάθε περίπτωση αυτοί οι άνθρωποι είναι οικογενειάρχες και θα πρέπει να πάνε σπίτι τους να πλυθούν τουλάχιστον. Σε κάθε περίπτωση πάντως, αναφύεται ένα ερώτημα. Υπάρχουν οι υποδομές στις εθνικές οδούς, ούτως ώστε αυτοί οι άνθρωποι, οι εργαζόμενοι, που τα αυτοκίνητά τους είναι το ένα πίσω από το άλλο, να μπορέσουν να πλυθούν, να ικανοποιήσουν τις βασικές τους ανάγκες; 
      Άρα, λοιπόν, ούτε οι υποδομές υπάρχουν και συνεχίζει να υφίσταται ένα καθεστώς απαγόρευσης που δεν υπάρχει σε καμμία χώρα της Ευρωπαϊκής Ένωσης. 
      Και βεβαίως, έρχομαι και σε ένα άλλο ζήτημα, το ζήτημα των αλλοδαπών αυτοκινήτων, κύριε Υφυπουργέ. Θα πρέπει να σας πω ότι ο όγκος των ελέγχων κατευθύνεται προς τα ελληνικά οχήματα, τα οποία είναι και νέας τεχνολογίας. 
      Όμως, αν δείτε τα αυτοκίνητα που έρχονται από τα Σκόπια ή από άλλες χώρες του Ανατολικού «μπλοκ», θα διαπιστώσετε ότι είναι αυτοκίνητα της δεκαετίας του ΄50. Πρόκειται για ωρολογιακές βόμβες που κινούνται στις εθνικές οδούς και θέτουν μείζον ζήτημα ασφαλείας. Στους δέκα χιλιάδες ελέγχους που γίνονται, οι εννιά χιλιάδες πεντακόσιοι αφορούν τα δικά μας αυτοκίνητα και όχι τα αλλοδαπά αυτοκίνητα που αποτελούν κίνδυνο-θάνατο. 
      Και βεβαίως, έρχομαι στα μικτά συνεργεία των ελέγχων. Κοιτάξτε να δείτε. Οι αυτοκινητιστές είναι οι άνθρωποι που επιδιώκουν σε κάθε περίπτωση τον έλεγχο. Βεβαίως, είναι και οι ίδιοι οικογενειάρχες και θέλουν και κατά τη μετακίνηση οι δικές τους οικογένειες να νιώθουν και να είναι ασφαλείς.  
      Όμως, θα πρέπει αυτά τα συνεργεία να στελεχώνονται από υπαλλήλους που γνωρίζουν το αντικείμενο. Δεν είναι δυνατόν ένας υπάλληλος του υγειονομικού να μπαίνει σε ένα συνεργείο ελέγχου αυτοκινήτων. Και για να το πω διαφορετικά, με ποια λογική δεν θα πρέπει να συμμετάσχει κάποιος εκπρόσωπος της Ομοσπονδίας των Αυτοκινητιστών στους ελέγχους που γίνονται; Αυτό θα αυξήσει την αξιοπιστία των ελέγχων και θεωρούμε ότι θα ικανοποιήσει και την πολιτεία, διότι θα έχει μάρτυρα της όποιας παράβασης, αλλά και τους οδηγούς, τους αυτοκινητιστές. 
      Σε κάθε περίπτωση, κύριε Υφυπουργέ, θεωρούμε ότι θα πρέπει να δείτε με σοβαρότητα το όλο ζήτημα. Έχει παρατραβήξει αυτή η απεργία των αυτοκινητιστών. Στο σημείο αυτό, θα πρέπει να πούμε ότι δεν είναι μόνο οι ιδιοκτήτες των βυτιοφόρων, αλλά και οι λεγόμενοι «μουσαμάδες» -για να χρησιμοποιήσω μία έκφραση του κλάδου των αυτοκινητιστών- που έχουν τα ίδια ακριβώς προβλήματα. Ή θα επιλυθεί το πρόβλημα πακέτο ή σας λέω -γιατί παρέστην σε ενημερωτική εκδήλωση της Ομοσπονδίας των Αυτοκινητιστών- ότι δεν θα λυθεί το πρόβλημα. 
      Σας ευχαριστώ.   
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Ροντούλη. 
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Ηλίας Πολατίδης.  
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε. 
      Από την πολυήμερη αυτή συζήτηση που έχει γίνει επί του νομοσχεδίου, νομίζω ότι έχουν βγει κάποια βασικά συμπεράσματα. Θα προσπαθήσω, λοιπόν, να πω ποια είναι τα σημαντικότερα για μας. Και θα ήταν χρήσιμη η μελέτη αυτών των Πρακτικών από το Υπουργείο, ούτως ώστε να πάμε ένα βήμα παραπέρα και να μη σταθούμε μόνο στις τυπικότητες. 
      Το βασικότερο συμπέρασμα που νομίζω ότι βγαίνει είναι αυτές οι αλληλοκατηγορίες που υπάρχουν ανάμεσα στο ΠΑ.ΣΟ.Κ. και τη Νέα Δημοκρατία για την καθυστέρηση της εισαγωγής του ευρωπαϊκού δικαίου κανονισμών κ.λπ. στο εθνικό δίκαιο. Εδώ, ευθύνεται καθαρά η ανικανότητα που υπάρχει και η πολύ χαμηλή παραγωγικότητα της Δημόσιας Διοίκησης. Δεν είναι δυνατόν να γίνεται αυτό που είδαμε εδώ στο άρθρο 2 παράγραφος 10, όπου ήρθε τροπολογία για να δώσει ποιος είναι ο ορισμός της «αντλίας θερμότητας», μετά από παρατηρήσεις που κάναμε στην επιτροπή.  
      Βέβαια, είναι πολύ καλό αυτό που κάνατε, δηλαδή ότι, πραγματικά, δεχθήκατε αυτήν την παρατήρηση και κάνατε τη σωστή διόρθωση. Όμως, είναι δυνατόν να περνάει από μία ολόκληρη γραφειοκρατία του Υπουργείου και να έρχεται στη Βουλή και να τυγχάνει ένας Βουλευτής ο οποίος είναι μηχανικός και γνωρίζει τον ορισμό για να τον δώσει; Εδώ πέρα γίνεται πολιτική εξέταση του κάθε νομοσχεδίου και δεν είναι δυνατόν να γίνεται τεχνική εξέταση. 
      Και κακώς το ΠΑ.ΣΟ.Κ. κατηγορεί τη Νέα Δημοκρατία, διότι οι ίδιοι μηχανισμοί και εν πολλοίς οι ίδιοι άνθρωποι, είναι αυτοί που ευθύνονται γι’ αυτήν την πολύ χαμηλή παραγωγικότητα. Ευθύνεται γενικά ο πολιτικός κόσμος, αλλά ιδιαιτέρως τα δύο κυβερνητικά κόμματα, τα οποία θα πρέπει επιτέλους να δουν τι θα γίνει μ’ αυτήν την κατάσταση, διότι συνεχώς ο ένας κατηγορεί τον άλλον για τις καθυστερήσεις και τις παραλείψεις. 
	Επίσης, ένα  βασικό συμπέρασμα που βγήκε, είναι ότι πρέπει να δοθούν κίνητρα, ούτως ώστε αυτή η πολιτική να έχει κάποια συνέχεια. Το κόμμα μας έχει κάνει πολλές προτάσεις, αλλά επιμένει σε μια πολύ βασική πρόταση, η οποία απευθύνεται στο Υπουργείο Οικονομικών, αλλά, κύριε Υφυπουργέ, ως εκπρόσωπος της Κυβερνήσεως που είστε, πρέπει να τη μεταφέρετε: Σε οτιδήποτε έχει να κάνει με εξοπλισμό ανανεώσιμων πηγών ενεργείας σε επίπεδο υποδομής, πρέπει να υπάρχει 100% έκπτωση από το φορολογητέο εισόδημα. Μόνο έτσι θα μπορέσουμε, πραγματικά, να έχουμε κάποια αποτελέσματα στην ενεργειακή απόδοση των κτηρίων. 
	Επίσης μετά από κάποιο χρονικό διάστημα, πρέπει να έρθει ένα νομοσχέδιο, το οποίο, όπως ανέφερε η κ. Πασχαλίδου, δεν θα πρέπει απλώς να εναρμονιστεί με τη συγκεκριμένη οδηγία, αλλά να έχει στόχο να βελτιώσουμε με μετρήσιμους και συγκεκριμένους στόχους, την ενεργειακή απόδοση των κτηρίων στη χώρα μας. Αυτός θα πρέπει να είναι ο βασικός στόχος και όχι απλώς να κάνουμε το τυπικό νομικό ή νομικίστικο καθήκον. 
	Επίσης, θα πρέπει να εμπλακούν η Δ.Ε.Η. και οι ιδιοκτήτες των ενεργοβόρων κτηρίων, εάν θέλουμε να πάμε ένα βήμα προς τα πέρα. 
	Ως προς το θέμα της τροπολογίας για το θέμα των οπτικών, η οποία τέθηκε εκ των υστέρων, θέλουμε να δηλώσουμε -επειδή εξ αρχής είχαμε καταψηφίσει την τροπολογία- ότι μετά τις διορθώσεις που έκανε το Υπουργείο, την υπερψηφίζουμε, διότι είναι σύμφωνη και με τις απαιτήσεις του κλάδου των οπτικών. 
	Σας ευχαριστώ. 
    	ΠΡΟΕΔΡΕΥΩΝ (Αναστάσιος Νεράντζης): Δεν βλέπω να έχει ζητήσει κανένας άλλος συνάδελφος το λόγο. 
    	Θα κλείσει τη συζήτηση ο κύριος Υφυπουργός. Ορίστε, κύριε Υφυπουργέ, έχετε το λόγο. 
    	ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε. 
    	Κύριε Πρόεδρε, κυρίες και κύριοι συνάδελφοι, προηγήθηκε μια πολύ ενδιαφέρουσα και σε μεγάλο βαθμό εποικοδομητική συζήτηση, που αφορούσε το εν λόγω νομοσχέδιο. Όμως δόθηκε ευκαιρία σε πολλούς συναδέλφους, να επεκταθούν σε ζητήματα που αφορούν ευρύτερα το περιβάλλον, μιας και όλοι συμφωνούμε ότι είναι ένα σημείο αιχμής, ένα πεδίο που απαιτεί κοινή δράση απ’ όλους, από το πολιτικό σύστημα της χώρας, από την κοινωνία των πολιτών, απ’ όλους όσους συμμετέχουν ενεργά, σ΄ αυτό που λέμε «ευημερία», «πρόοδος», «ανάπτυξη» της Ελλάδος. 
    Υπήρξαν πολλοί συνάδελφοι, που συνεισέφεραν με πολύ γόνιμο τρόπο στη συζήτηση που διεξήχθη εδώ και τρεις μέρες. Υπήρχαν και άλλοι συνάδελφοι, που έχασαν την ευκαιρία να συνεισφέρουν με τον ίδιο τρόπο. Παγιδεύτηκαν σε μια στείρα αντιπολιτευτική τακτική. Έριξαν τα πυρά τους. Πολλά εξ αυτών ήταν άσφαιρα. Πάντως σε κάθε περίπτωση, αρκετοί από τους συναδέλφους δεν μπόρεσαν να μη γοητευθούν από τις πολύ μεγάλης σημασίας σειρήνες και το ενδιαφέρον του θέματος, που αφορά την εξοικονόμηση της ενέργειας και γενικότερα την προστασία του περιβάλλοντος, ένα ζήτημα που αφορά όλους. 
    Εντούτοις, εγώ στέκομαι στην εποικοδομητική κριτική των συναδέλφων και στην κατάθεση ουσιαστικών προτάσεων και όχι στους συναδέλφους που παγιδεύτηκαν στην τακτική του «ναι μεν, αλλά». 
    Στο πλαίσιο αυτό, θα ήθελα να επισημάνω και να κάνω γνωστό και στους συναδέλφους, σε σχέση με τις παρατηρήσεις που ακούστηκαν από τον κ. Κοντογιάννη, ότι θα μπορούσαμε να κάνουμε και μια μικρή βελτίωση, για να διευρύνουμε την εξουσιοδότηση του τετάρτου εδαφίου της παραγράφου 1 του άρθρου 6, η οποία τροποποιείται ως εξής: 
    «Με κοινή απόφαση των Υπουργών Οικονομίας και Οικονομικών, Ανάπτυξης και Περιβάλλοντος, Χωροταξίας και Δημοσίων Έργων, καθορίζονται ειδικότεροι όροι έκδοσης και διάθεσης του ανωτέρω πιστοποιητικού, καθώς και διοικητικές κυρώσεις σε βάρος του υπόχρεου, σε περίπτωση μη έκδοσης ή μη διάθεσής του.» 
    Θα το διανείμω, κύριοι συνάδελφοι, γιατί νομίζω ότι διευκολύνει την πορεία της συζήτησης. 
    Μ΄ αυτόν τον τρόπο, διευκολύνω –νομίζω- και πολλούς από τους συναδέλφους που έθεσαν τέτοια θέματα. Δίνουμε τη δυνατότητα, λοιπόν, εφόσον μετρηθεί και αξιολογηθεί η αγορά, μέσα από μια διεύρυνση της εξουσιοδότησης, να ληφθούν οι περαιτέρω διοικητικές πράξεις. 
      Παράλληλα, θα ήθελα να κάνω μία δεύτερη επισήμανση, σχετικά με αναφορές που ακούστηκαν σε πρόσωπα, σε πολιτικούς, σε Υπουργούς. 
      Θα πρέπει να ξέρετε ότι οι Υπουργοί της Κυβέρνησης Καραμανλή, ο καθένας ξεχωριστά και όλοι μαζί, επιτελούν το κυβερνητικό έργο, ασκούν την κυβερνητική πολιτική κατά τον πλέον άψογο τρόπο. Ο κ. Σουφλιάς, επιτελεί το δικό του πολύ σημαντικό έργο στο Υπουργείο, του οποίου την ευθύνη κατέχει εδώ και τέσσερα χρόνια, ο κ. Φώλιας επίσης, ο οποίος και περιέγραψε τον ενεργειακό σχεδιασμό, σύμφωνα με τον οποίο δεν περιλαμβάνεται η πυρηνική ενέργεια σ’ αυτόν.
      Τρίτον, ζητήματα τα οποία ακούστηκαν, κατηγορίες οι οποίες εκτοξεύτηκαν για θέματα της επικαιρότητας, έχουν απαντηθεί κατά τη διάρκεια της συζήτησης των τριών ημερών που προηγήθηκε. Όσον αφορά το ζήτημα της ακρίβειας, δόθηκαν απαντήσεις με λεπτομερή και ανάγλυφο τρόπο. Όσον αφορά την εντατικοποίηση των ελέγχων, την επιβολή προστίμων, την εντατικοποίηση της προσπάθειας της Επιτροπής Ανταγωνισμού και μάλιστα συγκριτικά σε πολύ καλύτερη πορεία σε σχέση με το παρελθόν προηγούμενων κυβερνήσεων, δόθηκαν απαντήσεις από τον ίδιο τον κ. Βλάχο σε πρόσφατη επερώτηση στη Βουλή.
      Έτσι, λοιπόν, και στο ζήτημα της ακρίβειας και στο ζήτημα του Ο.Τ.Ε. που δόθηκαν οι απαντήσεις και βεβαίως και στο ζήτημα της πυρηνικής ενέργειας, νομίζω ότι η στάση της Κυβερνήσεως είναι απολύτως ξεκάθαρη.
      Τέταρτον, το νομοσχέδιο ενσωματώνει την oδηγία 2002/1991 στην ελληνική έννομη τάξη. Την ενσωματώνει, κινούμενο μέσα στο πνεύμα αλλά και στο γράμμα του νόμου. Είναι μία νομοθετική ρύθμιση, είναι ένα νομοσχέδιο, το οποίο ικανοποιεί και εκπληρώνει πολλούς και σημαντικούς στόχους, όπως είναι της ενεργειακής επάρκειας, όπως είναι της προστασίας του περιβάλλοντος, όπως είναι της οικονομίας. Γενικότερα, εξυπηρετεί ένα πολύ σημαντικό στόχο, της αναβάθμισης, της ποιότητας της ζωής όλων μας.
      Μέσα σ’ αυτά τα πλαίσια, θα ήθελα να θυμίσω ότι η έννοια –λέξη της «εξοικονόμησης» ήρθε στο προσκήνιο από τις κυβερνήσεις της Νέας Δημοκρατίας και για πρώτη φορά, με τόσο μεθοδικό τρόπο εντάχθηκε η έννοια της εξοικονόμησης της ενέργειας στον ενεργειακό σχεδιασμό της χώρας. Να θυμίσω απλώς ότι το 1978 ήταν ένας Καραμανλής που έφερε στην Ελλάδα την έννοια της θερμομόνωσης στα κτήρια και τριάντα χρόνια μετά, η μοίρα το φέρνει οι ικανότητες και η πολιτική βούληση του ανδρός, ένας άλλος Καραμανλής, να φέρει στην Ελλάδα την ενεργειακή αποδοτικότητα. 
      Κλείνω αυτήν τη σύντομη παρέμβασή μου, αναφέροντας ότι το Υπουργείο Ανάπτυξης, καταβάλλει συνεχώς κάθε δυνατή προσπάθεια για τη βελτίωση της ενεργειακής και περιβαλλοντικής συμπεριφοράς των κτηρίων του δημοσίου και του ευρύτερου δημόσιου τομέα. Και προς αυτήν την κατεύθυνση, επεξεργαζόμαστε κοινή υπουργική απόφαση, που θα αποτελέσει την επικαιροποίηση και εκσυγχρονισμό άλλων παλαιότερων υπουργικών αποφάσεων, αλλά ταυτόχρονα θα υποχρεώνει το σύνολο του δημόσιου και ευρύτερου δημόσιου τομέα, να ακολουθεί επιπρόσθετους ενεργειακούς και περιβαλλοντικούς κανονισμούς. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της ενότητας των άρθρων…
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης):  Δεν έχετε το λόγο, κύριε συνάδελφε.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, παρακαλώ το λόγο επί της διαδικασίας.
      ΠΡΟΕΔΡΕΥΩΝ (Αναστάσιος Νεράντζης):  Κηρύσσεται περαιωμένη η συζήτηση επί της ενότητας των άρθρων και των τροπολογιών και θα γίνει η ψήφισή τους χωριστά. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, επιτρέπεται ο Υπουργός μετά τις δευτερολογίες να κάνει τροποποίηση τροπολογίας; Είναι απαράδεκτο αυτό το πράγμα. 
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. Καθίστε κάτω! Ανοίξτε τον Κανονισμό, διαβάστε τον. 
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό  κατά πλειοψηφία.
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό,  κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ:  Κατά πλειοψηφία.
      ΝΙΚΟΛΑΟΣ ΓΚΑΤΖΗΣ:  Κατά πλειοψηφία.
      ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό
      ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 8 ως έχει;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
     ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό κατά πλειοψηφία, ως έχει.
     Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
     ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 10 ως έχει;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
     ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 10 έγινε δεκτό κατά πλειοψηφία, ως έχει.
     Ερωτάται το Σώμα: Γίνεται δεκτό το άρθρο 11 ως έχει;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
     ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 11 έγινε δεκτό κατά πλειοψηφία, ως έχει.
     Ερωτάται το Σώμα: Γίνεται δεκτό το άρθρο 12 ως έχει;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
     ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 12 έγινε δεκτό κατά πλειοψηφία, ως έχει.
     Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτό, δεκτό.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Δεκτό, δεκτό.
     ΑΣΤΕΡΙΟΣ ΡΟΝΤΟΥΛΗΣ: Δεκτό, δεκτό.
     ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
     Εισερχόμαστε στην ψήφιση των τροπολογιών.
     Ερωτάται το Σώμα: Γίνεται δεκτή η τροπολογία με γενικό αριθμό 205 και ειδικό 33, όπως τροποποιήθηκε από τον κύριο Υπουργό;
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεκτή, δεκτή.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΝΙΚΟΛΑΟΣ ΤΣΟΥΚΑΛΗΣ: Κατά πλειοψηφία.
     ΑΣΤΕΡΙΟΣ ΡΟΝΤΟΥΛΗΣ: Δεκτή, δεκτή.
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 205 και ειδικό 33 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
     Ερωτάται το Σώμα: Γίνεται δεκτή η τροπολογία με γενικό αριθμό 206 και ειδικό 34;
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 206 και ειδικό 34 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
     Η τροπολογία με γενικό αριθμό 208 και ειδικό 35, αφορά «Διάθεση μέρους του μετοχικού κεφαλαίου της «Τ.Ε.Μ.Π.Ε. Α.Ε.» για την επιδότηση του κόστους δανεισμού τραπεζικών δανείων και χρηματοδοτικών μισθώσεων επενδυτικού χαρακτήρα των επιχειρήσεων υπέρ των οποίων το ταμείο εγγυάται...» κ.λπ.. 
     Ερωτάται το Σώμα: Γίνεται δεκτή η τροπολογία με γενικό αριθμό 208 και ειδικό 35, όπως τροποποιήθηκε από τον κύριο Υπουργό; 
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε. 
     Μπορείτε να μου πείτε, γιατί κάνετε δεκτή την τροποποίηση του κυρίου Υπουργού μετά το πέρας των δευτερολογιών και μάλιστα με κείμενο το οποίο δεν έχει διανεμηθεί στους συναδέλφους και ζητάτε από το Σώμα να ψηφιστεί; Εμείς δεν συναινούμε, κύριε Πρόεδρε –προσέχω το λόγο μου- στο να δεχθεί το Προεδρείο την τροπολογία του κυρίου Υπουργού. 
     ΠΡΟΕΔΡΕΥΩΝ (Αναστάσιος Νεράντζης): Μάλιστα, κύριε Παπουτσή. 
     Κατ΄ αρχάς, δεν έχετε το λόγο. Και δεν έχετε το λόγο, διότι όταν εισέλθουμε ήδη στο στάδιο των ψηφοφοριών, δεν χαρεί καμμία άλλη συζήτηση. Όμως, εγώ άκουσα με προσοχή αυτό που είπατε. Δεν υπέβαλε νέα τροπολογία ο Υπουργός, ούτως ώστε να είναι απαράδεκτη. Απλώς (έτσι για την ιστορία καταγράφεται), ο Υπουργός, όπως εγώ το αντιλήφθηκα από την Έδρα, αναδιατύπωσε μερικά σημεία της τροπολογίας, η οποία είχε υποβληθεί εγκαίρως και διενεμήθει με δική του πρωτοβουλία. 
     ΧΡΗΣΤΟΣ ΠΑΠΟΥΤΣΗΣ: Δεν πρόκειται περί αναδιατύπωσης. Προέβλεψε νέα κοινή υπουργική απόφαση.
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Παπουτσή! Δεν μπορείτε να λάβετε το λόγο επί του θέματος αυτού. Βρισκόμαστε στο στάδιο της ψηφοφορίας. 
     Επαναλαμβάνω, λοιπόν:
      Ερωτάται το Σώμα: Γίνεται δεκτή η τροπολογία με γενικό αριθμό 208 και ειδικό 35, όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
     ΧΡΗΣΤΟΣ ΠΑΠΟΥΤΣΗΣ: Κατά πλειοψηφία. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 208 και ειδικό 35,  έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο. 
     Εισερχόμαστε τώρα στην ψήφιση του ακροτελεύτιου άρθρου του νομοσχεδίου.
     Ερωτάται το Σώμα: Γίνεται δεκτό το ακροτελεύτιο άρθρο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό κατά πλειοψηφία. 
     Συνεπώς το νομοσχέδιο του Υπουργείου Ανάπτυξης: «Μέτρα για τη μείωση της ενεργειακής κατανάλωσης των κτηρίων και άλλες διατάξεις» έγινε δεκτό επί της αρχής και επί των άρθρων. 
     Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.13΄, λύεται η συνεδρίαση για αύριο ημέρα Τρίτη 13 Μαΐου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο: συζήτηση αναφορών και ερωτήσεων και β) Ειδική Ημερήσια Διάταξη: Αποφάσεις Βουλής: Συνέχιση της συζήτησης επί των αναθεωρητέων διατάξεων του Συντάγματος, σύμφωνα με τα άρθρα 110 του Συντάγματος και 119 του Κανονισμού της Βουλής (ενότητα Β της Επιτροπής: άρθρο 16 παράγραφοι 1,5,6,7,8,10 και 11).
Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 12-5-08	ΣΕΛ. 1


