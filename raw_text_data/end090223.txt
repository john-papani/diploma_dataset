(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ?Γ’

Δευτέρα 23 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Κ. Γείτονα, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Γενικό Λύκειο Νέας Μηχανιώνας Θεσσαλονίκης, σελ.
4. Συλλυπητήρια αναφορά για το θάνατο του Βουλευτή Γ. Παπαδημητρίου, σελ.
5. Αναφορά καταδίκης για τις επιθέσεις στους καθηγητές κ. Παπαδάτο και κ. Ι. Πανούση, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 24 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με την εύρυθμη λειτουργία του νοσοκομείου Σερρών, το πρόβλημα με τις εφημερίες των γιατρών κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων:
i. σχετικά με την ρύπανση του Ασωπού Ποταμού κ.λπ., σελ.
ii. σχετικά με την αντιμετώπιση των προβλημάτων στην αγορά καυσίμων στο Νομό Ηρακλείου κ.λπ., σελ.
γ) Προς τον Υπουργό Ανάπτυξης, σχετικά με τη ρύπανση που προκαλεί η Βιομηχανία Φωσφορικών Λιπασμάτων στην περιοχή Νέας Καρβάλης κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εθνικής Παιδείας και Θρησκευμάτων, σχετικά με τα Ανώτατα Εκπαιδευτικά Ιδρύματα, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΚΑΛΟΓΙΑΝΝΗΣ Σ., σελ.
ΚΟΥΤΜΕΡΙΔΗΣ Ε., σελ.
ΛΕΒΕΝΤΗΣ Α., σελ.
ΜΠΟΥΓΑΣ Ι., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΣΤΡΑΤΑΚΗΣ Ε., σελ.

Β. Επί της επερώτησης:
ΑΛΕΥΡΑΣ Α., σελ.
ΓΙΑΝΝΕΛΛΗΣ-ΘΕΟΔΟΣΙΑΔΗΣ Ι., σελ.
ΔΙΑΜΑΝΤΟΠΟΥΛΟΥ Α., σελ.
ΔΡΑΓΩΝΑ Θ., σελ.
ΖΙΩΓΑΣ Ι., σελ.
ΚΑΡΤΑΛΗΣ Κ., σελ.
ΚΟΥΡΑΚΗΣ Α., σελ.
ΜΠΟΛΑΡΗΣ Μ., σελ.
ΠΑΝΤΟΥΛΑΣ Μ., σελ.
ΠΛΕΥΡΗΣ Α., σελ.
ΡΑΠΤΗ Σ., σελ.
ΣΟΥΡΛΑΣ Γ., σελ.
ΣΠΗΛΙΩΤΟΠΟΥΛΟΣ Α., σελ.
ΤΑΛΙΑΔΟΥΡΟΣ Σ., σελ.
ΤΟΓΙΑΣ Β., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ?Γ΄
      Δευτέρα 23 Φεβρουαρίου 2009
      Αθήνα, σήμερα στις 23 Φεβρουαρίου 2009, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ευστάθιο Κουτμερίδη, Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Πανελλήνια Ένωση Αναπληρωτών και Ωρομισθίων Καθηγητών Γενικής Παιδείας ΤΕΕ και ΕΠΑΣ ΟΑΕΔ ζητεί νομοθετική ρύθμιση προβλημάτων των καθηγητών που εργάζονταν στα πρώην ΤΕΕ του ΟΑΕΔ.
      2) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην ανάγκη οικονομικής ενίσχυσης των καλλιεργητών κηπευτικών προϊόντων της δυτικής Αχαΐας.
      3) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  το Τεχνικό Επιμελητήριο Βορειοανατολικού Αιγαίου ζητεί να γίνει τροποποίηση των απαιτούμενων προϋποθέσεων για παροχή κεφαλαίων στις ατομικές εργοληπτικές κατασκευαστικές επιχειρήσεις δημοσίων έργων, ώστε να καταστεί δυνατή η ένταξή τους στο Ταμείο Εγγυοδοσίας Μικρών και Πολύ Μικρών Επιχειρήσεων.
      4) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Σύλλογος Συνταξιούχων ΔΕΗ Πελοποννήσου-Ηπείρου και Ιονίων Νήσων ζητεί την ικανοποίηση ασφαλιστικών, συνταξιοδοτικών, φορολογικών και λοιπών αιτημάτων  των μελών του.
      5) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στη μη καταβολή δεδουλευμένων αποδοχών σε δεκαοκτώ εργαζόμενους οδηγούς φορτηγών από τη «ΔΟΜΥΛΙΚΟ ΑΕ»
      6) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμαρχος Αγιάσου  Νομού Λέσβου ζητεί την έγκαιρη πληρωμή των λογαριασμών του προγράμματος «Κατασκευή εσωτερικού δικτύου ύδρευσης περιοχής Σκαλούδια Δήμου Αγιάσου» κ.λπ.
      7) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  το Σωματείο Καθαριστών και Καθαριστριών Αιγιαλείας και Καλαβρύτων ζητεί την επίλυση προβλημάτων των μελών του για την ομαλή λειτουργία των σχολικών μονάδων.
      8) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Αγροτικών Συνεταιρισμών Λήμνου ζητεί τη λήψη μέτρων στήριξης  των αγροτών της περιοχής της.
      9) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά με την οποία  ο Πολιτιστικός Σύλλογος Δολίχης της Επαρχίας Ελασσόνας «Η ΤΡΙΠΟΛΙΤΙΔΑ» ζητεί αναβάθμιση του τηλεφωνικού δικτύου της περιοχής για ταχύτερη και καλύτερη πρόσβαση στο διαδίκτυο.
      10) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Αγιάσου Λέσβου ζητεί τη μείωση της προτεινόμενης από τη ΔΟΥ Μυτιλήνης κατώτατης τιμής ζώνης των εντός των ορίων του οικισμού Αγιάσου ευρισκομένων αστικών ακινήτων.
      11) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  το Σωματείο Εργαζομένων σε Παιδικούς-Βρεφονηπιακούς Σταθμούς ΟΤΑ Δυτικής Μακεδονίας ζητεί την κατοχύρωση των θέσεων εργασίας των μελών του.
      12) Ο Βουλευτής Πρεβέζης κ. ΕΥΑΓΓΕΛΟΣ  ΠΑΠΑΧΡΗΣΤΟΣ  κατέθεσε αναφορά με την οποία  η Τοπική Ομάδα ΠΑΣΟΚ Θεσπρωτικού  ζητεί τη δημιουργία γραφείου Αγροτικής Ανάπτυξης στην περιοχή του Δήμου Θεσπρωτικού.
      13) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Σύλλογος Καθηγητών Φυσικής Αγωγής Νομού Κοζάνης  διαμαρτύρεται για την υπεράριθμη συσσώρευση καθηγητών Σωματικής Αγωγής στη νότια και νησιωτική Ελλάδα.
      14) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Επιμελητηριακός Όμιλος Ανάπτυξης Ελληνικών Νησιών ζητεί να μη δημιουργηθεί Τουριστικό Επιμελητήριο και την απόσυρση όλων των σχετικών διατάξεων από το νομοσχέδιο.
      15) Ο Βουλευτής Ηρακλείου κ. ΕΜΜΑΝΟΥΗΛ  ΣΤΡΑΤΑΚΗΣ  κατέθεσε αναφορά με την οποία  ο Επιμελητηριακός Όμιλος Ανάπτυξης Ελληνικών Νησιών διαμαρτύρεται για τη μελετώμενη δημιουργία Τουριστικού Επιμελητηρίου.
      16) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Ελυμνίων Εύβοιας ζητεί χρηματοδότηση για την εκτέλεση έργου «Ασφαλτόστρωση δρόμου Λίμνης-Μονή Γαλατάκη».
      17) Ο Βουλευτής Χαλκιδικής κ. ΙΩΑΝΝΗΣ  ΔΡΙΒΕΛΕΓΚΑΣ  κατέθεσε αναφορά με την οποία  ο Παναγιώτης Φακίρης συνταξιούχος ασφαλισμένος στον ΟΑΕΕ ζητεί την αναβάθμιση των υπηρεσιών προς τους συνταξιούχους, πλήρη ιατροφαρμακευτική περίθαλψη κ.λπ..
      18) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  η Ένωση Συνταξιούχων ΙΚΑ Μαντουδίου και Περιχώρων ζητεί τη στελέχωση του ΙΚΑ Μαντουδίου με μόνιμο  προσωπικό.
      19) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά με την οποία  ο Τοπικός Οργανισμός Εγγείων Βελτιώσεων Μάτι-Τυρνάβου ζητεί την παγοποίηση δανείου  του για μια διετία προς την ΑΤΕ και την παράταση εξόφλησης οφειλών προς τη ΔΕΗ Λάρισας.
      20) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  το Σωματείο Εργαζομένων σε Παιδικούς και Βρεφονηπιακούς Σταθμούς ΟΤΑ Δυτικής Μακεδονίας  ζητεί την άμεση επίλυση της οικονομικής δυσχέρειας στην οποία έχουν περιέλθει και την εξασφάλιση των θέσεων εργασίας τους με συμβάσεις εργασίας αορίστου χρόνου.
      21) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Ήλείας ζητεί να αποσυρθεί η υπ΄αριθμ. 714/Α32/30-01-09 ΚΥΑ, η οποία χαρακτηρίζεται σκληρή και άδικη για τους σεισμόπληκτους της Ηλείας.
      22) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Ένωση Νέων Συνεταιρισμένων Αγροτών  ζητεί να καταβληθεί άμεσα η δεύτερη  δόση των χρηματοδοτήσεων των Προγραμμάτων Νέων Αγροτών και Σχεδίων Βελτίωσης της προηγούμενης προγραμματικής περιόδου κ.λπ..
      23) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  πανεπιστημιακοί δάσκαλοι του Πανεπιστημίου Αιγαίου ζητούν τη λήψη μέτρων για την αναβάθμιση του πιο πάνω πανεπιστημίου κ.λπ..
      24) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Ομοσπονδία Αυτοκινητιστών Διεθνών Μεταφορών ζητεί να ληφθούν άμεσα μέτρα έτσι ώστε να εξαναγκαστεί η Σερβία να ανταποκριθεί στις δεσμεύσεις της σύμφωνα με τη διμερή συμφωνία Ελλάδας - Σερβίας, σχετικά με τη μεταχείριση των Ελλήνων αυτοκινητιστών.
      25) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ  κατέθεσε αναφορά με την οποία  ο Δήμαρχος Πέλλας ζητεί χρηματοδότηση για αποκατάσταση των ζημιών που προκλήθηκαν στο δήμο του από τα έντονα καιρικά φαινόμενα.
      26) Ο Βουλευτής Πέλλης κ. ΙΟΡΔΑΝΗΣ (ΔΑΝΗΣ) ΤΖΑΜΤΖΗΣ  κατέθεσε αναφορά με την οποία  ο Νομάρχης Πέλλας ζητεί χρηματοδότηση για αποκατάσταση ζημιών σε υποδομές του νομού του που προκλήθηκαν από έντονα καιρικά φαινόμενα.
      27) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  το Επιμελητήριο Ηρακλείου Κρήτης ζητεί την επίλυση προβλημάτων που έχουν δημιουργηθεί στο εμπορικό τμήμα του λιμένα Ηρακλείου.

      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1.  Στην με αριθμό 12917/21.1.09 ερώτηση του βουλευτή Εμμανουήλ Στρατάκη δόθηκε με το υπ΄αριθμ. ΤΚΕ/Φ2/3647/11.2.09 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την ερώτηση, με αριθμό πρωτ. 12917/21-1-09, που κατέθεσε στη Βουλή ο Βουλευτής κ. Μανόλης Στρατάκης, με θέμα «Δυνατότητα χορήγησης άδειας άνευ αποδοχών ή μειωμένου ωραρίου εργασίας στους δημοσίους υπαλλήλους», σας πληροφορούμε τα εξής:
      Σύμφωνα με την παρ. 1 του άρθρου 51 του Υπαλληλικού Κώδικα (ν. 3528/2007), επιτρέπεται η χορήγηση στον υπάλληλο, μετά από αίτηση του, άδειας χωρίς αποδοχές, εφόσον οι ανάγκες της υπηρεσίας το επιτρέπουν. Η άδεια αυτή δεν μπορεί να υπερβεί τον ένα (1) μήνα εντός του ίδιου ημερολογιακού έτους.
      Σύμφωνα με την παρ. 2 του άρθρου 51 του Υ.Κ, στους υπαλλήλους επιτρέπεται η χορήγηση άδειας άνευ αποδοχών συνολικής διάρκειας δύο (2) ετών, ύστερα από αίτησή τους και γνώμη υπηρεσιακού συμβουλίου, για σοβαρούς ιδιωτικούς λόγους.
      Σύμφωνα με την παρ. 1 του άρθρου 53 του Υπαλληλικού Κώδικα (ν. 3528/2007), η άδεια άνευ αποδοχών συνολικής διάρκειας δύο ετών της παρ. 2 του άρθρου 51 του ίδιου Κώδικα χορηγείται υποχρεωτικά, χωρίς γνώμη υπηρεσιακού συμβουλίου, όταν πρόκειται για ανατροφή παιδιού ηλικίας έως και έξι (6) ετών.
      Σημειώνεται ότι η ανωτέρω άδεια άνευ αποδοχών συνολικής διάρκειας δύο ετών δύναται να χορηγηθεί άπαξ, δηλαδή μόνο μία φορά στη διάρκεια της υπαλληλικής σταδιοδρομίας τόσο για σοβαρούς ιδιωτικούς λόγους όσο και για την ανατροφή τέκνου.
      Επισημαίνεται ότι η υπηρεσία μας προς το παρόν δεν εξετάζει το ενδεχόμενο για αύξηση των παραπάνω αδειών άνευ αποδοχών. Οι πάσης φύσεως άδειες και διευκολύνσεις που δικαιούνται οι δημόσιοι υπάλληλοι είναι υπεραρκετές σε σημείο που πολλές υπηρεσίες διαμαρτύρονται για αδυναμία κάλυψης των υπηρεσιακών αναγκών τους. Η προτεινόμενη τέλος μείωση του ωραρίου εργασίας με ανάλογη μείωση των αποδοχών για όσους υπαλλήλους θα το επιθυμούσαν, είναι βέβαιο ότι θα δημιουργήσει προβλήματα ομαλής λειτουργίας της υπηρεσίας, αλλά και περαιτέρω προβλήματα σε θέματα υπηρεσιακής κατάστασης του υπαλλήλου που συναρτώνται με το χρόνο υπηρεσίας, αλλά και προβλήματα σε σχέση με τον συντάξιμο χρόνο.
      Ο Υφυπουργός
      ΧΡΗΣΤΟΣ ΖΩΗΣ»
      2. Στην με αριθμό 11023/4.12.08 ερώτηση του Βουλευτή κ. Μιχάλη Κατρίνη δόθηκε με το υπ΄αριθμ. 11023/Β.64/10.2.09 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την ανωτέρω ερώτηση σας διαβιβάζουμε το υπ΄αριθμ.. Α.Π.168 έγγραφο της Τράπεζας της Ελλάδος που απαντά στο σχετικό θέμα.
      Ο Υπουργός
      Ι. ΠΑΠΑΘΑΝΑΣΙΟΥ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      3. Στην με αριθμό 12391/13.1.09 ερώτηση του Βουλευτή κ. Αστέριου Ροντούλη δόθηκε με το υπ΄αριθμ. 1739/Β.106/10.2.09 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την ανωτέρω ερώτηση σας διαβιβάζουμε το υπ'αριθμ. 3/2009 έγγραφο του Ταχυδρομικού Ταμιευτηρίου που απαντά στο σχετικό θέμα.
      Ο Υπουργός
      Ι. ΠΑΠΑΘΑΝΑΣΙΟΥ»
      (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      4. Στην με αριθμό 9096/26-3-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 7017/4/8094/9-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Γ. Σκουλάς, σε ό,τι μας αφορούν, σας γνωρίζουμε ότι κάθε χρόνο μετά τη λήξη της αντιπυρικής περιόδου, σε συνεργασία με τους εμπλεκόμενους στη δασοπυρόσβεση φορείς, γίνεται ανάλυση και αξιολόγηση όλων των στοιχείων και των νέων δεδομένων των δασικών πυρκαγιών κάθε περιοχής, ώστε να ληφθούν τα αναγκαία πρόσθετα μέτρα ή και να αναθεωρηθούν τα σημεία εκείνα του συστήματος δασοπυρόσβεσης που παρουσίασαν αδυναμίες και δυσλειτουργίες, με στόχο τη βελτίωση και αποτελεσματικότερη απόδοση του μηχανισμού πρόληψης και κατάσβεσης των δασικών πυρκαγιών κατά την επόμενη αντιπυρική περίοδο.
      Με βάση τα ανωτέρω, το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο κρατικός μηχανισμός, καθώς και οι διάφοροι φορείς, να ευρίσκονται σε πλήρη επιχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα. Επίσης η ηγεσία του Πυροσβεστικού Σώματος, η οποία έχει γίνει αποδέκτης των συμπερασμάτων έρευνας με τίτλο «Δασοπροστασία-δασοπυρόσβεση στη χώρα μας», που διεξήχθη από την Ένωση Αξιωματικών Πυροσβεστικού Σώματος και παρουσιάστηκε την 03-03-2008, προέβη ήδη στην αξιολόγησή της, ώστε να αποτελέσει έναν από τους άξονες του σχεδιασμού της νέας αντιπυρικής περιόδου.
      Για τον επιχειρησιακό σχεδιασμό και την προετοιμασία του μηχανισμού, ενόψει της νέας αντιπυρικής περιόδου, την 15-02-2008 πραγματοποιήθηκε σύσκεψη με τους εμπλεκόμενους φορείς στη δασοπροστασία με σκοπό την οριοθέτηση των μέτρων προετοιμασίας και ετοιμότητας του κρατικού μηχανισμού. Την 18 Μαρτίου 2008 πραγματοποιήθηκε 2η σύσκεψη, υπό την προεδρία μας, με κύριο αντικείμενο τον έλεγχο της πορείας των αποφασισθέντων μέτρων της πρώτης σύσκεψης. Οριστικοποίηση των μέτρων θα γίνει στην τελευταία προγραμματισμένη σύσκεψη αυτού του τύπου που έχει προγραμματισθεί για την 10 Απριλίου. Παράλληλα, την 07-03 και 03-04-2008 πραγματοποιήθηκαν συσκέψεις με όλους τους εμπλεκόμενους στην εναέρια επιτήρηση και αεροπυρόσβεση φορείς (Πυροσβεστικό Σώμα, Γ.Ε.Ε.Θ.Α, Γ.Ε.Σ., Π.Α., ΕΛ.ΑΣ, Λιμενικό Σώμα και Υ.Π.Α.). Στόχος του σχεδιασμού είναι η κατά το δυνατόν καλύτερη οργάνωση, διαχείριση και ο συντονισμός όλων των εμπλεκόμενων φορέων.
      Ειδικότερα, στα πλαίσια της καλύτερης προετοιμασίας προκειμένου να επιτευχθεί ο βέλτιστος συντονισμός και σχεδιασμός αντιμετώπισης του φαινομένου των δασικών πυρκαγιών, το Πυροσβεστικό Σώμα έχει προβεί, μεταξύ άλλων, στις ακόλουθες ενέργειες:
      - Θα συγκροτηθούν, όπως κάθε χρόνο: α) ειδικά αερομεταφερόμενα πεζοπόρα τμήματα σε κάθε Περιφέρεια της ηπειρωτικής χώρας και σε ορισμένες ευαίσθητες νησιωτικές περιοχές, β) μικτά εποχούμενα περίπολα από προσωπικό του Πυροσβεστικού Σώματος, της ΕΛ.ΑΣ. και των Ενόπλων Δυνάμεων με στόχο την αποτροπή εκδήλωσης πυρκαγιών αλλά και τον έγκαιρο εντοπισμό και αναγγελία τους, γ) θα υπάρχει σε εθνικό και σε τοπικό επίπεδο διασπορά των δυνάμεων με στόχο την άμεση και αποτελεσματική επέμβαση. Θα τοποθετηθούν πυροσβεστικά οχήματα εντός των δασικών εκτάσεων και σε άλλα σημεία που κρίνονται κομβικά. Σύμφωνα δε με στοιχεία των προηγούμενων ετών θα στελεχωθούν, στο πρώτο στάδιο επικινδυνότητας, πεντακόσια πενήντα περιπολικά περίπου σε όλη τη χώρα και δ) θα στελεχωθεί μεγάλος αριθμός πυροφυλακίων.
      - Εκδόθηκε διαταγή προς όλες τις Περιφερειακές Διοικήσεις Πυροσβεστικών Υπηρεσιών, προκειμένου αυτές και σε συνεργασία με τα Δασαρχεία και την Τοπική Αυτοδιοίκηση να προβούν στην υποβολή προτάσεων και θέσεων για την τοποθέτηση νέων υδατοδεξαμενών στην ύπαιθρο με δυνατότητα υδροληψίας, τόσο των εναέριων όσο και των επίγειων δυνάμεων.
      - Πραγματοποιήθηκε από όλες τις Περιφερειακές Διοικήσεις Πυροσβεστικών Υπηρεσιών ο εμπεριστατωμένος έλεγχος της κατάστασης και της καλής λειτουργίας των υφισταμένων υδατοδεξαμενών της περιοχής ευθύνης τους.
      - Εκδόθηκε διαταγή προς όλες τις Περιφερειακές Διοικήσεις Πυροσβεστικών Υπηρεσιών προκειμένου αυτές, σε συνεργασία με τα Δασαρχεία, να προβούν στην υποβολή προτάσεων για την εξεύρεση ή δημιουργία και καταγραφή πρόχειρων ζωνών προσγείωσης ελικοπτέρων εντός των δασικών εκτάσεων.
      - Πραγματοποιήθηκε από τους Περιφερειακούς Διοικητές των Πυροσβεστικών Υπηρεσιών η καταγραφή των πυροσβεστικών μέσων και χωματουργικών μηχανημάτων της Τοπικής και Νομαρχιακής Αυτοδιοίκησης, καθώς και των Ενόπλων Δυνάμεων, ανά νομό.
      - Εκδόθηκε διαταγή προς όλες τις Υπηρεσίες του Σώματος συγκρότησης Επιτροπών αναθεώρησης και επικαιροποίησης των Σχεδίων Αντιμετώπισης Δασικών Πυρκαγιών για την ερχόμενη αντιπυρική περίοδο.
      - Έχει εκδοθεί διαταγή που αναφέρεται στην καταγραφή των αρχαιολογικών χώρων, καθώς και των μέτρων και μέσων πυροπροστασίας που έχουν εγκατασταθεί σε αυτούς. 
      Έχει εκδοθεί διαταγή με την οποία ορίζεται Αξιωματικός του Σώματος από κάθε Πυροσβεστική Υπηρεσία, ώστε να συμμετέχει στην κατά νομό συσταθείσα Επιτροπή Ελέγχου των χώρων ανεξέλεγκτης εναπόθεσης απορριμμάτων των Ο.Τ.Α.
      - Έχει εκδοθεί διαταγή η οποία αποσκοπεί στην καλύτερη συνεργασία και τη βελτίωση του συντονισμού και σχεδιασμού του Π.Σ., της ΕΛ.ΑΣ. και της Ελληνικής Αγροφυλακής, σύμφωνα με την οποία ορίζεται αξιωματικός του Σώματος ανά νομό που θα συμμετέχει σε μηνιαίες συναντήσεις με εκπροσώπους των άλλων Υπηρεσιών.
      - Είναι σε εξέλιξη η σύνταξη του Ειδικού Σχεδίου «Δασικές Πυρκαγιές» του Γενικού Σχεδίου «ΞΕΝΟΚΡΑΤΗΣ» υπό τον συντονισμό της Γ.Γ.Π.Π. Έχει γίνει η πρώτη σύσκεψη με τη συμμετοχή των εμπλεκόμενων φορέων και συντάσσεται ο Πίνακας Ρόλων, Αρμοδιοτήτων και Δράσεων του Σώματος, καθώς και τα Στάδια Επιχειρήσεων για τις δασικές πυρκαγιές.
      - Με βάση τη διεθνή πρακτική και την ανάγκη βελτίωσης του μηχανισμού καταστολής, αποφασίστηκε από τους συναρμόδιους φορείς η δημιουργία της Υποστηρικτικής Ομάδας Διαχείρισης Δασικών Πυρκαγιών Μεγάλης Έκτασης. Η Ομάδα αυτή θα αποτελείται από προσωπικό των Δασικών Υπηρεσιών της περιοχής που εκδηλώνεται η πυρκαγιά και θα υποστηρίζει άμεσα τον επιχειρησιακό σχεδιασμό της καταστολής. Στα πλαίσια αυτά η ΓΓΠΠ συντονίζει την οργάνωση, τις αρμοδιότητες και τον τρόπο λειτουργίας της.
      - Έχει εκτυπωθεί ενημερωτικό φυλλάδιο με τίτλο «ΠΡΟΛΗΨΗ - ΑΝΤΙΜΕΤΩΠΙΣΗ ΠΥΡΚΑΓΙΩΝ», το οποίο χρηματοδοτήθηκε από το επιχειρησιακό πρόγραμμα «ΠΟΛΙΤΕΙΑ». Στο ανωτέρω φυλλάδιο περιλαμβάνονται συμβουλές αυτοπροστασίας τόσο στην ελληνική όσο και στην αγγλική γλώσσα. Το φυλλάδιο έχει διανεμηθεί σε χιλιάδες αντίτυπα σε όλες τις Περιφερειακές Υπηρεσίες του Σώματος και έχει αναρτηθεί στην ηλεκτρονική Πύλη «www.fireserνice.gr».
      - Βρίσκονται σε εξέλιξη διαγωνισμοί για την προμήθεια αναγκαίων υλικών και μέσων. Συγκεκριμένα, θα υπάρχουν στη διάθεση των Υπηρεσιών μας την ερχόμενη αντιπυρική περίοδο επιπλέον 110 υδροφόρα πυροσβεστικά οχήματα, 50 βοηθητικά και αξιόλογη ποσότητα πυροσβεστικού υλικού.
      - Επίσης, καθοριστική για την άμεση και αποτελεσματική αντιμετώπιση των πυρκαγιών για την αντιπυρική περίοδο του τρέχοντος έτους θα είναι και η συνδρομή των εναερίων μέσων που η χώρα μας διαθέτει, καθώς και αυτών που μισθώνονται, τα οποία θα σταθμεύουν σε περιφερειακά αεροδρόμια της χώρας, ενώ θα πραγματοποιούν και περιπολίες.
      - Παράλληλα, υπογράφηκε μεταξύ Ελλάδας και Γαλλίας «Διοικητικό Μνημόνιο» σχετικά με την αλληλοδιάθεση εναερίων μέσων αεροπυρόσβεσης. Επιπλέον συστάθηκε κοινή διακρατική ομάδα με έργο την περαιτέρω διερεύνηση διεύρυνσης της διμερούς συνεργασίας και σε άλλους τομείς, όπως εκπαίδευση στελεχών, ανάπτυξη κοινών ασκήσεων, υιοθέτηση διαδικασιών κ.λπ.
      - Έχουν γίνει όλες οι σχετικές ενέργειες για την επέκταση της σύμβασης με την Ολυμπιακή Αεροπλοΐα Α.Ε. για την τεχνική υποστήριξη των ιδιόκτητων ελικοπτέρων του Πυροσβεστικού Σώματος.
      - Σε κεντρικό επίπεδο το Συντονιστικό Επιχειρησιακό Κέντρο του Πυροσβεστικού Σώματος θα στελεχωθεί από το προβλεπόμενο επιτελικό προσωπικό και θα λειτουργήσει με πλήρη σύνθεση. Επίσης με την έναρξη της αντιπυρικής περιόδου θα στελεχωθεί και το Συντονιστικό Κέντρο Δασοπυρόσβεσης (Σ.Κ.Ε.Δ.) με το προσωπικό που προβλέπεται, έτσι ώστε η ενημέρωση για την πορεία και εξέλιξη των πυρκαγιών σε επίπεδο επικρατείας να είναι συνεχής και υπεύθυνη. Στην έδρα κάθε Περιφερειακής Διοίκησης Πυροσβεστικών Υπηρεσιών θα λειτουργήσουν Συντονιστικά Επιχειρησιακά Κέντρα. Έχουν παραδοθεί και θα λειτουργήσουν με την έναρξη της αντιπυρικής περιόδου τέσσερα κινητά συντονιστικά επιχειρησιακά κέντρα τα οποία έχουν τοποθετηθεί: δύο (2) στην Δ.Π.Υ. Αθηνών και από ένα (1) στην Δ.Π.Υ. Θεσσαλονίκης και Δ.Π.Υ. Πατρών.
      - Έχουν εγκατασταθεί πολυδιαυλικοί τηλεχειριζόμενοι σταθμοί βάσεως στα Σ.Π.Ε.Κ. Τρίπολης, Πάτρας, Ιωαννίνων και Λαμίας, ώστε οι Περιφέρειες να επικοινωνούν και να διαχειρίζονται μέσω ασυρμάτου τις Υπηρεσίες αρμοδιότητάς τους, ενώ έχει δρομολογηθεί ο επαναπρογραμματισμός όλων των τερματικών TETRA οχημάτων και φορητών, όπως και η επισκευή και συντήρηση των κινητών επιχειρησιακών κέντρων.
      - Ενισχύθηκε η λειτουργία του Ενιαίου Ευρωπαϊκού Αριθμού Κλήσης Έκτακτης Ανάγκης «112» με τη θεσμοθέτηση και λειτουργία της Υπηρεσίας Αναγνώρισης της Θέσης του Καλούντος.
     	Πέραν αυτών δρομολογήθηκαν ενέργειες που αφορούν την περαιτέρω εμπλοκή των Ενόπλων Δυνάμεων στις επιχειρήσεις δασοπυρόσβεσης και συγκεκριμένα:
     - Τη διάθεση επιπλέον τουλάχιστον δύο (2) ελικοπτέρων, για την άμεση αερομεταφορά των πεζοπόρων Τμημάτων της 1ης και 2ης ΕΜΑΚ στην Αθήνα και Θεσσαλονίκη.
     - Την οργάνωση τακτικού συστήματος εναέριων περιπολιών με μέσα των Ενόπλων Δυνάμεων και με βάση τον δείκτη επικινδυνότητας και τις ιδιαιτερότητες των επιμέρους περιοχών της χώρας.
     - Τη διάθεση χώρων σε στρατόπεδα για την φιλοξενία προσωπικού του Π.Σ. που μετακινείται για την αντιμετώπιση μεγάλων συμβάντων.
     - Τη διάθεση αυτοκινούμενων μονάδων των Ενόπλων Δυνάμεων (ΓΕΣ) για την αντιμετώπιση των αναγκών ατομικής υγιεινής του προσωπικού του Π.Σ., που απασχολείται επί μακρόν σε συμβάντα μεγάλων δασικών πυρκαγιών.
     - Τη δημιουργία πρόχειρων καταυλισμών με μέσα των Ενόπλων Δυνάμεων σε περιπτώσεις μεγάλων δασικών πυρκαγιών.
      Παράλληλα εκδόθηκαν διαταγές από το Αρχηγείο του Πυροσβεστικού Σώματος προς τις Περιφερειακές Διοικήσεις Πυροσβεστικών Υπηρεσιών προκειμένου αυτές και σε συνεργασία με τις αρμόδιες Δασικές Υπηρεσίες και φορείς της Τοπικής Αυτοδιοίκησης να προβούν στην αναζήτηση, από τις κατά τόπους Δασικές Υπηρεσίες, των χαρτών βλάστησης. Τα στοιχεία αυτά έχουν αποσταλεί στους φορείς που εμπλέκονται στην υλοποίησή τους. Συνολικά δε τα στοιχεία που έχουν συγκεντρωθεί με βάση τις παραπάνω διαταγές, αλλά και παλαιότερες που αφορούν τα μέσα που συνδράμουν στην κατάσβεση, κατάσταση πυροφυλακίων κ.λπ., αυτή τη στιγμή βρίσκονται στο στάδιο της επεξεργασίας ώστε να αποτελέσουν στοιχεία μιας Βάσης Δεδομένων, με σκοπό την ουσιαστική εξυπηρέτηση του επιχειρησιακού έργου.
      Σε ό,τι αφορά τη στελέχωση των Πυροσβεστικών Υπηρεσιών, σας ενημερώνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι' αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών οργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, προκηρύχθηκε και βρίσκεται σε εξέλιξη διαγωνισμός πρόσληψης 1.260 πυροσβεστών για όλη τη χώρα. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης.
      Πέραν αυτών σας πληροφορούμε ότι το έργο των πυροσβεστών θα ενισχύσουν και οι 5.500 πυροσβέστες εποχικής απασχόλησης που επαναπροσλήφθηκαν, ενώ εγκρίθηκαν και τα επί πλέον 22,4 εκατομμύρια ευρώ για την κάλυψη της 8μηνης απασχόλησής τους. Επισημαίνεται ότι, με τις διατάξεις του π.δ. 121/2007, ανανεώθηκε η θητεία του εν λόγω προσωπικού για πέντε (5) χρόνια ακόμα, με δυνατότητα ανανέωσης, ανεξαρτήτως ηλικίας, ενώ και η διάρκεια της υπηρεσίας που θα παρέχουν από πεντάμηνη γίνεται οκτάμηνη κατ' έτος, γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας. Παράλληλα, βρίσκεται σε εξέλιξη προκήρυξη για την κάλυψη των κενών θέσεων εποχικών πυροσβεστών.
      Επίσης, γίνονται ενέργειες για την πρόσληψη εκ νέου των δέκα (10) χειριστών ελικοπτέρων που είχαν προσληφθεί και το περασμένο έτος για την κάλυψη των αναγκών μας σε ιπτάμενο προσωπικό, για την εκτέλεση εναερίων εργασιών (δασοπυρόσβεση, έρευνα-διάσωση, αξιολόγηση εκπαίδευση προσωπικού διοικητική υποστήριξη). Εντός των προσεχών ημερών αναμένεται να υπογραφούν οι νέες συμβάσεις.
      Αναφορικά με την εκπαίδευση του πυροσβεστικού προσωπικού, σας πληροφορούμε ότι:
      - Πραγματοποιήθηκαν από τις Περιφερειακές Διοικήσεις Πυροσβεστικών Υπηρεσιών ασκήσεις επί χάρτου με την κωδική ονομασία «ΠΥΡΣΟΣ» κατά τους μήνες Δεκέμβριο, Ιανουάριο και Φεβρουάριο, ενώ επίκειται και η πραγματοποίηση ασκήσεως υπό πραγματικές συνθήκες. Τα μέχρι σήμερα εξαχθέντα συμπεράσματα από τις ασκήσεις επί χάρτου, καθώς και αυτά που θα προκύψουν από την επικείμενη άσκηση με τη συμμετοχή δυνάμεων, θα αναλυθούν έτσι ώστε να αποτελέσουν παράμετρο του τελικού σχεδιασμού. Εκπονήθηκε πρόγραμμα εκπαίδευσης των εποχιακών υπαλλήλων του οποίου η υλοποίηση άρχισε αμέσως μετά την πρόσληψή τους την 1 η Απριλίου.
      - Για την εκπαίδευση του μονίμου προσωπικού, οι αξιωματικοί που επελέγησαν και εκπαιδεύτηκαν το Φεβρουάριο ως εκπαιδευτές από στελέχη του Π.Σ., της Π.Α. και Δασολόγους συνεχίζουν το πρόγραμμα σε τοπικό επίπεδο.
      - Οργανώνεται εκπαίδευση σε στελέχη των Συντονιστικών Περιφερειακών Κέντρων (ΣΠΕΚ) για το πρώτο δεκαήμερο του Απριλίου.
      - Για το πρώτο δεκαήμερο του Απριλίου και σε συνεργασία με το ΓΕΑ οργανώνεται σεμινάριο σε Θέματα Συντονισμού Εναερίων Μέσων.
      - Από το Π.Σ. ορίσθηκαν εκπρόσωποι για την παρακολούθηση των δράσεων του προγράμματος «FIRE-5», του οποίου χειριστής είναι η Γ.Γ.Π.Π.
      Για το θέμα του εθελοντισμού, επισημαίνεται ότι η εμπειρία στη χώρα μας, αλλά και παγκοσμίως, έχει αποδείξει ότι, σε περιπτώσεις μεγάλων φυσικών καταστροφών (πυρκαγιές, πλημμύρες κ.ο.κ.), η βοήθεια που παρέχουν οι εθελοντές στις κρατικές Υπηρεσίες είναι σημαντική. Για το λόγο αυτό από το Πυροσβεστικό Σώμα καταβάλλεται κάθε δυνατή προσπάθεια για την ενημέρωση και ευαισθητοποίηση όλων των πολιτών σε θέματα πυροπροστασίας και την καλλιέργεια σε αυτούς του εθελοντισμού, τη δημιουργία φιλοδασικού πνεύματος, καθώς και την ενεργοποίηση και συμμετοχή αυτών τόσο στην πρόληψη όσο και την καταστολή των πυρκαγιών, μέσα από θεσμοθετημένες ή μη εθελοντικές ομάδες, με την πεποίθηση ότι η συμμετοχή αυτή θα αποτελέσει ουσιαστικό παράγοντα για την επιτυχία του έργου. Παράλληλα, προωθείται η αναμόρφωση του νομοθετικού πλαισίου που διέπει τους εθελοντές πυροσβέστες.
      Επίσης, βρίσκεται σε εξέλιξη η ενίσχυση του θεσμικού και οργανωτικού πλαισίου του Εθελοντισμού Πολιτικής Προστασίας. Ειδικότερα βρίσκεται σε στάδιο τελικής επεξεργασίας σχέδιο Υπουργικής Απόφασης που αφορά τη θεσμοθέτηση διαδικασιών και κριτηρίων για την ένταξη, κατάταξη σε κατηγορίες και αξιολόγηση της δράσης των εθελοντικών οργανώσεων, που βρίσκονται ήδη ενταγμένες στο Εθνικό Μητρώο Εθελοντισμού Πολιτικής Προστασίας.
      Μεταξύ των δράσεων που απαιτούνται για την προστασία της ζωής και της υγείας των πολιτών και δεν είχε θεσμοθετηθεί, ήταν και η οργανωμένη απομάκρυνσή τους από την περιοχή που τεκμηριωμένα απειλείται από εξελισσόμενη ή επικείμενη καταστροφή, εξ αιτίας δασικής πυρκαγιάς. Στο πλαίσιο δε αυτό θεσπίστηκε σχετική διάταξη νόμου που αφορά την προστασία της ζωής και της υγείας των πολιτών από φυσικές, τεχνολογικές και λοιπές καταστροφές, προκειμένου να προσδιορίσει θεσμικά το όργανο που αποφασίζει την οργανωμένη απομάκρυνση των πολιτών για τους λόγους αυτούς (παρ. 2 άρθ. 18. ν. 3513/2008).
      Σχετικά με το θέμα των πιστώσεων πυροπροστασίας των Ο.ΤΑ. Α' και Β' βαθμού, σας ενημερώνουμε ότι, κατά το τρέχον έτος, για την καλύτερη προετοιμασία των φορέων τοπικής αυτοδιοίκησης, οι εν λόγω πιστώσεις θα είναι σημαντικά αυξημένες. Επιπρόσθετα και για λόγους ελέγχου διάθεσης των πιστώσεων αυτών αποκλειστικά σε δράσεις πρόληψης πυροπροστασίας, θα εκδοθούν ειδικές οδηγίες προς τους Γ.Γ. Περιφερειών.
      Σε ό,τι αφορά την προμήθεια οχημάτων με το διαγωνισμό αγαθών Σημαντικής Οικονομικής ή Τεχνολογικής Αξίας (Σ.Ο.Τ.Α.), που αφορούσε την προμήθεια τριών (3) ειδών υδροφόρων πυροσβεστικών οχημάτων, σας πληροφορούμε ότι ο διαγωνισμός για το 1ο είδος (65 οχήματα) ματαιώθηκε, καθώς η οικονομική προσφορά της μειοδότριας εταιρείας κρίθηκε υψηλή και οικονομικά ασύμφορη για το ελληνικό δημόσιο. Στη συνέχεια επαναλήφθηκε με την υπ' αριθ. 7/2007 διακήρυξη και οι προσφορές βρίσκονται στο στάδιο της αξιολόγησης. Ακολούθως θα εκδοθεί απόφαση αξιολόγησης των προσφορών των εταιρειών και στην περίπτωση που δεν προκύψουν ενστάσεις-ένδικα μέσα, θα αποσφραγιστούν οι οικονομικές προσφορές και θα υπογραφούν Συμβάσεις με τη μειοδότρια εταιρεία, εφόσον φυσικά η προσφορά της δεν θα κριθεί οικονομικά ασύμφορη για το δημόσιο συμφέρον. Για το 2ο είδος αποφασίστηκε η κατακύρωση 50 οχημάτων και στις 15-10-2007 υπεγράφη η 963/2007 σύμβαση μεταξύ του Υπουργείου μας και της μειοδότριας εταιρείας, η οποία έχει την υποχρέωση να παραδώσει τα οχήματα εντός 14 μηνών από την ημερομηνία υπογραφής της σύμβασης. Για το 3ο είδος αποφασίστηκε η κατακύρωση 37 οχημάτων και στις 10-08-2007 υπεγράφη η 944/2007 σύμβαση με τη μειοδότρια εταιρεία, η οποία έχει την υποχρέωση να παραδώσει τα οχήματα εντός 14 μηνών από την ημερομηνία υπογραφής της σύμβασης.
      Πέραν αυτών, πρόσφατα (07-04-2008) εξεδόθη εγκύκλιος από τη ΓΓΠΠ «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών», με την οποία τίθενται σε έγκαιρο συναγερμό όλοι οι εμπλεκόμενοι φορείς για την αντιμετώπιση καταστροφών και καταστάσεων έκτακτης ανάγκης που ενδέχεται να προκληθούν από δασικές πυρκαγιές. Καθορίζονται, μεταξύ άλλων, έργα, δράσεις και μέτρα πρόληψης και ετοιμότητα που αφορούν : τα προγράμματα εκτέλεσης έργων και εργασιών αντιπυρικής προστασίας σε δάση και δασικές εκτάσεις προς διευκόλυνση του έργου της καταστολής, τα προγράμματα μείωσης του κινδύνου πρόκλησης πυρκαγιάς και προστασίας από επερχόμενη πυρκαγιά με απομάκρυνση μέρους ή του συνόλου της βλάστησης γύρω από υποδομές και περιοχές ιδιαίτερης αξίας, τα μέτρα πρόληψης για την αποφυγή πρόκλησης πυρκαγιάς στην ύπαιθρο από τη λειτουργία χώρων εναπόθεσης αστικών απορριμμάτων που ανήκουν στους Ο.Τ.Α., τα μέτρα πρόληψης για την αποφυγή εκδήλωσης πυρκαγιάς από την εκτέλεση γεωργικών και άλλων εργασιών, την ενημέρωση του κοινού για τη λήψη μέτρων πρόληψης και προστασίας από κινδύνους που προέρχονται από δασικές πυρκαγιές, την έκδοση ημερήσιου χάρτη πρόβλεψης κινδύνου πυρκαγιάς, την προληπτική απαγόρευση της κυκλοφορίας οχημάτων και παραμονής εκδρομέων σε εθνικούς δρυμούς, δάση και περιοχές ειδικής προστασίας και τη συμμετοχή εθελοντικών οργανώσεων σε δράσεις επιτήρησης δασών.
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, έχουν ξεκινήσει και ολοκληρώνονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο, χωρίς βέβαια να παραβλέπεται και ο παράγων καιρικές συνθήκες, που, όπως είναι γνωστό, επηρεάζει ουσιαστικά την εξέλιξη του φαινομένου από χρόνο σε χρόνο.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      5. Στην με αριθμό 5155/28-1-2008 ερώτηση του Βουλευτή κ. Σπυρίδωνος-Άδωνι Γεωργιάδη δόθηκε με το υπ’ αριθμ. 435/20-2-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      1. Το ΥΠΕΧΩΔΕ έχει επωμιστεί το μείζον έργο της άμεσης παρέμβασης για την αποκατάσταση των ζημιών από σεισμούς σε όλη την Ελληνική επικράτεια και συνακόλουθα της σεισμικής θωράκισης της χώρας μέσω της αναβάθμισης των προδιαγραφών για την κατασκευή και ενίσχυση του δομικού μας πλούτου.
      2. Σε ελάχιστο χρόνο έμπειροι μηχανικοί και σεισμολόγοι του ΥΠΕΧΩΔΕ, του ΟΑΣΠ και του ΙΤΣΑΚ ανταποκρίνονται άμεσα σε όλες τις αιτήσεις πολιτών για τη διαπίστωση ενδεχόμενων ζημιών, παρακολουθούν με πρόσθετους φορητούς σεισμογράφους και επιταχυνσιόμετρα την εξέλιξη των φαινομένων και σε πολύωρες συσκέψεις υπό την πολιτική ηγεσία γίνονται σωστές προγνώσεις και λαμβάνονται άμεσα οι αναγκαίες αποφάσεις.
      3. Στο ευρύτερο εθνικό πλαίσιο επιταχύνονται και διευρύνονται οι δράσεις του ΥΠΕΧΩΔΕ και των εποπτευόμενων από αυτό, ΟΑΣΠ και lΤΣΑΚ Συγκεκριμένο:
      α. Αντισεισμική θωράκιση και έλεγχος των κατασκευών. Επιταχύνθηκαν σε εθνική κλίμακα οι ρυθμοί των ελέγχων που διενεργούνται στα πλαίσια του Προγράμματος Πρωτοβάθμιου Προσεισμικού Ελέγχου Δημόσιων Κτιρίων, που ξεκίνησε το 2001 ενώ είχε αποφασισθεί από το 1992. Το πρόγραμμα περιλαμβάνει τον ταχύ μακροσκοπικό έλεγχο των δημοσίων κτιρίων και των κτιρίων Κοινής Ωφέλειας, ο οποίος διενεργείται τακτικά από μηχανικούς των Νομαρχιακών Αυτοδιοικήσεων και των ΟΤΑ, καθώς και τη συμπλήρωση ειδικών Δελτίων Ελέγχου για την αποτίμηση της σεισμικής ικανότητας των κτιρίων. Τα Δελτία αυτά αποστέλλονται στον ΟΑΣΠ, προκειμένου να προγραμματιστούν περαιτέρω ενέργειες. Το ΥΠΕΧΩΔΕ και ο εποπτευόμενος Οργανισμός Αντισεισμικού Σχεδιασμού και Προστασίας (ΟΑΣΠ), ο οποίος διενεργεί το Πρόγραμμα του Πρωτοβάθμιου Προσεισμικού Ελέγχου έχει λάβει 6.176 Δελτία Πρωτοβάθμιου Ελέγχου κτηρίων. Η Ειδική Ομάδα Μελέτης κοινοποιεί τη βαθμονόμηση των αποτελεσμάτων του Πρωτοβάθμιου Ελέγχου και τις προδιαγραφές για το Δευτεροβάθμιο Προσεισμικό Έλεγχο στους φορείς που έχουν την ευθύνη της λειτουργίας και ασφάλειας των κτηρίων Δημόσιας ή Κοινωφελούς χρήσης.
      Παράλληλα γίνεται συνεχής επικαιροποίηση των σχετικών κανονισμών (επισκευών, ενισχύσεων κτηρίων, οπλισμένου σκυροδέματος κ.λπ.), συνεχίζεται το Πρόγραμμα προσεισμικού ελέγχου των σχολικών μονάδων που ξεκίνησε την άνοιξη του 2004, και διενεργείται από τον ΟΣΚ.
      β. Αντισεισμική προστασία και ενημέρωση πολιτών. Βρίσκονται σε διαρκή εξέλιξη προγράμματα και Σεμινάρια ενημέρωσης μαθητών, εκπαιδευτικών με ενημερωτικές ομιλίες ειδικών επιστημόνων, διανομή υλικού, καθώς και πρόγραμμα του ΙΤΣΑΚ επιμόρφωσης μηχανικών κ.α στελεχών του τεχνικού κόσμου σε θέματα κανονισμών. Ο ΟΑΣΠ διοργανώνει ασκήσεις ετοιμότητας σε σχολικά κτίρια και χώρους εργασίας, υλοποιεί ενημερωτικά προγράμματα για διάφορες ομάδες του πληθυσμού και μετέχει σε επιμορφωτικά προγράμματα για εθελοντές. Προκηρύσσει προγράμματα ή μελέτες στους τομείς της αντισεισμικής τεχνολογίας της σεισμοτεκτονικής και της κοινωνικής αντισεισμικής άμυνας. Αναθέτει εξειδικευμένες μελέτες ή ερευνητικά προγράμματα με θέματα σχετικά με την αντιμετώπιση των συνεπειών των σεισμών που έχουν πλήξει περιοχές του Ελληνικού χώρου.
      γ. Αντισεισμική έρευνα. Ο Ο.Α.Σ.Π. ενισχύει την ανάπτυξη και τον εκσυγχρονισμό του Εθνικού Δικτύου Σεισμογράφων και Επιταχυνσιογράφων, τη σύνταξη - επικαιροποίηση του Χάρτη Σεισμικής Επικινδυνότητας του Ελληνικού Χώρου, την έκδοση φύλλων του Νεοτεκτονικού Χάρτη της Ελλάδας καθώς και την ανάπτυξη νέων μεθοδολογιών αποτύπωσης της σεισμικής επικινδυνότητας από φορείς και επιστημονικές ομάδες.
      Επίσης συντάσσει και επικαιροποιεί το Επιχειρησιακό Σχέδιο «Ξενοκράτης -Σεισμοί», δημιουργεί και εκδίδει Τεχνικά Εγχειρίδια σε σχετικά θέματα και ενημερώνει τους εμπλεκόμενους φορείς με συνεχείς επισκέψεις κλιμακίων του.
      δ. Κανονισμός επεμβάσεων (προσεισμικών και μετασεισμικών) σε κτήρια από οπλισμένο σκυρόδεμα και τοιχοποιία (ΚΑΝΕΠΕ). Πρόκειται για διεθνή πρωτοπορία (δεν υφίσταται κανονισμός σε καμία χώρα του κόσμου μέχρι σήμερα).
      Ο Ο.Α.Σ.Π. αναθέτει, σε ειδικές επιστημονικές επιτροπές, τη θέσπιση κανονισμών δόμησης εναρμονισμένων με τα σύγχρονα δεδομένα στον τομέα των κατασκευών, καθώς και την επεξεργασία ειδικών θεμάτων αντισεισμικής τεχνολογίας (Ελληνικός Αντισεισμικός Κανονισμός, Κανονισμός Οπλισμένου Σκυροδέματος, Προσεισμικός Έλεγχος Κτιρίων Δημόσιας και Κοινωφελούς Χρήσης, Κανονισμός Επεμβάσεων σε Κτίρια από Οπλισμένο Σκυρόδεμα (ΚΑΝΕΠΕ.), Σύνταξη κανονιστικού πλαισίου για την αντισεισμική προστασία μνημείων).
      Το Πρόγραμμα Αντισεισμικής Ενίσχυσης Υφισταμένων Κατασκευών (ΕΠΑΝΤΥΚ), το οποίο εκπονείται από το ΤΕΕ και συμμετέχει και ο ΟΑΣΠ, καθώς και ο Κανονισμός Επεμβάσεων (ΚΑΝΕΠΕ) που ολοκληρώνεται το Α΄ εξάμηνο του 2008, θα αποτελέσουν τα κανονιστικά κείμενα, βάσει των οποίων θα αντιμετωπιστούν τα παλαιότερα κτίσματα.
      ε. Εθνικό δίκτυο Σεισμογράφων. Αρχίζει η ενοποίηση όλων των σεισμογράφων σε Εθνικό Δίκτυο. Η επιτροπή διαχείρισης του δικτύου θα εκδίδει κοινό ανακοινωθέν σε περίπτωση σεισμού. Συντονιστής του δικτύου θα είναι το Γεωδυναμικό Ινστιτούτο Αθηνών και συμμετέχοντες φορείς τα σεισμολογικά εργαστήρια των Πανεπιστημίων Αθηνών, Θεσσαλονίκης και Πατρών.
      στ. Το επιστημονικό προσωπικό του Ο.Α.Σ.Π. (μηχανικοί, γεωλόγοι) συμβάλλει στην αντιμετώπιση των επιπτώσεων αφενός σεισμικών συμβάντων που πλήττουν περιοχές της χώρας και αφετέρου άλλων γεγονότων που συνδέονται με το σεισμό και την προστασία. Συγκεκριμένα:
      - κινητοποιείται άμεσα και συνεργάζεται με τους άλλους εμπλεκόμενους φορείς για την αντιμετώπιση της έκτακτης ανάγκης στην πληγείσα περιοχή
      - εκδίδει και διανέμει έντυπα με οδηγίες για την ασφαλή διαμονή των σεισμοπλήκτων
      - συμμετέχει σε εθνικές αποστολές παροχής βοήθειας στο εξωτερικό.
      ζ. Με την τακτική επιχορήγηση των τελευταίων δύο ετών 2006 και 2007, ο ΟΑΣΠ όχι μόνον κάλυψε πλήρως τα λειτουργικά του έξοδα αλλά και αποπλήρωσε σχεδόν στο σύνολό τους δικαιούχους των 74 μελετών οι οποίοι αν και τις είχαν παραδώσει στην προηγούμενη διοίκηση εκκρεμούσε η τελική παραλαβή και εξόφλησή τους.
      η. Ήδη το 2008 βρήκε τον Οργανισμό με σημαντικό θετικό υπόλοιπο του προηγούμενου έτους το οποίο το Δ.Σ. του Οργανισμού έχει ήδη αποφασίσει να διαθέσει στο Γεωδυναμικό Ινστιτούτο του Εθνικού Αστεροσκοπείου Αθηνών και στο Ινστιτούτο Τεχνικής Σεισμολογίας και Αντισεισμικών Κατασκευών (ΙΤΣΑΚ), στη Θεσσαλονίκη, προκειμένου να προμηθευτούν όργανα καταγραφής ισχυρής σεισμικής κίνησης (επιταχυνσιογράφους) τελευταίας τεχνολογίας. Ο στόχος είναι να λειτουργήσουν περίπου 300 τέτοια όργανα σε όλη τη Χώρα δεδομένου ότι η ύπαρξη και χρήση τέτοιων στοιχείων επιτρέπει στους μηχανικούς να σχεδιάσουν ρεαλιστικά τις αντισεισμικές κατασκευές τους.
      θ. Οι πολυάριθμες επιστημονικές επιτροπές που έχει συστήσει ο ΟΑΣΠ αποτελούνται από επιστήμονες κύρους οι οποίοι πρόθυμα και προς τιμή τους, αφιλοκερδώς συμμετέχουν ανελλιπώς στις συνεδριάσεις τους. Ο Οργανισμός καλύπτει φυσικά όλα τα έξοδα μετάβασης όσων μελών μετακινούνται προς την Αθήνα από άλλες πόλεις της Χώρας. Στα μέλη των ειδικών επιτροπών, όπως αυτών που συνεδριάζουν τακτικά για να απαντούν σε απορίες που προκύπτουν κατά την εφαρμογή του αντισεισμικού κανονισμού και των αντίστοιχων του Κέντρου Πρόληψης και Πρόγνωσης, έχει προβλεφθεί συμβολική αμοιβή.
      ι. Με την ανάληψη της διοίκησης του Οργανισμού το παρόν Δ.Σ. διαπίστωσε ότι, αν και προεβλέπετο από τη σύμβαση, καμία από τις 74 μελέτες δεν είχε παρουσιαστεί στον τεχνικό κόσμο της Χώρας. Ήδη πραγματοποιήθηκαν δύο ημερίδες. Η πρώτη το Σεπτέμβριο του 2006 στην Αθήνα και η δεύτερη το 2007 στην Θεσσαλονίκη. Εκεί παρουσιάστηκαν από τους συγγραφείς τους, πλέον των 35 εργασιών σχετικών με τον σεισμό της Αθήνας του 1999 και θέματα της Βορείου Ελλάδας αντίστοιχα.
      κ. Από το Ινστιτούτο Τεχνικής Σεισμολογίας και Αντισεισμικών Κατασκευών (ΙΤΣΑΚ) παράγεται εφαρμοσμένη έρευνα, η οποία καλύπτει τους τομείς της Τεχνικής Σεισμολογίας, της Εδαφομηχανικής και των Αντισεισμικών Κατασκευών από τρεις Ερευνητικές Δ/νσεις, οι οποίες στελεχώνονται με 11 ερευνητές.
      Το ερευνητικό προσωπικό του ΙΤΣΑΚ βρίσκεται σε συνεχή συνεργασία και συμμετέχει ενεργά σε επιμορφωτικά σεμινάρια που οργανώνονται από το ΤΕΕ και το Εθνικό Κέντρο Δημόσιας Διοίκησης σε όλη την Ελλάδα, απευθύνονται προς τους μηχανικούς και συμβάλλουν στην συνεχή επιμόρφωσή τους.
      Επίσης συμμετέχει στα προγράμματα ενημέρωσης του πληθυσμού που οργανώνονται από το Ινστιτούτο Διαρκούς Επιμόρφωσης Ενηλίκων (ΙΔΕΕ) και της Γραμματείας Εκπαίδευσης Ενηλίκων του Υπουργείου Εθνικής Παιδείας και Θρησκευμάτων.
      Ειδικότερα για τη θεματική ενότητα «Διαχείριση κινδύνων κρίσεων και αντιμετώπιση εκτάκτων αναγκών» το ερευνητικό προσωπικό συμμετέχει σε δύο άξονες προγραμμάτων.
      λ. Με Κοινή Υπουργική Απόφαση (ΚΥΑ) συστάθηκε από το ΙΤΣΑΚ Ειδικός Λογαριασμός Κονδυλίων Έρευνας (ΕΛΚΕ) ΦΕΚ Β΄/1857/14.12.04 μέσω του οποίου γίνεται η διαχείριση κονδυλίων έρευνας στο ΙΤΣΑΚ τα οποία προέρχονται από χρηματοδοτήσεις πλην του τακτικού προϋπολογισμού και των Δημοσίων Επενδύσεων.
      μ. Ενδεικτικά αναφέρονται οι κύριες δράσεις του ΙΤΣΑΚ:
      - Η ανάπτυξη ενός δικτύου επιταχυνσιογράφων σε όλη την Ελληνική επικράτεια με 100 περίπου όργανα.
      - Η λήψη και επεξεργασία χιλιάδων καταγραφών από σεισμούς και η αξιοποίησή τους στη διαμόρφωση παραμέτρων ισχυρής εδαφικής κίνησης και φασμάτων αντισεισμικού σχεδιασμού κατασκευών.
      - Η εκπόνηση ειδικών εκθέσεων μετά από καταστροφικούς σεισμούς και η ενημέρωση αρμόδιων αρχών.
      - Η εκπόνηση μεγάλου αριθμού ερευνητικών προγραμμάτων με χρηματοδότηση από την Ευρωπαϊκή Ένωση, τον ΟΑΣΠ, τη ΓΓΕΤ κ.λπ..
      -Η συμβολή του ΙΤΣΑΚ στον αντισεισμικό σχεδιασμό μεγάλων αναπτυξιακών έργων (Ολυμπιακό στάδιο, Εγνατία Οδός, Φράγματα κ.λπ.).
      - Η ενοργάνωση και παρακολούθηση της σεισμικής συμπεριφοράς έργων υψηλής σπουδαιότητας.
      - Η εξασφάλιση εξωτερικών χρηματοδοτήσεων για την ανάπτυξη της υλικοτεχνικής υποδομής του ΙΤΣΑΚ με σύγχρονα όργανα.
      - Η συγγραφή και δημοσίευση χιλιάδων επιστημονικών άρθρων σε διεθνή επιστημονικά περιοδικά και συνέδρια.
      - Η συμμετοχή του ερευνητικού προσωπικού του ΙΤΣΑΚ σε ειδικές επιτροπές του ΟΑΣΠ καθώς και σε ειδικά προγρ6μματα επιμόρφωσης μηχανικών και ενημέρωσης του κοινού σε θέματα αντισεισμικής προστασίας.
      Κύριοι στόχοι του ΙΤΣΑΚ είναι:
      - Η προώθηση των διαδικασιών έκδοσης προεδρικού διατάγματος για τη σύσταση και λειτουργία της Ένωσης για την Αντισεισμική Προστασία των Κρατών - Μελών του Οργανισμού για την Οικονομική Συνεργασία του Ευξείνου Πόντου, με έδρα τη Θεσσαλονίκη, καθώς και της προγραμματικής συμφωνίας που θα διέπει τη σχέση του ΙΤΣΑΚ με την Ένωση. Επ’ αυτού υπάρχει σχετική πρόνοια στο Ν 3044 ΦΕΚ Α/197/27-8-2002.
      - Η παραπέρα ανάπτυξη, επέκταση και αναβάθμιση του δικτύου επιταχυνσιογράφων του ΙΤΣΑΚ.
      - Η προσέλκυση εξωτερικών πηγών χρηματοδότησης με την υποβολή προτάσεων για ερευνητικά έργα για την υποστήριξη των ερευνητικών δραστηριοτήτων του ΙΤΣΑΚ.
      4. Το ΥΠΕΧΩΔΕ συμμετέχει αδιάλειπτα σε επιμορφωτικά σεμινάρια προς εθελοντές και ειδικές ομάδες που εμπλέκονται σε δράσεις πριν, κατά τη διάρκεια και κυρίως μετά από καταστρεπτικό σεισμό, (ΕΜΑΚ, ΕΛΑΣ, Πυροσβεστικό Σώμα, ΕΚΑΒ κ.α.). Το πλέον γνωστό πρόγραμμα είναι το «Προστατεύω τον εαυτό μου και τους άλλους», της Γενικής Γραμματείας Επιμόρφωσης Ενηλίκων.
      5. Το ΤΕΕ καταρτίζει κατά διαστήματα καταλόγους με πραγματογνώμονες επί ειδικών θεμάτων, με συγκεκριμένα κριτήρια (εμπειρία σχετική με το θέμα, εξειδίκευση, χρόνια υπηρεσίας κ.λπ.).
      Το ΥΠΕΧΩΔΕ συγκροτεί κλιμάκια από μηχανικούς με εμπειρία ζωής σε θέματα εκτίμησης της αντοχής και χαρακτηρισμού των κατασκευών από τις απλές κατοικίες έως και τις πλέον σύνθετες, όπως γέφυρες, φράγματα κ.α.
      6. Ο ΟΑΣΠ ασκεί την αντισεισμική πολιτική σύμφωνα με τον ιδρυτικό του νόμο και τις αρμοδιότητες του στα πλαίσια της ετήσιας χρηματοδότησης. Σύμφωνα με το ν. 1349/83 έχει ίδιο προϋπολογισμό και την πλήρη ευθύνη διαχείρισης των πόρων του για την κάλυψη της αποστολής του. Το ΥΠΕΧΩΔΕ επικουρικά και εφόσον απαιτηθεί μεριμνά και για πρόσθετη χρηματοδότηση πέραν από τον εγκρινόμενο από το ΥΠΟΙΟ προϋπολογισμό του.
      Ο Υφυπουργός
      Θ. ΞΑΝΘΟΠΟΥΛΟΣ»
    6. Στην με αριθμό 9262/28-3-2008 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. Φ900/61/1960/Σ180/21-4-08 έγγραφο από τον Υφυπουργό Εθνικής Άμυνας η ακόλουθη απάντηση:
       «Σας γνωρίζουμε σε απάντηση της υπ' αριθμ. 9262/28-03-08 ερώτησης του Βουλευτή κ. Γ. Σούρλα, με θέμα την ανέγερση Μνημείου πεσόντων του 1940 στην περιοχή Καλπακίου, τα ακόλουθα:
       Το Μαρ 2007, αποφασίστηκε από την πολιτική ηγεσία του ΥΠΕΘΑ η κατασκευή ενός επιβλητικού Μνημείου στο Καλπάκι, σε συνδυασμό με την ανάπλαση του ιστορικού χώρου του Καλπακίου, για να τιμηθούν οι πεσόντες του Ελληνοϊταλικού πολέμου 1940-41.
       Η υλοποίηση της ανωτέρω απόφασης προϋποθέτει σε πρώτη φάση, την ολοκλήρωση της μελέτης που συντάσσεται από το Δήμο Καλπακίου για την ανάπλαση του ιστορικού χώρου, τη χωροθέτηση του υπόψη Μνημείου στο συγκεκριμένο χώρο, την υποβολή των απόψεων του Πολεμικού Μουσείου για το σχεδιασμό του έργου (τεχνικά και μορφολογικά χαρακτηριστικά του Μνημείου, επιγραφικό μέρος, διαμορφώσεις περιβάλλοντος χώρου, κτιριολογικές και λειτουργικές απαιτήσεις, κ.λπ.), τον καθορισμό του φορέα υλοποίησης του έργου σε επίπεδο μελέτης και κατασκευής, καθώς και της πηγής χρηματοδότησής του. Σε περίπτωση ανάληψης του έργου από το Πολεμικό Μουσείο, τίθεται θέμα αλλαγής του ιδιοκτησιακού καθεστώτος του χώρου. Από την μέχρι σήμερα ενημέρωση, οι ανωτέρω προϋποθέσεις δεν έχουν υλοποιηθεί, καθώς δεν έχει ολοκληρωθεί η μελέτη που συντάσσεται από το Δήμο Καλπακίου.
       Το Φεβ. 08 πραγματοποιήθηκε συνάντηση του Προέδρου του Πολεμικού Μουσείου με φορείς της Τοπικής Αυτοδιοίκησης, ενώ αρχιτέκτονες του ΓΕΣ, επισκέφτηκαν τη περιοχή και συνεργάστηκαν με εκπροσώπους του Τεχνικού Γραφείου που έχει αναλάβει από το Δήμο Καλπακίου, τη σύνταξη της μελέτης ανάπλασης του ιστορικού χώρου.
       Από τις συναντήσεις διαπιστώθηκε, εκτός από ζωηρό ενδιαφέρον των φορέων της Τοπικής Κοινωνίας, η δυνατότητα παραχώρησης της έκτασης από το Δήμο Καλπακίου και οι καλές προοπτικές χρηματοδότησης του έργου.
       Το ΥΠΕΘΑ παρακολουθεί το θέμα και στο παρόν σχέδιο, εξετάζει την συγκρότηση Επιτροπής που θα αναλάβει την προώθηση των διαδικασιών για την σύνταξη και έγκριση της μελέτης του Μνημείου.
       Ο Υφυπουργός
       ΚΩΝΣΤΑΝΤΙΝΟΣ ΤΑΣΟΥΛΑΣ»
     7. Στην με αριθμό 9109/26.3.2008 ερώτηση των Βουλευτών κυρίων Σπυρίδωνος Χαλβατζή, Κων/νου Αλυσανδράκη, Ιωάννη Ζιώγα, Γαρυφαλλιάς Κανέλλη, Γεωργίου Μαυρίκου και Βαρβάρας Νικολαΐδου δόθηκε με το υπ’ αριθμ. Φ900α/5804/9577/11.4.2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 9109/26-03-2008 ερώτησης της Βουλής των Ελλήνων, που κατέθεσαν οι Βουλευτές Κ.Κ. Σπύρος Χαλβατζής, Κώστας Αλυσανδράκης, Γιάννης Ζιώγας, κ. Λιάνα Κανέλλη, Γιώργος Μαυρίκος και η κ. Βέρα Νικολαϊδου με θέμα τις Ειρηνευτικές Δυνάμεις στο Κόσσοβο, σαςγνωρίζουμε τα ακόλουθα:
      Η συμμετοχή της χώρας μας σε ειρηνευτικές αποστολές του ΟΗΕ, της Ευρωπαϊκής Ένωσης ή του ΝΑΤΟ αποφασίζεται με γνώμονα τις διεθνείς υποχρεώσεις της χώρας, τη συμβολή της στην αντιμετώπιση κρίσεων, στην επίτευξη διεθνούς σταθερότητας, στη περιφερειακή σταθεροποίηση και τη διατήρηση της ειρήνης, μετά από σχετική απόφαση του Συμβουλίου Ασφαλείας των Ηνωμένων Εθνών.
      Μετά την μονομερή ανακήρυξη της ανεξαρτησίας του Κοσσυφοπεδίου η Ελλάδα ως γειτονική χώρα, έχει εύλογο ενδιαφέρον για τις εξελίξεις στον άμεσο περίγυρό της και συνεπώς με την συμμετοχή της στην KFOR, αναδεικνύει το σταθεροποιητικό της ρόλο, προβάλλει τις ένοπλες δυνάμεις της, συμβάλλει στην πρόληψη επιπλοκών που μπορεί να έχουν επιπτώσεις στη χώρα μας και υποβοηθά την ενίσχυση της σταθερότητας και ασφάλειας στην περιοχή.
      Τέλος, το θέμα της συνεισφοράς ή της απεμπλοκής της Ελλάδος από τις ειρηνευτικές αποστολές που ήδη συμμετέχει, άπτεται των αποφάσεων της Κυβέρνησης, η οποία, συνεκτιμώντας τις διεθνείς συγκυρίες, λαμβάνει, κατά περίπτωση, τις πλέον συμφέρουσες για τη χώρα μας αποφάσεις.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     8. Στην με αριθμό 8841/19.3.2008 ερώτηση των Βουλευτών κυρίων Γεωργίου Μαυρίκου, Ιωάννη Πρωτούλη, Κων/νου Καζάκου, Γαρυφαλλιάς Κανέλλη, Ευθαλίας Καφαντάρη και Εύας Μελά  δόθηκε με το υπ’ αριθμ. οικ.7962/8.4.2008  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της αριθμ. 8841/19.3.08 Ερώτησης που κατατέθηκε από τους Βουλευτές κ.κ. Γ. Μαυρίκο, Γ. Πρωτούλη, Κ. Καζάκο, Λ. Κανέλλη, Λ. Καφαντάρη και Ε. Μελά, σας γνωρίζουμε τα εξής:
      Βασική προτεραιότητα της Κυβέρνησης αποτελεί η διαμόρφωση συνθηκών πλήρους διασφάλισης και εγγύησης των ατομικών και κοινωνικών δικαιωμάτων όλων των ατόμων που ζουν και εργάζονται στη χώρα μας. Για το σκοπό αυτό, το Υπουργείο μας προωθεί μία σύγχρονη και μακρόπνοη μεταναστευτική πολιτική, η οποία αποτυπώνεται σε ένα πλέγμα μέτρων με κεντρικό άξονα το ν.3386/2005.
      Ειδικότερα, αναφορικά με την είσοδο και διαμονή υπηκόων τρίτων χωρών στην Ελλάδα για λόγους σπουδών, ισχύουν οι ακόλουθες ρυθμίσεις:
      . Υπήκοος τρίτης χώρας που έχει λάβει θεώρηση εισόδου για σπουδές μπορεί να ζητήσει αντίστοιχη άδεια διαμονής εφόσον έχει εγγραφεί σΙ ένα από τα εκπαιδευτικά ιδρύματα που προβλέπονται στο άρθρο 28 του ν.3386/05, διαθέτει επαρκείς πόρους για την κάλυψη των εξόδων διαμονής και σπουδών και έχει καταβάλει τα απαιτούμενα τέλη εγγραφής στο εκπαιδευτικό ίδρυμα.
      . Στις σπουδές περιλαμβάνονται μεταπτυχιακές σπουδές, καθώς και τυχόν κύκλος προετοιμασίας, ενώ παράλληλα επιτρέπεται η φοίτηση σε Ινστιτούτα Επαγγελματικής Κατάρτισης (Ι.Ε.Κ.), καθώς και σε εργαστήρια ελευθέρων σπουδών.
      . Επίσης, προβλέπεται η δυνατότητα αλλαγής κατεύθυνσης σπουδών του υπηκόου τρίτης χώρας για μία μόνο φορά και εντός του πρώτου έτους των σπουδών του.
      . Στο πλαίσιο των σπουδών υφίστανται ειδικές διατάξεις για υπηκόους τρίτης χώρας που επιθυμούν να αποκτήσουν ιατρική ειδικότητα στην Ελλάδα, ή φοιτούν σε εξειδικευμένες Σχολές (π.χ. Ειδικά Σχολεία των Ενόπλων Δυνάμεων, των Σωμάτων Ασφαλείας ή Ακαδημίες του Εμπορικού Ναυτικού).
      . Οι υπότροφοι σπουδαστές δεν υποχρεούνται στην καταβολή παραβόλου.
      Σε ό,τι αφορά το συνολικό χρόνος διαμονής, αυτός δεν μπορεί να υπερβεί την προβλεπόμενη συνολική διάρκεια σπουδών προσαυξημένη κατά το ήμισυ. Προκειμένου να αντιμετωπιστούν τυχόν δυσκολίες με την ελληνική γλώσσα, παρέχεται η δυνατότητα συνυπολογισμού ενός επιπλέον έτους για την εκμάθησή της. 
      Υπό το πρίσμα των ανωτέρω και λαμβάνοντας υπόψη ότι η είσοδος και διαμονή υπηκόων τρίτων χωρών για λόγους σπουδών είναι εξ ορισμού προσωρινή, απόλυτα συνυφασμένη με τη διεξαγωγή των σπουδών και ανεξάρτητη από την κατάσταση της αγοράς εργασίας της χώρας υποδοχής, δεν υφίσταται δυνατότητα αποσύνδεσης της άδειας διαμονής από τη διάρκεια των σπουδών. Για το λόγο αυτό, δεν επιτρέπεται η αλλαγή σκοπού, δηλαδή η ανανέωση της άδειας διαμονής για άλλο λόγο πέραν των σπουδών.
      Ωστόσο, στο πλαίσιο της διασφάλισης της οικογενειακής ενότητας, τυχόν αλλαγή της προσωπικής κατάστασης του υπήκοου τρίτης χώρας (τέλεση γάμου με νόμιμα διαμένοντα στην Ελλάδα υπήκοο τρίτης χώρας, Έλληνα ή πολίτη ΕΕ, γέvv!lση ημεδαπού), θεωρείται ότι δεν συνιστά αλλαγή σκοπού, κατά την ανωτέρω πρόβλεψη, και συνεπώς, υπήκοοι τρίτων χωρών που είναι κάτοχοι ισχύουσας άδειας διαμονής για έναν από τους λόγους του νόμου, μεταξύ των οποίων περιλαμβάνονται και οι σπουδές, μπορούν να ανανεώσουν την άδειά τους, εφόσον πληρούν τις λοιπές προϋποθέσεις, για μία από τις ανωτέρω κατηγορίες (οικογενειακή επανένωση, μέλη οικογένειας Έλληνα ή πολίτη ΕΕ, γονείς ανήλικων ημεδαπών).
      Παράλληλα, προκειμένου να δοθεί η δυνατότητα στους σπουδαστές που είναι υπήκοοι τρίτων χωρών να καλύψουν μέρος του κόστους των σπουδών τους, επιτρέπεται η πρόσβαση στην αγορά εργασίας, κατόπιν σχετικής έγκρισης από την Περιφέρεια, για άσκηση μερικής απασχόλησης.
      Τέλος, σας γνωρίζουμε ότι, επί του παρόντος, το Υπουργείο μας έχει καταρτίσει σχετικό Προεδρικό Διάταγμα, το οποίο έχει σταλεί προς επεξεργασία στο Συμβούλιο της Επικρατείας, αναφορικά με την ενσωμάτωση στην εθνική έννομη τάξη της Οδηγίας 2004/114/EK του Συμβουλίου της 13ης Δεκεμβρίου 2004 αναφορικά με τις προϋποθέσεις εισδοχής υπηκόων τρίτων χωρών με σκοπό τις σπουδές, την ανταλλαγή μαθητών, την άμισθη πρακτική άσκηση ή την εθελοντική υπηρεσία.
      	Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο συνάδελφο.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 24 Φεβρουαρίου 2009.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 11707/18-12-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Ανάπτυξης, σχετικά με τη λήψη μέτρων στήριξης μικρών και μεσαίων επιχειρήσεων.
      2. Η με αριθμό 12742/20-1-2009 ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος στα δημοτικά σχολεία και νηπιαγωγεία του Δήμου Περάματος.
      3. Η με αριθμό 12724/20-1-2009 ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων επισκευών και σχολικής στέγης στην Α΄ Αθήνας.
      4. Η με αριθμό 9690/11-11-2008 ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Οικονομίας και Οικονομικών, σχετικά με τις οφειλές του κράτους στα φαρμακεία.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 12804/20-1-2009 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Υγείας και Κοινωνικής Αλληλεγγύης, σχετικά με χρηματοδότηση για την ανάπτυξη του Ιατροπαιδαγωγικού Κέντρου στο παλαιό κτήριο του Καραμανδάνειου στην Πάτρα.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 540/16-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευσταθίου Κουτμερίδη προς τον Υπουργό Υγείας και Κοινωνικής Αλληλεγγύης, σχετικά με την εύρυθμη λειτουργία του Νοσοκομείου Σερρών, το πρόβλημα με τις εφημερίες των γιατρών κ.λπ..
Η επίκαιρη ερώτηση του κυρίου συναδέλφου έχει ως εξής:
      «Τεράστιο πρόβλημα έχει δημιουργηθεί με τις εφημερίες των γιατρών που υπηρετούν στο Γενικό Νομαρχιακό Νοσοκομείο Σερρών, καθόσον οι γιατροί έχουν καλύψει τις εφημερίες του μηνός Φεβρουαρίου ήδη από τα μέσα του ιδίου μήνα, με αποτέλεσμα για τις υπόλοιπες ημέρες του μήνα το Γ. Ν. Σερρών να μένει ουσιαστικά χωρίς προσωπικό μετά τις δύο το μεσημέρι.
      Οι τεράστιες ελλείψεις σε προσωπικό αναγκάζουν τους νοσοκομειακούς γιατρούς να εργάζονται έως και εκατόν είκοσι ώρες (!) την εβδομάδα προκειμένου να εξυπηρετήσουν τον πολίτη, παρά το γεγονός ότι η ισχύουσα νομοθεσία ορίζει ξεκάθαρα ότι οι εφημερίες των γιατρών δεν μπορούν να ξεπερνούν τις σαράντα οκτώ ώρες.
      Επειδή λοιπόν το Εθνικό μας Σύστημα καταρρέει, αφού αφ΄ενός μεν αποκλείει τους πολίτες από την πρόσβαση στη δημόσια υγεία, αφ΄ετέρου δε έχει φέρει σε πολύ δύσκολη θέση τους υπηρετούντες γιατρούς, οι οποίοι παραβαίνοντας το νόμο καλούνται να αναλάβουν και τις τεράστιες ευθύνες για οτιδήποτε συμβεί, ερωτάται ο κύριος Υπουργός:
      Σε ποιες ενέργειες προτίθεται να προβεί, ώστε να καλυφθούν άμεσα και μέσα στα νόμιμα πλαίσια οι εφημερίες των γιατρών του Γενικού Νοσοκομείου Σερρών;»
      Στην επίκαιρη ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Κύριε Υφυπουργέ, έχετε το λόγο για τρία λεπτά.
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
	Κύριε συνάδελφε, πράγματι το περιεχόμενο της ερώτησής σας είναι επίκαιρο. Συμπίπτει απόλυτα και με τις κινητοποιήσεις των γιατρών αυτές τις μέρες, αλλά και με τη συζήτηση του νομοσχεδίου που έρχεται να κυρώσει την κλαδική σύμβαση που έχουμε υπογράψει με τους νοσοκομειακούς γιατρούς προκειμένου να είμαστε πλήρως εναρμονισμένοι με ό,τι προβλέπεται από την κοινοτική νομοθεσία, μια ιστορία η οποία ξεκινάει από το 1993 και έρχεται να ολοκληρωθεί σήμερα. 
      Ταυτόχρονα, με την κλαδική σύμβαση, όπως πολύ καλά θα ξέρετε, ικανοποιείται και ένα πάγιο αίτημα των γιατρών που ξεκινάει από τη δεκαετία του  ΄80, δηλαδή η σύναψη συλλογικών συμβάσεων που θα καθορίζει τα του μισθού, τις εφημερίες και όλα τα σχετικά.
    Δεν είναι ακριβές ότι το νοσοκομείο των Σερρών έχει πρόβλημα. Το επισκεφθήκατε. Πράγματι με τις οδηγίες των συνδικαλιστικών οργάνων -και είναι απόλυτα λογικό και επιβεβλημένο να προχωρούν σε αυτές τις κινητοποιήσεις- οι γιατροί προς στιγμή εφαρμόζοντες τι λέει η κοινοτική οδηγία αλλά ξέροντας ταυτόχρονα ότι αυτές τις μέρες συζητείται το νομοσχέδιο όπου δίνεται οριστικό τέλος στην όλη αυτή ιστορία και αντιλαμβανόμενοι το μέγεθος και την ευθύνη, προχώρησαν κανονικά στις εφημερίες και το μήνα Φεβρουάριο, σύμφωνα με το πρόγραμμα του Ιανουαρίου, τροποποιημένο ανάλογα με τις απαιτήσεις και τις ανάγκες και των κλινικών και των εργαστηρίων. 
    Έτσι, λοιπόν, με την ψήφιση του νομοσχεδίου του οποίου ολοκληρώνεται η συζήτηση την Πέμπτη νομίζω πως ανοίγει μια νέα εποχή πλέον στο θέμα αυτό και μια ιστορία που ξεκινάει από το 1993 έρχεται να λυθεί οριστικά και να τακτοποιήσει ένα πολύ σημαντικό θέμα, μαζί δε να δημιουργήσει και τη βάση του νέου μισθολογίου των γιατρών με σημαντικές αυξήσεις. Ομολογώ ότι δεν καλύπτουν το μεγάλο έργο που προσφέρουν οι νοσοκομειακοί γιατροί στη χώρα. Αλλά και σε μια εποχή με δεδομένες τις δυσκολίες και που οι υπόλοιπες κοινωνικές ομάδες δεν συζητούν αυτή τη στιγμή κάτι τέτοιο, οι νοσοκομειακοί γιατροί έρχονται να ικανοποιηθούν σε έναν μεγάλο βαθμό ομολογώντας ταυτόχρονα ότι δεν είναι στο ύψος που θα έπρεπε να είναι και για το έργο που επιτελούν. 
    Όμως θα πρέπει να ξέρετε και το γνωρίζετε πάρα πολύ καλά ότι η βελτίωση του μισθολογίου τους έρχεται πολύ πίσω. Τελευταία έγινε εδώ και δώδεκα-δεκατρία χρόνια και ερχόμαστε τώρα και σε μια δύσκολη εποχή αυτό το μεγάλο θέμα να το ικανοποιήσουμε. 
    Θα προσθέσω όμως και κάτι άλλο. Και εδώ θα κλείσω για να απαντήσω στη δευτερολογία. Δεν μπορεί να καταρρέει το Εθνικό Σύστημα Υγείας και ειδικά στο Νοσοκομείο Σερρών όταν το 2004 ο αριθμός των ειδικευομένων γιατρών ήταν εβδομήντα και σήμερα είναι ενενήντα έναν. Έχουμε μια αύξηση, δηλαδή, της τάξεως του 30% περίπου. Οι δε ειδικευμένοι γιατροί ήταν ογδόντα τέσσερις το 2004 και σήμερα είναι εκατόν τέσσερις. Στα οκτώ κέντρα υγείας και στα πενήντα πέντε περιφερειακά ιατρεία έχουμε από μηδέν ως ένα-δύο κενά. Και διπλάσιο αριθμό απ’ ό,τι ήταν το 2004. 
    Τα στοιχεία που υπάρχουν δεν διαψεύδονται. Επομένως δεν μπορεί να λέμε ότι καταρρέει. Αν πούμε τώρα ότι καταρρέει, το 2004 θα ήταν εντελώς ξεχαρβαλωμένο και θα έπρεπε να είχαμε ξεκινήσει από τότε τη διαδικασία της αναστήλωσης. 
    Ευχαριστώ.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κουτμερίδη, έχετε το λόγο για δύο λεπτά.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, κατ’ αρχάς να παρατηρήσω ότι έχει γίνει ένα λάθος. Ο δαίμονας του τυπογραφείου. Δεν είναι εκατόν είκοσι ώρες την εβδομάδα, είναι το μήνα. Αυτό όσον αφορά στο κείμενο της επίκαιρης ερώτησης. 
     Δεν θα μπω στη συζήτηση και σε κάποιον πολιτικό διάλογο όσον αφορά στην ποιότητα παροχής υπηρεσιών στο Εθνικό Σύστημα Υγείας. 
     Κύριε Υφυπουργέ, είναι γεγονός πως η κατάσταση στο χώρο της υγείας στη χώρα μας είναι τέτοια που βρίσκεται πραγματικά στην εντατική και τη γνωρίζουν τόσο οι εργαζόμενοι που υπηρετούν το Εθνικό Σύστημα Υγείας αλλά και κυρίως οι Έλληνες πολίτες που εισπράττουν αυτή την παροχή υπηρεσιών. Εγώ σας απευθύνω τέσσερα ερωτήματα. Και θα ήθελα πραγματικά αν μπορείτε από την θέση του Υφυπουργού,. να μου δώσετε απαντήσεις σ’ αυτά τα τέσσερα ερωτήματα για το Νοσοκομείο Σερρών. Και όσον αφορά στο νομοσχέδιο αφήστε το. Το αν θα λύσει ή θα δημιουργήσει περισσότερα προβλήματα θα το δούμε. 
     Γνωρίζετε ότι οι γιατροί σήμερα στο Νοσοκομείο Σερρών  υπεραπασχολούνται; Φτάνουν στο σημείο να εργάζονται εκατόν είκοσι ώρες το μήνα. Ένα είναι αυτό. 
     Το δεύτερο: υπάρχουν τεράστιες ελλείψεις σε ιατρικό, νοσηλευτικό και διοικητικό προσωπικό. 
     Το τρίτο: υπάρχει μια αδυναμία αποπληρωμής εφημεριών από το 2005. Και ένα υπόλοιπο από το 2007. 
     Και το τελευταίο, κύριε Υφυπουργέ. Γνωρίζετε ότι σήμερα το Νοσοκομείο Σερρών λειτουργεί χωρίς διοίκηση; Δεν έχετε τοποθετήσει διοικητή και υποδιοικητή. Και όλες οι κακές γλώσσες ή αν θέλετε όλα τα σχόλια μιλούν για μαγειρέματα. Για μαγειρέματα που έχουν να κάνουν με συγκρούσεις των στελεχών του νομού με την κεντρική διοίκηση, αν θέλετε και τη Ρηγίλλης. Δηλαδή, αν θέλετε, το Νοσοκομείο Σερρών σήμερα λειτουργεί με την ευσυνειδησία και το φιλότιμο των γιατρών του νοσηλευτικού προσωπικού και του διοικητικού προσωπικού. Θέλω, σας παρακαλώ, καίριες απαντήσεις, ξεκάθαρες απαντήσεις γι’ αυτά τα ερωτήματα που σας θέτω. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ, έχετε το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, αυτή τη στιγμή που συζητάμε έχω τη βεβαιότητα ότι έχει οριστεί διοίκηση. Δεν ήταν αποτέλεσμα η καθυστέρηση του ενάμιση μήνα κάποιων αντιδικιών όπως αναφέρατε ούτε μεταξύ των τοπικών παραγόντων, ούτε των τοπικών παραγόντων και της κεντρικής διοίκησης. Δεν είχαμε κανένα λόγο να αντιδικούμε μ’ αυτούς. Η διαδικασία όπως ξέρετε είναι χρονοβόρα. Πρόταση, Εθνικό Τυπογραφείο, Υπηρεσία Δημοσιονομικού Ελέγχου, Γενικό Λογιστήριο. Και έτσι, λοιπόν, είχαμε αυτήν την καθυστέρηση του ενάμιση μήνα. Νομίζω ότι αυτό το πράγμα τελειώνει. Δεν είχε καμμία επίπτωση στη λειτουργία του νοσοκομείου. Ο νόμιμος αναπληρωτής του νοσοκομείου της ιατρικής υπηρεσίας, νομίζω πως καλύπτει τα πράγματα πάρα πολύ καλά και έτσι δεν αντιμετωπίζεται κανένα πρόβλημα. 
     Οι ελλείψεις είναι γεγονός ότι υπάρχουν. Έχουμε ελλείψεις. Αλλά λέω και πάλι ότι είναι σε πολύ καλύτερη κατάσταση όσον αφορά στο ιατρικό αλλά και το νοσηλευτικό προσωπικό απ’ ό,τι ήταν πριν από λίγα χρόνια. Τα νούμερα είναι αμείλικτα. Είναι δεδομένα. Έχουμε εκατόν σαράντα επτά οργανικές θέσεις γιατρών στο νοσοκομείο των Σερρών. Αυτή τη στιγμή έχουμε εκατόν τέσσερις και δεκαεννιά στην τελική φάση της διαδικασίας της κρίσης. Επομένως, μιλάμε για μια κατάσταση πολύ καλύτερη απ’ ό,τι ήταν πριν. Δεν είμαστε ικανοποιημένοι. Θεωρούμε όμως ότι με το μεγάλο αριθμό των νέων προσλήψεων που θα γίνουν μετά την ψήφιση του νομοσχεδίου -των χιλίων πεντακοσίων περίπου ειδικευμένων από τις οποίες το 90% θα πάει στα νομαρχιακά και περιφερειακά νοσοκομεία και των πεντακοσίων ειδικευομένων- θα έρθουμε να καλύψουμε σχεδόν το σύνολο των κενών οργανικών θέσεων. 
     Την περασμένη χρονιά μαζικά –επιτρέψτε μου την έκφραση- δημιουργήσαμε δεκατέσσερις νέες θέσεις ειδικευομένων γιατρών. Και διπλασιάσαμε το χρόνο ειδικότητας για όλες σχεδόν τις κλινικές του Νοσοκομείου Σερρών. Και το ίδιο συμβαίνει και με τα κέντρα υγείας όσον αφορά στη στελέχωση. 
     Αυτή λοιπόν είναι η πραγματικότητα, αυτή είναι η εικόνα του νοσοκομείου Σερρών και με την ψήφιση του νομοσχεδίου όπου λύνεται οριστικά το θέμα της υπέρβασης των ωρών στις εφημερίες, νομίζω πως δεν θα έχουμε κανένα απολύτως πρόβλημα, αφού όλες οι πλευρές συνομολογούν την απόκλιση όπως επιβάλλεται από την Ευρωπαϊκή Ένωση και έτσι τα πράγματα θα ρέουν κανονικότατα. Αυτή είναι η πραγματική εικόνα. 
     ΕΥΣΤΑΘΙΟΣ ΚΟΥΤΜΕΡΙΔΗΣ: Για τις εφημερίες του 2005;
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εκεί υπάρχει μια εκκρεμότητα άλλης μορφής. Δεν έχει καμμία σχέση μ’ αυτό. Καμμία αντίρρηση. Είτε σε ερώτηση είτε κατ’ ιδίαν να  συζητήσουμε το θέμα πώς θα λυθεί και θα ξεπεραστεί. Αλλά θέλω να σας πω ότι οι εφημερίες του 2008 ήδη έχουν πληρωθεί και το Νοέμβριο μήνα. Ήδη ενταλματοποιείται ο Δεκέμβριος, αφού ο Δεκέμβριος πάντα πληρώνεται από τα χρήματα του επομένου έτους. Προχωράει κανονικά αφού έχει υπογραφεί το 25% του προϋπολογισμού του πρώτου τριμήνου και η πληρωμή του Ιανουαρίου και οσονούπω και του Φεβρουαρίου. Και είναι από τις λίγες φορές όπου σε πραγματικό χρόνο πληρώνονται οι εφημερίες. Γιατί θέλουμε να τελειώσουμε με την παλιά κατάσταση, το παλιό σύστημα των εφημεριών και να μπούμε στην καινούργια διαδικασία, όπου θα μπορούμε να προβλέψουμε επακριβώς και με τις κενές οργανικές θέσεις και με τον αριθμό των εφημεριών των γιατρών πώς θα αντιμετωπίσουμε την κατάσταση. 
     Ευχαριστώ πολύ. 
     ΠΡΟΕΔΡΕΥΟΥΣΑ (Έλσα Παπαδημητρίου): Με επιστολή του προς τον Πρόεδρο της Βουλής ο συνάδελφος κ. Κώστας Γείτονας μάς παρακαλεί να εγκρίνει το Σώμα άδεια ολιγοήμερης απουσίας στο εξωτερικό από το απόγευμα της Πέμπτης 26/2 ως και το πρωί της Τρίτης 3/03. 
     Εγκρίνει το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, το Σώμα ενέκρινε τη ζητηθείσα άδεια. 
     Η δεύτερη με αριθμό 560/17-2-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Εθνικής Παιδείας και Θρησκευμάτων, σχετικά με τη μεταφορά των μαθητών με ειδικές ανάγκες στα σχολεία τους κ.λπ, δεν μπορεί να συζητηθεί λόγω κωλύματος Υπουργού και διαγράφεται. 
     Σειρά έχει η τρίτη με αριθμό 556/17-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού Ποταμού κ.λπ..
      Πιστεύω ότι είναι  η δέκατη πέμπτη που ακούω, κύριε Υπουργέ. 
      Ειδικότερα, η επίκαιρη ερώτηση του κ. Λεβέντη έχει ως εξής:
      «Αφόρητη συνεχίζει να παραμένει η κατάσταση στις περιοχές που διαρρέει ο Ασωπός ποταμός λόγω της συνεχιζόμενης ρύπανσης του από ανεξέλεγκτα τοξικά απόβλητα βιομηχανιών και βιοτεχνιών που καταλήγουν σε αυτόν. Έρευνες του Γεωπονικού Πανεπιστημίου Αθηνών και του Ινστιτούτου Γεωλογικών και Μεταλλευτικών Ερευνών καταγράφουν υψηλές συγκεντρώσεις καρκινογόνων ουσιών, παρά τις διαβεβαιώσεις του ΥΠΕΧΩΔΕ ότι πλέον δεν ανιχνεύεται το καρκινογόνο χρώμιο στα νερά του Ασωπού. Οι βιομηχανίες εξακολουθούν να ρυπαίνουν όχι μόνο απευθείας τον Ασωπό, αλλά και μέσω φρεάτων και βόθρων όπου διοχετεύουν τα απόβλητά τους. 
      Κατά της Ελλάδας ήδη έχει ξεκινήσει από την αρμόδια Ευρωπαϊκή Επιτροπή διαδικασία που εκκρεμεί στο Ευρωπαϊκό Δικαστήριο για τη μη ύπαρξη νομοθεσίας για τη διαχείριση επικίνδυνων αποβλήτων, καθώς και για την εφαρμογή της οδηγίας-πλαίσιο για τα ύδατα. Με ευθύνη της Κυβέρνησης δεν έχει ενσωματωθεί στο εθνικό δίκαιο η ευρωπαϊκή οδηγία 35/2004 η οποία προβλέπει ότι το κόστος της αποκατάστασης της περιβαλλοντικής ζημιάς βαραίνει τους ρυπαντές. 
      Το μεγάλο ερώτημα που υπάρχει είναι τι τα κάνουν όλα τα βιομηχανικά απόβλητα οι εταιρείες, αφού δεν υπάρχει χώρος ή εγκατάσταση διαχείρισης αποβλήτων. 
      Με βάση τα παραπάνω, ερωτάται ο κύριος Υπουργός:
      1. Γιατί συνεχίζεται η ρύπανση του Ασωπού ποταμού, παρά τις δεσμεύσεις της Κυβέρνησης για συγκεκριμένα μέτρα και πότε προβλέπεται η οριστική παύση κάθε δραστηριότητας που δηλητηριάζει το νερό και το υπέδαφος της λεκάνης απορροής του Ασωπού;
      2. Είναι στον άμεσο σχεδιασμό του Υπουργείου η δημιουργία βιομηχανικού πάρκου με πρόβλεψη επεξεργασίας των βιομηχανικών αποβλήτων και σε ποιο στάδιο βρίσκεται η απορρύπανση εδαφών και υδάτων του ποταμού, καθώς και η ενσωμάτωση βασικών κοινοτικών οδηγιών στην εθνική νομοθεσία;».
      Στην επίκαιρη ερώτηση του κ. Λεβέντη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      Κύριε Υφυπουργέ, έχετε το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, πράγματι είναι η πολλοστή φορά που συζητάμε το συγκεκριμένο θέμα. Καταλαβαίνω την αγωνία των συναδέλφων για το πρόβλημα της απορρύπανσης του Ασωπού. Όμως, θα πρέπει να επισημάνω για μια ακόμα φορά ότι το έργο του ΥΠΕΧΩΔΕ για το συγκεκριμένο έργο είναι πάρα  πολύ μεγάλο, με ορατό αποτέλεσμα ήδη, με χειροπιαστά αποτελέσματα. 
      Βεβαίως εξ΄ αρχής θα πω ότι ο χρόνος είναι εξαιρετικά περιορισμένος, για να μπορέσω να αναλύσω όλα τα έργα και όλες τις δράσεις που έχουν γίνει στην κατεύθυνση αποκατάστασης και αναβάθμισης του ποταμού. 
      Κατ’ αρχάς γνωρίζετε ότι η αρμοδιότητα για τον καθαρισμό του ποταμού ανήκει στη Νομαρχιακή Αυτοδιοίκηση. Από το 2007, με απόφαση του Υπουργού ΠΕΧΩΔΕ, το θέμα έχει χαρακτηριστεί ως ζήτημα εθνικής σημασίας, έτσι ώστε να μπορεί να παρέμβει η κεντρική διοίκηση, το Υπουργείο. 
      Μέχρι τον Αύγουστο του 2007, οπότε δημιουργήθηκε το πρόβλημα με το χρώμιο, είχαν γίνει έλεγχοι στην περιοχή κατόπιν σαράντα αυτοψιών από τους επιθεωρητές περιβάλλοντος. Από το Σεπτέμβριο του 2007 μέχρι και σήμερα έχουν γίνει από τους επιθεωρητές περιβάλλοντος συνολικά έλεγχοι σε εκατόν πενήντα τρεις δραστηριότητες. Το συνολικό ύψος των προστίμων που έχουν εισηγηθεί οι επιθεωρητές και έχει επιβληθεί είναι 3.583.620 ευρώ. 
      Επίσης, σε όλες τις περιπτώσεις οι σχετικοί φάκελοι διαβιβάζονται στον αρμόδιο εισαγγελέα για το ποινικό σκέλος. Παράλληλα, διαβιβάζονται στις αδειοδοτούσες αρχές, έτσι ώστε να επανεξεταστούν οι άδειες διάθεσης υγρών αποβλήτων των δραστηριοτήτων που έχουν τέτοιου είδους απόβλητα και βεβαίως, τίθεται συγκεκριμένο χρονικό όριο συμμόρφωσης. Σε περίπτωση μη συμμόρφωσης προτείνεται το προσωρινό ή και το οριστικό κλείσιμο της συγκεκριμένης δραστηριότητας. 
      Παράλληλα με τους εντατικούς ελέγχους έχουμε αναλάβει μία συγκεκριμένη δέσμη μέτρων, την οποία και εφαρμόζουμε. Πολύ ενδεικτικά θα αναφέρω τη μελέτη για την κατασκευή δικτύου αποχέτευσης των βιομηχανικών επεξεργασμένων αποβλήτων από το Εθνικό Μετσόβιο Πολυτεχνείο, την υδροδότηση των μεγάλων δήμων της περιοχής -ήδη από το 2007- από την ΕΥΔΑΠ -και η Τανάγρα βρίσκεται στη διαδικασία σύνδεσης με το δίκτυο της ΕΥΔΑΠ- την επανεξέταση προς το αυστηρότερο όλων των περιβαλλοντικών όρων των βιομηχανιών της περιοχής, την εγκατάσταση από το 2007 στα Οινόφυτα και στην ανατολική Αττική σταθμών παρακολούθησης της ατμοσφαιρικής ρύπανσης. Πρέπει δε να πω ότι την περασμένη χρονιά οι επιθεωρητές του ΥΠΕΧΩΔΕ προέβησαν σε επανελέγχους σε δραστηριότητες που είχαν ελέγξει κατά το παρελθόν και από τα μέχρι σήμερα αποτελέσματα προκύπτει ότι οι βιομηχανίες που επανελέχθησαν έχουν προβεί σε σημαντικές τροποποιήσεις, φιλικότερες προς το περιβάλλον σε ό,τι αφορά τη διαχείριση των υγρών αποβλήτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα δώσω πρόσθετα στοιχεία, κυρία Πρόεδρε, στη δευτερολογία μου. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Το λόγο  έχει  ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε. 
      Όντως είναι πολλοστή φορά που έρχεται για συζήτηση το θέμα και από τον ομιλούντα, αλλά και από άλλους συναδέλφους. Τα πράγματα δεν είναι έτσι όπως εξωραϊσμένα τα παρουσιάσατε, κύριε Υπουργέ, και το ξέρετε πάρα πολύ καλά. Δυστυχώς η κατάσταση εξακολουθεί να είναι απαράδεκτη, για να μην πω τραγική. 
      Εξακολουθεί η ρύπανση από τις βιομηχανίες και μέσω της κοίτης του Ασωπού και με βόθρους ή πηγάδια που έχουν ανοίξει και τα οποία χρησιμοποιούν, επίσης, για βόθρους. Μάλιστα, είναι το εξασθενές χρώμιο και  δεν είναι το μόνο. Είναι και μία σειρά από άλλα βαρέα μέταλλα, φυτοφάρμακα, οργανικές ενώσεις, επικίνδυνες και καρκινογόνες. 
      Το χειρότερο είναι ότι αυτή η ρύπανση έχει προχωρήσει υπογείως και φθάνει σχεδόν στα νερά της Μαυροσουβάλας. Αυτό λέγεται, τέτοιοι ψίθυροι υπάρχουν και δεν ξέρω πώς θα εξελιχθούν τα πράγματα. 
      Κύριε Υπουργέ, είπατε ότι έχει επιληφθεί η ΕΥΔΑΠ για να υδροδοτήσει τις περιοχές. Είστε σίγουρος ότι τα Οινόφυτα και όλες οι άλλες περιοχές παίρνουν νερό από  την ΕΥΔΑΠ;  Ακόμη  εκκρεμεί το θέμα.  Και  σήμερα, εάν παρακολουθήσατε, τουλάχιστον ο ραδιοφωνικός σταθμός «ΣΚΑΪ», αλλά και άλλοι ραδιοφωνικοί σταθμοί και εφημερίδες αναφέρονται εκτενώς στο θέμα. Και βέβαια δεν είναι μόνο η περιοχή του Ασωπού. Το Θριάσιο; Ας το αφήσουμε αυτό, το  έχουμε ξεχάσει, που είναι ακόμα χειρότερα ρυπασμένο. 
      Κύριε Υπουργέ, αυτό που θα ήθελα να τονίσω, είναι ότι αυτά τα λίγα που κάνει η πολιτεία, τα ελάχιστα, είναι ασήμαντα μπροστά στο πρόβλημα και αυτοί που υψώνουν φωνή διαμαρτυρίας, δυστυχώς, τιμωρούνται κιόλας. Ξέρουμε ότι τιμωρήθηκε η κ. Καραβασίλη, ο χημικός κ. Παντελόγλου είναι κατηγορούμενος, ακόμα και ο εφημέριος Οινοφύτων βρέθηκε μπλεγμένος και κατηγορούμενος, γιατί δεν σταματούν να διαμαρτύρονται, το αυτοδίκαιο που έχουν, ώστε οι άνθρωποι αυτοί να πίνουν καθαρό νερό και να μη ρυπαίνονται ο υδροφόρος ορίζοντας αλλά  και το έδαφος της περιοχής, με συνέπεια να ρυπαίνονται και τα προϊόντα, φυτικά και ζωικά, τα οποία παράγονται στην περιοχή. Ας αφήσουμε τα άλλα, το νερό που χρησιμοποιείται από τις βιομηχανίες ενδεχομένως για επεξεργασία  τροφίμων, που κανείς δεν ξέρει την τύχη του. 
      Θα κλείσω με κάτι που λέει ένας απελπισμένος κάτοικος της περιοχής: «Το 2006 η ιδιωτική μου γεώτρηση δεν είχε εξασθενές χρώμιο. Τρεις μήνες μετά, οι αναλύσεις έδειξαν συγκεντρώσεις της τάξεως των 77 μικρογραμμαρίων ανά λίτρο νερού. Τον Ιανουάριο του 2008 έδειξαν 100 μικρογραμμάρια, το Μάιο 145 και εξακολουθεί να ανεβαίνει». 
      Επομένως, κύριε Υπουργέ, τα πράγματα δεν είναι καθόλου ρόδινα και θα πρέπει το Υπουργείο να αναλάβει τις ευθύνες του, αλλά και συνολικά η Κυβέρνηση, γιατί υπάρχουν βαρύτατες ευθύνες και της Κυβέρνησης της Νέας Δημοκρατίας, όπως και των προηγουμένων κυβερνήσεων που άφησαν από την εποχή της χούντας να γίνει αποδέκτης βιομηχανικών αποβλήτων, υποτίθεται, επεξεργασμένων, αλλά πάντοτε ανεπεξέργαστων, τόσο ο Ασωπός όσο και το ρέμα του Αγίου Γεωργίου στην Ελευσίνα. Και αυτή η κατάσταση εξακολουθεί να συνεχίζεται ανεξέλεγκτη, δυστυχώς, και ατιμώρητη. Αυτά τα πρόστιμα που επικαλεστήκατε είναι παρωνυχίδα και πολύ λίγο τους ενοχλούν. 
       Και ένα άλλο στοιχείο, κυρία Πρόεδρε. Πέντε θάνατοι από καρκίνο στα Οινόφυτα, σύμφωνα με τα πιστοποιητικά θανάτων, το 1989, τριάντα πέντε το 2005. Αυτό κάτι σημαίνει, κύριε Υπουργέ, και δεν πρέπει να περάσει απαρατήρητο. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Επιτρέψτε μου να διαφωνήσω με τον κύριο συνάδελφο. Γνωρίζω και αναγνωρίζω την ευαισθησία του στα περιβαλλοντικά θέματα. Όμως, κύριε συνάδελφε, θα μου επιτρέψετε να πω ότι δεν μπορεί σε καμμία απολύτως περίπτωση να παραγραφεί το έργο του ΥΠΕΧΩΔΕ στο θέμα του Ασωπού. Ήμουν πάρα πολύ σαφής, πολύ συγκεκριμένος στην πρωτομιλία μου. Θα δώσω και πρόσθετα στοιχεία και μπορώ να σας δώσω ακόμα πολύ περισσότερα, αλλά θα επαναλάβω για μια ακόμα φορά ότι ο χρόνος είναι εξαιρετικά περιορισμένος. 
      Όμως, επιτρέψτε μου να πω ότι πρόστιμα ύψους 3.500.000 ευρώ σε καμμία περίπτωση δεν είναι παρωνυχίδα. Είναι κολοσσιαία τα πρόστιμα και για πρώτη φορά στην ιστορία του Ασωπού έχουν μπει από το ΥΠΕΧΩΔΕ. 
      Απ’ όσο γνωρίζω, πριν το 2004, δεν είχε γίνει τίποτα απολύτως για την απορρύπανση του ποταμού, εκτός και εάν υπάρχουν στοιχεία, τα οποία δεν τα γνωρίζαμε. Αναφέρατε άτομα, τα οποία τιμωρήθηκαν, όπως είπατε. Αυτό δεν είναι θέμα του ΥΠΕΧΩΔΕ. Δεν εμπλέκεται καθόλου το ΥΠΕΧΩΔΕ και δεν ξέρω γιατί το αναφέρετε. 
      Θέλω να δώσω δύο τρία στοιχεία, τα οποία αποτελούν αντικείμενο της ερώτησης και θέλω να τα απαντήσω. 
      Πρώτον, στο  θέμα της διαχείρισης των επικινδύνων αποβλήτων. Θέλω να σας ενημερώσω, αγαπητέ κύριε συνάδελφε, καθώς και το Σώμα ότι για πρώτη φορά η χώρα απέκτησε Εθνικό Σχέδιο Διαχείρισης επικινδύνων αποβλήτων το 2007. Η Ευρωπαϊκή Επιτροπή έχει ζητήσει κάποια πρόσθετα στοιχεία σε ό,τι αφορά το δίκτυο των  μονάδων διαχείρισης των αποβλήτων και είμαστε στη διαδικασία να απαντήσουμε. Δεν μπορούμε σε καμμία περίπτωση, όμως, να παραγράψουμε το γεγονός ότι ήδη έχουμε –και εφαρμόζεται για πρώτη φορά στη χώρα- Εθνικό Σχέδιο Διαχείρισης Αποβλήτων. 
      Δεύτερον, η οδηγία 2004/35 για την  περιβαλλοντική ευθύνη βρίσκεται ήδη στο Συμβούλιο της Επικρατείας για επεξεργασία, μία εξαιρετικά δύσκολη στη μεταφορά της κοινοτικής οδηγίας. Περισσότερες από τις μισές κοινοτικές χώρες είχαν πολύ σημαντικό πρόβλημα να τη μεταφέρουν στο εθνικό τους δίκαιο. Εμείς έχουμε τελειώσει όλη αυτήν τη διαδικασία, η οποία ήταν χρονοβόρα. Έχει συνυπογραφεί απ’ όλους τους Υπουργούς και ήδη βρίσκεται στο Συμβούλιο της Επικρατείας για τελική επεξεργασία. 
      Επίσης, θέλω να πω ότι ο Οργανισμός της Αθήνας έχει αναθέσει ήδη την εκπόνηση γενικού πολεοδομικού σχεδίου που αφορά στον Ωρωπό και στην Κοινότητα Συκάμινου, έτσι ώστε να προχωρήσουν και οι αναγκαίες θεσμικές ρυθμίσεις.
      Κλείνω, δε, λέγοντας ότι ως ΥΠΕΧΩΔΕ επεξεργαζόμαστε από την περασμένη χρονιά ένα σχέδιο προεδρικού διατάγματος που θα βάλει τάξη στη χωροθέτηση των βιομηχανιών και των οχλουσών δραστηριοτήτων στην ευρύτερη περιοχή. Μετέχει η Διεύθυνση Πολεοδομικού Σχεδιασμού του ΥΠΕΧΩΔΕ, μετέχει ο Δήμος της Αθήνας, είναι θέμα χρόνου να λήξει και αυτό το ζήτημα. 
      ΑΘΑΝΑΣΙΟΣ ΛΕΒΕΝΤΗΣ: Πότε θα υλοποιηθεί, κύριε Υφυπουργέ; 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Πιστεύω, δηλαδή, κλείνοντας –και ευχαριστώ, κυρία Πρόεδρε, για την ανοχή σας- ότι το έργο το οποίο γίνεται για την απορρύπανση του Ασωπού, όπως και για τα υπόλοιπα ποτάμια και λιμναία οικοσυστήματα της χώρας, είναι εξαιρετικά σημαντικό. Δεν μίλησα, αγαπητέ κύριε συνάδελφε, για ψιθύρους, όπως εσείς, αλλά αναφέρθηκα με πολύ συγκεκριμένα στοιχεία. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υφυπουργέ.  
      ΑΘΑΝΑΣΙΟΣ ΛΕΒΕΝΤΗΣ: Καταθέτω στα Πρακτικά αυτό που σας είπα, κύριε Υφυπουργέ. 
      (Στο σημείο αυτό ο Βουλευτής κ. Αθανάσιος Λεβέντης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Η τέταρτη με αριθμό 564/17-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανάσιου Πλεύρη προς τον Υπουργό Δικαιοσύνης, δεν θα συζητηθεί, λόγω κωλύματος του κυρίου Υπουργού και διαγράφεται.
      Επίκαιρες ερωτήσεις δεύτερου κύκλου:
      Θα συζητηθεί πρώτη η με αριθμό 548/16-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Ανάπτυξης, σχετικά  με την αντιμετώπιση των προβλημάτων στην αγορά καυσίμων στο Νομό Ηρακλείου κ.λπ..
      Η επίκαιρη ερώτηση του κυρίου συναδέλφου ειδικότερα έχει ως εξής:
      «Την έντονη αντίδραση όλων των καταναλωτών, αλλά και των τοπικών παραγόντων και φορέων, όπως της Νομαρχιακής Αυτοδιοίκησης Ηρακλείου, έχει προκαλέσει η ασυδοσία που επικρατεί στην αγορά καυσίμων στο Νομό Ηρακλείου και την Κρήτη γενικότερα, το τελευταίο διάστημα. 
      Ιδιαίτερα σήμερα, όπου η αρνητική οικονομική συγκυρία έχει επιφέρει μεγάλο πλήγμα στα εισοδήματα των ελληνικών νοικοκυριών, η αισχροκέρδεια που επικρατεί στην αγορά καυσίμων στην Κρήτη είναι άνευ προηγουμένου, καθώς, ενώ η τιμή πώλησης του πετρελαίου έχει διαμορφωθεί στα 45 δολάρια το βαρέλι, δηλαδή μία σημαντική μείωση της τιμής του βαρελιού σε σχέση με το καλοκαίρι, αν αναλογιστούμε ότι η τιμή στις 15-07-08 ανερχόταν στα 143 δολάρια , οι τιμές μέσης πώλησης των καυσίμων στο Νομό Ηρακλείου έχουν διαμορφωθεί σήμερα ως εξής: Βενζίνη super 1,021 ευρώ ανά λίτρο, αμόλυβδη 0,957 ευρώ ανά λίτρο, πετρέλαιο κίνησης 0,980 ευρώ ανά λίτρο, πετρέλαιο θέρμανσης 0,521 ευρώ ανά λίτρο. 
      Επειδή οι τιμές αυτές δεν παρουσιάζουν ανάλογη απόκλιση από τις αντίστοιχες τιμές της περιόδου αυξημένων τιμών προμήθειας του αργού πετρελαίου, επειδή στην Κρήτη οι πρατηριούχοι ουσιαστικά υφίστανται τις συνέπειες της πολιτικής τιμών που επιβάλλουν οι εταιρείες διακίνησης των καυσίμων, χωρίς να μπορούν να αντιδράσουν, επειδή υπάρχει επιτακτική ανάγκη να διενεργείται έλεγχος σε όλα τα στάδια διακίνησης των καυσίμων, αλλά και να ληφθούν όλα τα απαραίτητα μέτρα οριστικής αντιμετώπισης του προβλήματος, με σκοπό τη λειτουργία του υγιούς ανταγωνισμού, ερωτάται ο κύριος Υπουργός:
      Εάν προτίθεται να πάρει μέτρα και ποια, για την αντιμετώπιση του σοβαρού προβλήματος της ασυδοσίας στην αγορά καυσίμων στο Νομό Ηρακλείου και την Κρήτη γενικότερα;».
      Ο  Υφυπουργός κ. Μπούγας έχει το λόγο. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κύριε συνάδελφε, γνωρίζετε ότι η Κυβέρνηση και ειδικότερα το Υπουργείο Ανάπτυξης παρακολουθεί τη διακύμανση των τιμών των καυσίμων, προκειμένου να εντοπίσει και να ελέγξει όλους όσοι προκαλούν στρεβλώσεις στην αγορά. Το ενδιαφέρον δε της Κυβέρνησης είναι διαρκές και εναργές, όχι μόνο για την Κρήτη, αλλά για ολόκληρη τη χώρα, γιατί ολόκληρη τη χώρα αφορά το συγκεκριμένο πρόβλημα, το οποίο θίγετε με την ερώτησή σας. 
      Προς αυτήν την κατεύθυνση δε των ελέγχων και της εξαφάνισης των στρεβλώσεων, έχουμε προβεί σε μία σειρά από μέτρα, τα οποία θα σας αναφέρω πολύ συνοπτικά.
       Κατ΄αρχάς, είναι η αναδιοργάνωση των κλιμακίων Ελέγχου Διακίνησης και Αποθήκευσης Καυσίμων, τα οποία πραγματικά ελέγχουν σε ολόκληρη τη χώρα και μετά από ευρήματα των κλιμακίων αυτών έχουν επιβληθεί υψηλά πρόστιμα. 
      Δεύτερον, σας υπενθυμίζω ότι τον Αύγουστο του 2008 επιβάλαμε, μετά από τη γνώμη της Ρυθμιστικής Αρχής Ενέργειας, ανώτατες τιμές στα καύσιμα σε έντεκα νησιωτικές περιοχές, μεταξύ των οποίων και οι τέσσερις Νομοί της Κρήτης και πρέπει τότε, να υπενθυμίσω τη στάση, την οποία είχε τηρήσει το κόμμα σας, σε ό,τι αφορά την ενέργεια αυτή. Ενώ στην αρχή ζητούσατε την επιβολή πλαφόν, στη συνέχεια αποδοκιμάσατε το μέτρο και αφού έληξε η ισχύ του, στις 18-9-2008, ήρθατε σε πλήρη αντίφαση με την προηγούμενη συμπεριφορά σας και ζητήσατε την εφαρμογή του σε ολόκληρη τη χώρα. 
      Τρίτο μέτρο το οποίο λάβαμε είναι η κινητοποίηση της Επιτροπής Ανταγωνισμού, ώστε, αφού μελετήσει τη λειτουργία της αγοράς, να υποβάλει προτάσεις και στη συνέχεια να γίνει η κατάλληλη επεξεργασία των προτάσεων αυτών. 
      Πράγματι οι προτάσεις  υπεβλήθησαν στις αρχές Δεκεμβρίου 2008 και οι περισσότερες απ’ αυτές πρόκειται να τεθούν πολύ σύντομα, από 1ης Μαρτίου, 2009 σε πλήρη εφαρμογή, μερικές εκ των οποίων πολύ συνοπτικά είναι οι εξής:
      Υποχρέωση των εγχώριων εταιρειών διύλισης σε γνωστοποίηση προς το Υπουργείο Ανάπτυξης και τις Εταιρείες Εμπορίας Πετρελαιοειδών του εκάστοτε ισχύοντος ανταλλάγματος τήρησης αποθεμάτων ασφαλείας. 
      Επιβολή υποχρέωσης στις εταιρείες εμπορίας πετρελαιοειδών που χορηγούν εκπτώσεις να γράφουν στα τιμολόγια που εκδίδουν τις εκπτώσεις αυτές, αλλά και στις συμφωνίες, τις οποίες συνάπτουν. 
      Υποχρεώνονται, επίσης, οι εταιρείες πετρελαιοειδών να μη χορηγούν άλλες εκπτώσεις, πλην αυτών που αναγράφονται στα τιμολόγια. Επιβάλλεται στις εταιρείες η κατάργηση των λεγόμενων «υποστηρικτικών εκπτώσεων» και επίσης, υποχρεώνονται οι εγχώριες εταιρείες διύλισης, να προμηθεύουν με καύσιμα τα ανεξάρτητα πρατήρια που πληρούν τις προϋποθέσεις απευθείας πρόσβαση σε αυτές με τρόπο που δεν ακυρώνει τη σχετική νομοθετική ρύθμιση. 
      Όπως ξέρετε, η τελική τιμή των πετρελαιοειδών διαμορφώνεται από ενδιάμεσους κρίκους, οι οποίοι αποτελούν μία αλυσίδα που τελικά διαμορφώνει την τιμή στον καταναλωτή.
      Προκειμένου να ελέγξουμε την κοστολόγηση σε κάθε ενδιάμεσο κρίκο, πρέπει να σας πω ότι έχουμε προκηρύξει ανοιχτό διεθνή διαγωνισμό, ο οποίος βρίσκεται σε φάση αξιολόγησης των προσφορών και έχει αντικείμενο την κοστολογική διερεύνηση της αγοράς πετρελαιοειδών. Μόλις έχουμε τα συμπεράσματα, θα μπορούμε να γνωρίζουμε πού ακριβώς υπάρχουν συγκεκριμένες στρεβλώσεις, προκειμένου να τις ελέγξουμε. 
      Τελειώνοντας, κυρία Πρόεδρε, την πρωτολογία μου, θέλω να πω ότι είχαμε μία αποκλιμάκωση στις τιμές των καυσίμων και στην Κρήτη το δεύτερο εξάμηνο του 2008, η οποία ανέρχεται περίπου στο 31%. 
      Και ως κατακλείδα, θέλω να σας πω και να σας διαβεβαιώσω, κύριε συνάδελφε, ότι για εμάς ελεύθερη αγορά δεν σημαίνει ασύδοτη αγορά. Οποιοσδήποτε υπονομεύει τη λειτουργία της και τις συνθήκες υγιούς και ελεύθερου ανταγωνισμού, να ξέρετε ότι θα βρει μπροστά του το Υπουργείο Ανάπτυξης με μέτρα, τα οποία έχουμε λάβει και εφόσον διαπιστωθούν στρεβλώσεις, όπως είπα και πριν, θα τις αντιμετωπίσουμε άμεσα. 
      Ευχαριστώ, κυρία Πρόεδρε. 
    ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Στρατάκης έχει το λόγο.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
    Κύριε Υπουργέ, δεν περίμενα ότι θα κάνατε αντιπολίτευση στην Αντιπολίτευση, προκειμένου να μην απαντήσετε στα ερωτήματα που τίθενται. Θεωρώ ότι η αναφορά σας είναι διαστρεβλωμένη. Δεν ανταποκρίνεται στην πραγματικότητα. 
    Εμείς ζητούσαμε τα πλαφόν ήδη από το 2004. Εσείς δεν θέλατε να τα βάλετε και ήρθατε και τα βάλατε όταν είχε τελειώσει πια το θέμα των μεγάλων αυξήσεων. Αφήσατε δηλαδή την αγορά να υποστεί τις συνέπειες των μεγάλων αυξήσεων και ήρθατε, μετά το τέλος, που άρχισαν να πέφτουν οι τιμές, να βάλετε αυτά τα πλαφόν για κάποιες λίγες ημέρες. Δεν είναι, όμως, αυτό το πρόβλημά μας. Το λέω απλά, για την αποκατάσταση της αλήθειας.
    Το πρόβλημα είναι ότι αναφέρεσθε σε πρόστιμα, αλλά ποτέ δεν είπατε σε αυτήν εδώ την Αίθουσα τι έχετε εισπράξει από αυτά τα πρόστιμα που επιβάλλατε. Να τα δεχθώ. Αμφιβάλλω, αλλά ας τα δεχθώ. Πείτε μας όμως, τι έχετε εισπράξει για να δούμε αν συμφέρει τις εταιρείες να κάνουν αυτά που κάνουν, το ξέρετε και εσείς πολύ καλά, ή πληρώνουν και κάτι, που δυστυχώς από ό,τι φαίνεται δεν πληρώνουν τίποτα; 
    Το θέμα, κύριε Υπουργέ, είναι ότι αυτήν τη στιγμή υπάρχει μία ασυδοσία για την οποία ουσιαστικά, από ό,τι τουλάχιστον διαφαίνεται, δεν ευθύνονται οι πρατηριούχοι. Ευθύνονται κάποιες μεγάλες εταιρείες διαχείρισης και διύλισης των καυσίμων και αυτές πρέπει να πληρώσουν αυτήν την κατάσταση που δημιουργούν. Εσείς όμως αυτές τις εταιρείες δεν θέλετε να τις αγγίξετε και τελικά ο ηρακλειώτικος λαός και ο λαός της Κρήτης πληρώνει κάθε χρόνο από αυτήν τη διαφορά που υπάρχει, γιατί υπάρχουν μετρήσιμα στοιχεία. Σήμερα όλο το πρωί στο Ηράκλειο τα ραδιόφωνα βοούσαν με συγκεκριμένες αναφορές από ακροατές των σταθμών, όχι από ειδικούς αναλυτές, οι οποίοι διαπίστωναν με καθαρούς λογαριασμούς ότι η Κρήτη πληρώνει κάθε χρόνο πάνω από 150.000.000 με 200.000.000 ευρώ, εξαιτίας αυτών των διαφορών, με πλήρη στοιχεία και, αν θέλετε, με τους μετριότερους υπολογισμούς. Αυτό σημαίνει χαράτσι, πρώτον, και δεύτερον σημαίνει μείωση του ανταγωνισμού των παραγόμενων προϊόντων και με όλες τις συνέπειες που αντιλαμβανόμαστε όλοι μας ότι προκύπτουν από μία τέτοια διαδικασία. 
    Έχω αναλυτικά στοιχεία από το 2003, που μπορώ να σας τα καταθέσω -τα έχετε κι εσείς, εξάλλου δεν είναι δύσκολο να τα βρει κάποιος στο διαδίκτυο- τα οποία δείχνουν ότι πραγματικά σήμερα υπάρχει ασυδοσία στην πράξη.
    Κύριε Υπουργέ, ανεξάρτητα από το τι θα κάνετε μετά την 1η Μαρτίου ή ποιες μελέτες αναμένετε κ.λπ., διότι μελέτες υπάρχουν από πολύ παλαιότερα, είναι γνωστή η μελέτη του Εθνικού Μετσόβειου Πολυτεχνείου, που μιλάει για 4.000.000.000 ευρώ φοροαποφυγή από συγκεκριμένα κέντρα και που εν πάση περιπτώσει γι’ αυτά δεν αλλάζετε τίποτα -δεν μας ενδιαφέρουν οι μελέτες- μας ενδιαφέρει αν έχετε σκοπό να πάρετε συγκεκριμένα μέτρα και ποια για να σταματήσει αυτή η αισχροκέρδεια, γιατί αυτό θέλει ο λαός, αυτό περιμένουν οι πολίτες, που δυστυχώς είναι εκείνοι που πληρώνουν και το «μάρμαρο».
    Επ’ αυτού θα ήθελα να μου απαντήσετε, γιατί τα άλλα που μου είπατε, θεωρώ ότι τα είπατε απλά για να πείτε κάτι σ΄ αυτήν την Αίθουσα.
    Ευχαριστώ πολύ.
    ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός, έχει το λόγο.
    ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Κυρία Πρόεδρε, σε ό,τι αφορά το θέμα του πλαφόν, προβλέπεται σ’ ένα νόμο, τον οποίο το ΠΑΣΟΚ έχει εισηγηθεί και υπερψηφίσει, το ν. 3054/2002. Είναι ένα εξαιρετικό μέτρο, το οποίο βεβαίως δεν μπορεί να αποτελεί πανάκεια για τα προβλήματα, τα οποία αφορούν στις υψηλές τιμές των καυσίμων. 
    Τώρα, στα υπόλοιπα ζητήματα στα οποία αναφερθήκατε, κύριε συνάδελφε, πρέπει να σας πω το εξής: Ότι εμείς δεν παρακολουθούμε αμέτοχοι την αγορά στην Κρήτη, ή σε άλλα μέρη της χώρας και νομίζω ότι θα ήταν σκόπιμο, για να μην αδικείτε την προσπάθεια η οποία διαχρονικά γίνεται, να αναγνωρίσετε τις προσπάθειες, οι οποίες γίνονται από το παρατηρητήριο τιμών υγρών καυσίμων, που με ειδική διαδικτυακή εφαρμογή, παρακολουθεί σε καθημερινή βάση τις τιμές των καυσίμων.
    Θα πρέπει επίσης να σας υπενθυμίσω την Υπηρεσία Εποπτείας της Αγοράς, η οποία έχει προστεθεί στις ελεγκτικές αρχές, που παρακολουθούν επίσης σε καθημερινή βάση την αγορά των καυσίμων και όπου χρειαστεί παρεμβαίνουν και επιβάλλουν πρόστιμα.
    Σε ό,τι αφορά δε την είσπραξη των προστίμων, πρέπει να σας υπενθυμίσω ότι εάν αυτός κατά του οποίου επιβληθεί το πρόστιμο, προσφύγει στα δικαστήρια, ασφαλώς και αναμένουμε τη δικαστική απόφαση. Σε κάθε περίπτωση όμως, για να είναι παραδεκτή η προσφυγή του προκαταβάλλεται ένα ποσοστό της τάξεως του 20% του προστίμου.
    Επίσης πρέπει να πω ότι ένα σημαντικό μέρος της ευθύνης για τους ελέγχους, έχουν και οι νομαρχίες. Εάν ανατρέξετε ένα εξάμηνο πριν, θα δείτε και την στάση την οποία τήρησε η Νομαρχία Ηρακλείου, η οποία δήλωσε αδυναμία…
    ΕΜΜΑΝΟΥΗΛ ΣΤΡΑΤΑΚΗΣ: Η Νομαρχία σας έστειλε γράμμα γι’ αυτό το θέμα.
    ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Σας παρακαλώ,
    Δήλωσε αδυναμία –και το γνωρίζετε- διενέργειας ελέγχων. Εάν, λοιπόν, οι καθ’ ύλην υπεύθυνοι δηλώνουν αδυναμία να συμμετέχουν στους ελέγχους, αντιλαμβάνεσθε ότι το πρόβλημα πολλαπλασιάζεται.
    Σε ό,τι αφορά τα μέτρα τα οποία προτιθέμεθα να λάβουμε άμεσα και βρισκόμαστε ήδη σε φάση μελέτης, είναι, κατ’ αρχάς, η δημιουργία ενός ολοκληρωμένου πληροφοριακού συστήματος διύλισης και εμπορίας. Είναι η άρση των εμποδίων αντικατάστασης των ιδιωτικής χρήσεως βυτιοφόρων και η εγκατάσταση ηλεκτρονικών συστημάτων ελέγχου εισροών, εκροών στα πρατήρια καυσίμων, έτσι ώστε να μπορούμε, επαναλαμβάνω, να δούμε ποιος επιβάλλει μεγάλες αυξήσεις στις τιμές, και σε ποιο στάδιο αυτής της αλυσίδας βρίσκεται, ενδεχομένως, η αισχροκέρδεια για να μπορέσουμε να το αντιμετωπίσουμε άμεσα.
    Μία τελευταία πληροφορία, κύριε συνάδελφε. Πρέπει να ξέρετε ότι η χώρα μας είναι στη 19η θέση, στην ΕΕ-27, σε ό,τι αφορά το κόστος των καυσίμων, όμως σε κάθε περίπτωση είμαστε αποφασισμένοι να αντιμετωπίσουμε μεθοδικά και αποφασιστικά όλα τα φαινόμενα αισχροκέρδειας, κατάχρησης και νοθείας στην αγορά των καυσίμων. Αυτό είναι το μήνυμα το οποίο θα ήθελα να προκύψει από την απάντησή μου στην επίκαιρη ερώτησή σας. 
    Σας ευχαριστώ, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
    Η δεύτερη με αριθμό 561/17-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τους Υπουργούς Πολιτισμού και Εσωτερικών, σχετικά με τις κινητοποιήσεις των μελών του Συλλόγου Συμβασιούχων του Υπουργείου Πολιτισμού στη Βορειοδυτική Ελλάδα, δεν θα συζητηθεί λόγω κωλύματος του Υπουργού και διαγράφεται.
    Επίσης η τέταρτη με αριθμό 563/17-2-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Πολιτισμού, σχετικά με την παραγωγή ταινιών από το Ελληνικό Κέντρο Κινηματογράφου για την προβολή θέσεων της χώρας μας κλπ., δεν θα συζητηθεί λόγω κωλύματος του Υπουργού και διαγράφεται.
    Επόμενη είναι η τρίτη με αριθμό 557/17-2-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη ρύπανση που προκαλεί η Βιομηχανία Φωσφορικών Λιπασμάτων στην περιοχή Νέας Καρβάλης κ.λπ.. 
    Η επίκαιρη ερώτηση της κυρίας συναδέλφου έχει ως εξής:
    «Η Βιομηχανία Φωσφορικών Λιπασμάτων της Νέας Καρβάλης, από την έναρξη λειτουργίας της περίπου στο 1965 και μέχρι σήμερα, με μία προσωρινή άδεια, αποθέτει τεράστιες ποσότητες φωσφογύψου ως στερεό απόβλητο, σε μία ελώδη έκταση κοντά στη θάλασσα, δίπλα από το εργοστάσιο και σε μικρή απόσταση από τον οικισμό της Νέας Καρβάλης.
    Δημιουργήθηκαν τεράστια «βουνά» φωσφογύψου και πλησιάζουν απειλητικά τα πρώτα σπίτια της επέκτασης του οικισμού, καθώς και το βιοτεχνικό πάρκο που δημιουργείται σ’ αυτήν την εποχή. Η ανησυχία των κατοίκων της Νέας Καρβάλης, αλλά και της ευρύτερης περιοχής είναι κατά πόσο το στερεό αυτό απόβλητο είναι επικίνδυνο για την υγεία, δεδομένου ότι η πρώτη ύλη από την οποία προέρχεται είναι ο φωσφορίτης, ο οποίος περιέχει ραδιενεργά στοιχεία, Ουράνιο 235 καθώς και Ράδιο 226, η περιεκτικότητα των οποίων ποικίλει ανάλογα με τη χώρα προέλευσης.
    Η Ελληνική Επιτροπή Ατομικής Ενέργειας εξέδωσε οδηγίες για την εναπόθεση του φωσφογύψου, που μεταξύ άλλων προβλέπουν την κάλυψη των αποθέσεων με χώμα και την απαγόρευση απόθεσης πλησίον ή εντός επιφανειακών υδάτων.
    Επειδή σχεδόν τίποτε από τα παραπάνω δεν τηρείται στην περίπτωση της Βιομηχανίας Φωσφορικών Λιπασμάτων πρόσφατα ο Υπουργός ΠΕΧΩΔΕ της επέβαλε πρόστιμο 330.000 ευρώ. Οι δε κάτοικοι είναι ιδιαίτερα ανήσυχοι και ήδη ανέλαβαν πρωτοβουλίες για αποτελεσματική δράση.
    Επειδή οι μελέτες και οι έρευνες δείχνουν ότι η μεγαλύτερη ποσότητα του Ραδίου 226 το οποίο είναι ραδιενεργό ισότοπο, κατά την παραγωγική διαδικασία του λιπάσματος απομακρύνεται και πηγαίνει στο φωσφογύψο, 
    Επειδή η απόθεση γίνεται σε μία περιοχή πολύ κοντά στον οικισμό της Νέας Καρβάλης, 
    Επειδή είναι αυταπόδεικτο ότι επηρεάζεται σημαντικά ο υδροφόρος ορίζοντας και η θαλάσσια περιοχή,
    Ερωτώνται οι κύριοι Υπουργοί:
    Διαθέτει το εργοστάσιο αναθεωρημένο-επικαιροποιημένο εσωτερικό και εγκεκριμένο εξωτερικό Σχέδιο Αντιμετώπισης Τεχνολογικού Ατυχήματος Μεγάλης Έκτασης (ΣΑΤΑΜΕ);
    Ποιες είναι οι επιπτώσεις για το περιβάλλον, το υπέδαφος, τον υδροφόρο ορίζοντα και στην υγεία των κατοίκων της ευρύτερης περιοχής της Βιομηχανίας Φωσφορικών Λιπασμάτων της Νέας Καρβάλης, από την απόθεση και παραμονή επί σαράντα πέντε χρόνια τεραστίων ποσοτήτων φωσφογύψου στην έκταση που δεσμεύτηκε κοντά στο εργοστάσιο;»
    Ο Υπουργός κ. Καλογιάννης έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
    Σχετικά με το ειδικό σχέδιο και την αντιμετώπιση τεχνολογικού ατυχήματος μεγάλης έκτασης, ΣΑΤΑΜΕ, όπως λέγεται, της συγκεκριμένης βιομηχανίας, θα ήθελα να σας ενημερώσω ότι η υποχρέωση σύνταξής του ανήκει στην αρμόδια Νομαρχιακή Αυτοδιοίκηση.
      Επειδή η συγκεκριμένη Νομαρχιακή Αυτοδιοίκηση δεν είχε τη δυνατότητα να εκπονήσει το ΣΑΤΑΜΕ, ανέλαβε αυτήν την υποχρέωση το ΥΠΕΧΩΔΕ Έτσι στο πλαίσιο του τρίτου επιχειρησιακού Προγράμματος «ΠΕΡΙΒΑΛΛΟΝ» χρηματοδοτήθηκε η μελέτη και μάλιστα όχι για τη συγκεκριμένη βιομηχανία, αλλά προωθήθηκαν οι μελέτες για το ΣΑΤΑΜΕ, για όλες τις αντίστοιχες βιομηχανίες της χώρας, δηλαδή για τις βιομηχανίες οι οποίες υποχρεούνται να έχουν τέτοιο σχέδιο. Η σχετική μελέτη έχει ολοκληρωθεί από το Δεκέμβριο του 2005 και έχει ήδη σταλεί σε όλους τους αρμόδιους φορείς και είναι στη διάθεσή τους, έτσι ώστε να μπορεί να χρησιμοποιηθεί κατάλληλα σε περίπτωση ανάγκης. 
      Σε ό,τι αφορά το εσωτερικό ΣΑΤΑΜΕ και αυτό υπάρχει. Έχει επικαιροποιηθεί και έχει υποβληθεί μαζί με τη μελέτη ασφάλειας του εργοστασίου από το Νοέμβριο του 2008 στην αρμόδια διεύθυνση Νομαρχιακής Αυτοδιοίκησης Καβάλας και στο εποπτεύον Υπουργείο Ανάπτυξης. Αυτά σε ό,τι αφορά το πρώτο ερώτημά σας.
      Σε ό,τι αφορά τα απόβλητα της φωσφογύψου, πρέπει να πούμε ότι αυτά αποτελούν ένα ζήτημα της παραγωγής των φωσφορικών λιπασμάτων. Παράγονται σε μεγάλες ποσότητες. Συνεπώς αφ’ ενός μεν απαιτούν και μεγάλη έκταση για να μπορούν να εναποτίθενται στο έδαφος, αφ’ ετέρου δε εκλύουν σκόνη και φθοριούχες ενώσεις. 
      Όμως θα πρέπει να επισημάνω ότι ο τρόπος διαχείρισης των αποβλήτων μιας βιομηχανίας αποτελεί κομμάτι της περιβαλλοντικής της αδειοδότησης. Η συγκεκριμένη βιομηχανία έχει αδειοδοτηθεί για πρώτη φορά το 1992 με μία κοινή υπουργική απόφαση βάσει της τότε περιβαλλοντικής νομοθεσίας. Το 2003 εκδόθηκε νέα ΚΥΑ με την οποία τροποποιήθηκε ουσιαστικά η παλιά και επιβλήθηκαν πρόσθετοι περιβαλλοντικοί όροι. Στη συγκεκριμένη απόφαση του 2003 αναφέρεται ότι η διάθεση της φωσφογύψου πρέπει να γίνεται σύμφωνα με τους όρους και τις προϋποθέσεις σχετικής απόφασης του 2001 του Τμήματος Περιβάλλοντος της Νομαρχίας Καβάλας. 
      Πρέπει να σας πω ότι η συγκεκριμένη βιομηχανία έχει υποβάλει στην αρμόδια Διεύθυνση του ΥΠΕΧΩΔΕ νέο φάκελο για ανανέωση των περιβαλλοντικών όρων. Έχουμε ζητήσει πρόσθετα στοιχεία τα οποία ήλθαν πολύ πρόσφατα, πριν από είκοσι ημέρες περίπου. Βρισκόμαστε στη διαδικασία αξιολόγησης των συγκεκριμένων στοιχείων, έτσι ώστε να προχωρήσουμε με τον αυστηρότερο δυνατό τρόπο στην ανανέωση των περιβαλλοντικών όρων.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε κυρία συνάδελφε, έχετε το λόγο.
      ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ κυρία Πρόεδρε.
      Κύριε Υπουργέ, μου απαντήσατε στο πρώτο ερώτημα. Για το δεύτερο δεν έχετε πει τίποτα. Για το ραδιοϊσότοπο, το ράδιο 226 δεν έχετε πει τίποτα. Θυμάστε όλοι ότι η μαντάμ Κιουρί ήταν αυτή που ανακάλυψε το ραδιοϊσότοπο, το ράδιο και πέθανε απ’ αυτό, δηλαδή από λευχαιμία. 
      Εγώ θα αναφερθώ πρώτα απ’ όλα στους επτακόσιους εργαζόμενους της Βιομηχανίας Φωσφορικών Λιπασμάτων που έχουν από τη μία την αγωνία της ανεργίας τους και από την άλλη ίσως γι’ αυτό δεν φωνάζουν τόσο πολύ για την υγεία τους. 
      Όμως οι κάτοικοι της περιοχής της Νέας Καρβάλης έχουν ξεσηκωθεί, κύριε Υπουργέ, και γι’ αυτό δεν μου έχετε απαντήσει. Η περιοχή αυτή είναι γη υψηλής παραγωγικότητας και αυτό σημαίνει ότι εκεί μπαίνουν κηπευτικά. Από τη στιγμή που με τον αέρα κάθεται πάνω ο φωσφόγυψος, γνωρίζετε ότι περνά στην τροφική αλυσίδα. Υπάρχει ο υδροφόρος ορίζοντας, υπάρχει η θαλάσσια περιοχή και υπάρχουν και μελέτες. 
      Δεν μου είπατε τίποτα, γιατί επιβλήθηκε το πρόστιμο των 330.000 ευρώ από το Υπουργείο σας. Οι επιθεωρητές περιβάλλοντος είπαν ότι η προσωρινή αποθήκευση του φωσφογύψου δεν γίνεται σύμφωνα με την άδεια προσωρινής αποθήκευσης, την εγκεκριμένη μελέτη αποκατάστασης και την εγκεκριμένη ραδιολογική μελέτη. Δεν έχουν ενταθεί από πλευράς της βιομηχανίας οι προσπάθειες απομάκρυνσης των καταλυτών. Δεν υπάρχει σήμανση των αποβλήτων καταλυτών και η επεξεργασία και διάθεση των υγρών αποβλήτων της μονάδας δεν γίνεται σύμφωνα με την κείμενη νομοθεσία. 
      Επίσης το Ινστιτούτο Αλιευτικών Ερευνών του Εθνικού Ιδρύματος Αγροτικής Ανάπτυξης σε μία επίσημη έκθεσή του στα πλαίσια ερευνητικού προγράμματος με τίτλο «Επεξεργασία και αξιολόγηση του περιβάλλοντος στο Νομό Καβάλας» και συγκεκριμένα της περιοχής μεταξύ της ΒΙΠΕ Καβάλας και του οικισμού Παλιού είπε ότι ανιχνεύτηκαν υψηλές συγκεντρώσεις βαρέων μετάλλων, κυρίως χαλκού, ψευδαργύρου, υδραργύρου και καδμίου. Ειδικότερα οι συγκεντρώσεις μολύβδου και ψευδαργύρου υπερβαίνουν κατά πολύ τα διεθνώς αποδεκτά επίπεδα, ενώ του υδραργύρου και του καδμίου βρίσκονται στα επίπεδα υψηλής ρύπανσης. Προτείνεται η απομόνωση των αποθέσεων φωσφογύψου από τη θάλασσα και την επικάλυψη των αποθέσεων με αργιλικές στρώσεις, οι οποίες δεν γίνονται. 
      Και ένα τελευταίο. Όταν γνωρίζουμε όλοι και εδώ έχω και μία μελέτη δύο καθηγητών του ΑΠΘ, της κ. Κεχαγιά και του κ. Τσώχου, που λέει ότι μπορεί το παραπροϊόν από τη βιομηχανία αυτή, τη Βιομηχανία Φωσφορικών Λιπασμάτων, ο φωσφογύψος να χρησιμοποιηθεί ως υδραυλική κονία για έργα και έχει γίνει μία Εγνατία οδός, γιατί δεν αναλάβατε αυτή την πρωτοβουλία ώστε να φύγουν όλα αυτά τα βουνά του φωσφογύψου, να χρησιμοποιηθούν ως ανακυκλώσιμα κάπου αλλού και να ξεκινήσει μία σωστή διαχείριση με τις γεωμεμβράνες,  γιατί σίγουρα αυτή τη στιγμή είναι φύσει αδύνατο να μετακινηθούν και να μπουν από κάτω οι γεωμεμβράνες. 
      Αυτά θα ήθελα να πω και θα καταθέσω και αυτή την έκθεση των δύο πολιτικών μηχανικών του ΑΠΘ.
      (Στο σημείο αυτό η Βουλευτής κ. Ευαγγελία Αμμανατίδου-Πασχαλίδου καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όμως, θα ήθελα πραγματικά να μου πείτε, γιατί η αγωνία των κατοίκων της περιοχής είναι πολύ μεγάλη, όπως και των εργαζομένων και ας μην την εκφράζουν λόγω της αγωνίας για τη δική τους δουλειά.
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κυρία Πρόεδρε.
      Δεν αναφέρθηκα στο πρόστιμο του ΥΠΕΧΩΔΕ διότι δεν πρόλαβα κυρία συνάδελφε. Στη δευτερολογία θα δώσω πρόσθετα στοιχεία.
      Το ΥΠΕΧΩΔΕ λοιπόν, έχει ελέγξει τη συγκεκριμένη βιομηχανία. Βρέθηκε όντως ότι υπάρχουν παραβάσεις και της περιβαλλοντικής νομοθεσίας, αλλά και των εγκεκριμένων περιβαλλοντικών όρων και γι’ αυτό το πρόστιμο ήταν υψηλότατο, 330.000 ευρώ, όπως και εσείς αναφέρετε στην ερώτησή σας.
      Από εκεί και πέρα θέλω να πω το εξής. Η συγκεκριμένη βιομηχανία είναι από εκείνες που είναι υποχρεωμένες να ακολουθήσουν την κοινοτική οδηγία IPPC για την ολοκληρωμένη πρόληψη και τον έλεγχο της ρύπανσης. Στις βέλτιστες διαθέσιμες τεχνικές που είναι υποχρεωμένη η συγκεκριμένη βιομηχανία να ακολουθήσει, υπάρχουν συγκεκριμένες τεχνικές προδιαγραφές για τη βελτίωση της ποιότητας της παραγόμενης φωσφογύψου με τελικό σκοπό την αξιοποίησή της. Αυτές οι βέλτιστες διαθέσιμες τεχνικές ακολουθούνται.
      Συνεπώς το ΥΠΕΧΩΔΕ όπως είπα και προηγουμένως βρίσκεται στη διαδικασία ανανέωσης των περιβαλλοντικών όρων της συγκεκριμένης βιομηχανίας. Ζητήσαμε τα πρόσθετα στοιχεία, τα έχουμε πάρει, τα αξιολογούμε. Θα επιβληθούν αυτές οι βέλτιστες διαθέσιμες τεχνικές, έτσι ώστε και η ποιότητα των παραγόμενων «αποβλήτων», του φωσφογύψου, να είναι πολύ καλύτερη, να μην έχει αυτές τις επιπτώσεις στο περιβάλλον και βεβαίως να μειωθεί ο όγκος των παραγόμενων αποβλήτων. 
      Πρέπει όμως να πω και να ξεκαθαρίσω ότι δεν είναι αρμοδιότητα του ΥΠΕΧΩΔΕ ο έλεγχος της ποσότητας των αποβλήτων. Υποχρεούται στο πλαίσιο της αρχής, «ο ρυπαίνων πληρώνει» η συγκεκριμένη βιομηχανία και κάθε βιομηχανία να φροντίζει για τα απόβλητά της. Σε διαφορετική περίπτωση είναι υπόλογη. Γι’ αυτό μπαίνουν αυτά τα πρόστιμα και γι’ αυτό οι σχετικοί φάκελοι διαβιβάζονται για το ποινικό σκέλος, στον εισαγγελέα.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Ολοκληρώθηκε η συζήτηση των επικαίρων ερωτήσεων.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε κύριε συνάδελφε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρία Πρόεδρε, θα ήθελα να εκφράσω τα πιο θερμά και ειλικρινή συλλυπητήρια της παράταξης που εκπροσωπώ και εμού για το θάνατο του αγαπημένου μας συναδέλφου, του Γιώργου Παπαδημητρίου, γιατί πιστεύω ότι ο θάνατός του υπήρξε μία εθνική απώλεια, απώλεια για τον επιστημονικό κόσμο, απώλεια για το Εθνικό Κοινοβούλιο, απώλεια για το κόμμα το οποίο τιμούσε και βρισκόταν στις γραμμές του, απώλεια για όλους μας. Κυρίως θέλω να εκφράσω τη δύναμη αυτού του ανθρώπου που ενώ έπασχε, μέχρι την τελευταία στιγμή εκπληρούσε στο ακέραιο τα καθήκοντά του, εδώ στο Κοινοβούλιο. Και να υπενθυμίσω ότι ο άνθρωπος αυτό εξέπεμπε ένα ήθος για το οποίο πρέπει να είμαστε υπερήφανοι όλοι όσοι βρισκόμαστε μέσα στο Κοινοβούλιο. Τα συλλυπητήριά μου στους συγγενείς τους και στο κόμμα στο οποίο τον εξέλεξε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, πολύ κύριε Γιαννέλλη.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 49/12.2.2009 επερώτηση των Βουλευτών του ΠΑΣΟΚ, κ.κ. Άννας Διαμαντοπούλου, Μιχαήλ Παντούλα, Θάλειας Δραγώνα, Δημητρίου Βαρβαρίγου, Χρήστου Αηδόνη, Αθανασίου Αλευρά, Μαρίας-Ελένης (Μιλένας) Αποστολάκη, Μαρίας Δαμανάκη, Πέτρου Ευθυμίου, Κωνσταντίνου Καρτάλη, Γεωργίου Λιάνη, Δημητρίου Λιντζέρη, Μάρκου Μπόλαρη, Ιωάννη Ραγκούση, Αναστασίας-Συλβάνας Ράπτη, Σοφίας Σακοράφα και Βασιλείου Τόγια, προς τον Υπουργό Εθνικής Παιδείας και Θρησκευμάτων, σχετικά με τα ανώτατα εκπαιδευτικά ιδρύματα.
      Κυρίες και κύριοι συνάδελφοι, με επιστολές τους προς τον Πρόεδρο της Βουλής οι κατά τον Κανονισμό υπεύθυνοι ορίζουν Κοινοβουλευτικούς Εκπροσώπους της Νέας Δημοκρατίας τον κ. Γιαννέλλη-Θεοδοσιάδη, του ΠΑΣΟΚ τον κ. Παντούλα, του ΚΚΕ τον κ. Ζιώγα, του ΣΥΡΙΖΑ τον κ. Κουράκη και του ΛΑΟΣ τον κ. Πλεύρη.
      Το λόγο έχει ο πρώτος επερωτών κ. Καρτάλης.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, θα ήθελα, πριν ξεκινήσω την τοποθέτησή μου στο πλαίσιο της επερώτησης, να αναφερθώ στο συνάδελφο στη Βουλή των Ελλήνων και στο Πανεπιστήμιο Αθηνών, το Γιώργο  Παπαδημητρίου, τον οποίο σήμερα η επιστημονική και πολιτική κοινότητα αποχαιρέτησε. Η Ελλάδα έχασε ένας από τους αρίστους της. 
      Καταθέσαμε την επερώτηση για την τριτοβάθμια εκπαίδευση, γιατί είμαστε εξαιρετικά ανήσυχοι για την εξέλιξη που έχει πάρει η ανώτατη πανεπιστημιακή εκπαίδευση στη χώρα μας τα τελευταία χρόνια, γιατί παρατηρούμε καθημερινά μία μετά την άλλη τις πανεπιστημιακές σχολές να αντιμετωπίζουν δυσκολίες στο να ανταποκριθούν στα καθήκοντά τους, δυσκολίες στο να προσφέρουν στους φοιτητές τις εκπαιδευτικές υπηρεσίες για τις οποίες έχουν ιδρυθεί. Είδαμε το Πανεπιστήμιο Αιγαίου να ανακοινώνει τη διακοπή της λειτουργίας του, το πανεπιστήμιο των έξι νησιών, των δέκα οκτώ τμημάτων, των τριάντα μεταπτυχιακών προγραμμάτων σπουδών. Είδαμε το Ιόνιο Πανεπιστήμιο να εκφράζει την αγωνία του για το γεγονός ότι δεν έχει διδακτικό προσωπικό για να ανταποκριθεί στις ανάγκες των φοιτητών και του προγράμματος σπουδών. Είδαμε το ΤΕΙ Πειραιά να ανακοινώνει ότι έχει δυσκολία υλοποίησης του προγράμματός του λόγω έλλειψης πιστώσεων. Είδαμε το Αρεταίειο Νοσοκομείο, το πανεπιστημιακό νοσοκομείο, να ανακοινώνει ότι το 50% των τμημάτων του είναι κλειστά λόγω έλλειψης πιστώσεων. Βλέπουμε καθημερινά μ’ άλλα λόγια πανεπιστημιακές σχολές να αντιμετωπίζουν προβλήματα στη λειτουργία τους, επειδή ακριβώς έχουν εγκαταλειφθεί. Είναι προφανές ότι η Κυβέρνηση την τελευταία πενταετία έχει αντιμετωπίσει την παιδεία ως ένα ιδιωτικό εμπορικό αγαθό αντί για ένα δημόσιο αγαθό, το οποίο επιβάλλεται να έχει την προστασία και την μέριμνα της πολιτείας, ακόμα δε μεγαλύτερη όταν η πολιτεία αντιμετωπίζει μια κοινωνική και οικονομική κρίση.
      Κυρίες και κύριοι συνάδελφοι, σ’ άλλες χώρες της Ευρωπαϊκής Ένωσης ή του κόσμου, όταν υπήρχαν προβλήματα οικονομικά, κρίσεις οικονομικές ή κοινωνικές, η μεγαλύτερη επένδυση που δρομολογήθηκε ήταν στην παιδεία. Επενδύθηκαν νέες πιστώσεις, δρομολογήθηκαν νέα συστήματα δουλειάς, εξαντλήθηκαν τα περιθώρια για κάθε τι το οποίο θα μπορούσε να βοηθήσει κάθε πανεπιστήμιο και κάθε σχολή. Το πνεύμα των άλλων χωρών ήταν ότι μέσα από την παιδεία, μέσα από την εκπαίδευση μπορείς, πραγματικά, να δημιουργήσεις μια νέα γενιά που μπορεί να αντεπεξέλθει στις δυσκολίες, να δημιουργήσει νέους δρόμους γνώσης, να δημιουργήσει νέα πεδία ανάπτυξης της κοινωνίας και της οικονομίας.
      Ποιο είναι το νέο στοιχείο το οποίο έχουμε στη χώρα μας; Το νέο στοιχείο που έχουμε στην χώρα μας είναι ότι μόλις πρόσφατα, κύριε Υφυπουργέ, ολοκληρώθηκαν οι αξιολογήσεις πέντε πανεπιστημιακών τμημάτων από εξωτερικούς αξιολογητές, δηλαδή από αξιολογητές που προέρχονται από άλλες χώρες και όχι από τη χώρα μας. Και τι κατέγραψαν, λοιπόν, οι αξιολογητές αυτοί και για τα πέντε τμήματα τα οποία αξιολόγησαν στη χώρα μας; Έλλειψη υποδομών και εργαστηρίων. Εγγραφή μεγάλου αριθμού φοιτητών, πολύ μεγαλύτερου απ’ αυτόν στον οποίο μπορεί να ανταποκριθεί το οικείο τμήμα ή η οικεία σχολή. Εκπαιδευτικό προσωπικό το οποίο σε πολλές σχολές, κυρίως περιφερειακές, είναι μεγαλύτερο σε αριθμό των συμβασιούχων παρά των μονίμων καθηγητών η λεκτόρων. Εξαθλίωση του φυσικού περιβάλλοντος, δηλαδή των κτηρίων, που οδηγεί στους φοιτητές να μην παρακολουθούν τα μαθήματα γιατί αποκαρδιώνονται, δεν τους ικανοποιεί το μαθησιακό πλαίσιο στο οποίο έχουν κληθεί να παρακολουθήσουν. Αίθουσες αμφιθεάτρου στις οποίες οι φοιτητές πρέπει να συνωστίζονται κατά τριακόσιοι ή τετρακόσιοι, τη στιγμή που ο μέσος όρος, όπως πολλοί γνωρίζουμε μέσα σ’ αυτήν την Αίθουσα, για να γίνει ουσιαστικά το μάθημα στο πανεπιστήμιο είναι πενήντα φοιτητές ανά διδάσκοντα. Κατέγραψαν επίσης οι αξιολογητές περιορισμένους πόρους για έρευνα και για την κινητικότητα των μελών ΔΕΠ για συνέδρια. Και, τέλος, κατέγραψαν, τουλάχιστον, σ’ ένα από τα τμήματα τα οποία αξιολόγησαν περιορισμένα ή εκκρεμή επαγγελματικά δικαιώματα.
      Άρα, λοιπόν, κύριε Υφυπουργέ, έπεσαν οι μάσκες. Δεν φταίνε μόνο οι φοιτητές. Μπορεί να έχουν το δικό τους μερίδιο. Δεν φταίνε οι ιπτάμενοι καθηγητές. Μπορεί να έχουν κάποιοι καθηγητές το μερίδιο ευθύνης τους. Φταίει η όλη δομή την οποία έχετε δημιουργήσει πάνω στο σύστημα της τριτοβάθμιας εκπαίδευσης που καλείται να ανταποκριθεί σε υψηλής ποιότητας και πιστότητας υπηρεσίες χωρίς να έχει τις αναγκαίες πιστώσεις, χωρίς να έχει ένα σύστημα οργανωτικό το οποίο βοηθά την ανάπτυξη των δεξιοτήτων, την ποιότητα στην εκπαίδευση και την ποιότητα στις παρεχόμενες υπηρεσίες. Δεν φταίει, λοιπόν, όλο αυτό που τόσο καιρό μας παρουσιάζετε και το οποίο αποτελεί και το άλλοθί σας για να δρομολογήσετε σταδιακά με πολύ έντεχνο τρόπο, ξεκινώντας από τον προηγούμενο Υπουργό και συνεχίζοντας και με τον σημερινό Υπουργό, τη σταδιακή ιδιωτικοποίηση της παιδείας, την προτεραιότητα την οποία δώσατε εμμέσως πλην σαφώς στα κολλέγια, την προτεραιότητα που δώσατε σε κάθε μέτρο το οποίο θα μπορούσε να φέρει την ιδιωτική πρωτοβουλία μέσα στη δημόσια παιδεία. 
      Σήμερα, κυρίες και κύριοι συνάδελφοι, το ποσό που δαπανάται από το Ακαθάριστο Εγχώριο Προϊόν της χώρας μας για την ανώτατη εκπαίδευση και για την εκπαίδευση συνολικά είναι 3,07% του ΑΕΠ Πέρυσι ήταν 3,09% του ΑΕΠ Δηλαδή, από πέρυσι μέχρι φέτος η παιδεία στη χώρα μας έχασε περίπου 260.000.000 ευρώ ή -για να μην ξεχνιόμαστε- 85.000.000.000 δραχμές. Πρόκειται για μια τεράστια απώλεια πιστώσεων που έρχεται να προστεθεί στο ήδη προβληματικό ποσό που επενδύει συστηματικά η Κυβέρνηση της Νέας Δημοκρατίας στη δημόσια παιδεία στη χώρα μας. 
      Ποιος είναι ο στόχος; Ο στόχος και του ΠΑΣΟΚ -και δεσμεύεται γι’ αυτό- είναι το 5% του ΑΕΠ για την παιδεία. Τι σημαίνει αυτό στην πράξη; Σημαίνει κάθε χρόνο 5.000.000.000 ευρώ παραπάνω για τη δημόσια παιδεία στη χώρα μας, για την πρωτοβάθμια, δευτεροβάθμια και τριτοβάθμια παιδεία. Σημαίνει δηλαδή ότι ο Έλληνας φοιτητής και ο Έλληνας μαθητής θα απολαμβάνει παιδείας η οποία είναι αντίστοιχη τουλάχιστον σ’ ό,τι αφορά τις πιστώσεις αυτής που απολαμβάνει ο μέσος Ευρωπαίος φοιτητής και ο μέσος Ευρωπαίος μαθητής. Και αν κάποιος θέλει να δει τα στοιχεία τα οποία αποτυπώνουν τον αριθμό των πιστώσεων που επενδύονται σε κάθε χώρα της Ευρωπαϊκής Ένωσης ή του ΟΟΣΑ ανά φοιτητή, θα ήθελα να σας δώσω μερικούς αριθμούς. Είναι σε δολάρια Ηνωμένων Πολιτειών, ισοδύναμα, δηλαδή υπάρχει αναγωγή στο Ακαθάριστο Εγχώριο Προϊόν.  Στην Αυστρία είναι 15.000 δολάρια ανά φοιτητή. Στην Ιταλία 8.000 δολάρια. Στη Φινλανδία 13.000 δολάρια. Στη Γερμανία 13.000 επίσης, όπως και στο Ηνωμένο Βασίλειο. Στον Καναδά και στις Ηνωμένες Πολιτείες 20.000 και 23.000 δολάρια αντίστοιχα. Στην Ελλάδα 6.000 δολάρια το έτος ανά φοιτητή. Το ξαναλέω, είναι στοιχεία τα οποία έχουν υποστεί αναγωγή, άρα αναφερόμαστε στις ίδιες μονάδες, στο ίδιο πλαίσιο αναφοράς. Και εσείς έρχεστε και λέτε ότι είσαστε ικανοποιημένοι με τον τρόπο με τον οποίο χρηματοδοτείτε την ανώτατη εκπαίδευση στη χώρα μας και ότι δημιουργείτε, πραγματικά, εκείνους τους διαύλους μέσα από τους οποίους ένα μέλος ΔΕΠ θα παράγει έργο ή ένας φοιτητής ή μία φοιτήτρια θα αποκτήσει ένα πτυχίο το οποίο θα ανταποκρίνεται, πραγματικά, στις ανάγκες της κοινωνίας. 
      Οι διεθνείς αξιολογητές μιλούν για προβληματική έρευνα. Και πώς να μην είναι προβληματική η έρευνα, όταν είναι η χαμηλότερη σε ποσοστό στην Ευρωπαϊκή Ένωση σε ποσοστό πιστώσεων οι οποίες επενδύονται και όταν ένα μέλος ΔΕΠ από το 	Πρόγραμμα Δημοσίων Επενδύσεων, κύριε Υφυπουργέ και κύριε Υπουργέ, έχει 220 ευρώ το έτος για να κάνει έρευνα; Εγώ δεν ξέρω τι έρευνα μπορεί να κάνει ένας καθηγητής πανεπιστημίου με 220 ευρώ το έτος από το Πρόγραμμα Δημοσίων Επενδύσεων. Αν εσείς πιστεύετε ότι μπορεί να κάνει ουσιαστική έρευνα, τότε είναι προφανές ότι αντιλαμβάνεστε την παιδεία με τελείως διαφορετικό τρόπο. Στα μεταπτυχιακά προγράμματα σπουδών ήταν η πρώτη απόφαση που πήρε ο προηγούμενος Υπουργός, όταν άλλαξε η οικονομική χρονιά και επωφελούμενος από μια νομοθεσία την οποία ψήφισε μόνο η πλειοψηφία: Κατήργησε την επιχορήγηση στα διακόσια μεταπτυχιακά προγράμματα σπουδών που λειτουργούν στη χώρα μας σε αντίστοιχο ποσό των 2, 5 εκατομμυρίων ευρώ.
     Εκεί δηλαδή θα γίνει η οικονομία στις πιστώσεις που επιτρέπουν σ’ ένα μεταπτυχιακό πρόγραμμα σπουδών να ανθίσει, να έχει φοιτητές, να παραχθούν νέες γνώσεις, να γίνει έρευνα σε νέα αντικείμενα της επιστήμης; 
     Ελπίζω, κύριε Υπουργέ της Παιδείας, να αυξήσετε τη χρηματοδότηση στα μεταπτυχιακά προγράμματα σπουδών, έτσι ώστε να μπορέσει, πραγματικά, η τέταρτη βαθμίδα της εκπαίδευσης να αποδώσει στις ανάγκες της κοινωνίας και της οικονομίας σήμερα. 
     Όσον αφορά τα συγγράμματα υποτίθεται ότι είχατε λύσει το πρόβλημα. Σας το είπαμε πέρυσι όταν ψηφίστηκε ο νόμος, ότι θα υπάρχει πρόβλημα. Και σήμερα που μιλάμε φοιτητές και φοιτήτριες εξετάζονται στα πανεπιστήμια της χώρας μας, στην τρέχουσα εξεταστική περίοδο, χωρίς να έχουν συγγράμματα. 
     Χρειάζεται να κάνετε αλλαγή στο νόμο για να μπορέσετε να ανταποκριθείτε και πάλι σε κάτι στο οποίο δεν είχατε τη δυνατότητα να εκδώσετε κοινές υπουργικές αποφάσεις, να δρομολογήσετε διαδικασίες μέσα από τις οποίες θα λυνόταν το συγκεκριμένο ζήτημα. 
     Επαγγελματικά δικαιώματα. Σαράντα τέσσερα τμήματα ΑΕΙ εξακολουθούν και σήμερα που μιλάμε να έχουν προβλήματα στα επαγγελματικά τους δικαιώματα, που σημαίνει ότι οι απόφοιτοί τους είναι εγκλωβισμένοι σ’ έναν κύκλο που τους απωθεί, τους απομακρύνει από την αγορά εργασίας ή αν θέλετε από τις ανάγκες της κοινωνίας. Το ίδιο ισχύει και για τα τριάντα ένα τμήματα ΤΕΙ. 
     Επειδή πρόσφατα σε μία νομοθετική ρύθμιση που κάνατε, αναγνωρίσατε τα επαγγελματικά δικαιώματα των αποφοίτων ειδικής αγωγής, θέλω να σας πω ότι στο διαγωνισμό του ΑΣΕΠ για εκπαιδευτικούς που μόλις ολοκληρώθηκε, δεν προβλέψατε και πάλι μόνιμες οργανικές θέσεις. Τους βάλατε, δηλαδή, για μία ακόμη διετία να είναι αναπληρωτές καθηγητές και καθηγήτριες, δάσκαλοι μάλλον και δασκάλες, τη στιγμή που η νομοθεσία σας επέτρεπε να αποκτήσουν μόνιμες οργανικές θέσεις. 
     Άρα, δεν θέλετε να επενδύσετε στη δημόσια παιδεία. Θέλετε να την κρατήσετε σε χαμηλή ταχύτητα και ο λόγος είναι γιατί θέλετε να την προωθήσετε μ’ έναν άλλο τρόπο, ιδιωτικό τρόπο, έναν τρόπο που βάζει το κεφάλαιο και το κέρδος μέσα στην παραγωγή της γνώσης. 
     Αυτή είναι η κεφαλαιώδης διαφορά που υπάρχει μεταξύ του ΠΑΣΟΚ και της Νέας Δημοκρατίας. Μέσα απ’ αυτήν τη διαφορά και κάτω απ’ αυτήν τη διαφορά κτίζονται όλες οι επί μέρους συνιστώσες, η χρηματοδότηση των μεταπτυχιακών, οι διορισμοί των μόνιμων οργανικών θέσεων για τους αποφοίτους ειδικής αγωγής για παράδειγμα, τα επαγγελματικά δικαιώματα που δεν υπάρχουν, η χρηματοδότηση των υποδομών και των εργαστηρίων, οι φοιτητικές εστίες που δεν υπάρχουν. Οκτώ χιλιάδες φοιτητές ικανοποιούνται σε εστίες τη στιγμή που ο αριθμός αυτών που ζητούν είναι πενήντα χιλιάδες. 
     Θα μπορούσε να πει κάποιος, μα υπάρχουν μαγικές λύσεις; Όχι, αλλά θα περιμέναμε την τελευταία τριετία, την επόμενη πενταετία -που έχετε ένα νέο Κοινοτικό Πλαίσιο Στήριξης να βοηθήσει τη χώρα- να έχετε κάνει εγγραφές νέων έργων για νέες εστίες. Δεν υπάρχουν εγγραφές έργων, αν εξαιρέσουμε μια εστία που θα κατασκευαστεί στην Καρδίτσα και την επέκταση μιας άλλης εστίας που είναι στο Ηράκλειο της Κρήτης. 
     Άρα, λοιπόν, πώς προβλέπετε εσείς ότι θα έρθει αύριο ένας νέος εξωτερικός αξιολογητής και θα δώσει μια καλή εικόνα για τα ελληνικά πανεπιστήμια; Δεν θα την δώσει. Αυτήν τη στιγμή το έργο που παράγεται είναι ηράκλειο και γίνεται με κακές συνθήκες. Άρα, λοιπόν, οι μάσκες έπεσαν. 
     Αν θέλετε, κύριε Υπουργέ, ο πίνακας τον οποίο ονομάσατε ως άγραφο, να αρχίσει να γεμίζει και να είναι ουσιαστικός, γράψτε πάνω στον πίνακα τρεις βασικές παραδοχές: Αυξημένη χρηματοδότηση για την παιδεία, αναγνωρισμένα επαγγελματικά δικαιώματα, ουσιαστική έρευνα στα πανεπιστήμια για τα μέλη ΔΕΠ και για τους φοιτητές που πρέπει να συμμετέχουν. 
     Μόνο έτσι μπορεί να γίνει μια πραγματική συζήτηση και να μπορέσουμε να δούμε τι συμβαίνει στη παιδεία και πώς, πραγματικά, μπορεί να εξυπηρετήσει τις ανάγκες του κράτους, τις ανάγκες της κοινωνίας, τις ανάγκες της οικονομίας και πάνω απ’ όλα να είναι ποιοτική και να είναι ένα ουσιαστικό δημόσιο αγαθό που πρέπει να έχει τη μέριμνα της πολιτείας σε κάθε στιγμή και ιδιαίτερα όταν υπάρχει κρίση. 
     Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, επερωτώντες του ΠΑΣΟΚ, με παρακάλεσε ο κ. Τόγιας –εκ των επερωτώντων- αν μπορεί να προηγηθεί, βέβαια στο χρόνο που του έδινε η έβδομη θέση, γιατί έχει ένα σοβαρό οικογενειακό λόγο. 
     Συμφωνείτε, κύριοι συνάδελφοι; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το αίτημα έγινε αποδεκτό. 
     Κύριε Τόγια, έχετε το λόγο. 
     ΒΑΣΙΛΕΙΟΣ ΤΟΓΙΑΣ: Ευχαριστώ, κυρία Πρόεδρε, όπως και τους συναδέλφους μου για την αλλαγή. 
     Η συζήτηση σήμερα, κύριε παριστάμενε Υπουργέ και κύριε Υφυπουργέ, νομίζω είναι ιδιαίτερα σημαντική. Η επερώτησή μας αγγίζει τη καρδιά πιστεύω του εκπαιδευτικού προβλήματος της χώρας. Εκείνο βέβαια που δεν θα πρέπει να νοεί κανένας είναι ότι η οποιαδήποτε σημερινή συζήτηση μπορεί να γίνει με λευκό χαρτί. 
     Έχουν περάσει πέντε χρόνια, πέντε χρόνια ασκούμενης εκπαιδευτικής πολιτικής. Έχουν αφήσει δυστυχώς και τα σημάδια τους στην τριτοβάθμια εκπαίδευση, στους δύο πυλώνες της και στα ΑΕΙ και στα ΤΕΙ και ο χρόνος για την παιδεία είναι πολύτιμος, ειδικά για τα τεχνολογικά εκπαιδευτικά ιδρύματα. 
     Ο χρόνος είναι πολύτιμος γιατί στις σημερινές εποχές εξαρτάται τι θα κάνει κάποιος. Θα δει την παιδεία και την τριτοβάθμια εκπαίδευση σαν ένα δημόσιο αγαθό που αξίζει να επενδύσει ή θα το δει σαν ένα πάρεργο που θα το απαξιώνει συνέχεια με την απουσία πολιτικής, με την αντιφατικότητα της πολιτικής του, με την έλλειψη σχεδίου, με την υποχρηματοδότηση και την έλλειψη οράματος για την τριτοβάθμια εκπαίδευση; 
     Εσείς, πέντε χρόνια με την πρακτική σας, σαφώς έχετε πάρει θέση, έχετε διαλέξει πλευρά. Δεν υπάρχει καμμία αμφιβολία γι’ αυτό. Δεν μπορείτε στοιχειωδώς να απολογηθείτε για τις δεσμεύσεις που αναλάβατε για τη χρηματοδότηση της παιδείας γενικά, αλλά και της τριτοβάθμιας εκπαίδευσης, για το γιατί μειώνετε συνεχώς τις δαπάνες χρόνο με το χρόνο, λες και το κάνετε υπολογισμένα, με ακρίβεια υποδεκαμέτρου. Έχετε πει «εμείς κάθε χρόνο που κυβερνάμε ως Νέα Δημοκρατία θα μειώνουμε τις δαπάνες για τη παιδεία». Δεν έχετε εξηγήσει ακόμα γιατί συμπεριφέρεστε έτσι σ’ έναν ευαίσθητο χώρο, όπως είναι ο χώρος της παιδείας. 
     Τι σας αναγκάζει δηλαδή να εγγυάσθε, να εξασφαλίζετε για τη παιδεία το χαμηλότερο ποσοστό και επί του ποσοστού του ΑΕΠ, αλλά και επί των δημοσίων επενδύσεων; Προφανώς η αντίληψή σας. Δεν πιστεύετε στο δημόσιο πανεπιστήμιο. 
     Πιστεύω, βλέποντας και παρατηρώντας την κατάσταση στα κεντρικά, τα περιφερειακά πανεπιστήμια, στα τεχνολογικά ιδρύματα, ότι αυτό που σας συγκινεί είναι μία παιδεία χωρίς κόστος, χαμηλού κόστους, με υποχρηματοδότηση, με απαξίωση, με φθηνό προσωπικό, με απουσία υποδομών, με αδιαφορία κοινωνικής πολιτικής ως προς τους διδασκόμενους, τους φοιτητές, με καμμία διάθεση και αίσθηση καινοτομίας. 
     Το πανεπιστήμιο που εσείς έχετε στο μυαλό σας είναι ένα πανεπιστήμιο μηδενικού κόστους, μηδενικού επενδυτικού ρίσκου. Δεν έχετε κανένα σχεδιασμό για τη λειτουργία...
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, θα χρησιμοποιήσω και τη δευτερολογία μου. 
     Δεν έχετε κανένα σχεδιασμό για το μέλλον των εκπαιδευτικών ιδρυμάτων, ούτε για τα ΑΕΙ ούτε για τα ΤΕΙ. Στα συγγράμματα υπάρχει σοβαρότατο πρόβλημα, το προσωπικό βρίσκεται σε απαξίωση μισθολογική, στις υποδομές δεν γίνεται καμμία επένδυση, τα επαγγελματικά δικαιώματα των αποφοίτων των τεχνολογικών εκπαιδευτικών ιδρυμάτων βρίσκονται στα συρτάρια και γι’ αυτό δεν λέτε κουβέντα –ένα πρόβλημα που χρονίζει- όπως επίσης καμμία αξιολόγηση και καμμία πολιτική γι’ αυτό που είναι το πανεπιστήμιο, αλλά και τα ΤΕΙ, την έρευνα και τις μεταπτυχιακές σπουδές. 
     Ποια είναι η αξιολόγηση και σε ποια στάθμη, σε ποια κλίμακα βρίσκεται η έρευνα και η παραγωγή μεταπτυχιακών σήμερα στην Ελλάδα στο χάρτη της τριτοβάθμιας εκπαίδευσης; Η αξιολόγηση είναι πολύ χαμηλή. Τα πρόσφατα αποτελέσματα της έρευνας που έγινε, δείχνουν ότι, δυστυχώς, τα ελληνικά εκπαιδευτικά ιδρύματα, σε σχέση μ’ άλλες χώρες που είναι λιγότερο προηγμένες από την Ελλάδα -και αυτό- είναι μία τρομερή αντίφαση, ένα όνειδος για τη χώρα μας- βρίσκονται σε πολύ χαμηλή θέση. 
     Δεν έχουμε σχεδόν κανένα πανεπιστημιακό ίδρυμα –δεν μιλάμε βέβαια για τα ΤΕΙ- στα πλαίσια της τριτοβάθμιας εκπαίδευσης που να μπορεί να στέκεται ανταγωνιστικά στο μεγάλο ευαίσθητο, ανταγωνιστικό χάρτη της ακαδημαϊκής εκπαίδευσης, τη στιγμή μάλιστα που άλλες χώρες, όπως η Ινδία, η Κίνα, επενδύουν με σοβαρό σχέδιο στην τριτοβάθμια εκπαίδευση και κάνουν επενδύσεις υψηλού κόστους. 
     Εσείς εδώ εξακολουθείτε και χρησιμοποιείτε ερασιτεχνικά τον ευαίσθητο αυτό χώρο, ο οποίος ξέρετε ότι τροφοδοτεί και τις άλλες βαθμίδες της εκπαίδευσης. Είναι σημαντικό. Αυτός που θα βγει από το πανεπιστήμιο ή από τα ΤΕΙ δίνει τον τόνο και το χρώμα και στην παραγωγή, αλλά και στις άλλες βαθμίδες της εκπαίδευσης. Είναι θεμέλιο ουσιαστικά η ανώτατη εκπαίδευση. Είναι δημοκρατικό θεμέλιο. Θέλει άλλο σχεδιασμό και άλλη πολιτική. 
      Εσείς ακολουθείτε την πολιτική της απαξίωσης. Κοστίζει όμως αυτή η πολιτική. Κοστίζει στο δημόσιο πανεπιστήμιο, αλλά κοστίζει και στην ελληνική οικονομία και στην ελληνική κοινωνία. Χρειάζεται προφανώς μια άλλη πολιτική. Είναι έξω από την αντίληψή σας.  Εμείς μπορούμε να την εγγυηθούμε. Μπορούμε γιατί πιστεύουμε στο δημόσιο πανεπιστήμιο, αλλά στο σοβαρό και ανταγωνιστικό δημόσιο πανεπιστήμιο, όχι στο πάρεργο. 
      Ευχαριστώ, κυρία Πρόεδρε. 
(Χειροκροτήματα από την πτέρυγα του ΠΑΣΟΚ )
	ΠΡΟΕΔΡΕΥΟΥΣΑ ('Ελσα Παπαδημητρίου): Η κ. Συλβάνα Ράπτη έχει το λόγο.
	ΣΥΛΒΑΝΑ ΡΑΠΤΗ: Κυρία Πρόεδρε, σας ευχαριστώ. 
      Εγώ θα ξεκινήσω με μία υπόθεση εργασίας την προσέγγισή μου στην ανάπτυξη αυτή της επίκαιρης επερώτησης που έχουμε για την τριτοβάθμια εκπαίδευση. Κάνω, λοιπόν, την υπόθεση εργασίας ότι το Υπουργείο Παιδείας, ο Υπουργός και ο αρμόδιος Υφυπουργός έχουν τις καλύτερες των προθέσεων. Κάνω την υπόθεση εργασίας ότι το σημείο εκκίνησής τους είναι οι εκθέσεις που είδαν το φως της δημοσιότητας από την Ανώτατη Αρχή Διασφάλισης Ποιότητος και έχω στο μυαλό μου ότι, με βάση αυτήν την αξιολόγηση, θα κάνουν τον περαιτέρω σχεδιασμό τους. Κάνοντας, λοιπόν, αυτήν την υπόθεση εργασίας έψαξα να βρω τι προοπτικές έχουμε ως κράτος, ως χώρα, τι προοπτικές έχουν τα ανώτατα εκπαιδευτικά ιδρύματα, τα τεχνολογικά εκπαιδευτικά ιδρύματα. Χρησιμοποίησα γι’ αυτόν το λόγο μερικές απλές μαθηματικές πράξεις. Έχουμε και λέμε λοιπόν: Πέντε πρώτες εκθέσεις εξωτερικής αξιολόγησης της ΑΔΙΠ. Συνολικά, τα τμήματα των πανεπιστημίων και των ΤΕΙ στη χώρα είναι τετρακόσια ενενήντα εννέα, παρά ένα πεντακόσια. Αξιολογήθηκαν τα πέντε. Αν κάνουμε μία αφαίρεση έχουμε τετρακόσια ενενήντα τέσσερα τμήματα. Προχωράμε, λοιπόν, και λέμε: Άραγε διά της απλής μεθόδου των τριών σε πόσα χρόνια θα αξιολογηθούν τα τετρακόσια ενενήντα τέσσερα αυτά τμήματα των πανεπιστημίων και των ΤΕΙ; Είναι ένα ερώτημα που περιμένει την απάντηση των αρμοδίων.
	Άλλο ερώτημα.  Η αξιολόγηση για να γίνει σωστά κοστίζει. Ακούσαμε από τον εισηγητή μας τον κ. Καρτάλη, Βουλευτή Μαγνησίας, ότι κάθε χρόνο εδώ και πέντε συναπτά έτη ο προϋπολογισμός  για την παιδεία βαίνει μειούμενος. Μήπως όμως υπάρχει μια εξαίρεση και στην Αρχή Διασφάλισης Ποιότητος δίνονται χρήματα; Όχι. 
      Κάθε εξωτερική αξιολόγηση κοστίζει από 20.000 έως 25.000 ευρώ. Και να σας πω και τα κακά μαντάτα; Τα κακά μαντάτα είναι ότι το έργο της Ανώτατης Αρχής Διασφάλισης Ποιότητος δεν έχει ενταχθεί ακόμη στο ΕΣΠΑ του 2007-2013. Ενδεχομένως να υπάρχει κάποιος άλλος τρόπος, να υπάρχουν κάποια «μυστικά κονδύλια», κάποιοι άσοι στα μανίκια που θα μας  δώσουν τη λύση. Μακάρι!
      Σε  διοικητικό επίπεδο η Ανώτατη Αρχή Διασφάλισης Ποιότητος χρειάζεται προσωπικό. Ξέρετε πόσο προσωπικό έχει τώρα; Έχει τέσσερις υπαλλήλους κι αυτούς με απόσπαση. Θυμίζω ότι η ΑΔΙΠ δεν δημιουργήθηκε προ εβδομάδος. Αυτή, λοιπόν, είναι η υποδομή πάνω στην οποία θα βασίσει το κράτος, πάνω στην οποία θα βασίσει η Αρχή Διασφάλισης Ποιότητος και το Υπουργείο Παιδείας τις αξιολογήσεις που θα κάνει. 
	Προχωρώ παραπέρα. Τι δείχνουν οι αξιολογήσεις; Οι αξιολογήσεις, με μια κουβέντα, αυτό που έδειξαν είναι ότι υπάρχει μια πολύ μεγάλη υστέρηση του κράτους, της πολιτείας στην συνδρομή της προς την ανώτατη εκπαίδευση. Δεν θα πιάσω τις υποδομές. Δεν θα επαναλάβω αυτά που είπαν οι κ. Καρτάλης και ο προλαλήσας κ. Τόγιας. Θα πω μία λέξη: βιβλία. Όλοι ξέρουμε –είναι κοινό μυστικό- ότι υπάρχουν τμήματα των ΤΕΙ και των πανεπιστημίων που προχωρούν στην εξεταστική περίοδο χωρίς οι φοιτητές και οι σπουδαστές να έχουν ανά χείρας έστω ένα βιβλίο. Προχωρώ όμως και παρακάτω. Διότι θα μπορούσε κάποιος να ισχυριστεί ότι ναι, μπορεί να μην έχουν βιβλία αλλά τα ανώτατα εκπαιδευτικά μας ιδρύματα και τα ΤΕΙ είναι γεμάτα βιβλιοθήκες, σύγχρονες βιβλιοθήκες που μπορεί ο κάθε φοιτητής, ο κάθε σπουδαστής να μπει μέσα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
	Μπορώ να χρησιμοποιήσω το χρόνο της δευτερολογίας μου, με την έγκρισή σας, κυρία…;
	ΠΡΟΕΔΡΕΥΟΥΣΑ ('Ελσα Παπαδημητρίου): Δεν μπορείτε, κυρία συνάδελφε. Κοντεύουμε να το κάνουμε νομολογία.
      ΣΥΛΒΑΝΑ ΡΑΠΤΗ: «Κυρία Υπουργέ», πήγα να σας πω. Σας αναβάθμισα. 
	ΠΡΟΕΔΡΕΥΟΥΣΑ ('Ελσα Παπαδημητρίου):  Μου αρέσει εδώ. 
      ΣΥΛΒΑΝΑ ΡΑΠΤΗ: Αλλά δεν μπορώ  να έχω το χρόνο; Ολοκληρώνω, κυρία Πρόεδρε, για να μη σας φέρω σε δύσκολη θέση. 
	ΠΡΟΕΔΡΕΥΟΥΣΑ ('Ελσα Παπαδημητρίου):  Να δευτερολογήσετε για να γίνει πιο ενδιαφέρουσα η συζήτηση. 
      ΣΥΛΒΑΝΑ ΡΑΠΤΗ: Σας ευχαριστώ πάρα πολύ, κυρία Πρόεδρε. Ένα προσωπικό πρόβλημα με υποχρεώνει να αποχωρήσω πριν από τη λήξη της συζητήσεως. Γι’ αυτό και ζητώ το χρόνο της  δευτερολογίας. 
      ΠΡΟΕΔΡΕΥΟΥΣΑ ('Ελσα Παπαδημητρίου): Μπορείτε να έχετε ένα δίλεπτο. 
      ΣΥΛΒΑΝΑ ΡΑΠΤΗ: Ευχαριστώ πάρα πολύ. 
      Λέω λοιπόν:	 βιβλία, βιβλιοθήκες. Υπάρχουν βιβλιοθήκες, σύγχρονα εξοπλισμένες που μπορεί να ανοίξει την πόρτα κάθε φοιτητής, κάθε σπουδαστής και να δει όλο τον πλούτο των γνώσεων εκεί; Όλοι μας ξέρουμε ότι κάτι  τέτοιο είναι ιδεατό. Όμως και πάλι εγώ αφήνω περιθώρια, μ’ αρέσει να είμαι αισιόδοξη, θέλω να υπάρχει ελπίδα μπροστά μας. Τι γίνεται με τις βιβλιοθήκες; Υπάρχουν; Και αν δεν υπάρχουν, υπάρχει προοπτική να τις δούμε να γεννιούνται, να δημιουργούνται μέσα στα πανεπιστήμια; Φοβούμαι πως όχι. Διότι το διάστημα 1996 μέχρι το 2006 η υπόθεση των βιβλιοθηκών μέσα στα ανώτατα πανεπιστημιακά ιδρύματα και στα ΤΕΙ είχε προχωρήσει αλματωδώς, με κοινοτική χρηματοδότηση. Τώρα και πάλι σας έχω κακά μαντάτα. Διότι στο πρόγραμμα αναπτυξιακής στρατηγικής του 2007-2013 και πάλι λείπει η βιβλιοθήκη. Μ’ αυτές τις συνθήκες, μ’ αυτά εδώ τα δεδομένα, που είναι μερικές μόνον από τις ελλείψεις που υπάρχουν στην ανώτατη εκπαίδευση, προχωρούμε. Για την ακρίβεια, δεν προχωρούμε ως χώρα αλλά σερνόμαστε για να προλάβουμε το μέλλον. Αυτά είναι μια πραγματικότητα που πρέπει, κύριοι Υπουργοί, να σκύψετε πάνω με φροντίδα, με μέριμνα, αλλά και με χρήματα, με σχέδιο και με πρόγραμμα. Και τα λέω έτσι, μ’ αυτήν τη σειρά, διότι το χρήμα δεν το έχουμε. Και υπάρχει πια αποτυπωμένο. Και πέρα από το αποτυπωμένο, υπάρχει η ομολογία. Διαβάζω επακριβώς, Κωνσταντίνος Καραμανλής, Πρωθυπουργός της χώρας, 23-1-2009: «Αναγνωρίζω πρώτα απ’ όλα ότι δεν μπορέσαμε να ανταποκριθούμε στον προγραμματικό στόχο για αύξηση των δημοσίων δαπανών στο 5% του ΑΕΠ». Και λίγο παρακάτω: «Είναι επίσης γεγονός ότι σε κάποιες περιπτώσεις έπρεπε να κινηθούμε πιο γρήγορα». Αυτά, το mea culpa, πέντε χρόνια μετά! Δώστε μας ελπίδα, δώστε σ’ αυτή τη χώρα και στη νέα γενιά κάποια δείγματα του τι έχετε στο μυαλό σας να κάνετε. Διαγράψατε με μια μονοκοντυλιά ό,τι κάνατε πέντε χρόνια. Με γεια σας, με χαρά σας, αν δεν το πλήρωνε ο ελληνικός λαός…!
      (Στο σημείο αυτό κτυπάει επανειλημμενα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ ('Ελσα Παπαδημητρίου): Κυρία Ράπτη, έληξε και ο χρόνος της δευτερολογίας σας. 
      ΣΥΛΒΑΝΑ ΡΑΠΤΗ: Ολοκληρώνω, κυρία Πρόεδρε, και σας ευχαριστώ. 
      Με μία μονοκοντυλιά διαγράψατε ό,τι κάνατε πέντε χρόνια. Θα μπορούσε κάποιος να πει «με γεια σας με χαρά σας» αν δεν πλήρωνε η ελληνική οικογένεια, ο Έλληνας μαθητής, ο Έλληνας φοιτητής, ο Έλληνας καθηγητής, ο Έλληνας  εκπαιδευτικός. Ξεκινάτε –λέτε- από μηδενική βάση. Αποφασίστε κάποια στιγμή αυτή τη λευκή σελίδα να αρχίσετε να τη γεμίζετε. Γιατί αν δεν το κάνετε, φοβούμαι –και κλείνω, κυρία Πρόεδρε- ότι ο μόνος τρόπος για να ανέβει, για να σηκωθεί η ανώτατη εκπαίδευση στην πατρίδα μας είναι ένας: να περάσει ο Παλαιοκώστας με ελικόπτερο από πάνω!
	Ευχαριστώ. 
(Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΟΥΣΑ ('Ελσα Παπαδημητρίου): Η κ. Διαμαντοπούλου έχει το λόγο. 
	ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κυρία Πρόεδρε. 
      Κύριε Υπουργέ, η συζήτηση σήμερα γίνεται σ’ ένα πολύ επιβαρημένο κλίμα. Η χώρα από χθες έχει ένα συναίσθημα κλαυσίγελου μετά από τα τραγικά γεγονότα που έγιναν, τα οποία ευτέλισαν την Δημόσια Διοίκηση. Ο ευτελισμός αυτός που αφορά το Υπουργείο Δικαιοσύνης, τη φύλαξη των φυλακών, ακόμη και το Υπουργείο Δημόσιας Τάξης, όπως και το Υπουργείο Μεταφορών, παραπέμπει σ’ ένα από τα σημαντικότερα προβλήματα που εντοπίζονται πέντε χρόνια μετά από τη διακυβέρνηση της Νέας Δημοκρατίας, ότι όλα τα δημόσια αγαθά υποβαθμίζονται και η παροχή τους βρίσκεται σε μεγάλο κίνδυνο. 
     Η  ασφάλεια της χώρα αυτήν τη στιγμή, η εσωτερική ασφάλεια της κοινωνίας απειλείται. Η υγεία, ένα από τα σοβαρότερα προβλήματα, είναι στο κόκκινο, οι πολίτες αισθάνονται ότι δεν υπάρχουν νοσοκομεία και η παιδεία σ’ όλες τις βαθμίδες έχει εξαιρετικά σημαντικά προβλήματα. 
     Σήμερα καταθέσαμε και συζητάμε την επερώτηση για την τριτοβάθμια εκπαίδευση και καταλήγουμε σε μία συγκεκριμένη λίστα ζητημάτων και ερωτημάτων στα οποία θα παρακαλούσαμε να είχατε την καλοσύνη να απαντήσετε. Τα θέματα αυτά αφορούν τη χρηματοδότηση, τον προγραμματισμό και τις προτεραιότητες. 
     Κύριε Υπουργέ, ίσως δεν θυμόμαστε μετά την Μεταπολίτευση αντίστοιχη περίοδο που να κλείνουν ή να απειλούν με κλείσιμο τμήματα. Έχουμε τον Πρύτανη του Πανεπιστημίου του Αιγαίου, ο οποίος απείλησε ότι θα παραιτηθεί γιατί δεν μπορούσε να αντιμετωπίσει τα ζητήματα του πανεπιστημίου που είχαν να κάνουν, κυρίως, με τα διοικητικά προβλήματα. 
     Το Πανεπιστήμιο του Ιονίου, το οποίο επισκέφθηκα πριν από τέσσερις μέρες, είναι ακριβώς στην ίδια κατάσταση, έχουν σηκώσει ψηλά τα χέρια, δεν υπάρχει πια διοικητικό προσωπικό. 
     Το Παιδαγωγικό της Μακεδονίας έκλεισε, όπως ξέρετε το ίδιο και στην Αθήνα, ενώ αντίστοιχα προβλήματα παρουσιάζονται στην Κρήτη. 
     Εδώ έχουμε πρώτον τα εντοπισμένα προβλήματα στα συγκεκριμένα πανεπιστήμια, όπου είτε για λόγους χρηματοδότησης είτε για λόγους διοικητικής υποστήριξης είτε για λόγους πρόσληψης μόνιμου προσωπικού είναι αδύνατον να ανταποκριθούν στο έργο είτε έχουμε τα οριζόντια προβλήματα που υπάρχουν αυτήν τη στιγμή στην τριτοβάθμια εκπαίδευση. Αυτά τα προβλήματα έχουν σε μεγάλο βαθμό να κάνουν με το νόμο τον οποίο ψηφίσατε πριν από πέντε χρόνια και τον οποίο θεωρήσατε ως τη μεγάλη μεταρρύθμιση της χώρας. Σε όλα τα ζητήματα υπάρχουν θέματα. 
     Πρώτον, ξέρετε πολύ καλά ότι δεν λειτουργεί η ιστορία με τα εκλεκτορικά. Έχουμε τρομακτικά προβλήματα γραφειοκρατίας. Πολλά εκλεκτορικά δεν μπορούν να λειτουργήσουν και είναι πάρα πολύ σοβαρά τα προβλήματα ιδιαίτερα για τα περιφερειακά πανεπιστήμια. 
     Το θέμα των συγγραμμάτων έχει τεθεί πολλές φορές και νομίζω ότι απάντησε ο κύριος Υφυπουργός λέγοντας κάποια στιγμή ότι δεν είναι θέμα του Υπουργείου αλλά ότι είναι θέμα των εκδοτικών οίκων. Λυπάμαι, αλλά εν τέλει η πολιτεία έχει την ευθύνη. Εάν δεν λειτουργεί το σύστημα έτσι, θα πρέπει να λειτουργήσει διαφορετικά. Θα πρέπει να δούμε άλλες επαναστατικές μεθόδους για τα ελληνικά δεδομένα, δηλαδή, τα συγγράμματα στο διαδίκτυο. Βεβαίως ξέρω και φαντάζομαι τα προβλήματα που θα προκύψουν σε πολλά επίπεδα, αλλά το θέμα των συγγραμμάτων, όταν τα μισά πανεπιστήμια της χώρας αυτήν τη στιγμή δεν έχουν συγγράμματα και πάνε τα παιδιά στις εξετάσεις χωρίς να έχουν συγγράμματα, είναι ένα θεμελιώδες ζήτημα για την ποιότητα της εκπαίδευσής τους. Ή όταν ακόμα βλέπουμε στην Αθήνα τις σειρές των διακοσίων και τριακοσίων φοιτητών να στέκονται στην ουρά για να πάρουν το σύγγραμμα από ένα συγκεκριμένο βιβλιοπωλείο και αυτό δεν τιμά την εκπαίδευση. Αντίστοιχα υπάρχουν πολύ σοβαρά θέματα υποδομών. 
     Επισκέφθηκα το Πανεπιστήμιο και το ΤΕΙ Τρικάλων -ο Υφυπουργός τα ξέρει καλά γιατί είναι από την περιοχή- όπου ανακοινώθηκε νέο τμήμα στο ΤΕΙ. Ξέρετε ότι γίνονται συσκέψεις τώρα στην τοπική κοινωνία για να πάρουν ένα λύκειο, με αποτέλεσμα να ξεσηκωθούν οι γονείς, γιατί αν είναι δυνατόν για να κάνεις ένα τμήμα ΤΕΙ, να πάρεις ένα λύκειο, για να στεγάσεις το ΤΕΙ και να βολέψεις από εδώ και από εκεί τους μαθητές του λυκείου! 
     Το θέμα, λοιπόν, των υποδομών προκύπτει αυτούσιο για τα υπάρχοντα ΤΕΙ με τα πολύ σοβαρά προβλήματα χρηματοδότησης αλλά και προγραμματισμού των υποδομών αλλά και με τα νέα τμήματα τα οποία ανακοινώσατε. Ανακοινώσατε τρία πανεπιστημιακά τμήματα και δεκατρία τμήματα ΤΕΙ με λιγότερο συνολικό προϋπολογισμό από ό,τι είχατε τις προηγούμενες χρονιές. 
     Θα παρακαλούσα, κύριε Υπουργέ, να μας πείτε εάν έχετε ο ίδιος υπ’ όψιν σας, γιατί εμείς τα έχουμε εξετάσει ένα-ένα και τα δεκατρία συν τρία, αν υπάρχει κανένα που να έχει εξασφαλισμένες υποδομές, που έχουν προκηρυχθεί οι θέσεις για τους διδάσκοντες και αν αυτά τα παιδιά που θα συμπληρώσουν το μηχανογραφικό φέτος, θα μπορέσουν το Σεπτέμβριο να παρακολουθήσουν πραγματικά τμήματα. 
     Τελειώνω λέγοντας ότι θα σας παρακαλούσα πάρα πολύ να μη μας απαντήσετε με το γνωστό πλαίσιο των απαντήσεων που γίνεται συνήθως από την Κυβέρνηση, δηλαδή, να συμφωνήσουμε πάρα πολύ στη διαπίστωση των προβλημάτων, να τα εντοπίσουμε στο παρελθόν, η βάση τους είναι πάντοτε εκεί, να εξηγήσουμε πόσο πολύ προσπαθούμε, χωρίς όμως καμμία δέσμευση. Δεν αρκεί να πούμε «ξέρουμε τα προβλήματα, θα τα κοιτάξουμε μαζί σας, θα λάβουμε υπ’ όψιν μας» κ.λπ.. 
     Κάποια στιγμή μετά από δέκα χρόνια στην αντιπολίτευση και πέντε χρόνια στην Κυβέρνηση πρέπει να μας πείτε πολύ συγκεκριμένα τι θα κάνετε. Και το μεγάλο ζήτημα στην τριτοβάθμια εκπαίδευση είναι πώς βλέπετε το αυτοδιοίκητο.
     Έχετε υπ’ όψιν σας, κύριε Υπουργέ, να συνεχίσετε να παρουσιάζετε ένα πρόγραμμα ολοκλήρωσης, αντιμετώπισης αυτού που γίνεται σ’ όλες τις χώρες της Κεντρικής Ευρώπης, της λειτουργίας του αυτοδιοίκητου πανεπιστημίου ή θα συνεχίσουμε να πορευόμαστε μ’ αυτόν το νόμο που έχει δείξει ότι είναι πραγματικά αδιέξοδο;
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αλευράς έχει το λόγο.
     ΑΘΑΝΑΣΙΟΣ ΑΛΕΥΡΑΣ: Νομίζω ότι αρκεί κανείς να παρακολουθήσει τα στοιχεία του ΟΟΣΑ για το 2003 και τα στοιχεία της Κυβέρνησης για το 2009 –και αναφέρομαι στα στοιχεία για τη χρηματοδότηση της εκπαίδευσης- για να διαπιστώσει ότι η ελληνική Κυβέρνηση της πενταετίας αυτής πέτυχε ένα πραγματικά «αξιέπαινο» κατόρθωμα να μειώσει τις δαπάνες από το 4% του ΑΕΠ στο 3,09% σύμφωνα με τα δικά σας στοιχεία για το έτος που θα διανύσουμε.
     Καταλαβαίνει κανείς ότι αυτό το ρεκόρ που καταγράφετε -και θα καταγράψετε στην επόμενη έκθεση του ΟΟΣΑ για τη χρηματοδότηση της εκπαίδευσης, είναι θλιβερό και αρνητικό. Και νομίζω ότι θα δικαιολογούσε απόλυτα τον ορισμό που δώσατε για το άγραφο χαρτί αν ο ορισμός αυτός φιλοδοξούσε να εκφράσει όχι ένα διάλογο, ο οποίος δεν έχει νόημα μ’ αυτά τα δεδομένα, αλλά την ουσία της πολιτικής σας μέχρι σήμερα. Δυστυχώς, αυτή είναι η κατάσταση στην οποία με όλη τη συμπάθεια προς το πρόσωπό σας καλούμαστε σήμερα να συζητήσουμε για την εκπαίδευση. Να κάνουμε διάλογο σε ποια βάση και για ποιο λόγο, όταν εσείς ο ίδιος δεν διαθέτετε τους πόρους; Θα αντιμετωπίσετε τα προβλήματα τα οποία μεγεθύνονται καθημερινά, όταν εσείς ο ίδιος δεν διαθέτετε πόρους, δεν μπορείτε να χαράξετε πολιτικές; Εάν θέλετε πραγματικά να υπάρξει διάλογος και εάν υπάρχει σοβαρή Κυβέρνηση που ασχολείται με τα θέματα της παιδείας στη χώρα, το πρώτο πράγμα που θα  πρέπει να ανακοινώσετε είναι ένα χρονοδιάγραμμα για την αύξηση της χρηματοδότησης της εκπαίδευσης. Το πρώτο πράγμα. Και  να σταματήσει, επειδή έχω ζήσει τα τελευταία πέντε χρόνια ως Βουλευτής, μέλος της Επιτροπής Μορφωτικών Υποθέσεων, αυτή η παρέλαση συνθημάτων η οποία ευτελίζει τους θεσμούς και υποβαθμίζει τους συνομιλητές του Υπουργείου Παιδείας. 
     Στις 29 Ιανουαρίου κατέθεσα μία ερώτηση, ενθυμούμενος το νόμο τον οποίο είχε ψηφίσει η Κυβέρνησή σας με πανηγυρικό τρόπο για την αξιολόγηση των εκπαιδευτικών ιδρυμάτων. Και θυμήθηκα από περιέργεια να ρωτήσω ποια είναι ακριβώς τα αποτελέσματα, τι ακριβώς έχει δουλέψει απ’ αυτόν το νόμο. Μετά από δέκα μέρες κατά σύμπτωση ανακοινώνεται στον Τύπο ότι η Αρχή Αξιολόγησης υπέβαλε τις πέντε πρώτες εκθέσεις αξιολόγησης για τα εκπαιδευτικά ιδρύματα. Γνωρίζετε τις προβλέψεις του νόμου, τον οποίο έχει ψηφίσει η κυβερνητική πλειοψηφία; Με βάση τις προβλέψεις του νόμου θα έπρεπε να έχουμε κάθε χρόνο ετήσια αποτίμηση και καταγραφή του έργου των ακαδημαϊκών μονάδων που είναι η ετήσια εσωτερική έκθεση. Θα έπρεπε να έχουμε ανά διετία εσωτερική έκθεση συγκεντρωτική για τις ακαδημαϊκές μονάδες. Θα έπρεπε να έχουμε περιοδική και ανά τετραετία κριτική αξιολόγηση του έργου κάθε ακαδημαϊκής μονάδας. Και θα έπρεπε να γίνει μετά την εσωτερική αξιολόγηση, εξωτερική αξιολόγηση από την αρχή. 
Λοιπόν, μέσα σε τέσσερα χρόνια έχουν αξιολογηθεί πέντε ιδρύματα από τα τετρακόσια εξήντα. Αυτή είναι η θλιβερή κατάσταση. Όταν ψηφιζόταν ο νόμος είχαμε συνθήματα, διακηρύξεις, υπερβολές, υπέροχα λόγια. Τέσσερα χρόνια μετά σιωπή και όταν «σπάει» η σιωπή αποκαλύπτεται ότι έχουμε πέντε αξιολογημένα ιδρύματα από τα τετρακόσια εξήντα.
      Ασφαλώς δεν βαρύνει όλη η ευθύνη την Κυβέρνηση, το δέχομαι και το παραδέχομαι. Ασφαλώς έχουν βαριά και σοβαρή ευθύνη και τα πανεπιστημιακά τμήματα, όμως η Κυβέρνηση οφείλει να μας πει τι έχει κάνει εδώ και τέσσερα χρόνια. Δεν μπορεί να μας μιλάει για την αξιολόγηση για τέσσερα χρόνια και να μας λέει θεωρητικά πόσο είναι υπέρ της αξιολόγησης και να βγαίνει ο Πρόεδρος της Αρχής Αξιολόγησης κ. Αμούργης και να μας λέει το εξωφρενικό ότι η Αρχή Αξιολόγησης χρειάζεται περίπου 300.000 ευρώ για να συνεχίσει το έργο της, αλλά το ποσό αυτό λείπει γιατί η Κυβέρνηση μη έχοντας τα χρήματα στον προϋπολογισμό του Υπουργείου τα είχε εγγράψει στο ΕΣΠΑ από το οποίο, βεβαίως, δεν έχει εκταμιευθεί ούτε 1 ευρώ στη χώρα και θα αργήσει ακόμα να εκταμιευθεί.
	(Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
	Επομένως –και ολοκληρώνω μ’ αυτό, κύριε Πρόεδρε- νομίζω ότι η «ακτινογραφία» της υπόθεσης, του project που λέγεται αξιολόγηση στην εκπαίδευση είναι απόλυτη «ακτινογραφία» της κυβερνητικής πολιτικής στον τομέα της εκπαίδευσης και δυστυχώς η «ακτινογραφία» δείχνει ότι έχουμε έναν ασθενή που είναι σοβαρά άρρωστος και δυστυχώς η μόνη θεραπεία που υπάρχει είναι η Νέα Δημοκρατία να εγκαταλείψει την εξουσία το ταχύτερο δυνατό.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά.
	Το λόγο έχει η κ. Δραγώνα.
	ΘΑΛΕΙΑ ΔΡΑΓΩΝΑ: Κύριε Υπουργέ, το ξέρετε ότι τα ανώτατα εκπαιδευτικά ιδρύματα είναι σε κατάσταση οικονομικής «ασφυξίας». Η λέξη «λουκέτο» έρχεται και επανέρχεται στον Τύπο. Σε δραματική κατάσταση βρίσκεται το Ιόνιο Πανεπιστήμιο, ο πρύτανης του Πανεπιστημίου Αιγαίου είναι υπό παραίτηση, το Αρεταίειο Πανεπιστημιακό Νοσοκομείο όπου εκπαιδεύονται προπτυχιακοί και μεταπτυχιακοί φοιτητές έχει κλείσει τα μισά του τμήματα, τα πανεπιστημιακά τμήματα θεωρούν ως μόνη επιλογή να κλείσουν αρχικά σαν ένδειξη διαμαρτυρίας προτού αναγκαστούν να αναστείλουν τη λειτουργία τους. Σε τέτοιες απονενοημένες κινήσεις έχουν προβεί: το Τμήμα Οικονομικών Επιστημών, και το Τμήμα Φιλοσοφικών και Κοινωνικών Επιστημών του Πανεπιστημίου της Κρήτης, τα Παιδαγωγικά Τμήματα του Αριστοτελείου και του Πανεπιστημίου της Κρήτης. 
      Γίνεται τόση συζήτηση για τη βελτίωση της εκπαίδευσης στις πρώτες βαθμίδες και ενώ ξέρουμε ότι οι εκπαιδευτικοί αποτελούν τον κυρίαρχο παράγοντα για την ποιότητα της εκπαίδευσης, για όποια αλλαγή, δεν είμαστε σε θέση να τους εκπαιδεύσουμε. Ένα προς εβδομήντα τέσσερα τα μέλη ΔΕΠ προς φοιτητές στο Πανεπιστήμιο Θεσσαλονίκης. Παρακολουθούν όρθιοι οι φοιτητές και δεν είναι σε θέση να συμπληρώσουν την πρακτική τους άσκηση. 
      Η ποιότητα των φοιτητών και των φοιτητριών στα παιδαγωγικά τμήματα ανεβαίνει ενώ η παροχή της πολιτείας κατεβαίνει. Από το 2000 τα πανεπιστήμια κάνουν τετραετείς προγραμματισμούς και στην καλύτερη περίπτωση παίρνουν τα μισά απ’ όσα ζητάνε. Τι νόημα έχουν οι τετραετείς προγραμματισμοί έτσι; Τα μεγαλύτερα ΤΕΙ της χώρας δεν μπορούν να κάνουν τετραετείς προγραμματισμούς.
      Οι διοικητικές αρχές των πανεπιστημίων και των ΤΕΙ της χώρας διαπιστώνουν ότι τα ιδρύματά τους δεν μπορούν να φέρουν σε πέρας το πρόγραμμα σπουδών, δεν μπορούν να ανταποκριθούν στις εκπαιδευτικές και ερευνητικές τους υποχρεώσεις, δεν μπορούν να λειτουργήσουν και μιλάνε για εκατοντάδες ανά πανεπιστήμιο ελλείψεις σε διδακτικό προσωπικό, για μεγάλες καθυστερήσεις διορισμένων, εκλεγμένων διδασκόντων, για ελλιπέστατες εγκρίσεις διορισμού συμβασιούχων διδασκόντων, για αλλού ελλιπείς και αλλού απαράδεκτες συνθήκες στέγασης, για μεγάλες ελλείψεις αιθουσών και για ελλιπείς υποδομές, για εργαστήρια που ματαιώνονται ή υπολειτουργούν, για τεχνικούς εργαστηρίων που συνταξιοδοτούνται και δεν αντικαθίστανται επί χρόνια. 
      Μερικά παραδείγματα είναι τελείως ακραία. Το Δημοκρίτειο Πανεπιστήμιο έφτασε να απειλείται από τη ΔΕΗ για κόψιμο της ηλεκτροδότησης, το ΤΕΙ Πειραιά τα ίδια. Στο Πανεπιστήμιο Αιγαίου δεν εγκρίνεται από το Υπουργείο Παιδείας η πληρωμή του λογαριασμού του ΟΤΕ. 
      Παρά την προφανή σημασία της υποδομής των κτηριακών εγκαταστάσεων, των αιθουσών, του αδιανόητου να μην μπορούν τα ιδρύματα να πληρώσουν τη ΔΕΗ και τον ΟΤΕ, το σημαντικότερο είναι οι ελλείψεις σε διδακτικό προσωπικό. Οι προσλήψεις συμβασιούχων έχουν μειωθεί κατά 50% και το Υπουργείο Παιδείας επικαλείται τη στενότητα των δημοσίων δαπανών. Για την καθυστέρηση όμως εδώ και ένα χρόνο πεντακοσίων εκλεγμένων μελών ΔΕΠ αυτή η δικαιολογία είναι φενάκη γιατί ξέρουμε ότι όταν γίνεται δημόσια προκήρυξη μιας θέσης πανεπιστημιακού διδάσκοντα και έχει ξεκινήσει η διαδικασία εκλογής, υπάρχει ήδη εγκεκριμένη πίστωση. 
      Τι έγιναν οι πιστώσεις των πεντακοσίων θέσεων που προκηρύχθηκαν και στελεχώθηκαν με εκλογικές διαδικασίες; Ξέρω ότι την προηγούμενη εβδομάδα υπό την πίεση κάποιων τμημάτων που κλείνουν αυξήθηκε ο αριθμός των συμβασιούχων διδασκόντων, όμως δεν μπορεί ένα πανεπιστημιακό τμήμα να στηρίζεται στις υπηρεσίες ανθρώπων που έχουν μια περιστασιακή σχέση μ’ αυτό, που δεν μετέχουν στην υπόλοιπη λειτουργία του και που βέβαια δουλεύουν κάτω από άθλιες συνθήκες, με πολύ χαμηλή αμοιβή και με πολύ μεγάλη καθυστέρηση στο χρόνο καταβολής αυτής της αμοιβής. Σε συγκεκριμένα τμήματα οι συμβασιούχοι είναι περισσότεροι από το μόνιμο προσωπικό. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα χρησιμοποιήσω και τη δευτερολογία μου, κύριε Πρόεδρε.
      Η πρόσφατη εξωτερική αξιολόγηση τμημάτων πανεπιστημίων και ΤΕΙ –το είπε και ο εισηγητής μας- έκανε θετικά σχόλια σχετικά με το επίπεδο των διδασκόντων και το επίπεδο της έρευνας. Ωστόσο επισημάνθηκε η έλλειψη υποδομών, κτηρίων, γραφείων, εργαστηρίων, αιθουσών διδασκαλίας, προσωπικού. Τονίστηκε ότι τα ΑΕΙ αναγκάζονται να εγγράφουν περισσότερους απ’ όσους μπορούν να εκπαιδεύσουν και ενώ τα ιδρύματα δεν μπορούν να λειτουργήσουν γιατί δεν έχουν επαρκές διδακτικό προσωπικό, αυξάνεται ο αριθμός των φοιτητών και συγχρόνως ιδρύονται νέα τμήματα που τίθενται σε λειτουργία, χωρίς να έχει εξασφαλιστεί ότι θα υπάρχουν διδάσκοντες. 
      Είναι χιλιοειπωμένη η αναφορά στην αθέτηση της προεκλογικής υπόσχεσης για αύξηση των δαπανών για την παιδεία καθώς και η δέσμευση του ΠΑΣΟΚ για αύξηση κατά 5% για την παιδεία και 2% για την έρευνα. Ωστόσο επιμένω ότι τα προβλήματα δεν είναι αμιγώς οικονομικά. Τα προβλήματα πριν απ’ όλα είναι η ανεπαρκέστατη εκπαιδευτική πολιτική που είναι πρόχειρη και αποσπασματική, η έλλειψη προετοιμασίας σε διάφορα κρίσιμα θέματα, η ατολμία, η απουσία προτεραιοτήτων, η έλλειψη εθνικού στρατηγικού σχεδίου για τα ΑΕΙ, πόσα, τι είδους είναι τα τμήματα τριτοβάθμιας εκπαίδευσης που έχει ανάγκη η χώρα, πού είναι λειτουργικότερο να υπάρχουν ώστε να μπορούν να συνδεθούν με την κοινωνία και την παραγωγή, πάντα μέσα στο πλαίσιο διατήρησης και ενίσχυσης του ακαδημαϊκού και του δημόσιου χαρακτήρα τους. 
      Ο πρωτοποριακός νόμος-πλαίσιο του 1982 είχε εξαντλήσει τα όριά του. Τι έγινε όμως με την αναθεώρησή του το 2007; Αποσπασματικές παρεμβάσεις όπου δευτερεύοντα προβλήματα έγιναν μείζονα και πρωτεύοντα περιθωριοποιήθηκαν. Το νομοσχέδιο για την έρευνα που ψηφίστηκε πριν από ένα χρόνο άφησε έξω από τα πανεπιστήμια την έρευνα, ενώ είναι διεθνώς συστατικό της ποιότητας της πανεπιστημιακής εκπαίδευσης το να είναι συνδεδεμένη με την έρευνα. 
      Το κυρίαρχο ζητούμενο των ανώτατων εκπαιδευτικών ιδρυμάτων εξακολουθεί να είναι η πλήρης οικονομική και διοικητική αυτοτέλειά τους, η ουσιαστική συμμετοχή τους στις ευρωπαϊκές εξελίξεις –Σορβόννη, Μπολόνια, Πράγα, Βερολίνο, Μπέργκεν- και η ενσωμάτωση των ευρωπαϊκών κατακτήσεων, όπως για παράδειγμα η «αναγνωρισιμότητα» και η «συγκρισιμότητα» των πτυχίων στον ευρωπαϊκό χώρο, οι μηχανισμοί αξιολόγησης και διασφάλισης της ποιότητας των ιδρυμάτων, η έκδοση κοινών πτυχίων και πολλά άλλα, η θεσμοθέτηση μόνιμων ανταγωνιστικών προγραμμάτων έρευνας από το Υπουργείο Παιδείας, η αναβάθμιση του περιβάλλοντος σπουδών. 
      Τέλος, ζωτική ανάγκη είναι η λήψη μέτρων για την άμβλυνση της κοινωνικής ανισότητας στην τριτοβάθμια εκπαίδευση που μεγαλώνει παρά την αύξηση των απόλυτων αριθμών των εκπαιδευομένων. Τέτοια μέτρα θα ήταν ένα εκτεταμένο σύστημα υποτροφιών, άτοκων δανείων κ.λπ..
      Σε πρόσφατη μέτρηση των δεικτών εμπιστοσύνης στους θεσμούς αποκαλύφθηκε ότι τα πανεπιστήμια βρίσκονται μέσα στην πρώτη δεκάδα των θεσμών που εμπιστεύονται οι Έλληνες πολίτες. Συγκριτικά με άλλους θεσμούς όπως είναι τα κόμματα, οι κυβερνήσεις, τα Υπουργεία ή η τηλεόραση, η θέση των πανεπιστημίων είναι αξιοζήλευτη, ακόμα και μετά από τη δεινή θέση στην οποία έχουν περιέλθει.
      Όπως και σ’ άλλα μεγάλα πεδία κοινωνικής πολιτικής, το θέμα ξαναγυρνάει στις επιλογές και στις προτεραιότητες. Η εκπαίδευση είναι παντού κινητήρια δύναμη της ανάπτυξης. Η Φινλανδία έκανε μία επιτυχέστατη εκπαιδευτική μεταρρύθμιση και αύξησε δραστικά το ποσοστό χρηματοδότησης της εκπαίδευσής της σε περίοδο οικονομικής ύφεσης και η εκπαίδευση ευνόησε την οικονομική ανάκαμψη. Ο Πρόεδρος των Ηνωμένων Πολιτειών διαχειριζόμενος την οικονομική κρίση ένα από τα πρώτα πράγματα που έκανε ήταν η μεγαλύτερη από τον Β΄ Παγκόσμιο Πόλεμο αύξηση κονδυλίων για την παιδεία των Ηνωμένων Πολιτειών.
      Για να πάψει να μεταρρυθμίζεται και συνεχώς να μένει αμεταρρύθμιστη η τριτοβάθμια εκπαίδευση χρειάζεται σχεδιασμένη έντεχνη και μακρόχρονη εκπαιδευτική πολιτική.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Δραγώνα. Ο κ. Μπόλαρης έχει το λόγο.
     ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
     Κύριε Υπουργέ, μια επερώτηση μπορεί να είναι άσκηση του κοινοβουλευτικού μας καθήκοντος να κατακρίνουμε την κυβερνητική πολιτική. Εκτός απ’ αυτό, όμως, μπορεί να έχει και ουσιαστική αγωνία. Αγωνία γιατί βλέπουμε ότι τα πράγματα δεν πάνε καλά. 
     Είπε χθες ο Πρόεδρος του ΠΑΣΟΚ ότι σε περιόδους κρίσης βάζεις χρήματα στην παιδεία για να μπορείς να αντιμετωπίσεις το μέλλον. Πέντε χρόνια διαπιστώνουμε από την Κυβέρνηση παρά τις αρχικές, σοβαρές διακηρύξεις ότι κάνει ακριβώς το αντίθετο. 
     Είχα κάνει κάποιες σκέψεις και όταν συζητούσαμε τον προϋπολογισμό. Είχε έρθει ο Υπουργός Παιδείας από τον οποίο ακούσαμε διθυράμβους. Όλα πήγαιναν καλά. Μας  μίλησε για τα μεγάλα σχέδια, για το έξυπνο σχολείο το οποίο ήταν το επικοινωνιακό του τρικ. Όπου πήγαινε μιλούσε για το έξυπνο σχολείο. Και στο τέλος αυτό δεν υπάρχει πουθενά. Ένας σχεδιασμός για ένα σχολείο το οποίο μπορεί να γίνει και να λειτουργεί βιοκλιματικά αλλά αυτό δεν υπάρχει πουθενά. 
     Στο τέλος, επειδή τα μεγάλα λόγια πληρώνονται, ο κ. Στυλιανίδης αναγκάστηκε στην Κομοτηνή να βάψει ένα παλιό σχολείο και να το εγκαινιάσει για να δείξει ότι κάτι έκανε. Όμως το πανεπιστήμιο στην περιοχή του υποχρηματοδοτείται σ’ έναν κρίσιμο και ευαίσθητο χώρο και έχει τεράστια προβλήματα. Τα ανέφεραν οι συνάδελφοι. 
     Άρα, το ζητούμενο σ’ αυτήν την ιστορία είναι αν θα μιλήσουμε για την ποιότητα της εκπαίδευσης, αν θα μιλήσουμε για την ποιότητα στην παιδεία. Αυτό ξέρετε δεν γίνεται  μόνο με τα χρήματα. Όμως δεν μπορεί να γίνει χωρίς χρήματα. Έχουν γραφεί σχετικά σοβαρές καταγγελίες. Μπορεί να πάνε πολλά χρήματα στην παιδεία αλλά να μην αξιοποιηθούν αν δεν υπάρχει σχεδιασμός. Και δεν ξέρουμε πού τα βάζουμε αυτά τα λεφτά. 
     Θέλω, λοιπόν, να σας πω ως πατέρας που έχει τρία παιδιά στα πανεπιστήμια ότι αυτά τα παιδιά ήρθαν τα Χριστούγεννα στο σπίτι και καθόντουσαν γιατί δεν είχαν πάρει ούτε σημειώσεις ούτε είχαν κανένα βιβλίο. Και η εξεταστική περίοδος άρχισε στα τέλη Ιανουαρίου. Και ντρεπόμουν, κύριε Πρόεδρε, διότι οι συμφοιτητές τους, οι συμμαθητές τους που πήγαν στη Γερμανία, στην Αγγλία στην Αμερική και ήταν επίσης τα Χριστούγεννα στην πόλη των Σερρών τους έλεγαν ότι είχαν κάνει μέχρι τότε επτά έως οκτώ εργασίες. Και μου έλεγαν «δεν θα πεις κάτι στη Βουλή που είσαι στη Μορφωτικών Υποθέσεων; Που θα φύγουμε 10 Ιανουαρίου στην Αθήνα, στην Θεσσαλονίκη, στις σχολές μας και δεν έχουμε βιβλίο;» 
     Η κατάσταση είναι η ίδια και στο λύκειο. Ξέρετε ότι στο λύκειο, κύριε Υπουργέ, είθισται να γίνονται καταλήψεις τον Οκτώβριο όχι μόνο γιατί υπάρχουν προβλήματα στο λύκειο αλλά γιατί εκείνη την περίοδο τα παιδιά δίνουν τα Proficiency, τα ECDL και προτιμούν να έχουν καταλήψεις για να διαβάσουν τα μαθήματα για να πάρουν την πιστοποίηση της ξένης γλώσσας παρά να κάνουν τα μαθήματα του λυκείου. Γιατί στο λύκειο, δυστυχώς, τα παιδιά πηγαίνουν για να πάρουν τις παρουσίες ενώ προσδοκούν να πάρουν τη γνώση από τα φροντιστήρια. Σ’ αυτή, λοιπόν, την κρίσιμη ώρα έχει μεγάλη σημασία να πούμε: υπάρχει πολιτική στήριξη του δημόσιου σχολείου; 
     Θέλω να σας πω με μεγάλη μου λύπη ότι απ’ όσα διαφάνηκαν τα προηγούμενα χρόνια υπήρχε διακηρυκτικός λόγος υπέρ της παιδείας και πολιτική πρακτική υπέρ της ιδιωτικής παιδείας. Αυτό το βιώσαμε. Ο προκάτοχός σας διάλεξε τον καύσωνα του Ιουλίου για να φέρει το δεύτερο δεκαπενθήμερο του Ιουλίου το νομοσχέδιο για να μετατρέψει τα ΙΕΚ, τα ΚΕΚ σε κολλέγια, σε ιδιωτικά πανεπιστήμια. Να νομιμοποιήσει αυτόν το χώρο της παιδείας ή της παραπαιδείας ή της επιμόρφωσης, όπως θέλετε, την ίδια στιγμή που συζητήσαμε δυο επερωτήσεις στη Βουλή, μια για τα επαγγελματικά δικαιώματα των αποφοίτων ΑΕΙ και μια για τα επαγγελματικά δικαιώματα των αποφοίτων ΤΕΙ. Μας δόθηκαν άπειρες υποσχέσεις και στην πράξη δεν έγινε τίποτα. 
     Θα έρθουν και στο γραφείο σας παιδιά. Έχουμε τριακόσιες πενήντα χιλιάδες αποφοίτους των ΤΕΙ. Και αυτό ξέρετε είναι διαχρονικό. Δεν φταίει η μια ή η άλλη κυβέρνηση. Αλλά εδώ βάζουμε τα ζητήματα γιατί υπήρχε μια δουλειά που αγνοείται, η οποία έμεινε, η οποία δεν υλοποιείται. Και δεν έχουν επαγγελματικά δικαιώματα. 
     Ήρθε προχθές στο γραφείο μου μια κοπέλα από το Δημοκρίτειο Πανεπιστήμιο. Και λέει «εγώ, κύριε Μπόλαρη, έχω τελειώσει ρωσική φιλολογία. Γίνονται εξετάσεις και δεν μπορώ να πάω πουθενά». Γιατί; Γιατί δεν έχει επαγγελματικά δικαιώματα το ελληνικό πανεπιστήμιο. Αν αυτό το παιδί έρθει από το Πανεπιστήμιο της Σόφιας θα έχει επαγγελματικά δικαιώματα. 
     Λοιπόν, δεν μπορεί να συνεχιστεί αυτή η ιστορία και δεν μπορούμε να λειτουργούμε προσχηματικά. Μιλήσαμε για παρέμβαση μεταρρύθμισης στο χώρο της τεχνικής εκπαίδευσης και στο τέλος με την παρέμβαση που έγινε και την οποία πομπωδώς ονομάσαμε μεταρρύθμιση στείλαμε τα παιδιά από τα τεχνικά λύκεια στις σχολές. Συνεχής υποβάθμιση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε. 
     Άρα λοιπόν, το ζήτημα είναι: υπάρχει βούληση να στηρίξουμε τη δημόσια παιδεία; Και αν υπάρχει βούληση θα πρέπει να εκφραστεί και να αποτυπωθεί στη χρηματοδότηση και όχι στη συνεχή υποχρηματοδότηση. Αλλά η χρηματοδότηση πρέπει να είναι στοχευμένη για να πείσουμε γονείς, μαθητές, δασκάλους καθηγητές ότι εδώ κάτι αλλάζει σ’ αυτόν τον τόπο. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη. 
     Καλύψατε και τη δευτερολογία σας προφανώς, κύριε Μπόλαρη. 
     Ο Υπουργός Εθνικής Παιδείας και Θρησκευμάτων, κ. Σπηλιωτόπουλος έχει το λόγο.
     ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Κυρίες και κύριοι συνάδελφοι, ακούστηκε για μια ακόμη φορά σ’ αυτήν την Αίθουσα από τους επερωτώντες Βουλευτές –θα το πω και εγώ- ότι η παιδεία είναι εθνική προτεραιότητα για το κόμμα τους, για το κόμμα μας. Εγώ θα συμπληρώσω για την κάθε κυβέρνηση η παιδεία είναι εθνική προτεραιότητα. Και κανένας, μα κανένας, σ’ αυτή την Αίθουσα δεν μπορεί να προτάξει την οποιαδήποτε μικροκομματική λογική μπροστά στα μείζονα και σημαντικά ζητήματα που αφορούν στο μέλλον της χώρας. 
     Και δεν χωράει επίσης καμμία αμφιβολία ότι η παιδεία παραμένει ο μεγάλος ασθενής και γι’ αυτό η ευθύνη επιμερίζεται σ’ όλους. Όλοι έχουμε ευθύνη γιατί η παιδεία ακόμα και σήμερα παραμένει ο μεγάλος ασθενής. Όμως αυτό δεν σημαίνει ότι δεν πρέπει να παραγνωρίζουμε και τις προσπάθειες που έχουν γίνει. Γιατί όποιος αρκείται στο να επιμερίσει τις ευθύνες στην πραγματικότητα προσπαθεί να αποποιηθεί το δικό του μερίδιο ευθυνών. 
     Εμείς έχουμε μια τελείως διαφορετική αντίληψη. Και η αντίληψη η δική μας δεν είναι να επιμερίζουμε ευθύνες αλλά να καλούμε σε συνεργασία προκειμένου να επιμερίζουμε το κέρδος που μας αναλογεί. Έτσι, λοιπόν, έχουμε την αίσθηση ότι η ελληνική κοινωνία έχει να κερδίσει και από κοινές δράσεις και από κοινές αποφάσεις στο χώρο της εκπαίδευσης. 
     Γι’ αυτό και εγώ θα συμφωνήσω σ’ αυτό που ακούστηκε από τον προλαλήσαντα επερωτώντα Βουλευτή ότι είναι σημαντική η επερώτηση των συναδέλφων του ΠΑΣΟΚ γιατί μας βοηθά να δούμε τα περιθώρια της δημιουργικής συνεργασίας που υπάρχουν. Ωστόσο κάποιοι φόβοι που εκφράζονται στο κείμενο της επερώτησης φοβούμαι ότι είναι ίσως αντιπαραγωγικοί και κυρίως επειδή διατυπώνονται με μια ρηματική διατύπωση που αισθάνομαι ότι είναι υπερβολή και δεν ανταποκρίνεται στην πραγματικότητα. 
     Επιτρέψτε μου, λοιπόν, να αναφέρω το εξής. Πρώτον, το κλείσιμο των ΑΕΙ δεν είναι όπως αναφέρεται στο κείμενο της επερώτησης η μόνη ενδεδειγμένη λύση. Προφανώς δεν καλείτε μέσω της επερώτησης στο κλείσιμο των ανώτατων εκπαιδευτικών ιδρυμάτων. Αυτό που είναι ενδεδειγμένο και στο οποίο νομίζω ότι θα θέλατε και εσείς να συμβάλλετε αλλά ίσως ξεχάσατε να το αποτυπώσετε στην επερώτηση είναι η συνεργασία. Και χαίρομαι που στο δημοκρατικό διάλογο για την αναμόρφωση του σχολείου και το νέο εξεταστικό σύστημα ανταποκριθήκατε και το κάνατε με αίσθημα ευθύνης και με εκπροσώπους εγνωσμένου κύρους. 
     Κυρίες και κύριοι συνάδελφοι, θίξατε στο κείμενο της επερώτησης το θέμα της σκέψης της παραίτησης του Πρύτανη του Πανεπιστημίου Αιγαίου. Επιτρέψτε μου να πιστεύω ότι σε μια τέτοια στάση μπορεί αυτά που γράφονται ή λέγονται να δραματοποιούν την κατάσταση, εντούτοις όμως μια παραίτηση είναι σαφές ότι δεν μπορεί να δημιουργήσει ή να επιφέρει –επιτρέψτε μου την έκφραση- λύσεις. 
      Οι πρυτάνεις δεν έχουν εκλεγεί για να παραιτηθούν. Εξελέγησαν για να διοικήσουν, να συζητήσουν, να εποπτεύσουν και κυρίως να δουν τον έλεγχο των όσων ήδη έχουν αποφασιστεί. Οι πρυτάνεις, όπως και η Σύνοδος των Πρυτάνεων, αποτελούν ύπατα όργανα, με ευρεία αντιπροσωπευτικότητα και το Υπουργείο, όπως ξέρετε, μιλά, συνεργάζεται και επιχειρεί από κοινού μαζί τους να δώσει λύσεις στα τρέχοντα ζητήματα. 
      Από εκεί και έπειτα, ο διάλογος που έχει ξεκινήσει για την αναμόρφωση του σχολείου και το νέο εξεταστικό σύστημα δεν σημαίνει, κυρίες και κύριοι συνάδελφοι, ότι η τριτοβάθμια εκπαίδευση έχει μπει στο περιθώριο. Τα πανεπιστήμια είναι ιδρύματα που προσφέρουν όχι μόνο εξειδικευμένη επιστημονική γνώση, αλλά κυρίως την ηθική της επιστήμης, όπως αυτή ιστορικά έχει διαμορφωθεί. 
      Έτσι, λοιπόν, ο ρόλος του πανεπιστημίου υπερβαίνει την ανάγκη επαγγελματικής αντιστοίχισης και προχωρά ένα βήμα παραπάνω. Η αγορά εργασίας, βεβαίως, απαιτεί, καθορίζει πολλά, αλλά το πανεπιστήμιο, από την πλευρά του, πρέπει και να ανταποκρίνεται στις απαιτήσεις της αγοράς, αλλά και από την άλλη πλευρά, να αποφασίζονται τα όσα αποφασίζονται για το πανεπιστήμιο με κύριο γνώμονα το ύπατο δημόσιο συμφέρον. Και το δημόσιο συμφέρον είναι αυτό το οποίο τελικώς πρέπει να πρυτανεύει σε όλες τις δημόσιες εκφράσεις ή αποφάσεις μας. 
      Όσον αφορά την ανταγωνιστικότητα του ελληνικού πανεπιστημίου, θα ήθελα να πω ότι η ανταγωνιστικότητα του ελληνικού πανεπιστημίου είναι ένας κρίσιμος παράγοντας που πρέπει να ενισχύεται, καθώς συνδέεται με τη συνταγματική απαίτηση για αυτοδιοίκηση. Αυτοτέλεια, όπως είπατε, αυτοδιοίκηση στη δική μας σκέψη δεν σημαίνει σε καμμία περίπτωση ισοπεδωτική ομοιομορφία και δημιουργία ενός ενιαίου φοιτητικού τύπου. Πίστευα και θα εξακολουθήσω πάντοτε να πιστεύω στον πανεπιστημιακό πλουραλισμό και πιστεύω ότι θα μπορούσαμε στο μέλλον να δούμε έναν τελείως διαφορετικό τρόπο με τον οποίο η Ιατρική Σχολή, για παράδειγμα, μπορεί να επιλέγει τους φοιτητές της και αυτός ο τρόπος, αυτά τα κριτήρια που η ίδια η σχολή μπορεί να έχει θέσει να είναι τελείως διαφορετικά ενδεχομένως από άλλες σχολές ή από άλλο τρόπο. Σε κάθε περίπτωση, όμως, εμείς θέλουμε να κινητροδοτήσουμε τον πανεπιστημιακό πλουραλισμό.
      Κυρίες και κύριοι συνάδελφοι, όσον αφορά τη χρηματοδότηση, θα ήθελα να σας πω ότι η χρηματοδότηση της τριτοβάθμιας εκπαίδευσης είναι ένα σημαντικότατο θέμα. Έχουμε πολλές φορές αναγνωρίσει –και το έχει κάνει ο ίδιος ο Πρωθυπουργός- ότι πράγματι δεν ανταποκριθήκαμε στον προγραμματικό στόχο για αύξηση των δημοσίων δαπανών στο 5% του Ακαθαρίστου Εγχωρίου Προϊόντος για την παιδεία και φυσικά θα ήμασταν όλοι ευτυχέστεροι σ’ αυτήν την Αίθουσα, εάν τουλάχιστον σ’ αυτόν το στόχο είχαμε με μεγαλύτερη επιτυχία ανταποκριθεί. Όμως, το 5% του ΑΕΠ στην παιδεία δεν μπορεί να πραγματοποιηθεί, όχι γιατί εμείς δεν θέλουμε, όχι γιατί η Κυβέρνηση της Νέας Δημοκρατίας δεν το επιθυμεί, αλλά γιατί, όπως ξέρετε καλύτερα από τον καθένα, στην παρούσα συγκυρία δεν είναι πραγματοποιήσιμος στόχος. Το λέμε ευθέως, γιατί πρέπει να αναλάβουμε την ευθύνη μας απέναντι και στην ελληνική κοινωνία και στην ελληνική νέα γενιά και στους γονείς. Θέλουμε το 5% για την παιδεία. Δεν είναι στόχος πραγματοποιήσιμος κάτω από συνθήκες κρίσιμες που προέρχονται από τη χρηματοπιστωτική κρίση. 
      (Θόρυβος από την πτέρυγα του ΠΑ.ΣΟ.Κ.)
      Ξέρουμε, επίσης, ότι θα μπορούσατε κάλλιστα να πείτε «γιατί δεν το κάνατε τα προηγούμενα χρόνια;». 
      ΑΘΑΝΑΣΙΟΣ ΑΛΕΥΡΑΣ: Για δεν…
      ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Εθνικής Παιδείας και Θρησκευμάτων): Δεν θα ήθελα, κύριε Αλευρά, να παρασυρθώ και να σας απαντήσω «γιατί δεν το κάνατε τα προηγούμενα χρόνια», γιατί επιχειρώ κάθε φορά τουλάχιστον να προστατεύω την παιδεία, ώστε να μην είναι ένα πεδίο στείρας κομματικής αντιπαράθεσης. Όμως, αφού συνεχίζετε να φωνασκείτε και να με προκαλείτε, θα σας πω ότι αυτό δεν έγινε, γιατί η προηγούμενη Κυβέρνηση εμφάνιζε αναντίστοιχα στοιχεία με τα πραγματικά. Το 2004 το έλλειμμα ήταν εξαπλάσιο εκείνου που επίσημα εμφανιζόταν. Όταν, λοιπόν, εμφανίζατε τελείως διαφορετικά οικονομικά στοιχεία, είναι σαφές ότι η δική μας δέσμευση ήταν, καλή τη πίστη, πάνω στα στοιχεία τα οποία εσείς είχατε παρουσιάσει. Φυσικά, δεν μπορούσαμε ποτέ να φανταστούμε ότι θα ήταν τόσο πολύ και τόσο έντονα παραποιημένα τα στοιχεία για την ελληνική οικονομία. Αυτό, βεβαίως, δεν μας επέτρεψε να είμαστε συνεπείς άμεσα στην προεκλογική μας δέσμευση. Στην πορεία των ετών, που νοικοκυρέψαμε τα οικονομικά, θα θέλαμε να είμαστε συνεπείς, αλλά δυστυχώς η χρηματοπιστωτική κρίση και η μεταφορά της στην πραγματική οικονομία δεν κάνει αυτήν την περίοδο μετρήσιμο και απτό αυτό το στοιχείο. Εάν, βεβαίως, από την άλλη πλευρά, σας λέγαμε ότι εύκολα μπορούμε να πάμε στο 5%, παρ’ ότι υπάρχει η χρηματοπιστωτική κρίση, τότε δικαίως θα μας κατηγορούσατε για ανεύθυνους και θα βρίσκατε πίσω απ’ αυτήν, την τόσο εύκολη από τη δική μου πλευρά δέσμευση, την οποιαδήποτε «προεκλογική» σκοπιμότητα, γιατί θα βλέπατε προσπάθεια επηρεασμού του αποτελέσματος των ευρωεκλογών, που θα έχουμε σε κάποιους μήνες από σήμερα. 
      Παρ’ όλα αυτά, όμως, πρέπει να δεχθούμε ότι την τελευταία πενταετία οι αυξήσεις ήταν διπλάσιες απ’ ό,τι ήταν την προηγούμενη. Θα γίνω πιο συγκεκριμένος. Η Ελλάδα εντάσσεται μεταξύ των πέντε χωρών της Ευρωπαϊκής Ένωσης και του ΟΟΣΑ ως προς το ύψος της δημόσιας χρηματοδότησης των ΑΕΙ, το οποίο ανέρχεται στο 1,3% του ΑΕΠ. Βέβαια, εδώ πρέπει να πούμε ότι οι πόροι των ελληνικών πανεπιστημίων προέρχονται κατά 90% από το κράτος, ενώ το αντίστοιχο ποσοστό για τα ευρωπαϊκά πανεπιστήμια, όπως ξέρετε, είναι στο 65%. 
      Στο πλαίσιο, επίσης, του κρατικού προϋπολογισμού η Κυβέρνηση αύξησε σε ετήσια βάση και σε πραγματικούς αριθμούς τη χρηματοδότηση της ανώτατης εκπαίδευσης. Η εξέλιξη της χρηματοδότησης των λειτουργικών δαπανών των πανεπιστημίων την περίοδο 2003-2008 σημείωσε αύξηση κατά 52,84%. 
      Για τα συγγράμματα, για τα οποία ρωτάτε, η αύξηση ήταν της τάξεως του 44,6%, για τη φοιτητική μέριμνα ήταν της τάξης του 18,8% και όσον αφορά στα ΤΕΙ, η αντίστοιχη αύξηση για τις λειτουργικές δαπάνες έφθασε στο 86,4% -και αυτή είναι η μεταβολή που σημειώθηκε από το 2003 προς το 2008- και για τη σπουδαστική μέριμνα αυξήθηκε κατά 42,2%. 
      Συνολικά, ο κρατικός προϋπολογισμός του 2009 προέβλεψε αύξηση της επιχορήγησης στα πανεπιστήμια και στα ΤΕΙ κατά επιπλέον 5% σε σχέση με το 2008. Από το Πρόγραμμα Δημοσίων Επενδύσεων χρηματοδοτήθηκαν σημαντικά έργα υποδομής, ενώ οι απορροφήσεις των πανεπιστημίων ανέρχονται στα 310.000.000 ευρώ. Αντιστοίχως για τα ΤΕΙ, η απορρόφηση για την περίοδο 2005-2008 ανέρχεται στα 43.800.000 ευρώ. Τα ελληνικά ΑΕΙ χρηματοδοτήθηκαν επιπλέον με ευρωπαϊκούς πόρους, δηλαδή από το ΕΠΕΑΕΚ, ύψους περίπου 1.000.000.000 ευρώ για την περίοδο 2002-2007. 
      Στο πλαίσιο του νέου επιχειρησιακού προγράμματος, δηλαδή το Πρόγραμμα «Εκπαίδευση και Δια Βίου Μάθηση», το ΕΣΠΑ 2007-2013 μας δίνει τη δυνατότητα για δέσμευση πόρων ύψους 2.200.000.000 ευρώ, ενώ περιλαμβάνεται άξονας για την αναβάθμιση της έρευνας και της καινοτομίας στην ανώτατη εκπαίδευση με πόρους ύψους 432.000.000 ευρώ. 
      Επίσης, για την ουσιαστική καταξίωση των ΤΕΙ στην ανώτατη εκπαίδευση προχωρήσαμε στη λήψη και συγκεκριμένων θεσμικών μέτρων. Απλώς υπενθυμίζω, για να μην διαγράφουμε το παρελθόν, ότι δώσαμε τη δυνατότητα πραγματοποίησης εφαρμοσμένης έρευνας με το ν.3204, πραγματοποιήσαμε την ανωτατοποίηση των ΤΕΙ, επιλύσαμε χρόνιες εκκρεμότητες επαγγελματικών δικαιωμάτων, δώσαμε τη δυνατότητα πραγματοποίησης αυτοδύναμων μεταπτυχιακών, πήραμε μέτρα σύγκλισης των θεσμικών πλαισίων λειτουργίας, τόσο των πανεπιστημίων όσο και των ΤΕΙ.
      Όμως, επειδή το θέμα της χρηματοδότησης της τριτοβάθμιας εκπαίδευσης απασχολεί όλους μας, δεσμεύομαι να ενημερώσω αναλυτικά με σημειώματα των αρμοδίων υπηρεσιών την Επιτροπή Μορφωτικών Υποθέσεων για το συγκεκριμένο θέμα. 
      Όσον αφορά το Πανεπιστήμιο Αιγαίου, θέλω να σας πω ότι ήδη εγκρίθηκε η πλήρωση σαράντα πέντε οργανικών θέσεων διοικητικού προσωπικού μέσω ΑΣΕΠ, ενώ υλοποιήθηκαν δέκα μετατάξεις διοικητικού προσωπικού και εγκρίθηκε ήδη η σύναψη σύμβασης για είκοσι εννέα άτομα κατηγορίας ΥΕ. 
      Όσον αφορά το Ιόνιο Πανεπιστήμιο, θέλω να σας πω ότι εγκρίθηκε η πρόσληψη δικηγόρου και νομικού συμβούλου, ενώ με ΚΥΑ εγκρίθηκε η σύναψη μίσθωσης έργου για είκοσι άτομα κατηγορίας ΥΕ. 
      Για το Αρεταίειο νοσοκομείο. Άμεσα, με παρέμβασή, μου επιτεύχθηκε η πρόσληψη και των σαράντα δύο ατόμων, ενώ εγκρίθηκε η πρόσληψη πέντε ατόμων για την αναπλήρωση νοσηλευτικού προσωπικού και προωθείται επιπρόσθετο σχετικό αίτημα για την πρόσληψη τριών ακόμη ατόμων για το νοσηλευτικό προσωπικό. 
      Για τα παιδαγωγικά τμήματα, όσον αφορά το Αριστοτέλειο, για το ακαδημαϊκό έτος 2008-2009 εγκρίθηκαν τριάντα έξι πιστώσεις από τον τακτικό προϋπολογισμό, ενώ συμπληρωματικά δόθηκαν επιπλέον είκοσι τρεις πιστώσεις. Επίσης, κινούνται οι απαραίτητες διαδικασίες, ώστε να καλυφθούν οι ανάγκες σε διοικητικό προσωπικό με επτά αποσπασμένους υπαλλήλους.
      Στο παιδαγωγικό τμήμα του Πανεπιστημίου Κρήτης για το ακαδημαϊκό έτος 2008-2009 εγκρίθηκαν εξήντα οκτώ πιστώσεις, ενώ συμπληρωματικά δόθηκαν άλλες είκοσι. Παράλληλα, κινούνται οι απαραίτητες διαδικασίες, ώστε να εγκριθούν τρεις επιπλέον πιστώσεις για μέλη ΔΕΠ.
      Το συμπέρασμα είναι το εξής: Είναι σαφές ότι υπάρχουν παθογένειες. Είναι σαφές ότι υπάρχουν παθογένειες και όσον αφορά τον ευαίσθητο τομέα της παιδείας και είναι λογικό ότι κυρίαρχη προτεραιότητά μας είναι η καθημερινή διαχείριση όλων αυτών των συσσωρευμένων προβλημάτων. Προσπαθούμε να δράσουμε όσο το δυνατόν πιο προληπτικά. Άνοιξαν και τα δύο τμήματα με τις συντομότερες διαδικασίες που προβλέπονται από τη γραφειοκρατία και στη Θεσσαλονίκη το τμήμα έκλεισε μόνο για δύο μέρες, ενώ στην Κρήτη το τμήμα έμεινε κλειστό μόνο για τρεις μέρες.
      Όσον αφορά τώρα το διοικητικό προσωπικό που ρωτάτε, καταθέτω αναλυτικό πίνακα στον οποίο φαίνεται ότι το σύνολο των υπηρετούντων στα Πανεπιστήμια υπερκαλύπτει τις κενές οργανικές θέσεις και αυτή δυστυχώς για εσάς είναι η πραγματικότητα, η οποία αποτυπώνεται με στοιχεία, γι’ αυτό και τον καταθέτω στα Πρακτικά της Βουλής.
      (Στο σημείο αυτό ο Υπουργός  Εθνικής Παιδείας και Θρησκευμάτων  κ. Άρης Σπηλιωτόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και για να μη δημιουργούνται κενά, ενημερώνω τους συναδέλφους ότι έχει υπάρξει ειδική μέριμνα, ώστε να καλυφθούν οι ανάγκες σε διοικητικό προσωπικό και για τα δεκατρία νέα τμήματα, τα οποία θα λειτουργήσουν το ακαδημαϊκό έτος 2009-2010.
      Επίσης, κυρίες και κύριοι συνάδελφοι, εκφράσατε την αγωνία σας για την ίδρυση νέων πανεπιστημιακών τμημάτων. Όμως, η ίδρυση νέων πανεπιστημιακών τμημάτων, σε αντίθεση με όσα συνέβησαν στο παρελθόν, υπάγεται σε έναν σχεδιασμό, όσο το δυνατόν καλύτερης καθολικής προοπτικής. Αναμφίβολα, σήμερα υπάρχει ένα φαινόμενο πανεπιστημιακού πληθωρισμού. Όσο και αν αυτό ικανοποιεί τοπικές ή περιφερειακές ανάγκες, όσο και αν αυτό διαχρονικά και για όλες τις κυβερνήσεις εξυπηρετούσαν μία μορφή οικονομικής  περιφερειακής ανάπτυξης, εν τούτοις δεν σημαίνει ότι δεν πρέπει να είμαστε ειλικρινείς και να δεχθούμε ότι πράγματι υπάρχει πανεπιστημιακός πληθωρισμός.
      Όσον αφορά, όμως, τα νέα τμήματα που ανακοινώθηκαν, γι’ αυτά έχει ληφθεί υπόψη η γνώμη της Συγκλήτου του Πανεπιστημίου, μαζί με τις απαιτούμενες οικονομοτεχνικές μελέτες, μαζί με τις μελέτες σκοπιμότητας, μαζί με τις μελέτες βιωσιμότητας, καθώς και προχωρήσαμε στην έγκριση για τη δημιουργία των νέων αυτών τμημάτων, σύμφωνα με τη γνώμη του Συμβουλίου Ανωτάτης Πανεπιστημιακής Εκπαίδευσης, που λειτουργεί στο πλαίσιο του Εθνικού Συμβουλίου Παιδείας.
      Για τα συγγράμματα. Όσον αφορά το θέμα των συγγραμμάτων, έγινα και εγώ, πράγματι –είναι αλήθεια αυτό- αποδέκτης προβλημάτων. Διάβασα στο διαδίκτυο πολλά μηνύματα της φοιτητικής και ακαδημαϊκής κοινότητας για το ζήτημα αυτό και αντιλαμβάνομαι ότι το μικρό χρονικό διάστημα της εφαρμογής του νέου νόμου δημιούργησε πράγματι κάποια προβλήματα, όσον αφορά την έγκαιρη διανομή αυτών των συγγραμμάτων και αυτό βεβαίως, δεν έγινε παντού, αλλά δημιούργησαν ζητήματα σε κάποιες σχολές. Αυτά τα προβλήματα προσπαθούμε να τα επιλύσουμε και κυρίως προσπαθούμε να κατανοήσουμε τις αιτίες που προκάλεσαν αυτές τις δυσλειτουργίες. Όμως, αυτό δεν σημαίνει ότι δεν πρέπει να δεχθούμε σε αυτή την Αίθουσα πως η πλειονότητα των τμημάτων ανταποκρίθηκε ικανοποιητικά στο νέο σύστημα.
      Κυρίες και κύριοι συνάδελφοι, αναλογιζόμενος τις δυσκολίες, αλλά και γνωρίζοντας τις προσδοκίες των νέων για μια σύγχρονη παιδεία υψηλής ποιότητας, από την πρώτη στιγμή ζήτησα τη συνεισφορά όλων. Όχι για να αποποιηθεί η πολιτεία των δικών της ευθυνών ούτε βεβαίως για να αποποιηθεί η Κυβέρνηση της ευθύνης που της αναλογεί ούτε γιατί πίσω από την έκκληση αυτή υποκρύπτεται έλλειμμα δικών μας απόψεων ή θέσεων ή τοποθετήσεων, αλλά γιατί εμείς πιστεύουμε ότι πρέπει να επιταχύνουμε τις προσπάθειες, πέρα και έξω από μικροπολιτικά παιχνίδια και μηχανισμούς εξουσίας, προσπάθειες που θέλουν την παιδεία να τη θέσουν σε ένα πλαίσιο στο οποίο δεν θα κινδυνεύει από Υπουργό σε Υπουργό, από κυβέρνηση σε κυβέρνηση και θα πάψει κυρίως να είναι εστία πειραματισμών και κυρίως μικροκομματικών παιχνιδιών.
      Η δική μας αίσθηση είναι ότι η εκπαίδευση σε όλες τις βαθμίδες χρειάζεται μια στρατηγική μακράς πνοής. Τη στρατηγική αυτή μπορούμε να την οικοδομήσουμε κάθε μέρα, βήμα-βήμα με τη συνεργασία όλων στα διακομματικά όργανα που λειτουργούν και με σταθερή αναφορά στο δημόσιο συμφέρον.
      Κυρίες και κύριοι συνάδελφοι, και με αυτό κλείνω, θα ήταν πάρα πολύ εύκολο στον οιονδήποτε να απαντήσει στον οποιονδήποτε αστεϊσμό ή στο οποιοδήποτε ευφυολόγημα, το οποίο αντλείται από την τελευταία επικαιρότητα. Όμως, αν το έκανα αυτό, θα ήμουν ασυνεπής, όσον αφορά την πάγια δέσμευσή μας, ότι η παιδεία πρέπει να είναι πάνω και πέρα από τα μικρά, να είναι πάνω και πέρα από μικροκομματικές σκοπιμότητες. Η παιδεία να είναι ένας χώρος που να αποτελεί χώρο σύνθεσης διαφορετικών ιδεών και απόψεων, ένας χώρος που θα καταφέρουμε κάποια στιγμή όλες και όλοι μαζί να φτιάξουμε ένα εθνικό σχέδιο, το οποίο να υπηρετείται από οποιαδήποτε κυβέρνηση, κυρίως με συνέχεια και συνέπεια. Γι’ αυτό και θα μείνω συνεπής σε αυτό και δεν θα απαντήσω στις όποιες μικρές προκλήσεις.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθήτριες και μαθητές και πέντε συνοδοί-καθηγητές από το 1ο Γενικό Λύκειο Νέας Μηχανιώνας, Θεσσαλονίκης.
      Η Βουλή τους καλωσορίζει και τους ευχόμαστε καλές σπουδές.
      (Χειροκροτήματα από όλες της πτέρυγες)
      Επίσης, τους ενημερώνουμε ότι παρακολουθούν συνεδρίαση Κοινοβουλευτικού Ελέγχου και μάλιστα για θέματα παιδείας, για τα ανώτατα εκπαιδευτικά ιδρύματα, όπου σε αυτές τις συνεδριάσεις παρευρίσκονται οι Βουλευτές, οι οποίοι ρωτούν την Κυβέρνηση, ελέγχουν την Κυβέρνηση και οι αρμόδιοι Υπουργοί, όπως στην προκειμένη περίπτωση οι Βουλευτές του ΠΑΣΟΚ που έκαναν την επερώτηση αυτή και οι Υπουργοί, ο κ. Σπηλιωτόπουλος και ο κ. Ταλιαδούρος.
      Το λόγο έχει ο Κοινοβουλευτικός Εκπρόσωπος του ΠΑΣΟΚ, ο κ. Παντούλας.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, παρακολουθώντας την ομιλία του αξιοτίμου Υπουργού Παιδείας, κ. Σπηλιωτόπουλου, μου ήρθε το νου ένα εγχειρίδιο στελεχών του BBC, το οποίο είχε μοιραστεί στους Επιτρόπους της Ευρωπαϊκής Ένωσης για τον τρόπο επικοινωνίας τους με τους πολίτες. Αντελήφθην ότι ο Υπουργός  έχει μελετήσει σοβαρά αυτό το εγχειρίδιο. Αποδεικνύεται πάρα πολύ καλός μαθητής. Εκεί διατυπώνεται η άποψη ότι το «υπέροχο ψέμα» πρέπει να λέγεται με τέτοιο τρόπο που να μη γίνεται αντιληπτή η απίστευτη απόστασή του από την αλήθεια. Ακριβώς αυτό κάνατε σήμερα, κύριε  Υπουργέ.
      Το δεύτερο πράγμα, το οποίο ήθελα να παρατηρήσω από τα λεγόμενά σας, είναι η αναφορά σας ότι ο στόχος 5%, η δέσμευση του κ. Καραμανλή για 5% στην παιδεία, δεν υλοποιήθηκε, λόγω της οικονομικής κατάστασης που παραλάβατε από το ΠΑΣΟΚ. Δεν περίμενα από εσάς να επικαλεσθείτε το «κακό ΠΑΣΟΚ» Αλλιώς παρουσιάζεστε. Σήμερα, όμως, η αδυναμία σάς οδήγησε σε αυτό το στάδιο μετάταξης.
      Όμως, κύριε Υπουργέ, αν υπήρχε οικονομική αδυναμία τότε γιατί η πρώτη απόφαση της Κυβέρνησης Καραμανλή, είχε ως αντικείμενο την ένταξη στα αφορολόγητα ποσά των διανεμόμενων κερδών, δυόμισι χιλιάδων  μεγάλων επιχειρηματιών της Ελλάδος; Αυτό σημαίνει ότι ποσό 1,2 δισεκατομμυρίων ευρώ κάθε χρόνο πήγε στις τσέπες δυόμισι χιλιάδων ανθρώπων, αφού πρώτα αφαιρέθηκε από τον Προϋπολογισμό του Κράτους; Εδώ δεν σας κλόνησε η οικονομική κρίση που παραλάβατε; Η αλήθεια είναι ότι κάνατε μία ταξική επιλογή. Εάν, όμως, προχωρήσετε σε υπολογισμούς και πολλαπλασιάσετε τα 1,2 δισεκατομμύρια ευρώ επί πέντε έτη -γιατί πέντε προϋπολογισμούς φτιάξατε- θα φθάσετε σε ένα ποσό που ως ποσοστό του ΑΕΠ αναλογεί στο 2,3%. Δηλαδή εάν το 1,2 δισεκατομμύρια ευρώ κατ’ έτος δεν πήγαινε στις τσέπες δυόμισι χιλιάδων ανθρώπων και πήγαινε στην παιδεία, τώρα ο στόχος του 5% θα είχε ήδη υπερκαλυφθεί. 
      Τρίτον παρακολούθησα έναν λεκτικό σας ακροβατισμό. Μιλήσατε για «κινητροδότηση του πανεπιστημιακού πλουραλισμού». Ακούγοντάς σας μου ήλθε στο μυαλό ένα περιστατικό «κινητροδότησης». Απόφοιτη σχολής διετούς φοιτήσεως, χωρίς εξομοίωση πτυχίου, γίνεται φοιτητής, μέσω της «κινητροδότησης», πανεπιστημιακού τμήματος του Αριστοτελείου Πανεπιστημίου Θεσσαλονίκης. Και πριν τη λήψη του πτυχίου η κινητροδότηση την οδήγησε στο να πάρει και διδακτορικό.
      Επειδή εσείς εξασκείστε –και μάλιστα πάρα πολύ σωστά- στη χρήση της λατινικής γλώσσας, χρησιμοποιώ λοιπόν έναν λατινικό όρο για να ενισχύσω την έννοια της κινητροδότησης. Exemplum Natassae habemus. Αυτά, λοιπόν, ως ελάχιστες παρατηρήσεις επί των λεγομένων σας.
      Κυρίες και κύριοι Βουλευτές, το περιεχόμενο της επερώτησης αναφέρεται στα τεκταινόμενα στο χώρο των ΑΕΙ,  που οδηγούν τη δημόσια τριτοβάθμια εκπαίδευση σε πλήρη –θα υποστήριζα και συνειδητή- απαξίωση. Οι πάντες αναγνωρίζουν ότι η παιδεία αποτελεί δημόσιο αγαθό –θα έλεγα οι περισσότεροι- στη θεώρηση του οποίου αντανακλώνται όλες οι αποχρώσεις των κοινωνικών οραμάτων και αποτυπώνονται με ευκρίνεια όλες οι ιδεολογικές διαφοροποιήσεις, αλλά και οι επιτήδεια κρυμμένες πολιτικές διαχωριστικές γραμμές. 
      Στα πέντε χρόνια κυβερνητικής θητείας, η Νέα Δημοκρατία κατέστησε απολύτως εμφανές ότι την εκπαίδευση την αντιλαμβάνεται με όρους, όχι δημοσίου, αλλά οικονομικού αγαθού, το οποίο υπόκειται στους νόμους της ελεύθερης αγοράς. Για τη Νέα Δημοκρατία μόνο ο άνευ όρων ελεύθερος ανταγωνισμός βελτιώνει την αποκαλούμενη παροχή εκπαιδευτικών υπηρεσιών. Το προέχον της πολιτικής της δεν είναι η ποιοτική αναβάθμιση του δημόσιου συστήματος εκπαίδευσης, αλλά η ελευθερία της εκπαιδευτικής αγοράς. Τα αποτελέσματα της άφρονης και επικίνδυνης αυτής πολιτικής τα βιώνουν σήμερα τα πανεπιστήμια και τα ΤΕΙ σε όλη τη χώρα.
      Για την οικονομία της συζήτησης και για να μην επαναλάβω όσα οι προηγηθέντες από εμένα ομιλητές κατέθεσαν με τις ομιλίες τους, δίνω στα Πρακτικά της Βουλής δημοσιεύματα και επίσημα κείμενα που περιγράφουν την τραγική κατάσταση, που εσείς κάνετε ότι την αγνοείτε, στα πανεπιστήμια και στα τεχνολογικά εκπαιδευτικά ιδρύματα. Ταυτοχρόνως, καταθέτω και ένα κείμενο που είναι υπογεγραμμένο από καθηγητή της Ιατρικής Σχολής της Αθήνας. Είναι συγκλονιστικός ο τίτλος τον οποίο επέλεξε: «Η θλίψη του να είσαι σήμερα καθηγητής πανεπιστημίου». 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Νέα Δημοκρατία επεδίωξε τη διάλυση όλων των δημόσιων αγαθών. Στο στόχαστρο, εκτός της παιδείας, μπήκε η  υγεία, η κοινωνική ασφάλιση, το κοινωνικό κράτος στο σύνολό του. Ο συνακόλουθος διάχυτος φόβος για το αύριο, η γενικευμένη ανασφάλεια και η απαισιοδοξία για το μέλλον τραυματίζουν τον κοινωνικό ιστό. Αντιθέτως, κύριε Υπουργέ, τα συμφέροντα των ολίγων, η Κυβέρνηση τα υπερασπίστηκε και εξακολουθεί να τα υπερασπίζεται με αξιοθαύμαστη ταξική συνέπεια. Όμως, τα ανώτατα εκπαιδευτικά ιδρύματα αποτελούν τον καθρέφτη της οικονομικής και κοινωνικής ανάπτυξης της χώρας. Τα δημόσια ανώτατα εκπαιδευτικά ιδρύματα στους δείκτες που ανέφερα οφείλουν να προσθέτουν και τον δείκτη της ισότητας. 
      Οι εξελίξεις και οι πολιτικές των πέντε χρόνων κυβερνητικής θητείας της Νέας Δημοκρατίας έφεραν στο προσκήνιο τα  βασικά θεσμικά και άλλα προβλήματα των ελληνικών δημόσιων ΑΕΙ, χωρίς όμως να οδηγήσουν στην αναβάθμισή τους. Αντιθέτως, συνέβαλαν στην περαιτέρω υποβάθμιση, δημιουργώντας συγχρόνως ένα κλίμα υποτίμησης και απαξίωσής τους.
      Το νεοφιλελεύθερο σχέδιο μεταρρύθμισης των ΑΕΙ έθεσε ως προτεραιότητα διοικητικού τύπου λύσεις, όπου πλεονάζουν ο συγκεντρωτισμός και ο κυβερνητικός παρεμβατισμός, αποθεώνεται η γραφειοκρατία και απουσιάζει ο σχεδιασμός και η ακαδημαϊκή φιλοσοφία. Η ακαδημαϊκή κοινότητα εμποδίζεται να μετατρέψει ακόμη και θετικές διατάξεις του νόμου, όπως ο προγραμματισμός, η αξιολόγηση, η λογοδοσία, σε δικά της όμως εργαλεία, που θα επέβαλαν την απεξάρτηση των ΑΕΙ από το κρατικό και κομματικό εναγκαλισμό και εγκλωβισμό. «Χρηματοδότηση», «αναβάθμιση της ποιότητας», «αυτοδιοίκηση των ιδρυμάτων» είναι λέξεις που απουσίαζαν από το λεξιλόγιο της Νέας Δημοκρατίας. Αυτές οι λανθασμένες επιλογές έχουν καταστήσει τα ελληνικά ΑΕΙ θλιβερή εξαίρεση στον ευρωπαϊκό χώρο.
      Η λεγόμενη εκπαιδευτική σας μεταρρύθμιση φαίνεται ότι είχε στόχο να περιορίσει την ισότιμη πρόσβαση στη γνώση και να ανακόψει τις ίσες ευκαιρίες στα αγαθά της ανάπτυξης και της ευημερίας, καθιστώντας την εκπαίδευση επίκεντρο μίας ευρύτερης πολιτικής αντιπαράθεσης, από την οποία προσδοκούσατε κομματικά οφέλη. Η τελευταία αναδίπλωση, πέραν του προφανούς επικοινωνιακού της χαρακτήρα, αποτελεί και απόδειξη παραδοχής των τεράστιων προβλημάτων που προκάλεσαν στο σύνολο της εκπαίδευσης οι πρόχειροι και επιπόλαιοι πειραματισμοί της Κυβέρνησης.
      Είναι χαρακτηριστικό ότι η Κοινοβουλευτική Ομάδα της Νέας Δημοκρατίας, με παρόντα τον Πρωθυπουργό, ήταν αυτή που υποστήριξε ενθέρμως και ψήφισε τους σχετικούς νόμους. Τώρα χειροκροτεί το διάλογο από μηδενική βάση. Αν καλοπροαίρετα, απορρίψουμε τις αυτονόητες επικοινωνιακές σκοπιμότητες, τότε, να με συγχωρείτε, αλλά πρόκειται για εκδήλωση ομαδικής πολιτικής παράκρουσης.
      Εσείς κύριε Υπουργέ, χρησιμοποιήσατε το λατινικό όρο «tabula rasa». Χθες, σε συνέντευξή σας σε αθηναϊκή εφημερίδα ρωτηθήκατε από τον κ. Χιώτη: «Υπάρχει tabula rasa στην πολιτική;». Και απαντήσατε: «Δεν υπάρχει tabula rasa στην πολιτική. Όλοι μας έχουμε παρελθόν και συγκεκριμένη πολιτική δράση και  κρινόμαστε από αυτήν». Στην παιδεία γιατί υπάρχει «tabula rasa»;  Δεν είναι ένα ερώτημα; Πότε είστε ειλικρινής και πότε δεν είστε; 
      Καταθέτω στα Πρακτικά της Βουλής τη συνέντευξή σας.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο κ. Καραμανλής και ο πρώην Υπουργός Οικονομίας, αναφερόμενοι στην παιδεία, την παρομοίασαν με σύγχρονο πίθο των Δαναΐδων, δηλαδή με τρύπιο καλάθι. Αυτή η αφοριστική αναφορά, πέραν της απαξίωσης που υποκρύπτει για τη δημόσια εκπαίδευση, ενισχύει ιδεολογικά την κυβερνητική νεοφιλελεύθερη επιχείρηση υποχρηματοδότησης του δημόσιου εκπαιδευτικού συστήματος. Ερμηνεύεται έτσι απολύτως, γιατί κάθε προϋπολογισμός για την παιδεία, όπως ήδη ειπώθηκε, που συντάχθηκε από τη Νέα Δημοκρατία από το 2005 και μετά, υστερούσε ως ποσοστό του ΑΕΠ από τον προηγούμενο. 
      Το χαρακτηριστικότερο όλων είναι οι δαπάνες του φετινού προϋπολογισμού δημοσίων επενδύσεων του Υπουργείου Παιδείας. Η αύξηση κατά 1,3% σε σχέση με τις περσινές δαπάνες, μας επιτρέπει τη χρήση του όρου «δραματική συρρίκνωση», γεγονός που θα έχει τεράστιες επιπτώσεις στο σύνολο των δράσεων, αλλά και στη ροή των κοινοτικών  κονδυλίων, αφού στερούμεθα της εθνικής συμμετοχής. Ήδη στα ευρωπαϊκά κονδύλια ΕΣΠΑ η απορροφητικότητα είναι σχεδόν μηδενική ενώ διανύουμε τον τρίτο χρόνο από την έναρξη αυτής της προγραμματικής περιόδου.
      Χθες, επίσης, σε εφημερίδα των Αθηνών, δημοσιεύσατε ένα άρθρο. Η επικεφαλίδα είναι «Νέα πολιτικά όρια». Εκεί, λοιπόν, μεταξύ των άλλων αναφέρετε ότι η παιδεία πρέπει να αποτελεί κεντρική προτεραιότητα των κυβερνήσεων.
      Σας ερωτώ: Μπορεί να αποτελεί κεντρική προτεραιότητα η παιδεία με συμμετοχή στο ΑΕΠ 3,056% και με αύξηση στο Πρόγραμμα Δημοσίων Επενδύσεων 1,3%; Θεωρητικά είναι σωστά αυτά που υποστηρίζετε. Στην πράξη, η Κυβέρνηση σας κάνει ακριβώς τα αντίθετα. Άλλο λόγια και άλλο πράξεις. Ο προεκλογικός μύθος της Νέας Δημοκρατίας συγκροτήθηκε στα λόγια. Η πράξη όμως αποδεικνύει ακριβώς τα αντίθετα. 
      Καταθέτω στα Πρακτικά το άρθρο σας.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν άρθρο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η μόνη προκήρυξη, όπως ξέρουν όλοι, που έγινε μέχρι σήμερα από το ΕΣΠΑ αφορά τα διδακτορικά διπλώματα. Όλα τα άλλα, πρακτική αύξηση φοιτητών, προπτυχιακά προγράμματα, ινστιτούτα δια βίου εκπαίδευσης, έρευνα, γραφεία διασύνδεσης, έχουν παύσει να χρηματοδοτούνται, έχουν σταματήσει πλέον και το εκπαιδευμένο έκτακτο προσωπικό έχει απολυθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ λίγο χρόνο, κύριε Πρόεδρε.
      Είναι, λοιπόν, ερμηνεύσιμα τα SOS που εκπέμπουν τα πανεπιστήμια και τα ΤΕΙ όλης της χώρας. Οι πανεπιστημιακές όμως και τεχνολογικές σπουδές σε περιόδους οικονομικής κρίσης έπρεπε να βρίσκονται στις απόλυτες προτεραιότητες της Κυβέρνησης. Για τη δημοκρατική Ευρώπη είναι αδιανόητο να κλείνουν ή να απειλούν ότι θα κλείσουν σχολές. Το παράδειγμα της Φινλανδίας, που ενώ το 1999 είχε 17% ανεργία τριπλασίασε την ίδια στιγμή τις εκπαιδευτικές δαπάνες με θαυμάσια αποτελέσματα γνωστά σε όλο τον κόσμο, φαίνεται ότι αφήνει αδιάφορη την κυβερνητική πλειοψηφία.
      Δεν υπάρχει, λοιπόν, σχεδιασμός, δεν υπάρχει οργάνωση παρέμβασης στο χώρο της τριτοβάθμιας εκπαίδευσης. Δεν υπάρχει προσωπικό, διδακτικό και διοικητικό. Υπάρχουν ακατάλληλες ή ανύπαρκτες υποδομές. 
      Ταυτοχρόνως, ενώ συμβαίνουν όλα αυτά, εφευρίσκεται η βάση του 10. Πρόκειται για μια παιδαγωγική, εκπαιδευτική και επιστημονική αυθαιρεσία που δεν έχει καμμία σχέση με την ποιοτική αναβάθμιση της τριτοβάθμιας εκπαίδευσης παρά μόνο με τον αποκλεισμό χιλιάδων υποψηφίων από τα δημόσια ΑΕΙ, ώστε αυτοί να αποτελέσουν σίγουρη πελατεία των κολεγίων. Οι «ακατάλληλοι», κύριε Υπουργέ, των δημοσίων ΑΕΙ θεωρούνται κατάλληλοι ως πελάτες της ιδιωτικής μεταλυκειακής εκπαίδευσης.
      Καταθέτω στα Πρακτικά της Βουλής την πορεία των προσφερομένων θέσεων και των εισακτέων, για να διαπιστώσετε ότι από το 2005 μέχρι το 2008, που ισχύει η βάση, έχουμε έναν αποκλεισμό πενήντα χιλιάδων μαθητών από την τριτοβάθμια δημόσια εκπαίδευση. 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΜΙΧΑΗΛ ΠΑΝΤΟΥΛΑΣ: Χρησιμοποιώ χρόνο από τη δευτερολογία μου, κύριε Πρόεδρε, με την ανοχή σας. 
      Το ΠΑΣΟΚ, λοιπόν, θεωρεί ότι η παιδεία χρειάζεται ανατροπές και ρήξεις, ανατροπές οι οποίες θα οδηγήσουν σε μια άλλη πορεία την εκπαίδευση. Αυτές τις ανατροπές τις προσδιόρισε ο Πρόεδρός μας, με ομιλία του εδώ στη Βουλή, αλλά και με τη χθεσινή του ομιλία και το γενικό πλαίσιο του προγραμματικού λόγου το κατέθεσε στα Πρακτικά της Βουλής. Χθες, στη βαρυσήμαντη ομιλία του για το σχέδιο του ΠΑΣΟΚ για τη χώρα, ενέταξε την παιδεία στους πέντε εθνικούς στόχους. Το ΠΑΣΟΚ συγκροτεί, λοιπόν, τον προγραμματικό του λόγο σε πραγματικές συνθήκες διαλόγου, στον οποίο συμμετέχουν χιλιάδες πολίτες. Αποτελεί μια απόδειξη ευθύνης κα σοβαρότητας και αφορά το σύνολο του εκπαιδευτικού χώρου, από το νηπιαγωγείο ως την τριτοβάθμια εκπαίδευση. 
      Η Κυβέρνηση σας μέχρι στιγμής στερείται πρότασης. Ο κ. Καραμανλής θεώρησε ότι η διακυβέρνηση της χώρας είναι μια απλή διαδικασία και ότι όλα τα προβλήματα μπορούν να ξεπεραστούν με λεκτικά σχήματα, με μηχανισμούς στήριξης και χειραγώγησης κ.ο.κ. Τα ζωτικά όμως προβλήματα της κοινωνίας που ξεχάστηκαν, γιατί η Νέα Δημοκρατία κυβερνούσε μέσα στην τρελή χαρά και με απίστευτη αλαζονεία, τώρα την εκδικούνται.
      Αυτή η Κυβέρνηση έχει κλείσει ήδη τον κύκλο της. Παρουσιάζει δομική ανεπάρκεια. Δεν έχει πλέον την ικανότητα και πρωτίστως δεν έχει το κύρος να κυβερνήσει τη χώρα. Το μήνυμα των πολιτών αργά ή γρήγορα θα είναι πολύ ηχηρό για τον κ. Καραμανλή και την Κυβέρνηση του. Άλλωστε πριν κλείσει ο πέμπτος χρόνος της πρωθυπουργικής του θητείας τα κορυφαία στελέχη της Νέας Δημοκρατίας  προεξοφλούν δημοσίως την ήττα και διαγωνίζονται από τώρα για τη διαδοχή του.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Γιαννέλλης-Θεοδοσιάδης για έξι λεπτά.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Θα αποφύγω να σχολιάσω τις τελευταίες φράσεις του Κοινοβουλευτικού Εκπροσώπου του ΠΑΣΟΚ. Η Νέα Δημοκρατία είναι στην εξουσία, έχει αρχηγό που δεν αμφισβητείται. Αλλού υπάρχει δυαρχία και ψάξτε να βρείτε πού είναι. 
      Τώρα κάνετε αναφορές στο Πανεπιστήμιο Αιγαίου. Το γράφετε και μέσα στην επερώτησή σας. Οι περισσότεροι συνάδελφοι του ΠΑΣΟΚ μίλησαν για το Πανεπιστήμιο Αιγαίου, αλλά μου δώσατε την αίσθηση ότι δεν γνωρίζετε το πρόβλημα ούτε και παρακολουθείτε τις εξελίξεις που υπάρχουν αναφορικά με το θέμα που πράγματι δημιουργήθηκε στο Πανεπιστήμιο Αιγαίου, με την υποβολή-απειλή παραίτησης του Πρύτανη κ. Τρούμπη. Και οφείλω να σας πω ότι ο  Πρύτανης κ. Τρούμπης και οι πρυτανικές αρχές ασκούν ένα εξαιρετικό έργο στο Πανεπιστήμιο Αιγαίο και καλό θα είναι κάποια άλλα πανεπιστήμια να μιμηθούν το Πανεπιστήμιο Αιγαίου. 
      Το πρόβλημα όμως το οποίο γεννήθηκε, δεν ήταν εκεί που εσείς το τοποθετείτε. Δεν ήταν στο θέμα της υποχρηματοδότησης. Τι είχε συμβεί; Απλώς από την Περιφέρεια Βορείου Αιγαίου είχαν εγκριθεί 10,5 εκατομμύρια ευρώ να δοθούν στο πανεπιστήμιο για τις λειτουργικές του ανάγκες. Τι έγινε; Τα 6.000.000 στην κατανομή δόθηκαν στο κέντρο εκπαίδευσης πανεπιστημιακού επιπέδου, το οποίο δημιουργείται στην Βρύσα της Λέσβου. Όμως η σχολή αυτή, το κέντρο αυτό εκπαίδευσης και πολιτισμού δεν υπάγεται στο Πανεπιστήμιο Αιγαίου. Υπάγεται απευθείας στο Πανεπιστήμιο Αθηνών. Και το αποτέλεσμα είναι, ευλόγως, ο Πρύτανης και οι πρυτανικές αρχές να πουν: Γιατί τα 10,5 εκατομμύρια ευρώ πηγαίνουν στο Πανεπιστήμιο Αθηνών και όχι στο Πανεπιστήμιο Αιγαίου; Τι έγινε; Μόλις δημιουργήθηκε το θέμα, αμέσως ο αρμόδιος Υπουργός κάλεσε τους δυο Πρυτάνεις, τον Πρύτανη του Πανεπιστημίου Αθηνών κ. Κίττα και τον κ. Τρούμπη, το Νομάρχη, τον Περιφερειάρχη. Κάθισαν σε ένα τραπέζι, βρήκαν τη λύση και δόθηκε λύση σε όλα τα προβλήματα. 
      Και έχω εδώ το εξής. Γι’ αυτό σας λέω ότι δεν παρακολουθείτε τι συμβαίνει. Διότι αν το παρακολουθούσατε, θα ξέρατε ότι η πρυτανεία εξέδωσε ανακοίνωση. Την έχω εδώ και θα σας τη δώσω. Έχει ημερομηνία 13 Φεβρουαρίου και καταλήγει…
      ΜΑΡΚΟΣ ΜΠΟΛΑΡΗΣ: Την έχουμε. Μη στεναχωριέστε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Την έχετε. Τότε αν την αποκρύπτετε, είναι πολύ χειρότερο, γιατί δεν λέτε την πραγματικότητα.
      ΜΑΡΚΟΣ ΜΠΟΛΑΡΗΣ: Ποιος αποκρύπτει την πραγματικότητα; Μας κάνετε φροντιστήριο;
      ΠΡΟΕΔΡΕΥΩΝ (Γεώργιος Σούρλας): Κύριε Μπόλαρη, θα απαντήσετε στη δευτερολογία σας. Σας παρακαλώ.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Θα σας πω τι λέει, κύριε συνάδελφε, στην τελευταία σειρά για να ακούει ο κόσμος. Θα πω τι λέει ο πρύτανης και η πρυτανική αρχή. «Άπαντες οι παρόντες εξέφρασαν την ικανοποίησή τους για το παραγωγικό πνεύμα της συζήτησης της και την κατάληξή της». Τι άλλο να σας πει; Ότι λύθηκε το πρόβλημα. Εσείς το αποκρύψατε. Είναι λάθος, λοιπόν. Εγώ είχα την αίσθηση ότι δεν έχετε…
      ΜΑΡΚΟΣ ΜΠΟΛΑΡΗΣ: Το παραγωγικό πνεύμα…
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Παραγωγικό πνεύμα. Αν θέλετε εξηγήσεις, τηλεφωνήστε στον πρύτανη να σας πει τι εννοεί.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε συνάδελφε. θα δευτερολογήσετε. Θα σας δώσω και δυο λεπτά παραπάνω. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Η κοινή λογική μπορεί να μας παραπέμψει στο τι σημαίνει «με παραγωγικό πνεύμα». 
      Έτσι, λοιπόν, λύθηκε αυτό το πρόβλημα.
      Υπάρχει με το Πανεπιστήμιο Αιγαίου ένα άλλο πρόβλημα, το οποίο οφείλω να το θέσω -επειδή είναι και η εκλογική μου περιφέρεια- στον παριστάμενο Υπουργό. Είναι το θέμα της πανεπιστημιακής σχολής της Λήμνου, μιας σχολής την οποία ανήγγειλε το ΠΑΣΟΚ –δεν θα πω ίδρυσε- το 1997. Πέρασαν οκτώ χρόνια μέχρι το 2004 και δεν αξιωθήκατε ούτε το προεδρικό διάταγμα ίδρυσης της σχολής να εκδώσετε. Ούτε βρήκατε την υλικοτεχνική υποδομή, η οποία θα έπρεπε να υπάρχει για να ιδρυθεί αυτό το πανεπιστήμιο. 
      Να λοιπόν, κύριε Κοινοβουλευτικέ Εκπρόσωπε του ΠΑΣΟΚ. Και εδώ θα συμφωνήσω μαζί σας για το BBC και για το μεγάλο ψέμα. Αυτό είναι το μεγάλο ψέμα, το δικό σας μεγάλο ψέμα. Είπατε ότι θα ιδρύσετε τη σχολή και έπρεπε να έρθει η Νέα Δημοκρατία το 2004 να προχωρήσει στην οργάνωση της πανεπιστημιακής σχολής της Λήμνου, να βρει τα κτήρια στα οποία θα στεγαστεί και να εκδώσει το σχετικό προεδρικό διάταγμα προ διετίας.
      Το ερώτημα το οποίο θα ήθελα να θέσω προς τον Υπουργό -και  παρακαλώ να υπάρξει δέσμευση του Υπουργού στο θέμα αυτό- είναι εάν θα λειτουργήσει το Σεπτέμβρη του 2009. Είναι πάρα πολύ σημαντικό για τον κόσμο της Λήμνου και της Λέσβου να ξέρει ότι αυτό πράγματι θα λειτουργήσει, διότι αυτό αποτελεί δέσμευση του Πρωθυπουργού, αλλά και δική σας δέσμευση, κύριε Υπουργέ, ότι θα λειτουργήσει, γιατί ακόμα απ’ ό,τι γνωρίζω δεν έχουν γίνει οι σχετικές ανακοινώσεις για το προσωπικό. Θα πρέπει να υπάρξει κάποιο προσωπικό. Θα πρέπει να γίνουν οι προκηρύξεις για το εκπαιδευτικό προσωπικό, το οποίο θα στελεχώσει αυτό το πανεπιστήμιο. Θα ήθελα, λοιπόν, αμέσως μόλις κατέβω από το Βήμα, να δεσμευτείτε εάν πράγματι θα γίνουν όλα όσα χρειάζονται, ώστε να λειτουργήσει η Πανεπιστημιακή Σχολή της Λήμνου. 
      Και αυτό είναι το μεγάλο ερώτημα, το οποίο το έθεσε ο κ. Παντούλας προηγουμένως για το ποιος λέει το μεγάλο ψέμα. Αυτό είναι, λοιπόν, το μεγάλο ψέμα και είναι κοινή διαπίστωση ότι η παιδεία έχει πρόβλημα. Σας κάλεσε ο Υπουργός κ. Σπηλιωτόπουλος, να έρθετε στο διάλογο. Θυμάστε με το νόμο-πλαίσιο τι είχε γίνει στην προηγούμενη Βουλή με τη συζήτηση. Απαξιώσατε αυτό το διάλογο. Πώς θέλετε, λοιπόν, να προχωρήσουμε χωρίς προτάσεις -ή αν έχετε, να καταθέσετε τις προτάσεις- και χωρίς διάλογο; Ελάτε στο διάλογο. Θα βρούμε τις λύσεις και θα προχωρήσει η παιδεία. Χωρίς διάλογο δεν θα γίνει τίποτα και σωστά ο κύριος Υπουργός άρχισε από τη μηδενική βάση αυτήν τη συζήτηση για να μπορέσουμε να προχωρήσουμε στον τομέα της παιδείας. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Γιαννέλλη-Θεοδοσιάδη. 
      Το λόγο έχει ο Κοινοβουλευτικός Εκπρόσωπος του Κουμουνιστικού Κόμματος Ελλάδας κ. Ζιώγας. 
      ΙΩΑΝΝΗΣ ΖΙΩΓΑΣ: Ευχαριστώ, κύριε Πρόεδρε.
      Ευτυχώς δεν είμαστε μία χώρα λωτοφάγων και υπάρχει στους εργαζόμενους μνήμη, κρίση και συνείδηση. Η προηγούμενη χρονιά χαρακτηρίστηκε από την επίμονη προσπάθεια της Κυβέρνησης της Νέας Δημοκρατίας να εφαρμόσει πάση θυσία το νομοθετικό πλαίσιο που διαμορφώθηκε τα τελευταία χρόνια και που αφορά στην τριτοβάθμια εκπαίδευση. Συγχρόνως, ψήφισε νέους νόμους για την έρευνα, τις μεταπτυχιακές σπουδές και τα λεγόμενα κολλέγια, προωθώντας άμεσα και έμμεσα την παραπέρα ιδιωτικοποίηση της ανώτατης βαθμίδας, τοις κείνων ρήμασι πειθόμενοι. 
      Όλες αυτές οι αντιλαϊκές, αντιδραστικές αλλαγές είναι η συνέχεια των αναδιαρθρώσεων στην ανώτατη εκπαίδευση, που στοχεύουν στην ικανοποίηση των συμφερόντων του κεφαλαίου, σύμφωνα με την απόφαση της Λισαβόνας και βέβαια της κατευθύνσεις της Μπολόνια. Πρόκειται για επιλογές στρατηγικής σημασίας με σκοπό την ενίσχυση της ιδιωτικοοικονομικής επιχειρηματικής λειτουργίας του δημόσιου πανεπιστήμιου, όσο δημόσιο έχει απομείνει, όπως η Ευρωπαϊκή Ένωση ορίζει και η Νέα Δημοκρατία με το ΠΑΣΟΚ και τη συνεπικουρία βέβαια Συνασπισμού και ΛΑΟΣ που συμφωνούν στηρίζουν και εφαρμόζουν, μια στρατηγική που ξεκίνησε στις αρχές του ΄90 και υλοποιήθηκε από τις κυβερνήσεις του δικομματισμού. Θυμίζουμε όμως ότι παράλληλα με τα μέτρα και την πολιτική της Κυβέρνησης της Νέας Δημοκρατίας, του ΠΑΣΟΚ πρωτοβουλία ήταν τα μη κρατικά πανεπιστήμια, δική του έμπνευση η διασταλτική ερμηνεία του άρθρου 16. Έχει πρωταγωνιστήσει ως κυβέρνηση στην ανάπτυξη της επιχειρηματικής δραστηριότητας των ΑΕΙ και ΤΕΙ μέσω των ευρωπαϊκών χρηματοδοτήσεων στην αξιολόγηση και κατηγοριοποίηση των ιδρυμάτων, στη διόγκωση και του εκφυλισμού των μεταπτυχιακών σπουδών, στην εισαγωγή διδάκτρων. Άλλωστε, οι συνδικαλιστικές δυνάμεις και της Νέας Δημοκρατίας και του ΠΑΣΟΚ σε αγαστή συνεργασία πρωτοστατούν στην ίδρυση ακαδημιών, προπλάσματα των ιδιωτικών πανεπιστημίων, από τη ΓΣΕΕ από την ΑΔΕΔΥ, από την Κεντρική Ένωση Δήμων και Κοινοτήτων. 
      Αλήθεια, σε τι διαφέρει η πολιτική σας και στην παιδεία, κύριοι Βουλευτές; Ποιος στήριξε και ώθησε δεκαετίες τώρα το πανεπιστήμιο να συνδεθεί με την ελεύθερη αγορά μέσω ερευνητικών προγραμμάτων,  εθνικών  και ευρωπαϊκών; Ποιος μετέτρεψε την πλειοψηφία των μελών ΔΕΠ σε μάνατζερ, σε υπαλλήλους επιχειρήσεων; Οι κυβερνήσεις σας, η κοινή σας πολιτική. Ποιος νομοθετικά επέτρεψε στις εταιρείες διαχείρισης και αξιοποίησης της περιουσίας των ΑΕΙ, τα τεχνολογικά πάρκα, τα ερευνητικά πανεπιστημιακά ινστιτούτα, καθώς και τους  ειδικούς λογαριασμούς κονδυλίων έρευνας; Ποιος παρέδωσε την καθαριότητα, τη φύλαξη και εν πολλοίς τη λειτουργία της όλης διοίκησης των ΑΕΙ και ΤΕΙ σε εργολάβους ιδιώτες που επιβάλλουν συνθήκες γαλέρας στους απασχολούμενους, κερδίζοντας παράλληλα εκατομμύρια ευρώ από την εκμετάλλευση, από τον ιδρώτα και το αίμα τους; Γνωστή η απάντηση, ρητορικό το ερώτημα. Μήπως το ΠΑΣΟΚ διαφώνησε στην επιβολή διδάκτρων στα μεταπτυχιακά; Όχι βέβαια. Συμφώνησε, οξύνοντας έτσι τα ταξικά εμπόδια στην παιδεία, στους φοιτητές –σπουδαστές που προέρχονται από τα λαϊκά στρώματα. Τα περί ανταποδοτικών υποτροφιών ή δανείων είναι προφάσεις εν αμαρτίαις. Ποιος κάλεσε τις εταιρείες να παρεμβαίνουν στα προγράμματα σπουδών και στον προσανατολισμό της έρευνας; Για ποια δημόσια και δωρεάν παιδεία μπορούμε να μιλάμε; 
      Κύριοι Βουλευτές, στο πανεπιστήμιο που θέλετε, στο πανεπιστήμιο της αγοράς που λειτουργεί με επιχειρηματικά κριτήρια δεν χωρούν αγώνες, δεν χωρούν κινητοποιήσεις και συλλογικές διαδικασίες. Το άσυλο, η κοινωνική αυτή κατάκτηση, αποτελεί εμπόδιο στην ασύδοτη δράση των επιχειρηματιών, στην υπογραφή συμβολαίων μεταξύ επιχειρήσεων και πανεπιστημίων και την τήρηση αυτών των προδιαγραφών που μέσα είναι και ποινικές ρήτρες. Είναι αγκάθι στο μάτι αυτής της συνεργασίας. Η μόνη σας έγνοια -με την αμέριστη συμπαράσταση πάντα και στήριξη των Μέσων Μαζικής Ενημέρωσης και των διαφόρων μηχανισμών- είναι να παρέχεται, να εξασφαλίζεται άσυλο στη δράση των  επιχειρηματιών στα ανώτατα εκπαιδευτικά ιδρύματα και στα ΤΕΙ με στόχο πάντα το κέρδος.
      «Σε συνθήκες οικονομικής κρίσης η παιδεία έπρεπε να αποτελεί πρώτη προτεραιότητα της Κυβέρνησης» αναφέρει η επερώτηση. Από ποια κυβέρνηση και σε ποια φάση του καπιταλιστικού κύκλου, είτε αυτός βρίσκεται σε ανάπτυξη είτε σε ύφεση είτε σε κρίση, υπήρξε η παιδεία, αλήθεια, σε πρώτη προτεραιότητα; Υποκριτικό το ενδιαφέρον, ειρωνικό ηχεί. Πάντα ως χώρα ήμασταν τελευταίοι στην Ευρωπαϊκή Ένωση των «δεκαπέντε» σε ποσοστό είτε του ΑΕΠ είτε στον προϋπολογισμό. Να αναφέρουμε τι έγινε στην πρωτοβάθμια εκπαίδευση, στην δευτεροβάθμια, στην ανάπτυξη της παραπαιδείας, στην πράξη νομοθετικού περιεχομένου, στις δαπάνες που είναι 10.000.000.000 ευρώ κάθε χρόνο από τις λαϊκές οικογένειες και αποτελούν το 50% των συνολικών δαπανών; Όντως υπάρχει υποχρηματοδότηση της παιδείας. Όμως αυτή είναι επιλογή όλων των κυβερνήσεων, «γαλάζιων» και «πράσινων». Δείτε τους προϋπολογισμούς σας των τελευταίων δεκαετιών. Τα ποσοστά όλων για την παιδεία διαφέρουν σε δέκατα. Ό,τι αφορά τις κοινωνικές δαπάνες, στο πυρ το εξώτερον. 
      Εδώ περισσεύει η υποκρισία απ’ όλους σας. Υποτίθεται ότι ενδιαφέρεστε για το προσωπικό, για τα μέλη ΔΕΠ, όμως το ν.407 μαζί τον ψηφίσατε, μαζί τον εφαρμόζετε. Χέρι-χέρι πηγαίνετε. Εναλλαγή στους ρόλους έχετε. Εκ περιτροπής το πρώτο και το δεύτερο βιολί στην ίδια ορχήστρα είστε. Αλήθεια, για ποια επαγγελματικά δικαιώματα κόπτεστε, που ηχεί και αυτό ειρωνικό; Για τις ελαστικές μορφές εργασίας; Σαράντα δύο μορφές έχετε ψηφίσει. Για τα 700 ευρώ που ψηφίσατε στη ΓΣΕΕ για το εξηνταπεντάωρο; Για την τετράχρονη ανασφάλιστη εργασία και για την –υποτίθεται- εξασφάλιση εμπειρίας που συγχρόνως ο ΟΑΕΔ χρηματοδοτεί την εργοδοσία; Για τα προγράμματα «STAGE»; Όμως, με τον ΣΥΝ – ΣΥΡΙΖΑ είναι κοινή σας η πολιτική. Αυτό προσπαθούμε να αποδείξουμε, ότι τις τελευταίες δεκαετίες μαζί πορεύεστε, την ίδια πολιτική υλοποιείτε. Πότε μια εναλλαγή ο ένας, ο άλλος, εντάξει, αυτό είναι αντιληπτό. Όμως και ο ΣΥΝ - ΣΥΡΙΖΑ καταδικάζει φραστικά την ιδιωτικοποίηση, αλλά υπερασπίζεται την προέλευσή τους, δηλαδή τον πυρήνα της πολιτικής της Ευρωπαϊκής Ένωσης. Εμφανίζει και όχι μόνο ο ΣΥΡΙΖΑ και το ΠΑΣΟΚ ως πανάκεια την αυτοτέλεια των ιδρυμάτων, η οποία υπηρετεί θαυμάσια την πολιτική της Ευρωπαϊκής Ένωσης και των ελληνικών κυβερνήσεων, αφού στο όνομα της αυτοτέλειας προωθείται η επιχειρηματική τους λειτουργία και η απαλλαγή του κράτους από  την αποκλειστική ευθύνη. 
      Εμείς ως Κομμουνιστικό Κόμμα παλεύουμε για την αναδιαμόρφωση μιας πραγματικά ενιαίας ανώτατης εκπαίδευσης, αποκλειστικά δημόσιας και δωρεάν,  που θα στηρίζει την εξέλιξη των επιστημών και την αξιοποίηση των παραγωγικών δυνατοτήτων της χώρας με στόχο την ολόπλευρη ανάπτυξη επιστημονικού δυναμικού, ικανού να συμβάλει στην άνοδο του υλικού και πνευματικού επιπέδου του λαού μας, που θα εξασφαλίζει όλες τις προϋποθέσεις για πραγματικά δωρεάν σπουδές για όλους, ώστε κανένας φοιτητής ή σπουδαστής να μην αναγκάζεται να εγκαταλείψει τις σπουδές του. 
Αγωνιζόμαστε για γενναία αύξηση της χρηματοδότησης για την παιδεία στο 15% τουλάχιστον του κρατικού προϋπολογισμού.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ζιώγα. Ο χρόνος είναι περιορισμένος.  
    Ο κ. Κουράκης, Κοινοβουλευτικός Εκπρόσωπος του Συνασπισμού Ριζοσπαστικής Αριστεράς έχει το λόγο.
    ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε.
    Μια που έγινε συζήτηση σήμερα για το συμβάν που έχει σχέση με την απόδραση από τις φυλακές, ήθελα να κάνω και εγώ ένα σχόλιο, λέγοντας ότι όταν εμείς μιλούσαμε ως ΣΥΡΙΖΑ για την αναγκαιότητα της αποσυμφόρησης των φυλακών, δεν εννοούσαμε την αποσυμφόρηση δια αέρος, δηλαδή δια μέσω ελικοπτέρων. Προτείναμε πολύ πιο γήινους τρόπους, ευκολότερους και προσφορότερους.
    Λέγαμε βέβαια και τότε ότι οι συνθήκες που επικρατούν στις φυλακές και ο σεβασμός των δικαιωμάτων των κρατουμένων, είναι καθρέφτης των δικαιωμάτων της κοινωνίας. Έτσι και η στρέβλωση που παρατηρείται στη διοίκηση των σωφρονιστικών καταστημάτων αντανακλά στη στρέβλωση της δημόσιας διοίκησης, που …
    ΠΡΟΕΔΡΕΥΩΝ (Γεώργιος Σούρλας): Δηλαδή είναι θέμα παιδείας το ότι έφυγε ο Μπόλαρης; 
    ΑΝΑΣΤΑΣΙΟΣ ΚΟΥΡΑΚΗΣ: Θα φτάσω και σε αυτό, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Να μην πάτε εκεί.
    ΚΩΝΣΤΑΝΤΙΝΟΣ ΚΑΡΤΑΛΗΣ: Ο κ. Μπόλαρης είναι εδώ, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Υπήρχε και Μπόλαρης, όχι ο Βουλευτής. Έτσι δεν είναι, κύριε Μπόλαρη; Υπήρχε και Μπόλαρης συνώνυμος. 
    Αναφέρομαι στον Παλαιοκώστα. Μην παρεξηγηθούμε για τον Βουλευτή κ. Μπόλαρη. 
    Συνεχίστε, κύριε Κουράκη.
    ΑΝΑΣΤΑΣΙΟΣ ΚΟΥΡΑΚΗΣ: Αν μου επιτρέπετε, η αναξιοκρατία…
    ΠΡΟΕΔΡΕΥΩΝ (Γεώργιος Σούρλας): Πώς να σας επιτρέψω, όμως; Είμαστε σε επερώτηση για την παιδεία και μιλάτε για τις φυλακές, επειδή είναι επίκαιρο το θέμα του Παλαιοκώστα. Εγώ τι πρέπει να κάνω, που σας εκτιμώ και ιδιαίτερα; 
    ΑΝΑΣΤΑΣΙΟΣ ΚΟΥΡΑΚΗΣ: Κύριε Πρόεδρε, αυτό που ήθελα να πω και νομίζω ότι έχει σημασία…
    ΜΑΡΚΟΣ ΜΠΟΛΑΡΗΣ: Εισαγωγή κάνει, κύριε Πρόεδρε. 
    ΑΝΑΣΤΑΣΙΟΣ ΚΟΥΡΑΚΗΣ: Ναι, είναι εισαγωγή. 
    …είναι πως θέλω να πιστεύω ότι το όλο συμβάν δεν θα έχει ως αποτέλεσμα τον περιορισμό των δικαιωμάτων των κρατουμένων και της ελευθερίας τους, γιατί αυτοί οι άνθρωποι έχουν καταδικαστεί μόνο για τη φυσική στέρηση της ελευθερίας τους και τίποτε άλλο. Αντίδοτο στο συμβάν είναι η διεύρυνση της ελευθερίας και η χρηστή διοίκηση.
    Σχετικά με όσα ακούσαμε από τον κύριο Υπουργό Παιδείας, που ανέφερε ότι μεγάλος ασθενής βεβαίως είναι η παιδεία και ότι η ευθύνη επιμερίζεται σε όλους, θα ήθελα να πω ότι βεβαίως επιμερίζεται αλλά σε εκείνους που κυβέρνησαν, σε εκείνους που είχαν την ευθύνη για την κατάσταση στην οποία βρίσκεται σήμερα η παιδεία σε όλα τα επίπεδα και περιγράφτηκαν απ’ όλες τις πτέρυγες της Βουλής με τα πιο μελανά χρώματα. 
    Ο κύριος Υπουργός της Παιδείας είπε ότι έγιναν πράγματα. Εμείς λέμε ότι, ναι, έγιναν, αλλά προς ποια κατεύθυνση; Είχαμε την πραξικοπηματική κατάργηση του άρθρου 16 με την αναγνώριση των κέντρων ελευθέρων σπουδών. Έχουμε τη διεύρυνση του θεσμού των εποχικών και συμβασιούχων του ν.407 σε όλα τα πανεπιστήμια. Έχουμε την ιδιωτικοποίηση της έρευνας με τον νόμο που πέρασε στη Βουλή, έχουμε το κλείσιμο των πανεπιστημίων.
    Κάλεσε ο κύριος Υπουργός για μια συνεργασία και ένα εθνικό σχέδιο. Εμείς δεν μπορούμε να στέρξουμε σ’ ένα εθνικό σχέδιο το οποίο εισάγει ουσιαστικά την ιδιωτικοποίηση της παιδείας σε κάθε επίπεδο, γιατί ένα από τα κύρια συμπτώματα, κυρίες και κύριοι συνάδελφοι, των νεοφιλελεύθερων πολιτικών της τελευταίας δεκαπενταετίας είναι η τάση να διοχετεύεται ένα μέρος της δημόσιας ευθύνης στην αγορά. Και αυτό το βλέπουμε όχι μόνο στην παιδεία, αλλά στην υγεία, στην ασφάλιση και σε πάρα πολλά άλλα επίπεδα. 
    Ο κύριος Υπουργός ανέφερε ως δικαιολογία του ότι δεν μπορεί να δοθεί το 5% του ΑΕΠ στην παιδεία την παρούσα συγκυρία με τη χρηματοπιστωτική κρίση. Προφανώς ηχεί ως αστείο αυτό που λέχθηκε, καθώς υπάρχουν χρήματα ακόμα και τώρα, όπως τα 18.000.000.000 που διοχετεύονται σε άλλους προσφορότερους και κατ’ επιλογή της Κυβέρνησης τομείς. 
    Προφανώς η παρούσα κατάσταση, η κρίση στην παιδεία, ανατροφοδοτείται από τη νεοφιλελεύθερη πολιτική που σε διεθνές επίπεδο, όπως είπαμε, έχει συρρικνώσει τις δημόσιες δαπάνες και κυρίως την ευθύνη της για το κοινωνικό κράτος.
    Στην Ελλάδα όμως συντρέχουν και επιπλέον λόγοι και άλλου είδους πολιτικές επιλογές που οξύνουν περαιτέρω τη νεοφιλελεύθερη επιθετικότητα. Να θυμίσουμε τελείως ενδεικτικά τα πλέον κραυγαλέα παραδείγματα, όπως είναι οι θεόρατες δαπάνες για τους εξοπλισμούς, που εμείς εκτιμούμε ότι θα μπορούσαμε, χωρίς να μειωθεί καθόλου η ικανότητα άμυνας της χώρας, να περιοριστούν δραστικά. 
    Να θυμίσουμε την κατασπατάληση των εθνικών πόρων για τους Ολυμπιακούς Αγώνες. Τα αποτελέσματα εκείνης της πολιτικής τα βλέπουμε και τώρα. Όπως αντιλαμβάνεστε, αυτά τα παραδείγματα έχουν σχέση με μια δικομματική συναίνεση ΠΑΣΟΚ και Νέας Δημοκρατίας. 
    Επομένως, εμείς εκτιμούμε ότι δεν φταίει το σύνδρομο της Ψωροκώσταινας για τη δραματική υστέρηση της Ελλάδας στους παραπάνω τομείς. Άλλωστε υπάρχουν παραδείγματα, όπως αναφέρθηκε, μικρών χωρών, όπως είναι η Φινλανδία και η Ιρλανδία, που έχουν επενδύσει συνειδητά, μακροχρόνια και συστηματικά στην έρευνα και στην παιδεία ως βασική προϋπόθεση της κοινωνικής και οικονομικής ανάπτυξης.
    Πρέπει να αντιληφθούμε πάρα πολύ καλά, κυρίες και κύριοι συνάδελφοι, ότι σε μία χώρα όπως είναι η Ελλάδα η επένδυση στην παιδεία είναι αναπτυξιακός όρος. 
    Εμείς ως ΣΥΡΙΖΑ αντιτιθέμεθα στους σχεδιασμούς και αρνούμαστε το πλέγμα των νόμων της ιδιωτικοποίησης της ανώτατης παιδείας που επιχειρούν να καταστρέψουν και να απαξιώσουν το δημόσιο πανεπιστήμιο, παρακάμπτοντας, όπως είπα και προηγουμένως, ακόμα και το Σύνταγμα. 
    Θα συνεχίσουμε να αντιδρούμε σε όλες τις προσπάθειες να μετατραπεί το πανεπιστήμιο σε ένα αυταρχικό εκπαιδευτήριο, όπου οι διδασκόμενοι και οι διδάσκοντες θα αναλαμβάνουν ρόλους σ’ ένα σύστημα αναπαραγωγής γνώσεων στην υπηρεσία των κυρίαρχων αξιών και των κυρίαρχων προτύπων. 
    Ο ΣΥΡΙΖΑ αγωνίζεται για αλλαγές που να υπερβαίνουν τον ορίζοντα του νεοφιλελευθερισμού. Αγωνιζόμαστε για ελεύθερη πρόσβαση στο πανεπιστήμιο, όπου ο καθένας και η καθεμιά θα μπορούν να σπουδάζουν αυτό που επιθυμούν. Θεωρούμε ότι όλοι ανεξαρτήτως ηλικίας, φύλλου, θρησκείας, εθνικότητας, οικονομικής κατάστασης, τόπου εγκατάστασης κ.λπ. έχουν το δικαίωμα πρόσβασης και επιτυχούς συμμετοχής στην τριτοβάθμια εκπαίδευση. Πρέπει άμεσα τα δημόσια πανεπιστήμια να αποκτήσουν τις συνθήκες που θα επιτρέπουν κάτι τέτοιο.
    Παράλληλα πρέπει να έχουμε πολύ καλύτερη παιδεία σε όλες τις βαθμίδες. Αναφέρομαι στα ποιοτικά χαρακτηριστικά. Στο πανεπιστήμιο η γνώση δεν θα είναι εμπόρευμα και ο έλεγχος δεν θα ακρωτηριάζει τη δημιουργικότητα. 
    Επειδή έχει αναφερθεί πολλές φορές η λέξη αξιολόγηση, εμείς, κυρίες και κύριοι συνάδελφοι, είμαστε υπέρ της αξιολόγησης, αλλά η ακαδημαϊκή αξιολόγηση διδασκόντων και διδασκομένων δεν θα αποτελεί εργαλείο στα χέρια των κρατούντων ιδιωτών, αυτών που συστηματικά υπονομεύουν την παιδεία, ούτε μέσω ιεράρχησης των πτυχίων και των σπουδών. 
    Η αξιολόγηση στη δική μας αντίληψη είναι μία συνθήκη αυτοβελτίωσης της παιδείας και δημόσιου υπολογισμού του έργου της στην κοινωνία, που όλοι την οφείλουμε. Με αυτούς τους άξονες εμείς πορευόμαστε και με αυτούς υπερασπιζόμαστε το δημόσιο πανεπιστήμιο.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουράκη. 
    Το λόγο έχει ο κ. Πλεύρης, Κοινοβουλευτικός Εκπρόσωπος του Λαϊκού Ορθόδοξου Συναγερμού. 
    ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε.
    Κύριοι συνάδελφοι, οπωσδήποτε η συζήτηση για την παιδεία είναι από τα βασικότερα θέματα που έχουμε να συζητήσουμε και πράγματι δεν μπορούμε να είμαστε ευχαριστημένοι στην Ελλάδα για την παιδεία την οποία παρέχουμε.
    Ξεκινάμε κάπως ανάποδα, γιατί μιλάμε για την τριτοβάθμια, όταν στα θεμέλια της παιδείας, στο δημοτικό, στο γυμνάσιο και στο λύκειο παρουσιάζονται τραγικά προβλήματα, τα οποία δυστυχώς η Κυβέρνηση δεν έχει καταφέρει να επιλύσει.
    Είχα την τύχη πριν από μία εβδομάδα να βρεθώ στην Αιτωλοακαρνανία, όπου επισκέφθηκα το ΕΠΑΛ Κατοχής. Τι έχει αυτό το σχολείο; Βγήκε πρώτο σε πανελλήνιο διαγωνισμό, διότι κατάφερε να κατασκευάσει ένα οικολογικό αυτοκίνητο. 
    Κύριε Υπουργέ, ενδεχομένως να το γνωρίζετε το σχολείο. Αν δεν το γνωρίζετε, να πάτε να το δείτε, διότι πραγματικά θα ντραπείτε, επειδή υπάρχουν Ελληνόπουλα σήμερα που κάνουν σχολείο σε μία τραγική κατάσταση, που ούτε σε συνθήκες τριτοκοσμικής χώρας δεν θεωρώ ότι μπορεί να υπάρχει.
    Ποιο είναι το τραγικό; Ότι αυτό το σχολείο πήρε το πρώτο βραβείο. Αποδεδειγμένα δηλαδή έχει τις  βάσεις για μια ανάπτυξη και θα μπορούσε να γίνει πρότυπο και υπόδειγμα και τόσο οι μαθητές όσο και οι καθηγητές που διδάσκουν εκεί βρίσκονται σε άθλιες συνθήκες.
    Εμείς από την πλευρά μας με την πρόεδρο των γυναικών του κόμματος, την κ. Βάσω Ζαμπιέρη, πήραμε αυτά τα παιδιά που βγήκαν πρώτα, τα πήγαμε ένα ταξίδι στο Ευρωκοινοβούλιο, επ’ ευκαιρίας των ταξιδιών που μπορούν να κάνουν οι Ευρωβουλευτές.
Και πραγματικά, κύριε Υπουργέ, χωρίς καμμία αίσθηση μικροκομματικής αντιμετώπισης του θέματος, δείτε αυτό το σχολείο. Φαντάζομαι ότι πάρα πολλά θα έχουν προβλήματα, αλλά δεν είναι δυνατόν ένα σχολείο, που έχει πάρει το πρώτο βραβείο για μία κατασκευή που έκανε, να βρίσκεται σ’ αυτήν τη κατάσταση. 
	Το θέμα της τριτοβάθμιας εκπαίδευσης είναι πάρα πολύ μεγάλο θέμα. Και να ξεκινήσουμε από μία συνιστώσα. Συμφωνούμε όλοι ότι η χρηματοδότηση για την παιδεία δεν επαρκεί. Είναι όμως αυτό το μοναδικό πρόβλημα; Φαντάζομαι ότι και οι συνάδελφοι, όπως ο κ. Κουράκης, που είναι καθηγητής, θα συμφωνούν ότι το οικονομικό δεν είναι το μοναδικό πρόβλημα. Δηλαδή αν υπήρχε η δυνατότητα να δίνονται χρήματα αλλά εάν δεν έχουν τεθεί αυτές οι βάσεις πραγματικά στο πανεπιστήμιο που να αντιμετωπίσουν τα προβλήματα τα οποία εμφανίζονται, θα λύσουν τα όλα θέματα που έχουν αναπτυχθεί; Τι θέλω να πω; Αυτήν τη στιγμή υπάρχουν κάποια κακώς κείμενα στο ελληνικό πανεπιστήμιο. Άλλοι τα βλέπουν, άλλοι δεν τα βλέπουν. Αυτά τα κακώς κείμενα έχουν οδηγήσει το ελληνικό πανεπιστήμιο σε μια οικτρή κατάσταση -αυτή είναι η πραγματικότητα- είτε γιατί οι σχολές δεν επαρκούν για να καλύψουν τις ανάγκες αυτών οι οποίοι θέλουν να φοιτήσουν, κυρίως επειδή υπάρχουν φοβερά προβλήματα υλικοτεχνικών  υποδομών, αλλά κι επειδή υπάρχουν και κάποιες άλλες παθογένειες τις οποίες συχνά αντιμετωπίζουμε. Συμφωνούμε ότι υπάρχει υποχρηματοδότηση. Εάν όμως η χρηματοδότηση καλύπτεται από πρυτάνεις –που τα ζήσαμε και καταδικάστηκαν- που τα χρήματα του πανεπιστημίου τα παίρνανε για μπάνια με μάρμαρα και για αυτοκίνητα, θα λυθεί το πρόβλημα; Είναι δυνατόν λόγου χάριν, μια σχολή θεωρητικής κατεύθυνσης, όπως είναι η Νομική, να μπορεί να εξυπηρετεί εφτακόσια, οκτακόσια, εννιακόσια άτομα; 
      Υπάρχει και πρόβλημα προσανατολισμού. Εμείς συμφωνούμε στην ελεύθερη είσοδο στα πανεπιστήμια- το έχουμε πει- ωστόσο αντιλαμβανόμαστε το πρόβλημα το οποίο θα δημιουργηθεί. Διότι όταν αυτήν τη στιγμή έχουμε κάνει μια ελληνική κοινωνία η οποία θα στραφεί σε δύο-τρεις επιστήμες μόνον, διότι δεν υπάρχει κανένας επαγγελματικός προσανατολισμός, προφανώς η ελεύθερη πρόσβαση θα είναι μια ουτοπία υπό την έννοια ότι οι Ιατρικές που υπάρχουν ή όσες Ιατρικές και να γίνουν δεν θα μπορούν να καλύψουν τις ανάγκες που υπάρχουν. Και αν καλύψουν τις ανάγκες που υπάρχουν σε επίπεδο φοιτητών εν συνεχεία θα έχουμε μια φοβερή συμφόρηση ιατρών, δικηγόρων, οικονομολόγων. Υπάρχει ένα ολόκληρο πρόβλημα στο σχολικό επαγγελματικό προσανατολισμό. Σε πολλές χώρες οι οποίες αναφέρθηκαν, που είναι υποδείγματα παιδείας, μπορώ να σας πω ότι αυτές οι σχολές δεν είναι αναγκαστικά και πρώτης προτίμησης, διότι υπάρχει από το σχολείο μια τέτοια κατεύθυνση που πραγματικά δημιουργεί μια αποσυμφόρηση, ώστε να μην φθάνουν τα πανεπιστήμια να έχουν το πρόβλημα. 
      Εμείς δεν το κρύψαμε ποτέ. Είμαστε υπέρ των ιδιωτικών πανεπιστημίων, να λειτουργήσουν και στην Ελλάδα, και δεν πιστεύουμε ότι επειδή κάτι είναι δημόσιο αγαθό δεν μπορεί να είναι και ιδιωτικής διαχείρισης, με τη στενή επίβλεψη του κράτους. Και η υγεία δημόσιο αγαθό είναι. Διαφωνεί κανείς ότι είναι δημόσιο αγαθό η υγεία; Έπαθε τίποτε αυτό το δημόσιο αγαθό επειδή έγιναν ιδιωτικά νοσοκομεία; Ή μήπως τα ιδιωτικά νοσοκομεία ευθύνονται για την κατάντια των δημοσίων νοσοκομείων; Κι η παιδεία δημόσιο αγαθό είναι. Έχει πάθει τίποτα η πρωτοβάθμια και η δευτεροβάθμια παιδεία επειδή υπάρχουν ιδιωτικά σχολεία; Έπαθε κάτι το δημόσιο σχολείο επειδή υπάρχουν ιδιωτικά; Γιατί να μην υπάρχουν ιδιωτικά πανεπιστήμια; Δεν θέλετε να υπάρχουν ιδιωτικά πανεπιστήμια για έναν λόγο. Και το είπε ο καθηγητής κ. Αλιβιζάτος. Το άρθρο 16 έγινε μετά τον Εμφύλιο Πόλεμο για να μην έχουν πρόσβαση οι κομμουνιστές στα σχολεία. Τότε έγινε για πρώτη φορά το άρθρο 16 και ενισχύθηκε έντονα επί δικτατορίας, για να μην μπορέσουν ποτέ να γίνουν και ιδιωτικά πανεπιστήμια αριστερών. Επειδή τώρα έχουν περάσει ξεκάθαρα στα χέρια της Αριστεράς, η οποίο με το άσυλο μπορεί να κάνει ό,τι θέλει μέσα στα πανεπιστήμια, πραγματικά αριστεροκρατούνται και σε επίπεδο καθηγητών και ενώ η ΔΑΠ μπορεί να κερδίζει τις εκλογές τύποις, σε γενικές συνελεύσεις καταλύουν το άσυλο στην κυριολεξία, κάνουν καταλήψεις, συμπεριφέρονται όπως θέλουν και παραλύουν την παιδεία. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου κι εμένα ένα λεπτό, κύριε Πρόεδρε, όπως κάνατε και με τους συναδέλφους. 
      ΠΡΟΕΔΡΕΥΩΝ (Γεώργιος Σούρλας): Συνεχίστε. 
      ΑΘΑΝΑΣΙΟΣ ΠΛΕΥΡΗΣ: Διότι δεν μπορείτε να με πείσετε ότι οι φοιτητές που ψηφίζουν και είκοσι χρόνια τώρα έχουν πρώτη παράταξη τη ΔΑΠ οι ίδιοι φοιτητές στις γενικές συνελεύσεις ψηφίζουν πάντοτε υπέρ των καταλήψεων και υπέρ των όποιων μέτρων είναι οπισθοδρομικά και δεν βοηθούν στην πρόοδο της παιδείας. Γι’ αυτόν το λόγο είναι ιδεολογική η μάχη. Δεν θέλετε τα πανεπιστήμια γιατί έχετε επικρατήσει. Αυτή τουλάχιστον είναι η άποψη του Λαϊκού Ορθόδοξου Συναγερμού. 
      Εμείς είπαμε «ναι» στα ιδιωτικά πανεπιστήμια και πώς; Με ποσόστωση, που θα παίρνουν μέσα φτωχά και άπορα παιδιά. Κι αυτή είναι κοινωνική πολιτική. Γιατί αν γίνουν τριάντα πανεπιστήμια με 15% ποσόστωση να μπαίνουν παιδιά χαμηλών εισοδημάτων τότε πραγματικά θα βοηθήσετε αυτά τα παιδιά να έχουν ίσες ευκαιρίες και τις ίδιες προσβάσεις. 
	Εμείς θα συμφωνήσουμε κιόλας με τις φωνές που ακούγονται ότι πρέπει να καταργηθεί το άσυλο. Ξεκάθαρα πράγματα. Το άσυλο ήταν καλό σε μια εποχή που υπήρχε κίνδυνος προς τις ιδέες, κίνδυνος προς τις αντιλήψεις, που δεν μπορούσε να βγει κάποιος πολίτης με ασφάλεια και να εκφράσει τις θέσεις του. Στην Ελλάδα όμως του 2009 παντού ο κάθε πολίτης μπορεί να εκφράσει τη θέση του και το άσυλο και μόνο που συζητάμε να υπάρχει σε επίπεδο ιδεών είναι σαν να λέμε ότι μόνο στα πανεπιστήμια κάποιος εκφράζεται ελεύθερα κι αντιθέτως έξω δεν μπορεί να εκφραστεί. Όσο συντηρείται το άσυλο, όσα λεφτά και να ρίξετε στην παιδεία, έγινε η Νομική πάρα πολύ ωραία, γίνεται μια κατάληψη και καταστρέφεται. Το ίδιο ισχύει στο Πολυτεχνείο, το ίδιο στο Πάντειο, το ίδιο στην ΑΣΟΕΕ. Κι όσο υπάρχει αυτή η διαπλοκή των παρατάξεων με τους καθηγητές που αποφασίζουν  τελικά οι φοιτητές ποιοι θα βγουν πρυτάνεις μην περιμένετε να δείτε πρόοδο στην παιδεία. Αυτές είναι οι συζητήσεις που πρέπει να κάνουμε. Και η υποχρηματοδότηση είναι μια παρωνυχίδα αυτών των θεμάτων! 
	ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Πλεύρη. 
Το λόγο έχει ο κ. Καρτάλης για να δευτερολογήσει για πέντε λεπτά. 
	ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, καταθέσαμε την επερώτηση για την τριτοβάθμια εκπαίδευση προφανώς γιατί είμαστε ανήσυχοι για την εξέλιξη της πανεπιστημιακής εκπαίδευσης στη χώρα μας. Και μπορώ να σας πω ότι υπογράφοντας την επερώτηση, ανήσυχος για το μέλλον της τριτοβάθμιας εκπαίδευσης στη χώρα, ήρθα στη Βουλή περιμένοντας να ακούσω απαντήσεις. Ήρθα ανήσυχος και φεύγω τρομαγμένος. Και φεύγω τρομαγμένος γιατί ο κύριος Υπουργός στην πρώτη του εμφάνιση, αν δεν κάνω λάθος, εκτός από την προ ημερησίας διατάξεως συζήτηση που έγινε σε επίπεδο πολιτικών Αρχηγών για την παιδεία, μας μίλησε λες και είναι ένας γενικός διευθυντής Υπουργείου. Μας είπε τις πιστώσεις που εγκρίθηκαν προχθές, τις πιστώσεις που εγκρίθηκαν πριν από μία εβδομάδα, μας είπε για το προεδρικό διάταγμα το οποίο θα εκδοθεί, τη στιγμή που είναι γνωστό και στον τελευταίο υπάλληλο της Δημόσιας Διοίκησης ότι ακόμη και αν εγκριθεί μία πίστωση χρειάζεται πολύς χρόνος για να πληρωθεί η αντίστοιχη θέση, χρειάζεται χρόνος για να προκηρυχθεί. Είμαστε στο μέσον της ακαδημαϊκής χρονιάς. 
      Είπε για το Πανεπιστήμιο Θεσσαλονίκης για το Παιδαγωγικό Τμήμα, ότι εγκρίθηκαν τέσσερις θέσεις ΔΕΠ. Αυτό που εγκρίθηκε, κύριε Υφυπουργέ, είναι τέσσερις θέσεις 407, οι οποίες ακόμη δεν έχουν προκηρυχθεί. Είμαστε στο δεύτερο εξάμηνο πρακτικά. Το Πανεπιστήμιο Θεσσαλονίκης, το  Παιδαγωγικό, δεν ξέρει αν θα τις έχει και του χρόνου. Με συγχωρείτε, αλλά αν θέλετε πραγματικά να κάνουμε μια συζήτηση, να την κάνουμε με ίσους όρους. Και ίσοι όροι σημαίνει να σέβεστε αυτούς που καταθέτουν την επερώτηση και περιμένουν ουσιαστικές απαντήσεις. Δεν το κάνουμε εμείς οι δεκαεπτά Βουλευτές γιατί θέλουμε να πούμε ότι σας φέραμε στη Βουλή, αλλά γιατί ο κόσμος έξω θέλει να παρακολουθήσει μια σοβαρή συζήτηση για την παιδεία και θέλει να ακούσει απαντήσεις. Απαντήσεις δεν πήραμε. Και αν ο διάλογος τον οποίο έχει υποσχεθεί ο κύριος Υπουργός, το Υπουργείο Παιδείας εν προκειμένω, έχει αυτά τα χαρακτηριστικά αυτής της μπλόφας που εκτυλίχθηκε στην Βουλή την τελευταία ώρα, με συγχωρείτε αλλά είναι λάθος κόπος και λάθος χρόνος και καλύτερα να επενδύσετε κι εσείς και εμείς τον κόπο μας και τον χρόνο μας σε κάτι άλλο κι όχι σε πράγματα τα οποία δεν έχουν καμμία αξία και δεν παράγουν κανένα απτό και συγκεκριμένο αποτέλεσμα. 
      Είπε ο κύριος Υπουργός για τις πιστώσεις ότι φταίει η οικονομική κρίση. Καλά, «έφταιγε το ΠΑΣΟΚ» φυσικά, το οποίο όμως έβαλε τη χώρα στην ΟΝΕ και έκανε τους Ολυμπιακούς Αγώνες. Άρα είχε για τη Νέα Δημοκρατία καταρρεύσει η οικονομία της χώρας. Και τελικά, επειδή το ΠΑΣΟΚ έφταιγε, την πρώτη χρονιά η Νέα Δημοκρατία, η Κυβέρνηση δεν μπορούσε να αυξήσει τις πιστώσεις. Και τώρα φταίει η οικονομική κρίση! Δεν μας είπε όμως γιατί το 4% του ΑΕΠ έγινε 3%, δεν μας είπε γιατί από πέρυσι μέχρι φέτος μειώθηκαν σε απόλυτους αριθμούς τα κονδύλια κατά 260.000.000 ευρώ –το ξαναλέω γιατί ξεχνιόμαστε- περίπου 85.000.000.000 δραχμές. Δεν μας απάντησε σε αυτό ο κύριος Υπουργός. Κι αν είναι τόσο δύσκολη η οικονομική κρίση εγώ του λέω και σας λέω, κύριε Υφυπουργέ: γράψτε στον προϋπολογισμό σας 2.500.000 ευρώ παραπάνω αύριο -δεν σας λείπουν, είναι σίγουρο, ούτε λείπουν στο ελληνικό κράτος- τα χρήματα που κόψατε από τα μεταπτυχιακά προγράμματα σπουδών, διακόσια προγράμματα σπουδών. Τους κόψατε τις πιστώσεις πριν από δύο μήνες χωρίς καμμία δικαιολογία, χωρίς να μας απαντάτε στη Βουλή ποια είναι τα μεταπτυχιακά προγράμματα σπουδών, την αιτιολογία, τα κριτήρια, τους λόγους, τη βιωσιμότητα που θα αποκτήσουν αφού δεν έχουν πιστώσεις. 
     Δεν μας απαντάτε. Γράψτε λοιπόν 2.500.000 ευρώ. Δώστε περιθώριο στην τέταρτη βαθμίδα της εκπαίδευσης να ανθίσει, να παράγει νέα γνώση σε νέα γνωστικά αντικείμενα. Αλλά όλα λειτουργούν με αδιαφάνεια. Και ακούμε σε αυτήν την Αίθουσα απίστευτα πράγματα. Συζητάμε για μία επερώτηση που απευθύνεται στην Κυβέρνηση και ο Κοινοβουλευτικός Εκπρόσωπος του ΚΚΕ εγκαλεί το ΠΑΣΟΚ και το ΣΥΡΙΖΑ. Πραγματικά είναι απίθανα πράγματα αυτά που συμβαίνουν. Ξεχνά τη συμφωνία που έκανε η Νέα Δημοκρατία με το ΚΚΕ, ώστε να οριστεί Πρόεδρος του ΕΣΥΠ ο κ. Βερέμης. Και φταίει το ΠΑΣΟΚ γιατί ιδιωτικοποίησε την παιδεία τη στιγμή που μιλάει για τη δημόσια και δωρεάν παιδεία συστηματικά επί χρόνια και καταβάλλει προσπάθειες γι’ αυτό. 
     Κύριε Υφυπουργέ, θέλουμε να μας καταθέσετε, αφού υπάρχουν τελικά –το μάθαμε στη Βουλή σήμερα- οι μελέτες σκοπιμότητας και οι μελέτες βιωσιμότητας, τις δεκατρείς μελέτες σκοπιμότητας και τις δεκατρείς μελέτες βιωσιμότητας των νέων τμημάτων που εγκρίνατε προσφάτως και τα οποία θέλετε να λειτουργήσουν. Θα περιμένουμε από εσάς, γιατί έχετε δείξει συνέπεια στο παρελθόν, στον λόγο σας και στις υποσχέσεις σας, αφού ο κ. Σπηλιωτόπουλος είπε ότι υπάρχουν, να μας τα δώσετε. Δεκατρείς μελέτες βιωσιμότητας, δεκατρείς μελέτες σκοπιμότητας. 
     Περιμέναμε σήμερα να μας πείτε πως θα αξιοποιήσετε τα συμπεράσματα των εξωτερικών αξιολογητών των ξένων πανεπιστημίων που ήλθαν στην Ελλάδα, οι οποίοι είπαν ότι δεν υπάρχουν επαρκείς υποδομές, ότι δεν μπορεί να λειτουργούν τα εργαστήρια με τον τρόπο που λειτουργούν, ότι ένα εργαστήριο μεταπτυχιακό θα πρέπει να έχει εβδομήντα τετραγωνικά τουλάχιστον για να λειτουργήσει, για να υπάρχει χώρος για τους φοιτητές μεταπτυχιακούς και τους διδάσκοντες και τους ερευνητές, οι οποίοι είπαν ότι δεν υπάρχουν χρήματα για την έρευνα. Αυτά περιμέναμε από τον κύριο Υπουργό να μας απαντήσει σήμερα.
     Περιμέναμε να μας πει τι θα κάνουμε με τα κολλέγια. Γιατί εγώ θυμάμαι τη δήλωση που έκανε όταν βγήκε η απόφαση του Πρωτοδικείου, ότι θα ασκήσει το Υπουργείο Παιδείας κάθε ένδικο μέσο για να σταματήσει η εφαρμογή της αποφάσεως του Πρωτοδικείου. 
     Κύριε Υφυπουργέ, ποια ένδικα μέσα ασκήσατε μετά την απόφαση του Πρωτοδικείου για να σταματήσει η ιστορία των κολλεγίων; Περιμέναμε να μας απαντήσει ο κύριος Υπουργός τι θα κάνει με τη χρηματοδότηση της έρευνας. Δεν μας απάντησε γι’ αυτό, μας απάντησε για κάποια πίστωση που βγήκε για τρεις, δέκα –αν θυμάμαι καλά- υπαλλήλους υποχρεωτικής εκπαίδευσης στο τάδε πανεπιστήμιο. Χρήσιμοι είναι όλοι, αλλά δεν είναι αυτό το μείζον ζήτημα της παιδείας. Περιμέναμε να μας απαντήσετε τι θα κάνετε με το ζήτημα των συγγραμμάτων. Και ξαφνικά έρχεται ο κύριος Υπουργός και μας λέει, «έμεινε ένα πανεπιστήμιο κλειστό για τρεις μέρες, έμεινε ένα άλλο πανεπιστήμιο κλειστό για δύο μέρες», λες και είναι αποδεκτό να μένει έστω και μία ώρα κλειστό ελληνικό πανεπιστήμιο σήμερα τον 21ο αιώνα.
     Με συγχωρείτε, εάν έτσι κινηθεί ο διάλογος, χάνετε το χρόνο σας και δυστυχώς χάνετε το χρόνο των φοιτητών και φοιτητριών, χάνετε το χρόνο της Ανώτατης Εκπαίδευσης. Γιατί μας δώσατε σήμερα ένα δείγμα γραφής, το οποίο πραγματικά μας τρόμαξε. 
     Περιμέναμε τέλος να μας πει ο κύριος Υπουργός Εθνικής Παιδείας και Θρησκευμάτων τι θα κάνει με όλες αυτές τις εκκρεμότητες στα επαγγελματικά δικαιώματα. 
     Εσείς, κύριε Υφυπουργέ, έχετε κάνει προσπάθεια για τα επαγγελματικά δικαιώματα και θέλω να το αναγνωρίσω μέσα στην Αίθουσα. Δεν είμαι απολύτως ευτυχής για το μέγεθος της επιτυχίας, αλλά εν πάση περιπτώσει η προσπάθεια έχει γίνει. Όμως, δεν μπορεί ξαφνικά να μας λέτε ότι υπάρχει ένας άγραφος πίνακας και να μην έχετε γράψει πάνω τρία πράγματα. Χρηματοδότηση αυξημένη, και προφανώς διαφωνούμε με το ΛΑΟΣ που λέει ότι δεν είναι το ζήτημα η χρηματοδότηση. Όποιος έχει διδάξει σε ελληνικό πανεπιστήμιο, έχει δουλέψει σε ελληνικό πανεπιστήμιο, έχει λειτουργήσει σε ελληνικό πανεπιστήμιο, ξέρει ότι η χρηματοδότηση είναι μείζον παράμετρος για να ανθίσει το πανεπιστημιακό σύστημα. Περιμένουμε, λοιπόν, να γράψετε στον πίνακα: «Αυξημένη χρηματοδότηση», να γράψετε: «Αναγνώριση των επαγγελματικών δικαιωμάτων», να γράψετε: «Ενισχυμένη πίστωση για την έρευνα» και να γράψετε με κόκκινα τεράστια γράμματα: «Όχι στα κολλέγια ελευθέρων σπουδών που θα αντικαταστήσουν τα ελληνικά πανεπιστήμια».
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κ. Αλευρά, θέλω να σταματήσω σε αυτό.
     Κύριε Υπουργέ, ο κ. Καρτάλης, είπε για το θέμα των επαγγελματικών δικαιωμάτων. Μην ανοίγετε καμμία σχολή! Και το ΠΑΣΟΚ τα ίδια έκανε και η Νέα Δημοκρατία. Μην ανοίγετε! Κλείστε τες! Δεν μπορεί να αποφοιτούν σπουδαστές και να μην έχουν επαγγελματικά δικαιώματα. Και είναι προς τιμήν σας ότι εσείς το έχετε αντιμετωπίσει. Εμείς στο Βόλο ζήσαμε τη Σχολή Ειδικής Αγωγής. Και είναι προς τιμήν σας αυτό. Όμως δεν πρέπει να είναι μία προσωπική υπόθεση. Να έρχονται οι επιστήμονες και να λένε ότι δεν έχουν επαγγελματικά δικαιώματα, δεν μπορούν να ενταχθούν σε διαγωνισμούς, δεν έχουν προοπτική για το δημόσιο, δεν έχουν κανένα μέλλον. Πρέπει κάτι να γίνει. Και νομίζω ότι σε αυτά θα  πρέπει να συνεννοηθούν όλα τα κόμματα με το Υπουργείο, να δείτε ποιοι είναι αυτοί που δεν έχουν επαγγελματικά δικαιώματα, να συζητήσετε όλα τα κόμματα, για να δώσουμε μία απάντηση σε αυτούς τους νέους ανθρώπους οι οποίοι μαραζώνουν.
     Ο κ. Αλευράς έχει το λόγο. 
     ΙΩΑΝΝΗΣ ΖΙΩΓΑΣ: Κύριε Πρόεδρε, έχουμε δικαίωμα δευτερολογίας;
     ΠΡΟΕΔΡΕΥΩΝ (Γεώργιος Σούρλας): Δεν έχετε το δικαίωμα, κύριε Ζιώγα.
     ΙΩΑΝΝΗΣ ΖΙΩΓΑΣ: Παραμένουν οι εντυπώσεις, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ο Κανονισμός τα λέει αυτά! Τι να κάνουμε! Όταν θα κάνετε επερώτηση εσείς, θα συμβεί το ίδιο. 
     Ο κ. Αλευράς έχει το λόγο για τρία λεπτά.
     ΑΘΑΝΑΣΙΟΣ ΑΛΕΥΡΑΣ: Δεν θέλω να παραλείψω στη συζήτηση, κύριε Πρόεδρε, να καταδικάσω με τον πιο κατηγορηματικό τρόπο τα φαινόμενα βίας τα οποία έχουν εκτυλιχτεί τον τελευταίο καιρό στα πανεπιστήμια σε βάρος μάλιστα πανεπιστημιακών καθηγητών -και αναφέρομαι στην περίπτωση του Καθηγητή κ. Παπαδάτου και του Καθηγητή κ. Πανούση πολύ πρόσφατα- φαινόμενα τα οποία δείχνουν ότι πραγματικά υπάρχουν εστίες σοβαρής παθογένειας στο εσωτερικό των πανεπιστημίων και τα οποία φαινόμενα το πολιτικό σύστημά μας πρέπει να εντάξει στην αξιολόγηση που κάνει σήμερα της κατάστασης στο χώρο της παιδείας. 
     Όμως, την ίδια στιγμή που αυτά τα φαινόμενα δημιουργούν βαρείς προβληματισμούς σε όλους μας, οφείλω να ομολογήσω ότι η απάντηση του Υπουργού στα σχόλια τα οποία έγιναν κατά την ανάπτυξη της επερώτησής μας ήταν κατώτερη των περιστάσεων και δείχνει μία πολιτική η οποία προσπαθεί να χρησιμοποιήσει με τρόπο τελείως επιλεκτικό τα στοιχεία προκειμένου να παραπλανήσει την κοινή γνώμη. 
     Άκουσα κατάπληκτος τον κύριο Υπουργό να επικαλείται ότι τα οικονομικά στοιχεία της κυβέρνησης του ΠΑΣΟΚ ήταν εκείνα τα οποία οδηγούν στη χαμηλή χρηματοδότηση της εκπαίδευσης σήμερα από την Κυβέρνηση της Νέας Δημοκρατίας. Φοβάμαι ότι δεν χρειάζεται να κάνω ανάλυση του ότι η απογραφή και το έλλειμμα το οποίο εμφάνισε η Κυβέρνηση της Νέας Δημοκρατίας ως έλλειμμα του ΠΑΣΟΚ ήταν απλώς ένα λογιστικό κατασκεύασμα. Όλοι μπορούν να διαβάσουν τους προϋπολογισμούς και να καταλάβουν τι ακριβώς έγινε με τις αμυντικές δαπάνες και το έλλειμμα από 3% πήγε σε 6%. 
     Σε εκείνο στο οποίο δεν απάντησε ο κύριος Υπουργός και επιμένω και θα συνεχίσω να επιμένω, είναι πως με όλα αυτά τα οικονομικά στοιχεία και ύστερα από πέντε χρόνια Κυβέρνησης και με οποιαδήποτε ανάλυση της οικονομικής κατάστασης που παρέλαβε η Κυβέρνηση αυτή, το 4% με βάση τα στοιχεία το ΟΟΣΑ γίνεται 3,09% για το 2009; Πώς την οκταετία 1996-2004 με βάση τα στοιχεία του ΟΟΣΑ, την ίδια έρευνα του ΟΟΣΑ, η Ελλάδα ήταν η δεύτερη χώρα στις εκατόν εξήντα πέντε  του ΟΟΣΑ σε αύξηση των δαπανών για την εκπαίδευση και πώς με τα στοιχεία του 2009 της ίδιας της Κυβέρνησης η Ελλάδα είναι η τελευταία χώρα στις είκοσι επτά στις δαπάνες για την εκπαίδευση;
     Αν αυτό δεν προβληματίζει τον κύριο Υπουργό, ο οποίος ήλθε, ομίλησε και απήλθε, τότε τι τον προβληματίζει και για ποιο πράγμα θέλει να κάνει διάλογο όταν αυτό το κατάντημα δεν έχει πανευρωπαϊκό προηγούμενο; Δεν μπορεί να έρχεται ο κύριος Υπουργός, όπως παρατήρησε ο κ. Καρτάλης, να μας λέει ότι θα μας στείλει τα σημειώματα των γενικών διευθύνσεων του Υπουργείου για τα θέματα της χρηματοδότησης της παιδείας! Για το υπ’ αριθμόν ένα πολιτικό θέμα θα μας ενημερώσει ο κύριος Υπουργός με τα σημειώματα των γενικών διευθυντών;
     Δεν μπορεί, όταν επισημαίνουμε ότι αυτή η Κυβέρνηση μονάχα διακηρύξεις και συνθήματα χρησιμοποιεί, να επικαλούμαστε το χτυπητό παράδειγμα του νόμου για την αξιολόγηση, ο οποίος έχει μείνει στα χαρτιά τέσσερα χρόνια. Να μη δίνει καμμία απάντηση για το γεγονός αυτό και να μας λέει από την άλλη μεριά ότι ψηφίσαμε το νόμο για την έρευνα. Μα, ψήφισαν το νόμο για την έρευνα και από την άλλη πλευρά οι δαπάνες για την έρευνα είναι χαμηλότερες στην Ευρωπαΐκή Ένωση. 
     Αυτή είναι η πολιτική; Έτσι γίνεται η πολιτική; Αντίθετα, είναι ένας νέος πολιτικός, όπως νέος είναι και ο κύριος Υφυπουργός και θα περίμενε κάποιος να έχει τη γενναιότητα και το θάρρος να περιγράψει μία κατάσταση με ειλικρίνεια και να τολμήσει να θέσει τους στόχους, οι οποίοι θα ανταποκρίνονται στην υπέρβαση αυτής της κατάστασης. Να ζητήσει σε αυτήν τη βάση της ειλικρίνειας, τη συνεννόηση, η οποία είναι απαραίτητη.
     Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά.
	Ο κύριος Υπουργός έχει το λόγο για δέκα λεπτά.
	ΜΑΡΚΟΣ ΜΠΟΛΑΡΗΣ: Κύριε Πρόεδρε…
	ΠΡΟΕΔΡΕΥΩΝ (Γεώργιος Σούρλας): Εσείς είπατε ότι θα εξαντλούσατε την δευτερολογία σας.
	ΜΑΡΚΟΣ ΜΠΟΛΑΡΗΣ: Είπα ότι θα επανέλθω.
	ΠΡΟΕΔΡΕΥΩΝ (Γεώργιος Σούρλας): Ξεπεράσατε τα πέντε λεπτά, αλλά εν πάση περιπτώσει έχετε το λόγο για δύο λεπτά. Δεν θα διαφωνήσουμε τώρα για δύο λεπτά.
	ΜΑΡΚΟΣ ΜΠΟΛΑΡΗΣ: Εσείς είστε πάντοτε άνθρωπος διάκρισης και μέσα στο πλαίσιο του Κανονισμού της Βουλής έχετε τη δυνατότητα να αντιμετωπίσετε ουσιαστικά το θέμα.
	Κύριε Πρόεδρε, ο Υπουργός σήμερα με κατηγορηματικό τρόπο έδειξε ποια είναι η τεράστια πολιτική διαφορά που υπάρχει ανάμεσα στο ΠΑΣΟΚ και τη Νέα Δημοκρατία στα θέματα της παιδείας. Είπε δηλαδή ότι δεν μπορούμε να δώσουμε άλλα χρήματα για την παιδεία επειδή υπάρχει κρίση. Βέβαια αυτή η κρίση ξεκίνησε το 2004 και συνεχίζεται με την υποχρηματοδότηση της παιδείας. Η διαφορά μας, λοιπόν, αναδείχθηκε μ’ αυτά τα οποία προτείνει το ΠΑΣΟΚ και ξανατόνισε χθες ο Πρόεδρος του ΠΑΣΟΚ λέγοντας ότι την ώρα της κρίσης η πολιτεία επενδύει στον άνθρωπο, η πολιτεία επενδύει στην παιδεία, αυτό που δεν καταλαβαίνει ότι πρέπει να κάνει η Νέα Δημοκρατία σήμερα. Αυτό είναι το ζήτημα. Θα πάμε σε διάλογο να συζητήσουμε τι; Με μια Κυβέρνηση η οποία λέει «εγώ δεν μπορώ να χρηματοδοτήσω γιατί έχω κρίση», όταν εμείς έχουμε την τελείως διαφορετική άποψη πώς χρειάζεται, αυτήν την κρίσιμη ώρα, η επένδυση στην παιδεία;
	Κύριε Υπουργέ, υπάρχει ένα ζήτημα το οποίο είχαμε ξανασυζητήσει παλιά. Το λέω εδώ γιατί εσείς το γνωρίζετε καλά. Έχουν εκδοθεί ήδη αποφάσεις από τα δικαστήρια για τις περίφημες κρίσεις διευθυντών δευτεροβάθμιας εκπαίδευσης. Υπάρχει σειρά αποφάσεων οι οποίες λένε ότι έχουν αδικηθεί άνθρωποι γιατί δεν έγινε σωστή κρίση με βάση τα μόριά τους, γιατί όταν έγινε η συνέντευξη έγιναν «όργια» από την κομματική λογική. Το ξέρετε. Εκδίδονται συνεχώς αποφάσεις από τα εφετεία. Έχω τώρα τέσσερις που βγήκαν χθες-προχθές από το Διοικητικό Εφετείο Θεσσαλονίκης. Έχουν βγει και από το Αθηνών. Είναι ουσιαστικό το να σεβαστούμε τη δικαιοσύνη, να μην κάνουμε μόνο διακηρύξεις σεβασμού της δικαιοσύνης από τους άλλους. Πρέπει η πολιτεία και το Υπουργείο να δίνουν το παράδειγμα και να επανορθώνουν την αδικία για ανθρώπους οι οποίοι είχαν τα προσόντα, είχαν τη δυνατότητα, πρόσφεραν –αυτά αποδεικνύονται αντικειμενικά- και αδικήθηκαν από το Υπουργείο. 
	Επειδή έγινε συζήτηση για τα νέα τμήματα, πάρα πολύ γρήγορα θέλω να σας πω ότι στο ΤΕΙ Σερρών έγινε ουσιαστική πρόταση λαμβάνοντας υπ’ όψιν τις ιδιαιτερότητες του τόπου. Το ΤΕΙ Σερρών, λοιπόν, πρότεινε αρχικά να γίνει ένα τμήμα που είχε σχέση με το περιβάλλον γιατί έχουμε υγροβιότοπους και ουσιαστικά ζητήματα. Πρότεινε να γίνει ένα τμήμα ηλεκτρονικής, ένα τμήμα διεθνών σχέσεων για τα Βαλκάνια. Όλα αυτά το Υπουργείο τα έσβησε, ζήτησε καινούργια πρόταση, επέβαλε την καινούργια πρόταση και έκανε ένα τμήμα γραφιστικών τεχνών. 
      Ξέρετε τι θα γίνει μ’ αυτό το τμήμα γραφιστικών τεχνών; Στη Θεσσαλονίκη έχει τριάντα ιδιωτικές σχολές, στην Αθήνα έχει εκατόν τριάντα ιδιωτικές σχολές, στα άλλα ΤΕΙ και Πανεπιστήμια έχει άλλες τόσες και στο τέλος, αυτό το τμήμα δεν θα έχει κόσμο, δεν θα λειτουργήσει και μετά θα λέμε ότι η περιφέρεια δεν έχει τμήματα, ενώ αν γίνονταν τα τμήματα που έχει ανάγκη ο τόπος που θα μπορούσαν να αξιοποιήσουν τα συγκριτικά πλεονεκτήματα του τόπου, τότε θα ήταν τελείως διαφορετικά τα ζητήματα.
	Έγινε αναφορά στα βιβλία. Κύριε Πρόεδρε, κι εσείς προηγουμένως το είπατε. Ξέρετε, κύριε Υπουργέ, ότι υπάρχει επιστολή είκοσι επτά εκδοτών μεγάλων, σοβαρών, υπεύθυνων εκδοτικών οίκων της χώρας η οποία πάει στο Υπουργείο και σας λέει: «Με συγχωρείτε, όχι μόνο τα φετινά, ούτε τα περσινά, αλλά και προπέρσινα χρήματα μας χρωστάτε για τα βιβλία». Να λοιπόν το θέμα της χρηματοδότησης. Πώς να λειτουργήσουν αυτοί οι άνθρωποι όταν έχουν να πάρουν από δύο χρόνια χρήματα; 
	Κλείνω, κύριε Πρόεδρε, κάνοντας αναφορά στον κ. Γιαννέλη. Αδίκησε τον εαυτό του, αδίκησε και το Πανεπιστήμιο Αιγαίου. Μας έδειχνε εδώ ένα δελτίο Τύπου που έβγαλε το Πανεπιστήμιο Αιγαίου για ένα θέμα όταν το Πανεπιστήμιο Αιγαίου έχει υποβάλει υπόμνημα πέντε σελίδων. Απ’ αυτές τις πέντε σελίδες το πρώτο ζήτημα είναι ότι το Υπουργείο, η Κυβέρνηση σχεδιάζει χωρίς να ακούει το περιφερειακό πανεπιστήμιο. Απ’ αυτές τις πέντε σελίδες με τα υπομνήματα μόνο ένα θέμα, δηλαδή μόνο μία γραμμή συζήτησε το Υπουργείο και υποσχέθηκε ότι θα τη λύσει. Νομίζω ότι αδικούμε την παιδεία όταν επιχειρούμε με τέτοιου τύπου προσεγγίσεις, με «πυροτεχνήματα» να κλείσουμε το θέμα.
	Κύριε Πρόεδρε, ο Υπουργός Εθνικής Παιδείας και Θρησκευμάτων είναι νέος άνθρωπος. Του εύχομαι παραδίδοντας να έχει επιτύχει όχι ως Υπουργός επικοινωνιακής διαχείρισης της παιδείας, αλλά ως Υπουργός Παιδείας.
	Σας ευχαριστώ πολύ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Μπόλαρη.
	Ο κύριος Υπουργός έχει το λόγο για δέκα λεπτά.
	ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
	Κυρία και κύριοι συνάδελφοι, βεβαίως και στην ανώτατη εκπαίδευση υπάρχουν προβλήματα. Είναι λάθος όμως να αποσιωπώνται οι αλλαγές, οι μεταρρυθμίσεις και η πρόοδος που έχει επιτελεστεί τα τελευταία χρόνια στην ανώτατη εκπαίδευση και να επιχειρείται να δοθεί μία στρεβλή εικόνα για την κατάσταση των Ανώτατων Εκπαιδευτικών Ιδρυμάτων της πατρίδας μας. Θα ήθελα λοιπόν πάνω σ’ αυτά που ελέχθησαν να κάνω πέντε παρατηρήσεις.
	Πρώτη παρατήρηση: Στόχος της Κυβέρνησης από το 2004 έως σήμερα είναι η στήριξη της ποιότητας και η αναβάθμιση της ανώτατης εκπαίδευσης ώστε το ελληνικό δημόσιο πανεπιστήμιο να είναι ποιοτικό και ανταγωνιστικό μέσα στο σύγχρονο ευρωπαϊκό και διεθνές περιβάλλον και γι’ αυτό λάβαμε θεσμικά μέτρα. 
	Πρώτα απ’ όλα με το νόμο για τη διασφάλιση της ποιότητας και την αξιολόγηση για πρώτη φορά εισήχθη αξιολόγηση και στην ανώτατη εκπαίδευση και λυπάμαι που και το ΠΑΣΟΚ και η Αριστερά καταψήφισαν αυτό το νόμο. Η αξιολόγηση έχει προχωρήσει. Εκατόν εβδομήντα τμήματα Πανεπιστημίων και ΤΕΙ έχουν αξιολογηθεί εσωτερικά. Σε πέντε ξεκίνησε η εξωτερική αξιολόγηση. Έχουν διασφαλιστεί πιστώσεις -τα 300.000 ευρώ που ελέχθησαν- από εθνικούς πόρους μέχρι να λειτουργήσει το ΕΣΠΑ για να προχωρήσει και σε άλλα τμήματα η εξωτερική αξιολόγηση. 
      Χαίρομαι που έστω και σήμερα άκουσα απ’ όλες τις πτέρυγες θετικές φωνές για την αξιολόγηση, κάτι που μέχρι σήμερα δεν ακουγόταν. «Δαιμονοποιείτο» η αξιολόγηση ως κάτι το κακό. Αντίθετα, η αξιολόγηση έχει ως στόχο να επισημανθούν με αντικειμενικό τρόπο τα προβλήματα και οι αδυναμίες ώστε να επιλυθούν και να υπάρχει μία επιστημονική επισήμανση αυτών. Με το νόμο-πλαίσιο, το ν. 3549, ενισχύθηκε η αυτοδιοίκηση των πανεπιστημίων, επιταχύνθηκαν ο διορισμός και η μονιμοποίηση των μελών ΔΕΠ με απόφαση του Πρύτανη, οι φοιτητές έχουν δικαίωμα επιλογής ακαδημαϊκών συγγραμμάτων, υπάρχει πρότυπος κανονισμός όπου υπήρχαν ιδρύματα που δεν είχαν κανονισμό, κάτι που η τελευταία πολυκατοικία τις πατρίδας μας είχε, συντάσσονται τετραετείς ακαδημαϊκοί προγραμματισμοί για να μπει το ίδρυμα σ’ ένα οικονομικό και ακαδημαϊκό πρόγραμμα. Έχουμε εκλογές όπου συμμετέχουν όλοι οι φοιτητές με καθολική ψηφοφορία και όχι κομματικά ελεγχόμενη. Ενισχύεται η φοιτητική μέριμνα. Έχουμε την ουσιαστική ένταξη των ΤΕΙ στην ανώτατη εκπαίδευση. Με το θεσμικό πλαίσιο για τις μεταπτυχιακές σπουδές δόθηκε η δυνατότητα για συνεργασίες των ελληνικών ΑΕΙ με ξένα και έχουμε για πρώτη φορά κοινές συμφωνίες και συνεργασίες ελληνικών ιδρυμάτων με ιδρύματα της αλλοδαπής. Ο νόμος για την έρευνα δίνει τη δυνατότητα να απορροφηθούν κονδύλια από τα Ανώτατα Εκπαιδευτικά Ιδρύματα.
	Σ’ ό,τι αφορά τα ΤΕΙ, συμπληρώθηκαν και ενισχύθηκαν οι αναγκαίες λειτουργίες και διαδικασίες για τη διασφάλιση της ακαδημαϊκότητας και για την προαγωγή της ποιότητας των ιδρυμάτων. Ελέχθησαν και από τον Υπουργό οι αλλαγές και οι μεταρρυθμίσεις που έγιναν στα ΤΕΙ.
	Ως αποτέλεσμα των μεταρρυθμίσεων αυτών αλλά και της αυξημένης χρηματοδότησης των Ανώτατων Εκπαιδευτικών Ιδρυμάτων κατά 53% στα Πανεπιστήμια, κατά 85% στα ΤΕΙ συν πρόγραμμα 350.000.000 ευρώ για Δημόσιες Επενδύσεις, δεν είναι τυχαίο ότι η Ελλάδα είναι μέσα στις πέντε χώρες με την υψηλότερη δημόσια χρηματοδότηση στην ανώτατη εκπαίδευση σύμφωνα με την EUROSTAT. Δεν είναι τυχαίο ότι σε αξιολόγηση που έχει γίνει στα ελληνικά ιδρύματα για πρώτη φορά πέντε πανεπιστήμια κατατάσσονται ανάμεσα στα πεντακόσια καλύτερα πανεπιστήμια παγκοσμίως από τα δεκαεπτά χιλιάδες που υπάρχουν. Επίσης, όπως είπα, συνεργάζονται με διεθνούς φήμης Ανώτατα Εκπαιδευτικά Ιδρύματα του εξωτερικού.
	Δεύτερη παρατήρηση: Όσον αφορά τα επαγγελματικά δικαιώματα, το χωρίζω σε δύο κατηγορίες, επαγγελματικά δικαιώματα ΤΕΙ και επαγγελματικά δικαιώματα Πανεπιστημίων.
	Σ’ ό,τι αφορά τα ΤΕΙ, καθορίστηκε κατ’ αρχάς το περιεχόμενο σπουδών, που το 2004 δεν υπήρχε, σε εκατόν πενήντα τέσσερα τμήματα των ΤΕΙ. Πώς θα βγάλεις επαγγελματικά δικαιώματα αν δεν υπάρχει καθορισμένο περιεχόμενο σπουδών; Συγκροτήθηκαν ανά τομέα ειδικές επιστημονικές επιτροπές κι έτσι σήμερα από τις ενενήντα τρεις ειδικότητες που λειτουργούν στα ΤΕΙ έχουμε επαγγελματικά δικαιώματα στις εβδομήντα και για τις υπόλοιπες είκοσι τρεις που απομένουν έχουν ολοκληρωθεί οι διαδικασίες από πλευράς Υπουργείου Εθνικής Παιδείας και Θρησκευμάτων, Επιτροπών, ΣΑΤΕ, ΕΣΥΠ κι έχουν πάει τα σχέδια προεδρικών διαταγμάτων στα συναρμόδια Υπουργεία. 
Κάποια από αυτά έχουν ήδη υπογραφεί από τα συναρμόδια Υπουργεία και βρίσκονται προς το Συμβούλιο της Επικρατείας. Συνεπώς μέσα στο 2009 και για τα είκοσι τρία που απομένουν θα υπάρξουν τα επαγγελματικά δικαιώματα. 
     Σε ό,τι αφορά στα πανεπιστήμια, θα ήθελα να πω ότι, όταν ιδρύονταν στο παρελθόν πολλά πανεπιστημιακά τμήματα χωρίς επαγγελματική κατοχύρωση, αυτό δημιούργησε προβλήματα. Ήδη έχει προωθηθεί και βρίσκεται στο στάδιο της ολοκλήρωσης η επαγγελματική κατοχύρωση πενήντα οκτώ τμημάτων πανεπιστημίων στην πατρίδα μας. Έχω τα στοιχεία για το ποια τμήματα είναι. Πρέπει πρώτα το κάθε ίδρυμα να κάνει την πρόταση. Αυτή η πρόταση περνά από το ΣΑΠΕ. Τελείωσε από το ΣΑΤΕ και πάει μετά στα συναρμόδια Υπουργεία και υπογραφή, μετά πάει στο Συμβούλιο Επικρατείας, μετά στον Πρόεδρο της Δημοκρατίας, μετά εκδίδεται στο ΦΕΚ. Είναι, δυστυχώς, μία διαδικασία χρονοβόρα. Όμως, έχουν ολοκληρωθεί τα πρώτα στάδια που είναι τα επιστημονικά, ΣΑΠΕ, Υπουργείο Εθνικής Παιδείας και Θρησκευμάτων και συναρμόδια Υπουργεία και βρίσκεται στο δρόμο προς το Συμβούλιο της Επικρατείας. 
     Το τρίτο θέμα είναι ο χωροταξικός σχεδιασμός. Είπαμε πριν για τα δεκατρία νέα τμήματα των ΤΕΙ, τα οποία ιδρύθηκαν και θα λειτουργήσουν φέτος, αλλά και για δέκα τμήματα που μετονομάζονται. Γι’ αυτά υπάρχει και μελέτη βιωσιμότητας και σκοπιμότητας, η οποία θα είναι στη διάθεσή σας. Αυτή η μελέτη υπεβλήθη στο ΣΑΤΕ και έγινε με βάση το ν.3549 που ψηφίσαμε. Εγκρίθηκαν. 
     Θα πω και κάτι ακόμα. Το 2006 συνεστήθη Επιτροπή Χωροταξικού Σχεδιασμού για τα ΤΕΙ που λειτούργησε επί ένα χρόνο και έβγαλε πορίσματα. Είναι στη διάθεσή σας τα πορίσματα. Είπε αυτή η επιτροπή ποια τμήματα πρέπει να μετονομαστούν και ποια νέα τμήματα με σύγχρονο γνωστικό αντικείμενο πρέπει να ιδρυθούν. Διότι το πρόβλημα για πολλά νέα τμήματα ΤΕΙ δεν είναι η βάση του «10», είναι το πεπαλαιωμένο γνωστικό αντικείμενο που δεν ανταποκρίνεται στις ανάγκες της κοινωνίας και της οικονομίας. Άρα, θέλει αλλαγή. Για παράδειγμα, υπήρχε Τουριστικό Τμήμα στην Άμφισσα. Εισακτέοι στο ΤΕΙ τέσσερις. Άλλαξε και έγινε Διαφήμισης και Εμπορίας. Εισακτέοι εκατόν ογδόντα. Αυτό, λοιπόν, έχει επιχειρηθεί και εκεί αποσκοπεί η μετονομασία των τμημάτων και η ίδρυση των νέων τμημάτων. 
     Άρα, λοιπόν, ο σχεδιασμός γίνεται με βάση επιστημονικά κριτήρια και για τα νέα τμήματα έχουν γίνει ενέργειες και για διοικητικό και για επιστημονικό προσωπικό, μέλη ΔΕΠ. Για παράδειγμα, για το τμήμα, που ελέχθη πριν από τον κ. Γιαννέλλη για τη Λήμνο, έχουν ήδη διατεθεί εδώ και ένα μήνα και πλέον πέντε πιστώσεις για προκήρυξη μελών ΔΕΠ, δύο θέσεις διοικητικού προσωπικού και η λειτουργία του θα γίνει από το 2009, καθώς έχει ενταχθεί στο μηχανογραφικό. Τα δε κτήρια είναι έτοιμα. 
     Τέταρτο θέμα. Διδακτικό προσωπικό. Θα πρέπει να αναφέρω, για να υπάρχουν τα στοιχεία, ότι από το 2004 μέχρι το 2008 εξελέγησαν και προσλήφθηκαν δύο χιλιάδες εκατόν σαράντα επτά νέα μέλη ΔΕΠ στα πανεπιστήμια. Με τον τετραετή προγραμματισμό προβλέπονται τετρακόσια νέα μέλη ΕΔΥΠ, οκτακόσια νέα μέλη ΕΤΕΠ. Στα ΤΕΙ ολοκληρώθηκαν οι διαδικασίες και προσελήφθησαν πεντακόσια εξήντα έξι νέα μέλη ΕΠ την τετραετία και επτακόσιες τριάντα πέντε προκηρύξεις βρίσκονται σε εξέλιξη. Οκτακόσια νέα μέλη είναι για τον τετραετή προγραμματισμό στα ΤΕΙ και στα τριακόσια μέλη ΕΤΠ. 
     Το πέμπτο θέμα είναι τα συγγράμματα. Ψηφίστηκε στο νόμο η δωρεάν προμήθεια και επιλογή από περισσότερα συγγράμματα. Εστάλη εγκύκλιος από το Υπουργείο Εθνικής Παιδείας Θρησκευμάτων στις 13/3/2008 και η  ΚΥΑ στις 30/10/2008. Από την ενημέρωση που έχουμε, το σύνολο των τμημάτων έχει ανταποκριθεί. Υπήρξαν κάποιες καθυστερήσεις για κάποια τμήματα, γραφειοκρατικές, δικές τους, αλλά πάντως ανταποκρίθηκαν στο μοντέλο και στη σύνταξη του οριστικού καταλόγου των βιβλίων και πλέον δεν υπάρχει πρόβλημα. 
     ΜΑΡΚΟΣ ΜΠΟΛΑΡΗΣ: Αφού δεν έγινε η εξεταστική. Τι λέτε τώρα; 
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Από την επόμενη χρονιά πλέον θα έχουμε ακόμη μεγαλύτερη βελτίωση αυτού του νέου συστήματος. 
     Από όλα τα παραπάνω –και κλείνω μ' αυτό- καθίσταται σαφές ότι το Υπουργείο Εθνικής Παιδείας και Θρησκευμάτων στηρίζει έμπρακτα τη δημόσια ανώτατη εκπαίδευση, προβαίνοντας και στις κατάλληλες μεταρρυθμίσεις, αλλά και αυξάνοντας την πραγματική χρηματοδότηση, ώστε να είναι ποιοτική και ανταγωνιστική. 
     Ο διάλογος που ξεκινάμε, το tabula rasa, δεν αφορά τα μέτρα αυτά, τα οποία έχουν ληφθεί ή πρόκειται να ληφθούν, αλλά αφορά δύο πράγματα. Διάλογος για την αναβάθμιση του λυκείου. Εννοούμε να έρθετε όλοι με τις προτάσεις σας, να τις συζητήσουμε, να τις αξιολογήσουμε, να κάνουμε όλοι τις παρατηρήσεις μας. Αναβάθμιση λυκείου και νέου συστήματος εισαγωγής στα Ανώτατα Εκπαιδευτικά Ιδρύματα. Αυτό είναι το αντικείμενο της συζήτηση, όταν λέμε ότι ξεκινάμε σε νέα βάση. Και εμείς έχουμε προτάσεις και θα τις καταθέσουμε. Θέλουμε, όμως να ακούσουμε και τις δικές σας προτάσεις και όλων, ώστε να μην χρησιμοποιηθεί, όπως στο παρελθόν, το πρόσχημα: «α, έχετε προτάσεις, εμείς δεν καταθέτουμε, δεν συμμετέχουμε»! Οφείλουν όλες οι πολιτικές δυνάμεις να αναλάβουν τις ευθύνες τους και να έρθουν με συγκεκριμένες προτάσεις, οι οποίες θα σχολιαστούν, τα υπέρ και τα κατά κάθε συγκεκριμένης παραγράφου, ώστε να βγει ένα νέο σύστημα με σύνθεση και όσο είναι δυνατόν με μεγαλύτερη συναίνεση, διότι η παιδεία πρέπει να μας ενώνει όλους και να είναι πάνω και πέρα από κόμματα και παρατάξεις. Αφορά το μέλλον του τόπου, της νέας γενιάς της πατρίδας μας. Γι’ αυτό είπαμε ότι ξεκινάμε αυτόν το διάλογο, για να συνεχίσουμε το μεταρρυθμιστικό μας πρόγραμμα και σε ένα άλλο πεδίο, αυτό του Λυκείου και αυτό της εισαγωγής. 
     Σας ευχαριστώ πολύ, κύριοι συνάδελφοι. 
     ΜΑΡΚΟΣ ΜΠΟΛΑΡΗΣ: Πάντως, δεν γίνονται οι εξετάσεις, λόγω του ότι δεν μοιράστηκαν τα συγγράμματα. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Παντούλας, για να δευτερολογήσει για πέντε λεπτά και να κλείσουμε τη συνεδρίαση, εφόσον δεν θελήσει να πάρει ξανά το λόγο ο κύριος Υπουργός. 
     Ορίστε, κύριε Παντούλα, έχετε το λόγο.
     ΜΙΧΑΗΛ ΠΑΝΤΟΥΛΑΣ: Κύριε Πρόεδρε, ξεκινώντας από την τελευταία παρατήρηση του κυρίου Υφυπουργού, θα ήθελα να τον ενημερώσω ότι πριν από δεκαπέντε με είκοσι μέρες, στην προ ημερήσιας διάταξης συζήτηση στη Βουλή για θέματα παιδείας, ο Πρόεδρος του ΠΑΣΟΚ τοποθετήθηκε αναλυτικά επί των προτάσεων του ΠΑΣΟΚ. Όμως, για να μην έχετε κανένα κενό, κύριε Υφυπουργέ, κατέθεσε στα Πρακτικά της Βουλής το γενικό πλαίσιο αρχών και προτάσεων του ΠΑΣΟΚ για όλο το φάσμα της εκπαίδευσης. Απορώ γιατί δεν το έχετε πάρει ακόμη, ενώ πέρασαν είκοσι μέρες. 
     Μετά από δέκα περίπου ημέρες, σε αντίστοιχη συζήτηση για την Τεχνική Εκπαίδευση, η πολιτική εκπρόσωπος του ΠΑΣΟΚ για θέματα παιδείας, η κ. Διαμαντοπούλου, κατέθεσε επίσης το πλαίσιο, το κείμενο προτάσεων και παρατηρήσεων, των θέσεών μας στα ζητήματα της Τεχνικής Εκπαίδευσης. Και αυτό φαίνεται ότι δεν το πήρατε ακόμη. 
     Χθες, ο Πρόεδρος του ΠΑΣΟΚ στην «Αθηναΐδα», στη βαρυσήμαντη ομιλία του όπου προσδιόρισε τους στόχους, το όραμά μας για τη νέα Ελλάδα, ενέταξε με συγκεκριμένο περιεχόμενο και σκεπτικό την παιδεία ως έναν από τους πέντε εθνικούς στόχους της Ελλάδας, του Ελληνισμού, του Έθνους μας. Φαίνεται ότι απευθύνεται σε ώτα μη ακουόντων. Ας είναι όμως. Κάποτε θα ακούσετε. Και αν δεν θέλετε να ακούσετε το ΠΑΣΟΚ, πολύ σύντομα θα ακούσετε τον ελληνικό λαό. Η απάντησή του θα είναι ηχηρή για την Κυβέρνησή σας και για τον κύριο Πρωθυπουργό. Αυτή είναι η πρώτη παρατήρηση την οποία ήθελα να κάνω. 
     Η δεύτερη παρατήρηση, έχει να κάνει με μία πρόσκληση. Θα ήθελα να σας προσκαλέσω εκ μέρους του ΠΑ.ΣΟ.Κ., όλη την πολιτική ηγεσία του Υπουργείου Εθνικής Παιδείας Θρησκευμάτων, στα τραπέζια διαλόγου και στη Συνδιάσκεψή μας, όπου ολοκληρώνεται ο διάλογος για την εξειδίκευση των θέσεών μας για την εκπαίδευση. Η συζήτηση δεν αφορά μόνο τα κομματικά μας μέλη και στελέχη, αλλά το σύνολο της ελληνικής κοινωνίας. Γιατί εμείς οργανώσαμε μήνες τώρα έναν ουσιαστικό διάλογο και όχι για έναν προσχηματικό ή δεν ξέρω τι άλλου είδους διάλογο. Ξεκινάμε αύριο με τραπέζι διαλόγου για το ανοιχτό και ολοήμερο σχολείο. Θα συνεχίσουμε με την αναμόρφωση του λυκείου, θα προχωρήσουμε στη δια βίου εκπαίδευση, στη μεταρρύθμιση στην Τεχνική Εκπαίδευση και στην Τριτοβάθμια Εκπαίδευση και θα καταλήξουμε στη Συνδιάσκεψη για την παιδεία. Στο ΠΑΣΟΚ υπάρχει η απόλυτη πεποίθηση ότι η επένδυση στη γνώση αποτελεί το σίγουρο δρόμο για να στοιχηματίσει η πατρίδα μας στο μέλλον. Το οργανώνουμε με σοβαρότητα και ευθύνη. Περιμένουμε, αντί να μας εγκαλείτε, να καταθέσετε και εσείς τις προτάσεις σας. Γιατί μέχρι τώρα ακούμε μόνο τους αξιοσέβαστους καθηγητές, τον κ. Βερέμη και τον κ. Μπαμπινιώτη, να παρουσιάζουν τις προσωπικές τους απόψεις ή δεν ξέρω ποιες απόψεις στα δημόσια και ιδιωτικά μέσα ενημέρωσης. Αντιλαμβάνεστε, όμως, ότι συγκεκριμένοι δεν είναι ούτε ο Πρωθυπουργός ούτε ο Υπουργός Εθνικής Παιδείας και Θρησκευμάτων της χώρας και ως συντονιστές του διαλόγου θα έπρεπε να είναι και ουδέτεροι. Η δεύτερη παρατήρησή μου αφορά αυτό το γεγονός. 
      Το τρίτο που θέλω να πω έχει να κάνει με τις βασικές προτεραιότητές μας για τα θέματα της εκπαίδευσης, τις δεσμεύσεις μας δηλαδή, για ένα νέο εκπαιδευτικό σύστημα. Οι δεσμεύσεις αυτές, κύριε Υφυπουργέ, είναι και χρονολογημένες, είναι και κοστολογημένες. Αφορούν το ολοήμερο νηπιαγωγείο και δημοτικό σχολείο, τους εκπαιδευτικούς, με την αξιοκρατική επιλογή και εξέλιξη, την αξιολόγηση και τις αξιοπρεπείς αμοιβές τους, τις νέες τεχνολογίες στην εκπαίδευση και τη συμμετοχή των μαθητών και φοιτητών δωρεάν στη χρήση του διαδικτύου, την πιστοποίηση της ξένης γλώσσας και της γνώσης των υπολογιστών από το δημόσιο σχολείο και από πουθενά αλλού, όπως επίσης την ανάπτυξη της Τεχνικής Εκπαίδευσης που ταυτοχρόνως θα διασφαλίζει τα επαγγελματικά δικαιώματα των μαθητών και αυτά τα δικαιώματα θα αντιστοιχούν με τα αντίστοιχα ευρωπαϊκά δικαιώματα. Σε τελευταία ανάλυση έχει να κάνει με τη φοιτητική μέριμνα, τη χρηματοδότηση, το 5% για την παιδεία και το 2% για την έρευνα και θα αφορούν ένα τριτοβάθμιο ίδρυμα που θα είναι αυτοδιοικούμενο με ισχυρή –όπως είπα- κρατική χρηματοδότηση, με μηχανισμούς κοινωνικής λογοδοσίας, με αξιολόγηση και έλεγχο και με σύνδεσή τους με την τοπική κοινωνία και την τοπική οικονομία. 
      Αυτά είναι μερικά από τα στοιχεία τα οποία εμείς προτείνουμε. Θέλουμε να μιλήσουμε για ένα σχολείο, που να έχει σχέση με την νέα εποχή, με τις νέες απαιτήσεις, όπου οι γνώσεις απαξιώνονται γρήγορα, η οργάνωση της εργασίας αλλάζει και η μάθηση γίνεται διαδικασία ολόκληρης της ζωής.
      Εμείς θέλουμε μια παιδεία με αξίες, με βάση τις αρχές του ουμανισμού, της δημοκρατίας, της αλληλεγγύης, του υπεύθυνου και ενεργού πολίτη. Το ΠΑΣΟΚ είναι εδώ, είναι έτοιμο να αναλάβει τις ευθύνες του. Η Κυβέρνησή σας εξέτισε τον πολιτικό της βίο. Εμείς, είμαστε εδώ, όπως είπα, για να αναλάβουμε τις ευθύνες μας, για να δώσουμε τη δυνατότητα στον ελληνικό λαό να επιλέξει την Κυβέρνηση η οποία του αξίζει και η οποία θα μπορεί αξιόπιστα να εκφράζει τις αγωνίες και τους αγώνες τους. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κύριε Υπουργέ, μου έχουν πει διάφοροι συμπολίτες, προ ημερών που ήμουν επάνω στη Θράκη, να ρωτήσω τη Βουλή –και θα το κάνω, το αισθάνομαι εσωτερικά- και παλαιά επί ΠΑΣΟΚ και επί Νέας Δημοκρατίας, μιλάμε για το «έξυπνο σχολείο» και με ρωτάνε: «υπάρχουν και χαζά σχολεία δηλαδή;». Εγώ απλώς ρωτώ. Δεν είναι ανάγκη να απαντήσετε, αλλά μερικοί που τα σχολεία τους δεν λέγονται «έξυπνα», αναρωτιούνται «εμείς σε χαζά σχολεία πηγαίνουμε;». 
      Ορίστε, κύριε Υπουργέ, έχετε το λόγο για να κλείσετε.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω ότι μία παιδεία της δημοκρατίας και του ουμανισμού, όλοι τη θέλουμε. Δε νομίζω ότι κανένας μέσα σε αυτή την Αίθουσα και έξω από αυτή, να έχει αντίρρηση. Εκείνο όμως το οποίο έχει σημασία είναι να  γίνεται ένας ουσιαστικός διάλογος και όχι διακηρυκτικός. Όχι διακηρύξεις. Να μπούμε στην ουσία και ουσία του διαλόγου σημαίνει συζήτηση των σημείων, σημαίνει ανάλυση των προτάσεων, να δούμε τα υπέρ και τα κατά και πού οδηγεί μια πρόταση, ποιο είναι το πρακτικό αποτέλεσμά της. Εδώ θέλει έναν τεχνοκρατικό τρόπο πάνω σε όλα τα σημεία που ο καθένας, είτε είναι Κόμμα είτε είναι φορέας είτε είναι επιστήμων είτε είναι μεμονωμένο άτομο, καταθέτει σε αυτό το διάλογο. Σημαίνει διάλογος και συγκεκριμένη διαδικασία. Και αυτή η διαδικασία ξεκινάει τώρα στις αρχές Μαρτίου όπου εμείς έχουμε καλέσει κόμματα, φορείς, επιστήμονες, πανεπιστημιακούς, εκπροσώπους των ΤΕΙ, εκπροσώπους των σχολείων, καθηγητές για να συμμετάσχουν και να γίνει η συζήτηση πάνω σε συγκεκριμένη βάση και με ανάλυση των ζητημάτων. Γιατί μόνο έτσι θα βγει ένα αποτέλεσμα, θα βγουν συγκεκριμένα πορίσματα.
      Αυτό πιστεύουμε εμείς και γι’ αυτό ξεκινούμε και καλούμε όλους να συμμετάσχουν στη διαδικασία για να έχουμε ένα καλύτερο λύκειο, ένα ποιοτικότερο λύκειο, ένα λύκειο που δε θα αποτελεί σκαλοπάτι για τις εξετάσεις στην ανώτατη εκπαίδευση και εξετάσεις οι οποίες να δούμε πώς θα αντικατασταθούν με ένα νέο τρόπο εισαγωγής, όπου πάλι θα διασφαλίζει το αδιάβλητο, την ποιότητα και θα δίνει και μία άλλη δυνατότητα σε κάθε υποψήφιο να έχει ένα δικό του διαφορετικό πρόγραμμα και όχι όπως είναι σήμερα.
      Αυτά τα ζητήματα είναι κεφαλαιώδη, είναι σημαντικά, είναι δύσκολα και θέλουν ουσιαστικό διάλογο και όχι διακηρύξεις χάριν εντυπώσεων.
      ΜΙΧΑΗΛ ΠΑΝΤΟΥΛΑΣ: Εμείς θέλουμε καλύτερο νηπιαγωγείο, καλύτερο δημοτικό, καλύτερο γυμνάσιο, καλύτερο λύκειο, καλύτερο πανεπιστήμιο.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ολοκληρώθηκε η συζήτηση επί της με αριθμό 49/12-2-2009 επερώτησης Βουλευτών του Πανελληνίου Σοσιαλιστικού Κινήματος προς τον Υπουργό Εθνικής Παιδείας Θρησκευμάτων, σχετικά με τα Ανώτατα Εκπαιδευτικά Ιδρύματα.
      Ως Προεδρεύων θέλω να σας ευχαριστήσω για το επίπεδο που διεξήχθη η συζήτηση, που πραγματικά είναι επαινετό, για ένα σοβαρό θέμα και μακάρι έτσι να εξελίσσονταν όλες οι συζητήσεις.
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 27 Ιανουαρίου 2009 και της Τετάρτης 4 Φεβρουαρίου 2009, πρωί και απόγευμα και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 27 Ιανουαρίου 2009 και της Τετάρτης 4 Φεβρουαρίου 2009, πρωί και απόγευμα, επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.45’ λύεται η συνεδρίαση για αύριο ημέρα Τρίτη 24 Φεβρουαρίου 2009 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων και β) νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
